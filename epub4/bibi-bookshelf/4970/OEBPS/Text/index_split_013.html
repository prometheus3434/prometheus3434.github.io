<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <p class="block_4" id="calibre_pb_13"> </p>

  <h2 class="block_16" id="toc_id_11">22</h2>

  <p class="block_5">BELGRAD</p>

  <p class="block_6">Novi Sad’da, Tuna manzaralı harika bir eski taş ev.</p>

  <p class="block_6">Bir zamanlar bir 15. yüzyıl Sırp prensinin yazlık ikametgâhı olan bu 20 dönümlük dağ malikânesi kendi yüz yıllık Ortodoks manastırına sahip olmanın yanı sıra, Arkov çetesinin şimdiki başı İvan Arkov’un pek çok evinden sadece biriydi.</p>

  <p class="block_6">Van Dyke sakallı, benekli papyon takmış iki dirhem bir çekirdek bu adam, 72 yaşındaki bir mafya babasından çok, iyi huylu bir üniversite profesörünü andırıyordu. Fakat görünüşün aldatıcı olduğunu unutmamak gerekirdi.</p>

  <p class="block_6">Milan Jurisiç adlı bir yeniyetme çetenin parasını çaldığında, herkese örnek olacak bir cezaya çarptırıldı: İspanya’nın Costa Brava’sına kadar izi sürülüp yakalandı, çekiçlerle ölümüne dövüldü, daha sonra da cesedi endüstriyel bir kıyma makinesinden geçirildi.</p>

  <p class="block_6">İnterpol kaynaklarına göre, hırsız gangsterin pişirilerek yahni yapıldığı, sonra da katillerinin bu yahninin bir bölümünü öğle yemeği niyetine yedikleri söylentisi yayılmıştı. Bu söylentinin gerçek olup olmadığı açığa kavuşmasa da bilinen, ama asla kanıtlanamayan bir gerçek vardı, o da İvan Arkov’un kurbanın yüz derisinden ölüm anına ait bir maske yaptırdığı ve ürkütücü bir hatıra olarak sakladığıydı.</p>

  <p class="block_6">Dul bir adam olan Arkov’un Yugoslavya İç Savaşı sırasında yönettiği cinayetlerin kapsamını çok az kişi bilirdi. Arkov şimdi de dağdaki bu sığınağından net değeri yarım milyar doları aşan gelir elde ettiği uluslararası bir suç örgütü yönetiyordu.</p>

  <p class="block_6">Suçla ilgili kanıtlara gelince, o açıdan korkulacak hiçbir şeyi yoktu. Yazılı hiçbir talimat vermiyor, yardımcılarının da aynı biçimde davranmalarını şart koşuyordu. Ucu ona kadar gidecek en ufak bir kanıt olamazdı. Parasının büyükçe bir bölümü sahipliğinin kendine kadar sürülemeyeceği yasadışı işlerin yanı sıra yürüttüğü yasal girişimlerden kaynaklanırdı.</p>

  <p class="block_6">Zeki ve pahalı muhasebecilerden, avukatlardan ve vergi danışmanlarından kalabalık bir ordu gerçek servetinin denizaşırı hesaplarda gizli kalmasını sağlıyordu. Siyasetçiler ve ülkenin seçkinleriyle kurduğu güçlü ilişkilerin yanı sıra, işlediği suçların menzilinin dışında kalabilmesi, tutuklanmasını uzak bir ihtimal kılıyordu.</p>

  <p class="block_6">Dahası, o soykırım benzeri savaşın üzerinden 20 yıldan uzun bir süre geçmiş ve Arkov tek bir konuda bile suçlanmamıştı.</p>

  <p class="block_6">Oğlunu taşıyan limuzin evin önüne geldiğinde baba Arkov dışarıda güneşin keyfini çıkarıyor ve bağıyla ilgileniyordu. Boris Arkov yaklaştı ve babasını Sırp usulü, iki yanağından öptü.</p>

  <p class="block_6">“İyi görünüyorsun. Dağ havası sana yarıyor olmalı.”</p>

  <p class="block_6">Yüzme havuzunun kenarında, parlak renkli minik bikiniler giymiş üç genç kadın şezlonglara uzanmış, güneşleniyordu. Genç Arkov kadınlara hayranlıkla baktı.</p>

  <p class="block_6">Babası elindeki makasla asmadan kocaman bir salkım sulu kırmızı üzüm kesip önündeki hasır sepete attı.</p>

  <p class="block_6">50 yıldan uzun bir süredir bu hayatı yaşıyor ve hiç bıkmıyordu. Güç, para -lüks hayat, güzel kadınlar- ve her an yasanın bir adım önünde bulunma gereğinin tehlikesi. Tıpkı onu her zaman heyecanlandıran, ölümcül bir satranç partisi gibi. Oysa burada oyuna satranç taşları yerine hayatını sürüyordun.</p>

  <p class="block_6">Baba Arkov’un gözleri evrak çantasına dikildi; içeriği onu güzel kadınlardan çok daha fazla ilgilendiriyordu. Ellerini pamuklu bir havluya uzun uzun kuruladı.</p>

  <p class="block_6">“Eteği boş ver. İhtiyacımız olan her şeyi getirdin mi?”</p>

  <p class="block_6">“Hepsi burada baba.”</p>

  <p class="block_7"> </p>

  <p class="block_6">Havuzun uzak ucunda, güneşlenen güzellerden oldukça ötedeki masanın başına oturdular.</p>

  <p class="block_6">Bir koruma, İvan Arkov’un ev yapımı şaraplarından birini getirip kadehleri doldurdu.</p>

  <p class="block_6">Oğlu kadehi elinde çevirdi, kokladı, sonunda bir yudum alıp soluk sıvının damağını yıkamasını sağladı. Memnunca gülümsedi.</p>

  <p class="block_6">“Bayıldım baba. Harika. Limonumsu ve belli belirsiz bir yaban üzümü tadı var.”</p>

  <p class="block_6">Gerçekte, genç Arkov ağzındakini havuza tükürmemek için kendini zor tutuyordu. Şarap, bir köpeğin elektrik direğinin dibine bırakacağı bir sıvıyı andırmıştı. Babası pek çok şey olabilirdi, ama şarap üreticisi olmadığı açıktı.</p>

  <p class="block_6">Baba elindeki kadehi çevirdi, bir yudum alıp başını salladı. “Kırmızıyı tercih ederim, ama bu yıl beyazlar da harika.”</p>

  <p class="block_6">“Kendi markanı yaratmalısın. Baba filmlerini çeken o herif gibi.”</p>

  <p class="block_6">“Coppola?”</p>

  <p class="block_6">“Evet, o.”</p>

  <p class="block_6">“Şarabını bir kere denedim. Bana göre değildi. Bence sinemadan ayrılmamalıydı.” Kadehini masaya bıraktı. “Şu rakamları bir göreyim.”</p>

  <p class="block_6">Oğlu evrak çantasını açtı ve içinden değerli emaneti, Apple dizüstü bilgisayarı çıkardı. Başlattı, cihaz çalışınca babasının uzattığı siyah bellek çubuğunu aldı.</p>

  <p class="block_6">Çubuğu yandaki yuvalardan birine taktı, Apple’ın faresiyle biraz oynadı ve ekran grafik ve verilerle dolmaya başladı.</p>

  <p class="block_6">“Bilgisayarlar hep kafamı karıştırmıştır. Bunun güvenli olduğundan emin misin?”</p>

  <p class="block_6">“Sendeki bellekte şifre çözücü var. O olmadan kimse bu verileri okuyamaz. Şavik bunun yüzde yüz güvenli olduğundan emin.”</p>

  <p class="block_6">“Bu da benim için yeterli.”</p>

  <p class="block_6">Ekran yüklenince Arkov, Mac’i babasına uzattı.</p>

  <p class="block_6">Baba Arkov gözüne okuma gözlüğünü taktı. Hepsi oradaydı, Kuzey Amerika’nın son dört ayının grafiklerle ve çubuk çizelgelerle belirtilen kâr raporları ekrandaydı.</p>

  <p class="block_6">Ve hepsi, FBI ya da İnterpol’ün iletişime müdahalesi düşünülerek, İnternet üzerinden gönderilemeyecek kadar hassastı. Oğlunun yılda en az üç kez ziyaretine gelmesinin nedeni buydu.</p>

  <p class="block_6">Arkov klanının patronu başını hoşnutlukla salladı, okuma gözlüğünü çıkarıp, bilgisayarı masanın üzerinden itti. “Her şey iyi görünüyor. Ayrıntıları daha sonra konuşuruz. Önce, beni huzursuz eden şu konuya dönelim.”</p>

  <p class="block_6">“Gereken ne varsa yapıldı. Herif toza karıştı.”</p>

  <p class="block_6">“Mila’ya danışmış mıydın?”</p>

  <p class="block_6">“Bütünüyle memnun olduğu söylenemez. Adama önce bir uyarıda bulunmak istemişti, ama işi tamamlamanın dışında bir seçeneğimiz olmadığını ona anlattım.”</p>

  <p class="block_6">“Açıkla.”</p>

  <p class="block_6">“Adam gereğinden fazla soru soruyordu. Bizi sürekli rahatsız eden grupla birlikte çalıştığını düşünüyoruz. New York’ta, Carnegie Hall’da arabasını havaya uçurduk.”</p>

  <p class="block_6">“Peki ya polis? FBI?”</p>

  <p class="block_6">“Patlamanın izini bize kadar asla süremezler. Konserde o kadar çok VIP vardı ki: Araplar, Ruslar, Ukraynalılar, hatta birkaç zengin Iraklı. Her biri patlamanın hedefi olabilirdi.”</p>

  <p class="block_6">Bir an durakladı. “Ne oldu baba? Hiç memnun görünmüyorsun.”</p>

  <p class="block_6">“Sizce daha fazla sorun çıkacak mı?”</p>

  <p class="block_6">“Adamın karısı hayatta kalmayı başardı. Onu hedef almamıştık. Ama problem yaratacağını sanmıyoruz.”</p>

  <p class="block_6">“Neden?”</p>

  <p class="block_6">“Kadının her hareketini izledik ve adamın tek bir akrabası var; o da abisi.”</p>

  <p class="block_6">“Sanmıyoruz demek yeterli olmaz. Emin olmak gerekir. Kadının işi var mı?”</p>

  <p class="block_6">“Eski bir savcı.”</p>

  <p class="block_6">“İşte bundan hiç hoşlanmadım. Hukuk geçmişi olan bir kadın başımıza bela olabilir. Onu daha dikkatli izleyin.”</p>

  <p class="block_6">Yaşlı adam bir süre sustuktan sonra parmağını oğluna çevirdi. “Ve Mila’ya söyle, gerektiğinde her ikinizin de Amerika’dan çıkmaya hazır olmanızı istiyorum.”</p>

  <p class="block_6">“Baba?”</p>

  <p class="block_6">“Polis ya da FBI’ın sizinle ilgilendiği yönünde en ufak bir ima olursa ikiniz de kaybolacaksınız. Ne gibi bir geçici seyahat belgesi ve güvenli ev gerekecekse şimdiden hazırlayın.”</p>

  <p class="block_6">“Mila bundan hoşlanmayacak. Senin adına Amerika işini bu hale getirmek için yıllarca çabaladı.”</p>

  <p class="block_6">“Üstelik harika bir iş beceriyor. Ama neden hoşlanıp neden hoşlanmayacağıyla zerre kadar ilgilenemem. Benim için önemli olan Kuzey Amerika’daki operasyonumuz.”</p>

  <p class="block_6">Klanın başı kadehini masaya indirdi. “Üstelik, uyuşmazlıktan hoşlanmıyorum, dertten hoşlanmıyorum. Her ikisi de iş için zararlı. Ne yapılması gerekiyorsa gösterişsiz yapılmalı. Kırmızı bayraklar sallanmasını istemiyorum. Dediğimi ilet.”</p>

  <p class="block_6">“Bir soru sorabilir miyim baba?”</p>

  <p class="block_6">“Sor bakalım.”</p>

  <p class="block_6">“Klan içinde ne zaman daha fazla sorumluluk alacağım? Sen yarın gözlerini kaparsan ailenin işi devam ettirmek için hazırlıklı olması gerekir.”</p>

  <p class="block_6">“Mila bunu başarabilecek durumda. Ona mutlak güvenim var.”</p>

  <p class="block_6">Boris’in çenesi kasıldı. “Peki ya ben?”</p>

  <p class="block_6">“Mila’yı küçümsüyor olabilirsin ama aile sadakati adına anlaşmazlıklarınızı bir tarafa bıraktığınız an her şey mümkün olur. Sadakatin güç olduğunu göremiyor musun Boris?”</p>

  <p class="block_6">“Evet baba.”</p>

  <p class="block_6">“Mila’yı evimize aldım ve ona kendi oğlummuş gibi baktım. Ölen babası iyi bir dostumdu. Aranızda her an bir sürtüşme olduğunun farkındayım. Oysa sana klanın her şeyden önce geldiğini öğretmeye çalışmıştım. Bazen bunu sana sopa zoruyla öğretmem gerekse de. Öte yandan Mila başından beri sadakat konusunu olduğu gibi kavradı.”</p>

  <p class="block_6">“Saygısızlık etmek istemem ama sorumu cevaplamadın.”</p>

  <p class="block_6">Yaşlı adam bir an düşündü. “Mila’nın çok akıllı ve işi gözü kapalı da çekip çevirecek kabiliyette olduğunu kabul et. Amerika operasyonunun başında bulunmasının nedeni bu. Senin patronun olmasının nedeni de bu. Bununla yaşamaya alış; daha da önemlisi, ondan bir şeyler öğrenmeye devam et.”</p>

  <p class="block_6">“Kan, sudan daha yoğun değil mi?”</p>

  <p class="block_6">Yaşlı adam oğlunun sesindeki kırgınlığı duydu, ayağa kalkıp, omzunu şamarladı. “Sabırsız olman güzel şey Boris. Vadem yettiğinde senin de sıranın geleceğine hiç kuşkum yok. Ama beni gömmek için bu kadar acele etme. Önümde hâlâ birkaç yılım var.”</p>

  <p class="block_6">Başıyla yüzme havuzunu işaret etti. “Akşam için refakat ister misin?”</p>

  <p class="block_6">Boris Arkov güneşlenen üç güzeli süzünce yorgunluğunu ve kaygılarını unutuverdi. “Hayır demezdim.”</p>

  <p class="block_6">“Bu adamın karısından en ufak bir dert belirtisi görülürse…”</p>

  <p class="block_6">“Gereği yapılır.”</p>

  <p class="block_7"> </p>

  <p class="block_7"> </p>

  <h2 class="block_16" id="id_23">23</h2>

  <p class="block_5">TRENTON, NEW JERSEY</p>

  <p class="block_6">Adres, bir dizi teraslı banliyö evlerinden birine aitti.</p>

  <p class="block_6">İki yanına, kırmızı tuğladan yapılmış, yorgun görünüşlü bir sanayi tesisiyle bir FedEx deposunun dikildiği, pejmürde bir işçi mahallesi.</p>

  <p class="block_6">1276 numara düzgün ve bakımlıydı, gri kaplaması yeni boyanmıştı ve telli verandası gururla ama gevşekçe sallanan bir Amerikan bayrağıyla süslüydü.</p>

  <p class="block_6">Araba yolunda park etmiş kamyonetin kapıları üzerinde yazılar vardı:</p>

  <p class="block_7"> </p>

  <p class="block_6">Daha ucuza daha fazlası.</p>

  <p class="block_6">Larry Dragoviç. Uluslararası Tesisatçı.</p>

  <p class="block_7"> </p>

  <p class="block_6">New York, Londra, Paris, New Jersey</p>

  <p class="block_6">(ama çoğunlukla New Jersey)</p>

  <p class="block_7"> </p>

  <p class="block_6">En azından mizah yeteneği olan biri.</p>

  <p class="block_6">Carla ön kapıya doğru yürüyemeyecek kadar korkuyormuş gibi dakikalardır otomobilin içinde oturuyor, içini karmakarışık kaygılar kemiriyordu.</p>

  <p class="block_6">Bu aynı Alma mıydı? Onu hatırlayacak mıydı? Ya hatırlamak istemezse? Soykırımdan canlı kurtulmayı başaranlardan büyük bir çoğunluğun unutmayı yeğleyeceklerini düşünüyordu.</p>

  <p class="block_6">O sabah dokuzda, karşısında Angel yazılı numarayı aramış, iç gıcıklayıcı bir kadın sesi, “Hey tatlım, ben Angel,” demişti. “Lütfen numaranı bırak.”</p>

  <p class="block_6">Sesinden genç ve sırnaşık olduğu anlaşılıyordu.</p>

  <p class="block_6">Kim olabilirdi? Jan bu kadını nereden tanıyordu?</p>

  <p class="block_6">Carla otomobilinin içinde otururken evin ön kapısı açılıverdi.</p>

  <p class="block_6">Veranda basamaklarından inen adam garaj kapısını açtı, içeriden aldığı kucak dolusu küçük karton kutuyu kamyonete yüklemeye koyuldu. Tıknaz, gür bıyıklı, atkuyruğu yapılmış kırlaşmaya yüz tutan uzun saçlarıyla üzerinde uzun ve bol, kolsuz bir tişört bulunan 40 yaşlarında bir adam.</p>

  <p class="block_6">O sabah, Max Shine’dan aldığı numarayı aradığında telefon uzun uzun çalmış, sonunda telesekreter, “Merhaba, burası Larry Dragoviç Tesisat. Mesajınızı bırakın, sizi geri arayayım,” diye cevap vermişti.</p>

  <p class="block_6">Carla telefonu bir daha aramadı, adı ve numarayı çevrimdışı araştırınca New Jersey’deki adresi buldu. Tesisatçı Larry evden çalışıyordu.</p>

  <p class="block_6">Bir daha telefon etmektense buraya gelmeye karar verdi. Alma Dragoviç’le yüz yüze konuşmak istiyordu.</p>

  <p class="block_6">Adamın garaj kapısını kapadığını, sanki kalan son paketlermiş gibi, iki kartonu kamyonete taşıdığını gördü. Arabasının kapısını kilitler ve araba yolundan yürürken bacaklarının titrediğini hissetti.</p>

  <p class="block_6">“Larry Dragoviç?”</p>

  <p class="block_6">Adam kamyonetten dışarı sarktı. “Evet?”</p>

  <p class="block_6">Kahverengi gözleri tedbirli bakıyor, ağır işçilik nedeniyle elleri çekici andırıyor, sırtından ve ensesinden kara kıllar çıkıyordu.</p>

  <p class="block_6">“Alma Dragoviç’le konuşabilir miyim? Burada oturduğunu sanıyorum.”</p>

  <p class="block_6">“Neden? Ne hakkında? Ne oldu?”</p>

  <p class="block_6">“Bana yardım etmesini umuyorum Mr. Dragoviç. Siz oğlu musunuz?”</p>

  <p class="block_6">Adam başıyla onayladı, Carla’nın açıklamasını bekleyerek, hiçbir şey söylemeden dikildi.</p>

  <p class="block_6">“Ben… Annenizi uzun zaman önce tanımıştım, daha çocukken.”</p>

  <p class="block_6">Adamın gözleri parladı. “Hey, yoksa siz eski memleketten gelen hanım mısınız? Max Shine’ın telefonda bahsettiği?”</p>

  <p class="block_6">“Evet, annenizle konuşabilir miyim? Beni hatırlayacağını umuyordum.”</p>

  <p class="block_6">Larry Dragoviç gülümsedi, kamyonetinin kapısını kaydırarak kapadı. “Tabii, içeri gelin.”</p>

  <p class="block_7"> </p>

  <p class="block_6">Gümüşten yapılmış süs bir semaver şişman bir Buda gibi bir köşeye kurulmuştu.</p>

  <p class="block_6">Her rafın üzerinde aile fotoğrafları. Büfenin üzerindeki bir tepside erik ve armut brendisi, yanlarında da yüksük kadehler. Hepsi çok etnik.</p>

  <p class="block_6">“Umarım rahatsız etmiyorum.”</p>

  <p class="block_6">“Hayır, hayır, hiç etmiyorsunuz. Malzeme almak için dönmek zorunda kalmıştım. Eşim çalışıyor, çocuklarımın en küçükleri de okulda.”</p>

  <p class="block_6">“Anneniz nasıl?”</p>

  <p class="block_6">Larry omuzlarını silkti. “İyi günleri de oluyor, kötü günleri de. Belleği gelip gidiyor. Yine de iyi dayanıyor. 77. yaş gününü kutladık. Onu nereden tanıyorsunuz?”</p>

  <p class="block_6">“Uzun hikâye. Bana ayıracak iki saatiniz var mı?”</p>

  <p class="block_6">Adam tebessümle cevap verdi. “Keşke olsaydı. Biraz sonra gitmem gerekecek.”</p>

  <p class="block_6">“Annenizin belleğinin iyi olmadığını söylemiştiniz değil mi?”</p>

  <p class="block_6">“Bazı günler, 30 yıl önce beni okula gönderirken çantama ne cins sandviç koyduğunu hatırlar. Kimi zaman da yüzüme sanki onu soymak için eve zorla girmiş bir serseriymişim gibi bakar.”</p>

  <p class="block_6">Omuzlarını silkti. “Kimi zaman ona çok sabırlı davranmak gerekiyor. Ama bugün çok formda. En azından eşim hemşire ve onunla ilgilenebiliyor.”</p>

  <p class="block_6">Kahve makinesini doldurdu. “Dernek Saraybosnalısınız?”</p>

  <p class="block_6">“Hayır. Çocukluğum Dubrovnik’te geçti. Annem Konjiç’li, Saraybosna’ya çok uzak değildir.”</p>

  <p class="block_6">“Konjiç’i iyi bilirim. Hemen hemen 30 yıl önce amcamın yanında çalışmak için New Jersey’ye geldim. Ailenizi tanıyor olabilir miyim? Carla demiştiniz değil mi?”</p>

  <p class="block_6">“Carla Joran. Ama annemin ailesi o zaman Tanoviç diye bilinirdi.”</p>

  <p class="block_6">Adam sırıttı. “Hey, benimki de Larry değildi. Ama kamyonetin yanına yazmak için Slavolyub Dragoviç’ten çok daha pratik. Annem üst katta, odasında televizyon izliyor. Ricky Lake Show’a bayılır. Gidip getireyim. Kahve birazdan hazır olur.”</p>

  <p class="block_6">“Anneniz İngilizce biliyor mu? Anadilimi konuşmayalı uzun zaman oldu. Söylediklerini anlayamayabilirim.”</p>

  <p class="block_6">“İngilizcesi oldukça iyi. Eşim ve çocuklarım tek kelime bile Sırpça-Hırvatça anlamadıkları için İngilizce öğrenmek zorunda kaldı. Durumu ona mutlaka söylerim.”</p>

  <p class="block_6">“Teşekkürler.”</p>

  <p class="block_6">“Ne demek.” Göz kırptı, kapıyı açıp yukarıya giden merdivende gözden kayboldu.</p>

  <p class="block_7"> </p>

  <p class="block_6">Carla odada gezinmeye koyuldu. Havada taze kahve kokusu vardı.</p>

  <p class="block_6">Raflardaki fotoğrafları inceledi. Oğullar, kızlar ve geniş aile; Larry’yle karısı, neşeyle gülümseyen, koyu saçlı, dolgunca bir kadın. Eski Saraybosna’dan enstantaneler.</p>

  <p class="block_6">Gözü, tipik bir Yugoslav evi ve bağının dışında çekilmiş, yıpranmış bir aile fotoğrafına takıldı: Beyaz badanalı duvarlar ve kırmızı kiremitli bir dam. Birden, beklenmedik bir şeyler hatırladı.</p>

  <p class="block_6">Bir öğleden sonra, okul dönüşü patikada yürürken, merdiveni dayamış, dedenin çatısını onaran babası.</p>

  <p class="block_6">Babasının el salladığını, çekici bir kenara bırakıp merdivenden aşağıya kaydığını, güneşten bembeyaz olmuş sarı saçlarını, yüzünü kaplayan sıcak tebessümünü, kızını kucaklamak için ardına kadar açtığı kollarını hatırladı.</p>

  <p class="block_6">“Hey, benim Balkan prensesim ö?”</p>

  <p class="block_6">Daha fazlasını hatırlamak için çabaladı ama tek anımsayabildiği onun kollarında yaşadığı sevgi ve güven duygusuydu. Hisleri kabardı. Babasına hayran olduğunu biliyordu.</p>

  <p class="block_6">Ayak sesleri duyunca anıları uzaklaştı. Birileri basamakları yardımla iniyormuş gibi yavaş, sarsak adımlar.</p>

  <p class="block_6">Cep telefonunu kapatıp çantasına yerleştirdi. Rahatsız edilmek istemiyordu.</p>

  <p class="block_6">Salonun kapısı açıldı.</p>

  <p class="block_6">Eşikte yaşlı bir kadın duruyordu. Güçlü köylü yüzü derin çizgilerle kaplı, saçları kar beyazıydı.</p>

  <p class="block_6">Sersemlemiş, transta gibi duruyordu. Sanki acılar onu yaşlandırmış, mavi gözlerine bir ıstırap gölgesi yerleşmişti ve yüzünün sağ tarafını kaplayan derin bir yara izi vardı.</p>

  <p class="block_6">Carla göğsüne yumruk yemiş gibi oldu.</p>

  <p class="block_6">O yarada yanılmak mümkün değildi.</p>

  <p class="block_6">Alma. Her şeyi hatırlıyordu.</p>

  <p class="block_6">Alma, Sırpça-Hırvatça bir şeyler mırıldandı. Larry, “Unutma anne, İngilizce,” dedi. “Carla eski dili pek iyi konuşamıyor.”</p>

  <p class="block_6">“Carla… Carla sensin, değil mi? Oğlum söyledi. Carla Joran. Adını söylediğinde sesler duyduğumu sandım.”</p>

  <p class="block_6">Yaşlı kadın Carla’yı incelerken sanki değişime uğruyordu. Yüzü canlandı, eli ağzına gitti, aşırı beyaz olan takma dişlerini kapattı.</p>

  <p class="block_6">Carla, “Beni hatırladınız mı?” diye sordu.</p>

  <p class="block_6">Yaşlı kadının yanağından tek bir gözyaşı yuvarlandı.</p>

  <p class="block_6">Carla kendi gözlerinin de nemlendiğini hissetti.</p>

  <p class="block_6">Alma kollarını ardına kadar açtı. Carla kendini Alma’nın kapanan kollarına bıraktı.</p>

  <p class="block_6">Ve tıpkı 20 yıl önce olduğu gibi, yaşlı kadın tüm bedenini sarsan derin, yoğun hıçkırıklarla ağlamaya başladı.</p>

  <p class="block_7"> </p>

  <p class="block_7"> </p>

  <h2 class="block_16" id="id_24">24</h2>

  <p class="block_6">Alma’ya sarılarak, uzun süre öyle kaldı.</p>

  <p class="block_6">Sonunda, ikisi de gözlerini sildikten sonra, Larry kadınları kanepeye götürdü ve annesinin oturmasına yardım etti.</p>

  <p class="block_6">Carla, Alma’nın elini bırakmadan oturdu.</p>

  <p class="block_6">Larry bu duygusal karşılaşmanın iyi mi, yoksa kötü bir haber mi olduğunu pek anlayamadan asabice gülümsedi, sesinde kuşkulu bir tınıyla, “İyi misin anne?” diye sordu.</p>

  <p class="block_6">“Evet… Evet, iyiyim. Carla eski dostum benim, onu yeniden gördüğüm için o kadar mutluyum ki. Beni kurtaran küçük kız oydu. Bu kız, o.”</p>

  <p class="block_6">Larry gülümsedi. “Öyle mi? Ciddi misin? Hey, böylesi buluşmalara pek sık rastlanmıyor artık. Bunu kutlamak için birer erik brendisine ne dersiniz?”</p>

  <p class="block_6">Carla’nın cevap vermesine fırsat bırakmadan kahve unutuldu ve Larry üç şat bardağını doldurdu ve bardakları kahve sehpasının üzerine dizdi.</p>

  <p class="block_6">“Anne, Carla, sağlığınıza, Jiveli!”</p>

  <p class="block_6">Alma bardağını beceriksizce kavradı, Carla kendininkine dokunmadı. Bu, pek de içkiyle kutlanacak bir vesileye benzemiyordu. Üstelik hamileydi.</p>

  <p class="block_6">Larry de bir şeyler hisseder gibi oldu, ancak sezgisi kadehini bir yudumda devirmesini engellemedi. Boş kadehi sehpanın üzerine bıraktı.</p>

  <p class="block_6">“Hey, siz kızları baş başa bırakıyorum. Benim gidip kazanmam gereken bir nafakam var. Anne, bazı parçalar teslim edeceğim. En fazla bir saat içinde dönerim. Bir sakıncası var mı?”</p>

  <p class="block_6">“Merak etme. Git, yapman gerekeni yap.”</p>

  <p class="block_6">“İhtiyacın olursa telefon et yeter.” Kulağına bir telefon götürür gibi yaptı, ardından da başparmağını kaldırdı. “Tanıştığımıza çok sevindim Carla. Umarım yakında yine görüşür, konuşuruz. Belki yemeğe gelirsin?”</p>

  <p class="block_6">“Teşekkür ederim.”</p>

  <p class="block_6">Kapıdan çıktı. Kamyoneti çalıştırdığını, geri vitese taktığını ve uzaklaştığını işittiler.</p>

  <p class="block_6">Alma, “İyi bir çocuk,” dedi. “En büyükleri, hayatta kalan tek çocuğum. Beni Kızılhaç’ın yardımıyla bulup buraya getirdi. Erkek kardeşi, kız kardeşi, babası, hepsi gitti, savaşta öldüler. Sen neler yaptın Carla?”</p>

  <p class="block_6">“Hayatta kaldım. Ya sen nasılsın?”</p>

  <p class="block_6">Yaşlı kadın gülümsedi. “Daha yaşlı, saçlarım daha beyaz, ama olabileceği kadar iyi.” Carla’nın elini mendille gözlerini silecek kadar bıraktı. “Seni çok düşündüm Carla.”</p>

  <p class="block_6">“Beni hatırladığın için çok mutluyum.”</p>

  <p class="block_6">“Hayatımı kurtaran küçük kızı nasıl unutabilirdim?”</p>

  <p class="block_6">Carla, Alma’ya gerçeği söyleyip söylememekte tereddüt etti. Üç gün öncesine kadar seninle ilgili her şeyi unutmuştum. Fakat işleri daha da karmaşık hale getirmemenin daha iyi olacağına karar verdi.</p>

  <p class="block_6">“Seni görmek de harika.”</p>

  <p class="block_6">Alma asabice güldü. “Ben… Bence bu içkiyi içelim. Seni görmek, hayalet görmek gibi. O kadar çok yıl geçti ki. O kadar çok yüz kayboldu ki. Tanrı’ya şükürler olsun, seninki kaybolmadı.”</p>

  <p class="block_6">Bardağı dudaklarına götürdü, belli belirsiz bir yudum aldıktan sonra yeniden sehpaya bıraktı.</p>

  <p class="block_6">“Beni nasıl buldun?”</p>

  <p class="block_6">“Bir gazetede seninle yapılan söyleşi çıktı. Oradan oğlunun adresini aldım.”</p>

  <p class="block_6">Alma ellerini umarsızlık belirtir gibi açtı.</p>

  <p class="block_6">“Şu söyleşi. Biliyor musun, hiç istememiştim. Ama oğlum gazeteciyi tanıyınca beni ikna etti. Pek fazla bir şey anlatmadımsa da, şimdi konuştuğuma memnunum. Hatırlamak insana acı veriyor.”</p>

  <p class="block_6">Bardağını indirdi. “Gazeteci, ülkemizdeki korkunç gaddarlığın dünyaya anlatılmasının önemli olduğunu söylüyordu. Fakat bilirsin, o soykırımdan kurtulanların büyük kısmı unutmayı tercih ediyor.”</p>

  <p class="block_6">Genç kadının yüzüne baktı. “Rüyalarımda sık sık tanıdıklarımı ve sevdiklerimi görüyorum. Kocamı, oğullarımı, kızımı, dostlarım ve komşularımı, hayatımdan geçen herkesi. Senin yüzünü de gördüm, hem de kaç kere. Hayatta kalıp kalmadığını, hâlâ yaşayıp yaşamadığını düşündüğüm çok oldu. Ve işte, şu güzelliğine bak.”</p>

  <p class="block_6">Carla’nın elini sıktı. “Harika görünüyorsun. Amerikan aksanın var. Buraya nasıl geldin? Amerika’ya nasıl geldin? Annen ve babanla mı? Ailenden hayatta kalan var mı?”</p>

  <p class="block_6">“Amerikalı babaannem ve büyükbabam beni evlat edindi. Seni son gördüğüm günden beri ailemi görmedim.”</p>

  <p class="block_6">Sanki bir düğme çevrilmiş gibi, bir anda Alma’nın yüzündeki kıvılcım söndü.</p>

  <p class="block_6">“Oh… Çok üzüldüm. Kamptan canlı kurtulan tek kişi olduğumu söylüyorlardı, ama tabii hiç inanmak istemedim.”</p>

  <p class="block_6">“Bunu sana kim söyledi?”</p>

  <p class="block_6">“Benimle konuşan savaş suçları müfettişleri. Şavik’in o gün tahliye ettiği öteki kadınlarla çocuklara ne olduğunu bulamadıklarını, en kötüsünden endişelendiklerini söylediler. Şimdi en azından senin kurtulduğunu biliyorum.”</p>

  <p class="block_6">“Alma, seninle konuşmak istememin nedeni de bu. O gün, kampta, annemle Luka’yı canlı gördüğünü bildiğim tek insan sensin. Larry belleğinin pek iyi olmadığı günler olduğunu anlattı. Ama annemi hatırlıyorsun değil mi?”</p>

  <p class="block_6">“Evet, evet, hatırlıyorum. Elbette hatırlıyorum.”</p>

  <p class="block_6">“Ya Luka’yı, erkek kardeşimi?”</p>

  <p class="block_6">Alma şaşırmış görünüyordu. “E… Evet, Luka… O tatlı, sevimli küçük oğlan.”</p>

  <p class="block_6">“O gün olanları hayal meyal hatırlıyorum Alma. Travma çok güçlüydü. Neler olduğunu hatırlıyor musun? Hatırlamama yardım edebilir misin?”</p>

  <p class="block_6">Alma suskundu.</p>

  <p class="block_6">“Alma, annemin Şavik ve adamları gidene kadar Luka’yla hademe odasına saklanmanızı istediğini biliyorum. Daha sonra pencerelerden birinden çıkacak ve cepheye varmaya çalışacaktık.”</p>

  <p class="block_6">Alma dilini yutmuş gibi, mutlak suskunluğa bürünmüş, ağır bir sessizlik havada asılı kalmıştı.</p>

  <p class="block_6">“Ne oldu Alma?”</p>

  <p class="block_6">Alma, gözlerinde dehşeti andırır bir ifade, konuşmamayı sürdürdü.</p>

  <p class="block_6">“Alma, Luka’ya ne olduğunu bilmem gerek.”</p>

  <p class="block_6">Yaşlı kadının dudakları titredi. “Ben… Kamptaki o günleri düşünmekten hoşlanmıyorum. Bu… Beni huzursuz ediyor.”</p>

  <p class="block_6">“Anlıyorum Alma, ama benim için o kadar önemli ki. Neler hatırladığını anlatabilir misin bana? Deneyebilir misin?”</p>

  <p class="block_7"> </p>

  <p class="block_7"> </p>

  <h2 class="block_16" id="id_25">25</h2>

  <p class="block_6">“Kamptan ayrıldıktan sonra Luka’yı hiç görmedin mi?”</p>

  <p class="block_6">“Hiç. Birbirimizden ayrıldığımız o günden sonra bir daha görmedim.”</p>

  <p class="block_6">“Zavallı Carla.”</p>

  <p class="block_6">“Hayatta mı, yoksa öldü mü, bilmiyorum. Ya da annemle babama ne olduğunu.”</p>

  <p class="block_6">Alma elini yanağındaki yara izine götürdü. “Sen… Onları aramadın mı?”</p>

  <p class="block_6">“Arayanlar oldu, ama bir şey elde edemediler. Aradan o kadar zaman geçti ki, annemle babamın yaşıyor olması neredeyse imkânsız. Ama Luka senin yanındaydı. Binanın top atışına tutulduğunu biliyorum, o kadarını hâlâ hatırlıyorum. Buna rağmen sen hayatta kaldın. Sen hayatta kalmayı başardıysan, Luka’nın da kurtulmuş olabileceğini düşündüm.”</p>

  <p class="block_6">Alma’nın yüzünde bir dehşet ifadesi gördü. Sanki açmaktan korktuğu bir kapının önünde duruyormuş gibi.</p>

  <p class="block_6">“Ne oldu Alma?”</p>

  <p class="block_6">Kadın cevap vermedi.</p>

  <p class="block_6">“Alma, söylenmesi gereken bir şey varsa, kötü bir şey de olsa bana söylemek zorundasın. Senin için zor olabileceğini biliyorum, ama kampın tahliye edildiği o gün olanları bilmem gerek.”</p>

  <p class="block_6">“Ben… Sadece bazen çok berrak hatırlayamıyorum, hatırlamaya çalışsam da. Bazı günler de, sanki zihnim unutturmaya çalışıyormuş gibi her şey kapkaranlık oluveriyor.”</p>

  <p class="block_6">“Zihnini zorlayamaz mısın?”</p>

  <p class="block_6">Alma suskundu.</p>

  <p class="block_6">Aralarındaki sessizlik ağırlaştı.</p>

  <p class="block_6">Carla korkunç boşluğun farkındaydı. O boşluğu doldurmaya çalıştı.</p>

  <p class="block_6">“Tahliyeden önceki gün, top ve silah seslerinin kampa yaklaştığını hatırlıyor musun?”</p>

  <p class="block_6">“Evet.”</p>

  <p class="block_6">“Ne hatırlıyorsun?”</p>

  <p class="block_6">“Hava bozuyordu. Kar yağmaya başlamıştı. Nöbetçiler huzursuzdu. Kendi aralarındaki konuşmaları duyabiliyorduk. Bazıları kaçmak istiyordu. Korkuyorlardı.”</p>

  <p class="block_6">“Neden korkuyorlardı Alma?”</p>

  <p class="block_6">“Bize karşı işledikleri suçların ortaya çıkmasından. Kadınlardan biri, nöbetçilerin kaçmadan önce hepimizi öldüreceklerini duymuş.”</p>

  <p class="block_6">“Tanık olmaması için değil mi?”</p>

  <p class="block_6">Yaşlı kadın başıyla onayladı. “Hepimiz paniğe kapıldık. Kendimizin ve çocuklarımızın hayatları için endişeliydik.”</p>

  <p class="block_6">“Başka, Alma? Başka ne hatırlıyorsun?”</p>

  <p class="block_6">“Mila Şavik yatakhaneye geldi ve düşman saldırısı nedeniyle kendi güvenliğimiz için ertesi sabah erkenden tahliye edileceğimizi bildirdi.”</p>

  <p class="block_6">Alma bocalıyordu.</p>

  <p class="block_6">Carla yitmesinden korkarak konuşmayı canlandırmaya çalıştı.</p>

  <p class="block_6">“Durma Alma. Lütfen durma.”</p>

  <p class="block_6">“Ama kimse Şavik’e inanmıyor, herkes öldürüleceğinden korkuyordu. Nöbetçiler durmadan içiyor ve giderek daha gergin oluyordu.”</p>

  <p class="block_6">Gözlerini Carla’ya dikti.</p>

  <p class="block_6">“Annen onun için benden seni ve Luka’yı hademe odasına saklamamı istedi. O kargaşada yokluğunuzun göze çarpmayacağını, sonunda kaçabileceğimizi umuyordu.”</p>

  <p class="block_6">“Lütfen bana hatırladıklarını anlat.”</p>

  <p class="block_6">“Ertesi sabah tahliye sırasında kargaşa oldu, herkes korku içindeydi ve çocuklar ağlaşıyordu. Şavik ve adamları herkesi binadan çıkarmaya başladı. İşte annen o zaman umudunu yitirdi ve harekete geçmeye karar verdi.”</p>

  <p class="block_6">Hatırladıklarının yükü çok ağrı veriyormuş gibi gözlerini kısıyordu.</p>

  <p class="block_6">“Luka’yı kucağıma verdi ve hepimizi binanın içine itip, koridorlardan hademe odasına götürdü. Luka ellerini annesine uzatmış, ağlıyordu. Sen onu sakinleştirmeye çalıştın. Annen senin eline bir şey, sanırım bir defter sıkıştırdı.”</p>

  <p class="block_6">“Tuttuğu günlük.”</p>

  <p class="block_6">“Evet, o olmalı. Kaybetmemeni söyledi. Önemli olduğunu.”</p>

  <p class="block_6">“Annem neden bizimle gelmedi?”</p>

  <p class="block_6">“Ortadan kaybolursa Şavik’in hemen farkına varacağından emindi. En azından onu görse, o kargaşada senin ve Luka’nın yokluğunu anlamayacaktı.”</p>

  <p class="block_6">Bir şimşek çaktı ve Carla birden ayrıldıkları sırada annesinin yüzünü, gözlerindeki korku ve umutsuzluk ifadesini hatırladı. Eski paltosunu, bordo hırkasını giymiş, yüzü endişeden kararmıştı. Luka’nın ağlamasını, minik ellerini annesine doğru uzatmasını hatırladı. Anı keskin bir cam parçası gibi yüreğini yaraladı.</p>

  <p class="block_6">Gözyaşlarını bastırmaya çalıştı. Şu anda isteyeceği son şey, yeniden konuşmaya başlayan Alma’nın önünde yıkılmaktı.</p>

  <p class="block_6">“Luka’yı elinden tuttum ve seninle birlikte koridorda, hademe odasına doğru koşturmaya başladık. Hızlı koştuk. Çünkü içeride dolaşan, binayı tahliyeye çalışan nöbetçileri duyabiliyorduk.”</p>

  <p class="block_6">Yeni anı kırıntıları belirmeye, Carla’yı devam etmek için zorlamaya başlıyordu. “Şimdi hatırladım. Ve bütün bu anlattıkların sırasında top sesleri gittikçe yakınlaşıyordu.”</p>

  <p class="block_6">“Evet. Odaya yaklaştığımız sırada koridorun sonunda açık bir pencere gördün.”</p>

  <p class="block_6">“Pencerenin ötesinde düşen karları görebiliyordum.”</p>

  <p class="block_6">“Tamam. Dışarısı soğuktu, buz gibiydi. Küçük Luka’nın ateşli olduğunu, daha öteye gidemeyecek kadar hasta olduğunu düşünüyordun.”</p>

  <p class="block_6">Alma, genç kadının elini sıktı.</p>

  <p class="block_6">“Onun için biz ikimiz depoda saklanır, sen de tek başına cepheye ulaşmayı başarırsan hayatta kalma ihtimalimizin daha yüksek olacağına karar verdin. Böylelikle yardım getirebilecektin.”</p>

  <p class="block_6">“İyi… İyi ama nöbetçiler geliyordu.”</p>

  <p class="block_6">“Evet, yaklaşıyorlardı ve acele etmen gerekiyordu. Luka’ya sarıldın, öptün. Sana onu güvende tutman için yalvarıyor, onu unutmamanı, geri dönmeni istiyordu. Ona söylediğin son şey, onun için geri döneceğin oldu, ona söz verdin.” Bir an soluklandı.</p>

  <p class="block_6">“Sonra yanımızdan ayrıldın. Senin de hıçkırdığını hatırlıyorum.”</p>

  <p class="block_6">Carla da hatırlıyordu. Luka’nın ona sarılmasını, bırakmak istememesini. Eteğine sarılan, korku dolu Luka’nın görüntüsü acıklıydı. Ablasını bırakmamak için direnen, kararlı minik parmaklarını teker teker zorlamak, ağlamasına aldırmadan kıvırıp kurtulmak zorunda kalmıştı. Luka’nın hıçkırıklarını, korkusunu, paniğini, dehşetini bir daha hissetti, hepsi içinde yeniden kabarıyordu.</p>

  <p class="block_6">Gözlerini yumdu. Son birkaç kelimeyi hatırlamak perişan edici bir duyguydu.</p>

  <p class="block_6">“Carla, lütfen… Carla lütfen beni bırakma…”</p>

  <p class="block_6">“Senin için döneceğim Luka, söz veriyorum. Carla geri gelecek. Sakın korkma.”</p>

  <p class="block_6">Gözlerini açtı. Kendini koyuverip çökmek istedi, bu arzuyu insanüstü bir gayretle yendi.</p>

  <p class="block_6">“Sonra… Ben gittikten sonra ne oldu?”</p>

  <p class="block_6">“Depo odasının kapısını açtım. İşte asıl o zaman sarsıldım.”</p>

  <p class="block_6">“Ne demek istiyorsun?”</p>

  <p class="block_6">“Oda doluydu. Oraya gelip saklanmış çocuklarla doluydu. Belki de anaları kurtulacaklarını umut edip, aynı amaçla oraya saklamıştı. Belki de çocuklar top seslerinden korkmuştu, bilemiyorum. Ama hepsi donmuş gibiydi.”</p>

  <p class="block_6">“Kaç çocuk?”</p>

  <p class="block_6">“Sanırım üç, belki de dört. Sekiz-dokuz yaşlarında bir oğlan, dört-beş yaşlarında bir kız, bir de bir başka küçük oğlan hatırlıyorum. Aralarına sıkışmam ve kapıyı kapatmam gerekiyordu. Çok klostrofobikti.”</p>

  <p class="block_6">Bir an düşündü. “Dışarıda kamyonların çalıştırıldığını ve uzaklaştığını duyduk. Çocuklar annelerinin de gittiğini anlayarak daha da huzursuzlandı.”</p>

  <p class="block_6">“Ya Luka?”</p>

  <p class="block_6">“Avutulamaz bir haldeydi. Sadece annesini ve seni istiyordu. Sesi o zaman duyduk.”</p>

  <p class="block_6">“Hangi sesi?”</p>

  <p class="block_6">“Yaklaşan biri. Koridordan çizme sesleri geliyordu. Korkudan yüreğim ağzıma gelmişti.”</p>

  <p class="block_6">Carla ürperdi. Sanki o sesi o da duyuyordu.</p>

  <p class="block_6">Alma, “İşte Luka o sırada gerçekten ağlamaya başladı,” dedi. “Korkuyordu, karanlık depodan çıkmak istiyordu.”</p>

  <p class="block_6">Carla kasıldı, midesinin kalktığını hissetti.</p>

  <p class="block_6">Alma devam etti: “Ayak seslerinin yaklaştığını işittim. Sakin olması için Luka’yı zorlamam gerekti. Zavallının ağzını elimle kapatmam, öteki çocuklara ses çıkarmamalarını söylemem.”</p>

  <p class="block_6">Alnına düşen bir tutam saçı gergince kenara itti. “Depo duvarında kurşun delikleri vardı. Bazılarından koridor görünüyordu. Dışarı bakınca Şavik’i gördüm. Elinde tabancası vardı. Koridor boyunca kapıları açıyor, içeri bakıyordu. Öfkeden kıpkırmızı olmuştu. Sanki bizi arıyormuş gibi.”</p>

  <p class="block_6">“Ne… Ne yaptı?”</p>

  <p class="block_6">“Top sesleri yeniden başladı. Şavik giderek daha da huzursuzlandı, havaya ateş etmeye koyuldu. Sanki bizi bulmakta kararlıymış gibi, kapıları daha hızlı açmaya girişti. Kudurmuş gibi, birkaç kere tavana ateş etti. Tabii silah sesleri çocukları daha da korkuttu.”</p>

  <p class="block_6">Durakladı. “Sonra birden top atışından koridor tavanının bir bölümü çöktü.”</p>

  <p class="block_6">“Ve?”</p>

  <p class="block_6">“Daha fazla silah sesi duydum, uzaktan gelen sayısız silah sesi. Şavik’in bizi bulacağını, işimizi bitireceğini düşündüm, ama bir korkak gibi binanın dışına kaçtı. Sonra uzaklaşan bir aracın sesini işittim.”</p>

  <p class="block_6">Carla’nın yüzüne baktı.</p>

  <p class="block_6">“Çocuklara Şavik ve adamlarının gidip gitmediğine bakacağımı ve yerlerinden kımıldamamaları gerektiğini söyledim. Luka hâlâ ağlıyordu. Son derecede korkmuştu, odadan çıkmaya uğraşıyordu.</p>

  <p class="block_6">“Çocuklardan büyük olanına Luka’ya hâkim olmasını söyledim. Koridorda henüz 20 metre gitmemiştim ki, arkamdan Luka’nın sesini duydum, sanki kaçmış gibi.”</p>

  <p class="block_6">“Kaçmış mıydı?”</p>

  <p class="block_6">“Bilemiyorum. Bakmak için dönüğümde, koridorun öteki ucuna yeni bir top mermisi düştü. Korkunç bir patlama oldu, her taraf toz ve enkaz altında kaldı. İki gün sonra, dağlarda bir yerdeki geçici bir hastanede iç kanamayla uyandım. Hayatta kaldığım için şanslıydım.”</p>

  <p class="block_6">“Peki… Peki, ya Luka?”</p>

  <p class="block_6">“Hastanede bana bakan bir rahibeye sordum. Farklı kamplardan getirilmiş bir sürü çocuk olduğunu söyledi. Hepsi de hastanenin yoğun bakım ünitesinde tedavi görüyordu. Beni götürüp bakmama izin vermesi için yalvardım.”</p>

  <p class="block_6">Yine durakladı. “Gördüğüm çocuklardan biri ağır yaralanmış küçük bir oğlandı. Her tarafı sargılar içindeydi.”</p>

  <p class="block_6">Carla Alma’nın boşluğu doldurmasını sessizce bekledi.</p>

  <p class="block_6">“Sanırım, Luka’ydı.”</p>

  <p class="block_6">“Neden o çocuğun Luka olduğunu sanıyorsun?”</p>

  <p class="block_6">“Aynı yaşta, aynı boydaydı.”</p>

  <p class="block_6">“Hepsi bu kadar mı?”</p>

  <p class="block_6">“Saç rengi aynıydı. Ve adı söylendiğinde tepki veriyordu. Ancak yarı komadaydı, bilinci yerinde değildi. Hemşire şarapnelden yaralandığını, ama kurtulmasını beklediklerini söyledi.”</p>

  <p class="block_6">“Hademe odasında saklanan çocuklardan kimseye bahsetmedin mi?”</p>

  <p class="block_6">“Hemşirelerden birine söyledim.”</p>

  <p class="block_6">“Binayı aramak için birilerini gönderdiler mi?”</p>

  <p class="block_6">“Bilmiyorum.”</p>

  <p class="block_6">“Mutlaka bir kontrol etmişlerdir değil mi?”</p>

  <p class="block_6">“Kampı ele geçirdiklerinde ettiklerinden eminim.”</p>

  <p class="block_6">“Luka olup olmadığını anlamak için çocuğu bir daha görmedin mi?”</p>

  <p class="block_6">“Hayır, fırsatım olmadı.”</p>

  <p class="block_6">“Neden?”</p>

  <p class="block_6">“O kadar kalabalıktı ki, beni gerçek bir hastaneye gönderdiler.”</p>

  <p class="block_6">Larry’nin kamyonetinin geri geldiğini, motorunun sustuğunu duydu.</p>

  <p class="block_6">Birkaç saniye sonra hol kapısının kilidi açıldı. Ayak sesleri duyuldu ve ön odanın kapısı birkaç parmak aralandı.</p>

  <p class="block_6">Alma uzanıp Carla’nın elini sıktı. “Annen öyle iyi bir kadındı ki. Onu bir daha görememiş olmana ne kadar üzüldüm bilemezsin. Korkunç günlerdi. öteki kamplardaki işkence ve tecavüzlerden kurtulanlar bile sonra hiç toparlanamadı.”</p>

  <p class="block_6">Parmağıyla alnına dokundu. “Burası hiç düzelmedi. Ne demek istediğimi anlıyorsun değil mi?”</p>

  <p class="block_6">Carla, Alma’nın yüzüne baktı.</p>

  <p class="block_6">Yaşlı kadının gözleri, sanki belleğindeki dehşet verici görüntülerle uğraşıyormuş gibi buğulanmıştı.</p>

  <p class="block_6">“Alma, hastanede gördüğün çocuğun Luka olduğundan kesinlikle emin olman gerek.”</p>

  <p class="block_6">Sözlerinin yerini bulması için bekledi. “Emin olabilir misin Alma? Kesinlikle o olduğundan emin misin?”</p>

  <p class="block_6">Kadın sanki geçmişine bakıyormuş gibi yeniden transa girmişti. Sessizlik bitmeyeceğe benziyordu. Sonunda gözleri kavuştu.</p>

  <p class="block_6">“Evet, onun Luka olduğundan eminim. Onu canlı gördüğümden eminim.”</p>

  <p class="block_7"> </p>

  <p class="block_7"> </p>

  <h2 class="block_16" id="id_26">26</h2>

  <p class="block_6">“Annemle konuşmanız iyi geçti mi?”</p>

  <p class="block_6">Larry ellerini iş tulumuna geçirmiş, Carla’ya arabasına kadar refakat ediyordu.</p>

  <p class="block_6">Bir şey daha söyledi, ama Carla dinlemiyordu. Alma’nın son söyledikleri hâlâ kulaklarında çınlamaktaydı. Evet, onun Luka olduğundan eminim. Onu canlı gördüğümden eminim.</p>

  <p class="block_6">Göz kamaştırıcı bir umut ışığı. Yüreği hızlanmıştı.</p>

  <p class="block_6">Luka, şimdi neredesin?</p>

  <p class="block_6">Acaba beni hatırlar mısın?</p>

  <p class="block_6">“Ö… Özür dilerim. Seni duyamadım?”</p>

  <p class="block_6">“Sen ve annem. Konuşmanız keyifli miydi?”</p>

  <p class="block_6">“Evet, evet, teşekkür ederim.”</p>

  <p class="block_6">“Geri döndüğümde kapı aralıktı. Annemin Luka adlı birinden bahsettiğini işittim.”</p>

  <p class="block_6">“Benim kardeşim.”</p>

  <p class="block_6">“Öyle mi?”</p>

  <p class="block_6">Larry’ye duyduklarını anlattı.</p>

  <p class="block_6">“Öyleyse sen de aileni kaybettin. Bu gerçekten çok zor.”</p>

  <p class="block_6">“Annenin hayatta olduğunu öğrenince bana yardım edebileceğini ummuştum.”</p>

  <p class="block_6">“Sana ne anlattı?”</p>

  <p class="block_6">“Kardeşimi gördüğünü. Luka’nın hayatta olduğunu. Bana o kadar umut verdi ki.”</p>

  <p class="block_6">Heyecanını dizginlemekte zorlanıyordu.</p>

  <p class="block_6">Larry bir an alt dudağını ısırdı. “Annemi konuşturmakla iyi ettin. Birileri savaş konusuna değindiğinde genellikle istiridye gibi kapanır.”</p>

  <p class="block_6">“Onu anlayabiliyorum.”</p>

  <p class="block_6">“O konuda konuşsa bile, sonraki günlerde pek iyi olmuyor. Bu gece uyumayacaktır. Kampla ilgili kâbuslar görecektir.”</p>

  <p class="block_6">“Larry çok üzgünüm, bağışla beni. Ama onun yardımına çok ihtiyacım vardı.”</p>

  <p class="block_6">“Nereden bilecektin ki? Kardeşin konusunda ne yapacaksın?”</p>

  <p class="block_6">“Başlangıç olarak mülteci kurumlarına başvuracağım. Geçmişte büyükbabamla babaannem de bu yola başvurmuş ama bir sonuç alamamışlardı. Bakarsın ben daha talihli olurum.”</p>

  <p class="block_6">“Kardeşin o sırada kaç yaşındaydı?”</p>

  <p class="block_6">“Dört.”</p>

  <p class="block_6">Larry araba yolunun üzerinde durdu, elini kamyonetinin arka tarafına dayadı ve çenesiyle evi işaret etti. “Etnik temizlik başladığında amcamla birlikte burada oturuyordum. Haberleri izler izlemez hemen ailemi aradım ve hepsine oradan derhal kaçmaları için yalvardım. Ama işler kısa zamanda felakete sardı. Sadece annem hayatta kaldı.”</p>

  <p class="block_6">“Evet, Alma da anlattı. Gerçekten üzgünüm.”</p>

  <p class="block_6">“Kardeşim Daryo’nun 14’üncü yaş gününe bir hafta kalmıştı. Annemle kız kardeşimden ayırmalarından kısa süre sonra onu ve babamı kurşuna dizdiler. Daryo yaşına göre uzun boylu bir çocuktu, onun için onu erkeklerle beraber ayırmışlar. Emilia ancak 18’indeydi. Öldürülmeden önce neler yaşadığını Tanrı bilir.”</p>

  <p class="block_6">Sesi keder yüklüydü. “Akrabalarımızdan onlarcası Srebrenitsa’da öldü.”</p>

  <p class="block_6">Carla’nın yüzüne baktı. “Biliyor musun, savaştan önce komşularımızla barış içinde yaşardık. Kimse kimseyi rahatsız etmezdi. Dini ya da etnik farklılıkların hiç önemi yoktu. Çocuklar birlikte oyun oynardı. Büyükler görüşürdü. Birlikte şarkı söyler, birlikte dans eder, düğünlere ve cenazelere birlikte giderdik.”</p>

  <p class="block_6">Derin bir soluk alıp verdi. “Sonra o aşağılık Miloseviç nefreti körükleyerek, korku tellallığı yaparak saati yüzyıllar öncesine getirdi. Arkadaşı arkadaşa, komşuyu komşuya karşı kışkırttı. Tüm bunlar iktidarı kaybetmekten korktuğu içindi.”</p>

  <p class="block_6">Durakladı, Carla’nın koluna dokundu. “Biliyor musun, Ratko Mladiç’i, Srebrenitsa’da 8.000 erkekle çocuğu katletmekten yargılanırken, televizyonda gördüm. Kameraya bakıp sırıtıyor, tek bir sivilin ölümüyle bile suçlanamayacağını söylüyordu. Sonra da mahkeme salonunda bulunan kurban yakınlarına elle gırtlak kesme hareketi yaparak hem ölülere, hem de canlılara hakaret ediyor.”</p>

  <p class="block_6">Larry derin bir nefes verdi. “Nasıl insanlar çocukları böyle öldürebilir sorarım sana? Umarım o ve onun gibi öteki kasaplar cehennemde yanarlar.”</p>

  <p class="block_6">Araba yolunun sonuna vardılar. Larry durdu, gözleri duyguyla doluydu.</p>

  <p class="block_6">Nasıl insanlar çocukları böyle öldürebilir? Carla’nın bulmak istediği insanların cinsinden olanlar. Bulmak ve yok etmek istediği.</p>

  <p class="block_6">Larry’nin koluna dokundu. “Annenle buluşmama izin verdiğin için teşekkürler. Konuştuklarımızdan fazla huzursuz olmamasını umarım.”</p>

  <p class="block_6">Larry giysisinin koluyla gözlerini sildi. “Seninle buraya gelmemin nedeni de buydu zaten.”</p>

  <p class="block_6">“Efendim?”</p>

  <p class="block_6">“Annem bazen mantıklı görünebilir ama aslında değildir.”</p>

  <p class="block_6">“Bana zihni oldukça berrakmış gibi geldi.”</p>

  <p class="block_6">“Çoğu kez öyle görünür, ama aslında kafası çok karışık.”</p>

  <p class="block_6">Larry gözlerini birkaç kez kırpıştırdı, ne diyeceğini bilemiyor gibiydi. “Savaş kafasını karmakarışık etti. Bazı şeyleri hayal ediyor, anlıyor musun? Sesler duyuyor. Bizim oralarda eski bir deyiş vardır: Rüzgâr estiğinde ölüler senin adını fısıldar, denir. Daha önce duymuş muydun?”</p>

  <p class="block_6">“Hayır.”</p>

  <p class="block_6">“Annemin durumu da aynı, sadece o rüzgâr estiğinde değil hep böyle.”</p>

  <p class="block_6">“Ne demek istiyorsun?”</p>

  <p class="block_6">“Her gece babamla, kardeşlerimle konuşmalar uyduruyor. Sanki hâlâ hayattalarmış, yan odadalarmış gibi hayalî konuşmalar. Sesler duyuyor, anlatabiliyor muyum? Gerçekten orada, evde olduklarına inanıyor. Onu aksine inandırmak mümkün değil.”</p>

  <p class="block_6">Derin bir soluk aldı, umutsuzca iç geçirdi. “Doktorlar onunki gibi ağır bir travmaya maruz kalınınca bunların görülebileceğini, insanın kafasının iyice karışabileceğini söylüyorlar. Demans öncesi de pek yararlı olmuyor tabii.”</p>

  <p class="block_6">“Demans öncesi mi?”</p>

  <p class="block_6">“Doktor öyle dedi. İlaçlarını alması gerek, çünkü çoğu zaman ilaçlar zihnindeki sesleri durdurabiliyor, ama ihmal ediyor işte. Sanırım o sesleri duymaktan hoşlanıyor. Bilemiyorum, belki de onları duyup rahatlıyor.”</p>

  <p class="block_6">“Olabilir.”</p>

  <p class="block_6">“Her neyse, eşim de aynı şeyi söylüyor: Annem ipin ucunu kaçırdı. Çoğu zaman, neden bahsettiğini bile bilmiyor. Sana hayal ettiği şeyleri anlatıyor, ama aslında bunların doğru olduğuna inanıyor.”</p>

  <p class="block_6">“Ama… Luka’yı gördüğünden emin gibiydi.”</p>

  <p class="block_6">“Birçok şeyi gördüğünden emin gibidir. Geçen hafta babamı Walmart’ın donmuş gıdalar reyonunda gördüğünden emindi ve gidip aramamız için ısrar etti.”</p>

  <p class="block_6">Gözlerini Carla’nınkilerden kaçırmadı. “Onun. için, annem sana ne anlatırsa anlatsın, gerçekten şüpheyle yaklaşman gerekir.”</p>

  <p class="block_7"> </p>

  <h2 class="block_16" id="id_27">27</h2>

  <p class="block_5">NEW YORK</p>

  <p class="block_6">Eve dönerken, Carla ağlamak istedi.</p>

  <p class="block_6">Alma bunca yıl önce hastanede Luka’yı gördüğünü söylerken düş mü görüyordu?</p>

  <p class="block_6">Larry haklı olabilir miydi? Artık annesinin zihnine güvenilemez miydi? Alma aklı başında görünüyordu, ama Larry’nin söyledikleri de her şeyi altüst etmişti. Daha kısa süre önce artan umutları şimdi derin ve karanlık bir kuyuya gömülmüş gibiydi.</p>

  <p class="block_6">Bir de, rahatsızlık verici bir düşünce daha vardı -o havasız odacıkta, yiyeceksiz ve susuz kapana kısılan, yavaş yavaş sönüp ölen kardeşini. Bu kadarını kaldıramayacaktı.</p>

  <p class="block_6">Kafası öylesine karışıktı ki, otomobili yolun kenarına çekmesi gerekti. Bir banliyö sokağına dönerek kaldırımın yanında durdu, ama motoru susturmadı.</p>

  <p class="block_6">“Hayır!”</p>

  <p class="block_6">Umutsuzlukla haykırdı, mafsalları beyaza kesene kadar direksiyonu yumrukladı. İyimserliği parça parça olmuş halde yüzünü kollarına gömdü.</p>

  <p class="block_6">Hareket etmeden, orada öylesine otururken, kendini umarsız hissetti. Toparlanması için birkaç dakikanın geçmesi gerekti.</p>

  <p class="block_6">Kendine gelince gözlerini sildi ve cep telefonunu çalıştırdı. Bir iki saniye sonra, alet iki kez bipledi.</p>

  <p class="block_6">Jan’ın abisinden bir cevapsız arama, ardından da bir sesli mesaj.</p>

  <p class="block_6">“Carla, ben Paul. Kentteyim ve seninle görüşmem gerekiyor. Gerçekten çok acil. Bu mesajı aldığın zaman beni arar mısın?”</p>

  <p class="block_6">Onunla konuşacak durumda değildi fakat Paul çok acil demişti. Oturduğu yerde doğruldu, yüzünü kâğıt mendille silip Paul’ün numarasını tuşladı. Karşı taraftan zil sesini ve Paul’ün mesajını işitti.</p>

  <p class="block_6">“Merhaba, şu anda meşgulüm; lütfen adınızı ve mesajınızı bırakın, sizi geri arayayım.”</p>

  <p class="block_6">“Paul, ben Carla. Fırsatını bulunca beni ara.”</p>

  <p class="block_6">Birkaç dakika daha, direksiyon simidini umutsuzlukla kavrayarak, kımıldamadan oturmayı sürdürdü. Tuhaf bir durumdu, zira içinde hâlâ bir umut ışığı yanıyordu.</p>

  <p class="block_6">Kendi kendine, Alma’nın Luka’yı gerçekten görmüş olması mümkün, diye düşünüyordu. O gün zihni belleğini rahatsız etmiyor olabilirdi.</p>

  <p class="block_6">Neşelenmeye çalıştı.</p>

  <p class="block_6">Minicik bir parıltı hiçliğin soğuk kesinliğinden daha iyi değil miydi?</p>

  <p class="block_6">Bu düşünceyle kaldırımın kenarından ayrıldı.</p>

  <p class="block_7"> </p>

  <p class="block_6">Eve varınca kendine taze bir kahve kaynattı ve çalışma masasına, dizüstü bilgisayarının karşısına oturdu.</p>

  <p class="block_6">Mila Şavik’i aramaya nereden başlayacağı konusunda hâlâ en ufak bir fikri yoktu.</p>

  <p class="block_6">Önünde, masanın üzerinde Baize’in fotoğraflarla tıkış tıkış dolu zarfı yatıyordu. Resimleri masanın üzerine yaydı: Annesinin, babasının ve Luka’nın yüzüne bakmak hâlâ yüreğini dağlıyordu.</p>

  <p class="block_6">Dan ve Baize’in fotoğraflarının çoğunda büyükbabası üniformalıydı.</p>

  <p class="block_6">Hayatta olsaydı, Şavik gibi bir savaş suçlusunun peşine nasıl düşüleceğini bilirdi, diye düşündü.</p>

  <p class="block_6">Büyükbabası resimlerden bazılarında özel kuvvetlerden arkadaşlarıyla birlikte poz vermişti. İçlerinden biri dikkatini çekti: 20’lerinin başında, yumuşak gülüşlü, koyu saçlı genç bir çavuş, Ronnie Kilgore.</p>

  <p class="block_6">Onu Kuzey Carolina’da, Fort Bragg yakınlarında otururlarken, arada bir büyükbabasıyla babaannesini ziyarete gelen biri olarak hatırlıyordu. Çocukluktan çıktığı sırada Kilgore’a belli belirsiz tutulduğunu, daha sonra Baize’den, Ronnie Kilgore’un evlendiğini duyunca bu hevesinin geçtiğini hatırlıyordu.</p>

  <p class="block_6">Sonra, zihninde onu şaşırtan, nabzının atışını hızlandıran bir düşünce beliriverdi.</p>

  <p class="block_6">Karton koliyi tavan arasında buldu.</p>

  <p class="block_6">Büyükbabasının ölümünden sonra, onun kişisel eşyalarını elden geçiren Baize’e yardım etmiş, babaannesi de Dan’in bazı eşyalarını alması için ısrarı elden bırakmamıştı.</p>

  <p class="block_6">Carla, Dan’in okuma gözlüğünü, hizmet madalyalarından birkaçını ve Dan’in dünyadaki çeşitli savaş alanlarında, Panama’da, Grenada’da, Çöl Fırtınası’nda çektirdiği resimleri barındıran sayısız fotoğraf albümünden birini hâlâ saklıyordu.</p>

  <p class="block_6">Ama en çok hatırladığı, elindeki bir avuç mektuptu.</p>

  <p class="block_6">Mektuplar o kadar çoktu ki, Baize birkaç kalın tomar yapmak zorunda kalmıştı. İçlerinden bazıları birlikte silah arkadaşlığı yaptığı eski askerlerden gelen taziye mektuplarıydı.</p>

  <p class="block_6">Aradığını, kalın bir lastikle tutturulmuş bir zarf tomarının içinde buldu.</p>

  <p class="block_6">Mektup diğerleri gibi sade kâğıda yazılmamıştı ve sayfanın üst tarafında dalgalar arasından kayıp geçen bir deniz motorunu gösterir mavi bir logo görünüyordu.</p>

  <p class="block_7"> </p>

  <p class="block_20">Sevgili Mrs. Joran,</p>

  <p class="block_20">Size yazmak ve Dan’in emrinde çalışmış olmaktan ne denli gururlandığımı belirtmek istedim.</p>

  <p class="block_20">Harika, son derecede insancıl -tanıdığım en iyi subaylardan- biriydi ve bu nedenle silah arkadaşlarıyla dostları tarafından çok özlenecektir. Bildiğiniz gibi, eşinizin komutasında on yılı aşkın bir süre hizmet etmek şerefine eriştim ve onu yakın bir dost olarak görmekten de gurur duydum.</p>

  <p class="block_20">Savaşta benim de birçok başka arkadaşım gibi hayatımı Dan’e borçlu olduğum çok örnek var, bu nedenle hepimiz ona şükran duyuyoruz.</p>

  <p class="block_20">Eşinizi tanıyan, hayranlık duyan ve seven herkesin hatırasını yüreğinde yaşatacağından emin olun. Size yardım edebileceğim herhangi bir konu varsa, beni aramaktan çekinmeyin.</p>

  <p class="block_20">En derin saygılarımla,</p>

  <p class="block_7"> </p>

  <p class="block_6">Ronnie Kilgore imzalı mektuptaki yazı kararlı ve cesurdu.</p>

  <p class="block_6">Antetli kâğıdın üzerinde bir telefon numarası ve Kilgore’s Union County Marina, Union County, Tennessee adresi vardı.</p>

  <p class="block_6">Numarayı tuşladı. Güney aksanı baskın, neşeli bir kadın sesi işitti.</p>

  <p class="block_6">“Kilgore’s Marina.”</p>

  <p class="block_6">“Ronnie’yle konuşmak istiyordum.”</p>

  <p class="block_6">“Ronnie burada değil. Yarın dönecek. Kim aradı diyeyim?”</p>

  <p class="block_6">“Yok, yok… Gerek yok. Ben daha sonra ararım. Teşekkürler.”</p>

  <p class="block_6">Telefonu kapadı. Adama ne söyleyeceğini gerçekten bilmiyordu. Tek bildiği beyninin bir yerinde belli belirsiz bir planın, Mila Şavik’i bulma planının oluşmakta olduğuydu.</p>

  <p class="block_6">Cep telefonu çaldı. Arayan Paul’dü.</p>

  <p class="block_6">“Carla? Üzgünüm, telefonuna yetişemedim. Ama bir müşteriyle görüşmek için aniden Manhattan’a gelmem gerekti. Buluşabilme ihtimalimiz var mı?”</p>

  <p class="block_6">“Bu kadar önemli olan ne?”</p>

  <p class="block_6">“Telefonda anlatmamayı tercih ederim.”</p>

  <p class="block_6">“Neden?”</p>

  <p class="block_6">“Yüz yüze anlatmak daha iyi olacak.”</p>

  <p class="block_6">“Şimdi endişelenmeye başladım işte.”</p>

  <p class="block_6">“Özür dilerim. Niyetim öyle değildi. Erken bir akşam yemeği ya da bir içki uygun olur mu?”</p>

  <p class="block_6">“Ne kadar erken?”</p>

  <p class="block_6">“Akşamüstü beş. Lexington Caddesi’nde Fitzer’ı bilir misin?”</p>

  <p class="block_6">“O kadar mı önemli?”</p>

  <p class="block_6">“Bahse girebilirsin.”</p>

  <p class="block_7"> </p>

  <p class="block_7"> </p>

  <h2 class="block_16" id="id_28">28</h2>

  <p class="block_5">NEW YORK</p>

  <p class="block_6">Carla beşe birkaç dakika kala restorana girdi.</p>

  <p class="block_6">Fitzer şimdiden kalabalıktı ve onu özel bir bölmede yalnız başına oturur buldu. Paul genç kadını görünce ayağa kalkıp yanağını öptü.</p>

  <p class="block_6">“Geldiğin için teşekkür ederim. Ne içersin Carla?”</p>

  <p class="block_6">“Madensuyu lütfen.”</p>

  <p class="block_6">Garson gelince Paul onun için bir soda ve kendi için de bir tane daha buzlu viski ısmarladı. Garson siparişleri getirip ayrılınca içkisinden bir yudum aldı. Yüzü daha önce birkaç kadeh devirmiş gibi kızarmıştı ve huzursuz görünüyordu.</p>

  <p class="block_6">“Pekâlâ, mesele nedir Paul?”</p>

  <p class="block_6">“Önce Baize’in senin geçmişini bana anlattığını bildiğinden haberim olduğunu söylemem gerekiyor.”</p>

  <p class="block_6">“Baize’le mi konuştun?”</p>

  <p class="block_6">“Dün beni aradı. Sanırım senin için endişeleniyor. Seni bir zamanlar tedavi eden doktoru görmeye gittiğini söyledi. Sana okuman için bir günlük verdiğini.”</p>

  <p class="block_6">“Annemin günlüğünü okumuş muydun?”</p>

  <p class="block_6">“Hayır, ama Baize bana ve Jan’a seni bulduklarında günlüğün üzerinde olduğunu anlatmıştı.”</p>

  <p class="block_6">“Benimle konuşmanı Baize mi istedi?”</p>

  <p class="block_6">Paul kokteyl çubuğuyla oynadı.</p>

  <p class="block_6">“Hayır, istemedi Carla. Ama seni uyarmak istedim.”</p>

  <p class="block_6">“Ne konuda?”</p>

  <p class="block_6">“Jan’ı öldüren adamların acımasız ve gaddar gangsterler olduğu konusunda.”</p>

  <p class="block_6">“Haydi Paul, yoksa bunu bilmediğimi mi sanıyorsun?”</p>

  <p class="block_6">“Son konuştuğumuzda fikrini söylemiyordun.”</p>

  <p class="block_6">“Yani?”</p>

  <p class="block_6">“Sonra, tuhaf şeyler hissettim. İstersen buna sezgi diyebilirsin.”</p>

  <p class="block_6">“Ne sezgisi?”</p>

  <p class="block_6">“Bir şekilde Jan’ın öldürülmesinin intikamını almaya çalışacağınla ilgili.”</p>

  <p class="block_6">“Neden böyle düşündün?”</p>

  <p class="block_6">“Avukatsın. Haksızlık seni öfkelendirir. Jan hep böyle derdi.”</p>

  <p class="block_6">“Başka ne derdi?”</p>

  <p class="block_6">“Adaletin suçluya üstün gelmesi için ateşte yürümekten çekinmeyeceğini söylerdi.”</p>

  <p class="block_6">“Adalet her zaman üstün gelmiyor. Canilerin hepsi yakalanmıyor. Bazen hiçbir cezaya çarptırılmadan çekip gidebiliyorlar.”</p>

  <p class="block_6">“Beni kaygılandıran da bu ya.”</p>

  <p class="block_6">“Neden?”</p>

  <p class="block_6">“Bir şekilde adaleti kendi başına sağlamaya çalışacağından korkuyorum.”</p>

  <p class="block_6">“Bu kanıya nereden vardın?”</p>

  <p class="block_6">“Her zaman kararlı biri oldun Carla. Jan’ı seviyordun. Onu, katillerinin cezalandırıldığını görmek isteyecek kadar çok sevdin.”</p>

  <p class="block_6">“İstemek suç değil.”</p>

  <p class="block_6">“Hayır değil, ama ben yine de bu adamların başına dert açarsan seni ve bebeğini öldürmekte tereddüt etmeyeceklerini anladığından kesinlikle emin olmak istedim.”</p>

  <p class="block_6">“Dinle, Sırp mafyasının uyuşturucu ticareti, fuhuş, insan kaçakçılığı, cinayet ve sahtekârlıktaki parmağı hakkında neye ihtiyacım varsa okudum. Hayatım boyunca yetecek kadar.”</p>

  <p class="block_6">“Öyleyse lütfen bu adamlardan uzak dur.”</p>

  <p class="block_6">“Uyarını ilk seferinde duydum Paul. Benimle bunun için mi konuşmak istedin?”</p>

  <p class="block_6">Paul viskisinden kocaman bir yudum aldı. “Hayır, ilk görüşmemizde sana söylemediğim bir şey var. Sanırım katliam mekânlarını ortaya çıkarmak için bugün bile kazılar yapıldığını biliyorsun?”</p>

  <p class="block_6">“Evet, biliyorum.”</p>

  <p class="block_6">“Adli kazıların gözetimi Saraybosna’da Uluslararası Kayıp Kişiler Komisyonu tarafından yapılıyor. Buldukları kurbanların DNA veri bankalarını saklıyorlar.”</p>

  <p class="block_6">“Bunu da biliyorum. Geçen gün konuştum onlarla.”</p>

  <p class="block_6">“Öyle mi?”</p>

  <p class="block_6">“Baize bundan yıllarca önce ailemle bir bağ bulacakları umuduyla onlara DNA örneğimi vermiş. Son durum hakkında bilgi almak istedim. Konuştuğum kadın beni arayacağını söyledi.”</p>

  <p class="block_6">“Aradı mı?”</p>

  <p class="block_6">“Henüz aramadı. Neden sordun?”</p>

  <p class="block_6">“Jan ailen hakkında bilgi verebilirler umudu içinde komisyonla temasını hiç aksatmadı. Baize senin DNA örneğini verdiğini ona da anlatmıştı.”</p>

  <p class="block_6">“Ağzındaki baklayı çıkar Paul. Gerilim romanı dinleyecek havada değilim.”</p>

  <p class="block_6">“Jan bu hafta Avrupa’ya gitmeyi planlıyordu.”</p>

  <p class="block_6">“Neden?”</p>

  <p class="block_6">“Carla, Baize’e daha söylemedim ve gerçekleri öğrenene kadar da söylememenin uygun olacağına inanıyorum. Ama kuşkusuz komisyon da bunu sana doğrulayacaktır.”</p>

  <p class="block_6">“Neyi doğrulayacaktır?”</p>

  <p class="block_6">“Jan, kısa zaman önce Omarska yakınlarında bir toplu mezar bulunduğunu öğrenmişti.”</p>

  <p class="block_6">“Biliyorum. Kadın da söyledi.”</p>

  <p class="block_6">“Söylediğinin hepsi bu mu?”</p>

  <p class="block_6">“Dediğim gibi, beni aramaya söz verdi. Neden sordun?”</p>

  <p class="block_6">Paul kadehini masaya bıraktı. “Eminim, kadın Jan’a söylediklerini sana da anlatacaktır. Ben bunu sana yüz yüze anlatmanın daha doğru olacağını, belki seyahat planları yapmak isteyebileceğini düşündüm.”</p>

  <p class="block_6">“Ne için?”</p>

  <p class="block_6">“Ailene uygun bir DNA örneği buldular Carla.”</p>

  <p class="block_7"> </p>

  <p class="block_7"> </p>

  <h2 class="block_16" id="id_29">29</h2>

  <p class="block_5">NEW JERSEY</p>

  <p class="block_6">Lufthansa’nın Frankfurt’tan kalkan Airbus A340 uçağı Atlantik üzerindeki sarsıntılı bir yolculuktan sonra aynı öğleden sonra JFK Havaalanı’na indi.</p>

  <p class="block_6">Yolculardan Boris Arkov iki saat sonra GMC Denali’siyle 9 numaralı otoyolda Atlantic City’yi geçmiş, Cape May’e doğru yol alıyordu.</p>

  <p class="block_6">Amerika’nın en eski yazlığı 1800’lerin başından beri revaçtaydı. Kuleli gotik köşkler, sevimli yazlık evler ve Viktorya usulü yapılmış, beyaz parmaklıklarla çevrili, sahipsiz konaklar.</p>

  <p class="block_6">Otoyoldan ayrıldı, suyun üzerinde yükselen yatları ve yelkenlileriyle Delaware Körfezi’ne hâkim bir sıra görkemli eve doğru ilerledi.</p>

  <p class="block_6">Cep telefonu çalınca sertçe cevap verdi. “Evet?”</p>

  <p class="block_6">Bir erkek sesi, “Kadınla ilgili,” dedi.</p>

  <p class="block_6">“Dinliyorum.”</p>

  <p class="block_6">Karşısındaki dakikalarca konuştu, sonunda Arkov, “İyi iş becermişsin,” dedi. “Peşini bırakma. Önemli bir şey çıkar çıkmaz haberim olsun.”</p>

  <p class="block_6">Arkov telefonu kapattı ve kendi kendine sırıttı.</p>

  <p class="block_7"> </p>

  <p class="block_6">Cape May’deki ev koya bakan kumluk bir girintiye inşa edilmiş, pişmiş toprak renginde sıvayla kaplı geniş bir malikâneydi. Yüksek bir duvarla çevrilmiş, anayola bakan girişi yüksek çelik kapılar ve güvenlik kameralarıyla donatılmıştı.</p>

  <p class="block_6">Arkov interkomun düğmesine bastı.</p>

  <p class="block_6">Evin içindeki bir koruma ziyaretçinin varışını gözlerken motorlu güvenlik kamerası sağı ve solu taradı, sonra da kapı iki yana açıldı.</p>

  <p class="block_7"> </p>

  <p class="block_6">Arkov mermer kaplı görkemli holden geçti, yüzme havuzunun yanından evin arka tarafına doğru yürüdü.</p>

  <p class="block_6">Basamaklı ve taş döşeli küçük bir bahçe, üzerine imparatorluk kartalı işlenmiş ferforje bir kapıya açılıyor, kapının ötesinde de özel bir ahşap kaldırım görülüyordu.</p>

  <p class="block_6">Evin, girintiye doğru uzanan özel iskelesine, kıçına güçlü bir Mercury motor takılı, siyah cilalı bir sürat teknesi bağlanmıştı.</p>

  <p class="block_6">Arkov, bunların hepsinin ev sahibinin acil durum planlarının birer parçası olduğunun farkındaydı.</p>

  <p class="block_6">Aceleyle uzaklaşmak gerektiğinde, sürat teknesi kaçış seçeneklerinden sadece biriydi. Kıyının biraz ilerisindeki güvenilir bir çete mensubuna bir telefon ve emirlerine amade bir güvenli ev.</p>

  <p class="block_6">Şifreyi girip kapıdan dışarıya süzüldü.</p>

  <p class="block_6">Ahşap platformun kenarında iriyarı, orta yaşlı bir adam, elinde oltasıyla dikiliyordu.</p>

  <p class="block_6">Mila Şavik’in üzerinde dizlerine kadar kıvırdığı beyaz keten pantolon ve soluk mavi bir Tommy Bahama gömleği vardı. Balıkların vurmasını bekleyerek oltayı birkaç kez salladı.</p>

  <p class="block_6">Arkov yanına yaklaşırken, “Akşam yemeğini çıkardın mı?” diye sordu.</p>

  <p class="block_6">Şavik yanında, yerde duran mavi plastik kovaya ayağıyla dokununca içindeki sular sıçradı. “Bugün pek iyi bir gün olmadı. Sende balık tutacak sabır yok değil mi Boris?”</p>

  <p class="block_6">Mila Şavik’in İngilizcesi akıcı, ama aksanı yanılgıya meydan bırakmayacak kadar Slav’dı. Güneş yanığı, yıpranmış yüzü derin çiziklerle kaplıydı. Soluk gri gözleri yorgun görünüyor, sanki hayatta çok fazla şeye tanık olmuş ve usanmış gibi dudakları hoşnutsuzlukla kıvrılıyordu.</p>

  <p class="block_6">“Hiçbir zaman bana göre olmadı,” dedi Boris.</p>

  <p class="block_6">Şavik oltayı bir kez daha salladı. “Bir kez denemen gerekir. Böylece beceri ve sabrın bir ödülü olacağını görürsün.”</p>

  <p class="block_6">Arkov sigara yakıp bir nefes çekti. “Vazgeç. İhtiyarlar gibi konuşmaya başladın.”</p>

  <p class="block_6">Şavik, Arkov’un sesinde oğul ve manevi oğul arasındaki rahatsız edici garezi meydana vuran huysuz tınının tümüyle farkındaydı.</p>

  <p class="block_6">“Ee, şarap hoşuna gitti mi? Baban bu sefer ne denetti sana? Kırmızı mı, beyaz mı?”</p>

  <p class="block_6">“Beyaz.”</p>

  <p class="block_6">“Geçen yıl beyazı denemiştim. İki gün boyunca mide krampı yaşadım. New York’a döndüğüm zaman limuzin değil ambulansa ihtiyacım vardı.”</p>

  <p class="block_6">“Rakamlara memnun oldu; asıl önemli olan da bu. Teslim almak için geldiğinde bizi görecek.”</p>

  <p class="block_6">“Ya öteki iş?”</p>

  <p class="block_6">“Şimdilik kafamızı çıkarmamızı istemiyor.”</p>

  <p class="block_6">“Kafamı biraz daha eğersem yere değecek.”</p>

  <p class="block_6">“Önlem olarak Amerika’dan ayrılmaya hazır olmamızı istedi.”</p>

  <p class="block_6">“Ne?”</p>

  <p class="block_6">“Kadının sorun yaratabilmesinden ürküyor.”</p>

  <p class="block_6">“Neden?”</p>

  <p class="block_6">“Deneyimli bir savcı da ondan.”</p>

  <p class="block_6">“Yani?”</p>

  <p class="block_6">“Sağı solu koklamaya başlayabilirmiş. Başlar da polis ya da FBI’ın peşimizde olduğuna dair en ufak bir belirti görürsek kaybolmaya hazır olmamızı istedi.”</p>

  <p class="block_6">“Daha açık konuş.”</p>

  <p class="block_6">Arkov cep telefonunu gösterdi. “Buraya gelirken, kadının peşine taktığım adamlardan biri beni aradı.”</p>

  <p class="block_6">“Ne olmuş?”</p>

  <p class="block_6">New York’taki bir kahvede New York Times’tan tanınmış bir gazeteciyle konuşurken görülmüş. Daha önce Sırp mafyası hakkında yazılar yazan, memleketteki savaşı izleyen biri. Böyle bir gazeteciyle konuşursa, bizimle bağlantılar kurması kaçınılmaz. Bu da beni endişelendiriyor.”</p>

  <p class="block_6">Şavik yumruğunu ahşap platformun korkuluğuna hızla indirdi.</p>

  <p class="block_6">“Ben hiçbir yere gitmiyorum.”</p>

  <p class="block_6">“Bu bir emir Mila.”</p>

  <p class="block_6">“Hiçbir salak karı burada kurduğum hayatı yıkamayacak.”</p>

  <p class="block_6">“Ben sana sadece babamın söylediklerini anlattım.”</p>

  <p class="block_6">“Ben de kaçma günlerimiz geride kaldı diyorum.”</p>

  <p class="block_6">“Babama karşı mı geleceksin?”</p>

  <p class="block_6">Şavik, “Buradaki işi büyütmek 15 yılımı aldı,” dedikten sonra oltayı korkuluğa dayayıp, ellerini havaya kaldırdı. “İvan’ın imparatorluğunu kurmak için bu parmaklarla gece gündüz çabaladım. Bundan böyle kaçmak yok.”</p>

  <p class="block_6">“Öyleyse kadınla ilgilenmeye başlasak iyi olacak.”</p>

  <p class="block_6">Şavik anadili Sırpça-Hırvatçaya dönüp daha seri konuştu. “Kadın hakkında bulabileceğin bütün bilgileri topla.”</p>

  <p class="block_6">“Elimizde kocası hakkında hâlâ bir şeyler var.”</p>

  <p class="block_6">“Onları da kullan. Müzisyenin Arizona’daki abisinden ne haber?”</p>

  <p class="block_6">Arkov sırıttı. “Billy dostça bir uyarı olarak adamın köpeğinin gırtlağını kesti. Bana kalırsa başımıza dert açacak tiplerden değil. Ama kadın, o apayrı bir konu. Eski savcılar gözü pek olur.”</p>

  <p class="block_6">“Her şeyini öğren -telefon numaralarını, tercih ettiği restoranları, işverenini, akrabalarının kim olduğunu. Her ayrıntıyı, nasıl öğreneceğinin hiç önemi yok. Çimlerini biçen adamın adına varıncaya kadar. Çocuğu var mı?”</p>

  <p class="block_6">“Bildiğim kadarıyla, yok. Baskı yapmak için kullanabileceğimiz biri olup olmadığını öğrenmemi mi istiyordun? Yakın bir akraba ya da arkadaş, anne, baba, bir aile üyesi?..”</p>

  <p class="block_6">“Kim varsa, ama ustalıkla halledilmesi, göze çarpmaması lazım. Patlamadan bu kadar kısa zaman sonra birinin Jan Lane’in karısına zarar veriyor görünmesi federallerin dikkatini çekebilir.”</p>

  <p class="block_6">“Başka bir düşüncen var mı?”</p>

  <p class="block_6">“Şimdilik sadece kadınla ilgilenmeye çalış. Yaslı bir kadın. Gerekirse her zaman intihar süsü vermemiz mümkün.”</p>

  <p class="block_6">Şavik’in oltası şiddetle sarsıldı. Oltayı sarmaya başladı. Saniyeler sonra, iğnenin ucunda çırpınan bir uskumru göründü.</p>

  <p class="block_6">Uzun, ürkütücü görünüşlü bir bıçak çıkardı. Uskumrunun kafası ayrılıp balık ustalıkla temizlenirken kesilen kıkırdak ve kemiğin sesi duyuldu, biraz kan fışkırdı.</p>

  <p class="block_6">Balığı kovaya, bağırsaklarını denize, sürat teknesinin yakınına attı. Arkov’a döndüğünde dudaklarında ender görülür bir tebessüm vardı.</p>

  <p class="block_6">“Gördün işte. Beklemesini bilene her şey gelir.”</p>

  <p class="block_7"> </p>

  <p class="block_7"> </p>

  <h2 class="block_16" id="id_30">30</h2>

  <p class="block_5">KNOXVILLE TENNESSEE</p>

  <p class="block_5">11.00</p>

  <p class="block_6">Carla McGhee, Tyson Havaalanı’nda Hertz’den bir araba kiraladı ve 75 numaralı eyaletlerarası karayolundan kuzeye, uzaklardaki Smoky Dağları’na doğru yola koyuldu.</p>

  <p class="block_6">Union County’ye vardığında vakit öğleden sonrayı geçmişti, gök bulutsuz, hava sıcaktı. Dar yolda bir virajdan çıkınca bazıları biraz daha fazla ilgi ve hatta boya isteyen bir dizi göl kenarı bungalovu ve karavanla karşılaştı.</p>

  <p class="block_6">Birinin üzerindeki levhada, “Küçük Çiftçi Cennetine Hoş Geldiniz” yazılıydı.</p>

  <p class="block_6">Bir diğerindeyse, “Banjo dersleri verilir. O parmaklara yolmayı öğretin,” diyordu.</p>

  <p class="block_6">İleride bir levha daha gördü:</p>

  <p class="block_6">KILGORE’S UNION COUNTY MARINA.</p>

  <p class="block_6">Marina yer yer bakımsızdı, ama bu da sevimliliğinin bir parçası gibiydi. Ahşap bungalovlarla ve karavanlarla süslü göl kıyısı çok güzeldi. Suyun üzerinde ya da metal çatılı rıhtımlarda tombazlar ya da gezinti tekneleri görülüyor, gölde de birkaç yüzer ev seçiliyordu.</p>

  <p class="block_6">Kiralık arabasını park ederken rıhtımdaki benzin pompasını çalıştıran, bir müşterinin teknesine benzin dolduran sarışın bir kadın gördü.</p>

  <p class="block_6">30 yaşında gösteren, blucin ve beyaz pamuklu bir bluz giymiş, çok güzel bir kadın.</p>

  <p class="block_6">Hemen yanındaki tekerlekli iskemlede 13 ya da 14 yaşından fazla olmayacak, soluk yüzlü bir erkek çocuk vardı. Altında şort ve üzerinde bir heavy metal tişörtü.</p>

  <p class="block_6">Genç kadın Carla’yı görünce benzin pompalamayı tamamladı, ellerini bir paçavraya silip yaklaştı. Oğlan da iskemlesinin tekerleklerine yüklenerek peşinden geldi.</p>

  <p class="block_6">“Yardım edebilir miyim tatlım?” dedi kadın.</p>

  <p class="block_6">“Ronnie Kilgore’u arıyorum.”</p>

  <p class="block_6">“Kim arıyor?”</p>

  <p class="block_6">“Adım Carla Lane.”</p>

  <p class="block_6">Kadın ellerini beline dayadı. “Ronnie seni bekliyor muydu?”</p>

  <p class="block_6">“Hayır, ama onunla konuşmam gerek.”</p>

  <p class="block_6">“Ne konuda?”</p>

  <p class="block_6">“Özel bir konu.”</p>

  <p class="block_6">“Arkadaşın mı?”</p>

  <p class="block_6">“Pek sayılmaz, ama tanışmıştık.”</p>

  <p class="block_6">Genç kadın bir kaşını kaldırdı. “Vergi dairesinden gelmiyorsun değil mi?”</p>

  <p class="block_6">“Hayır, ilgim yok.”</p>

  <p class="block_6">“Ronnie şu anda burada değil. İş için Knoxville’e gitti.”</p>

  <p class="block_6">“Onu bekleyebileceğim bir yer var mı?”</p>

  <p class="block_6">“Epey beklemen gerekebilir tatlım. Genellikle sekizden önce dönmez; bazen daha da geçe kalır.”</p>

  <p class="block_6">Carla kadının sesinde ani bir hoşnutsuzluk sezdi. Bungalovlardan birinin kapısında “ÖZEL HAFTALIK FİYATLARIMIZI SORUN” yazılı bir ilan gördü.</p>

  <p class="block_6">“Kiralık bungalovunuz var mı?”</p>

  <p class="block_6">“Kalmayı mı düşünüyorsun?”</p>

  <p class="block_6">“Olabilir.”</p>

  <p class="block_6">“Büroya gel.”</p>

  <p class="block_6">Carla’yı kıyıdaki büroya götürdü. Tekerlekli iskemlesini genişletilmiş kapıdan manevrayla geçiren çocuk peşlerinden geldi.</p>

  <p class="block_6">Büro masasının üzerinde sahte bir el bombasının yerleştirildiği bir plaket gördü. El bombasının pimine iple “1 Numara” yazılı bir pusula bağlanmış, plakanın alt tarafına da, “ŞİKÂYET BÖLÜMÜ. BİR NUMARA SEÇİN” yazılmıştı.</p>

  <p class="block_6">Kadın siyah deri kaplı rezervasyon defterine baktı. “Bir bungalovum var. Bir geceden fazla kalırsan biraz daha ucuz olur.”</p>

  <p class="block_6">“Tutuyorum.”</p>

  <p class="block_6">“Bir geceliğine mi?”</p>

  <p class="block_6">“Belli olmaz.”</p>

  <p class="block_6">“Neye bağlı tatlım?”</p>

  <p class="block_6">“Ronnie’yle ne zaman konuşacağıma.”</p>

  <p class="block_6">Kadın omuz silkip çocuğa döndü. “Hanımefendiye temiz çarşaf ve havlu ver Josh.”</p>

  <p class="block_6">“Peki efendim.”</p>

  <p class="block_6">Çocuk tekerleklerine yüklenerek arka taraftaki depoya yöneldi.</p>

  <p class="block_6">Kadın rezervasyon defterini kapadı. “İhtiyacın olursa civarda yiyecek bir şeyler alabileceğin bir Food Lion’la bir de Dollar General bulacaksın; rıhtımda da bir restoran var. Kahvaltı ve atıştırmalık veriyoruz. Akşam yemeği için bölgede iki bar var, istersen Harrogate ya da LaFollette’ye de gidebilirsin. Sana kalacağın bungalovu göstereyim.”</p>

  <p class="block_6">Kadın Carla’nın önüne düştü, çakıltaşı kaplı yoldan giderek kapısına birkaç basamakla çıkılan, A biçimli ahşap bungalovlardan birinin önünde durdu.</p>

  <p class="block_6">Odalar basit, temiz ve yeniydi, bungalovun bir de küçük balkonu vardı. Panoramik bir pencere göle bakıyordu.</p>

  <p class="block_6">“Günbatımından hoşlanıyorsan buranın manzarası çok güzeldir. Nerelisin?”</p>

  <p class="block_6">“New York.”</p>

  <p class="block_6">“Ben de öyle tahmin ettim. Bu taraflarda pek New York’lu görmeyiz. Müşterilerimizin çoğu Kentucky, Ohio ve Tennessee’den gelir.”</p>

  <p class="block_6">Carla, “Bungalov güzel. Tutuyorum,” deyip bir kâğıt parçasına bir şeyler çiziktirdi.</p>

  <p class="block_6">“Döndüğünde bunu Ronnie’ye verip, onunla konuşmak istediğimi söyleyebilir misin?”</p>

  <p class="block_6">Genç kadın başını sallayıp pusulayı aldı. “Ben formları doldurayım, sen gelir imzalarsın.”</p>

  <p class="block_6">Carla pencereden dışarıya baktı. İnanılmaz bir manzara. Dumanlı, pus bir ormanlık yamaçları çevreliyor, göl ayna gibi, kımıldamadan uzanıyordu. Manzarada annesinin vatanını hatırlatan bir şey vardı: puslu dağlar ve derin boğazlar, yoğun ormanlar ve sakin göller.</p>

  <p class="block_6">“Gerçekten çok güzel.”</p>

  <p class="block_6">Genç kadın ilk kez gülümsedi. “Evet. Buralarda buna Redneck Riviera’sı deriz.”</p>

  <p class="block_6">Carla kayıt defterini imzalayınca genç kadın ona kulübeye kadar eşlik etti, yatak çarşaflarıyla havluları değiştirdi. “Ronnie döndüğü zaman sana seslenirim.”</p>

  <p class="block_6">“Sizin adınız nedir?”</p>

  <p class="block_6">“Regan Kilgore.”</p>

  <p class="block_6">“Teşekkürler.”</p>

  <p class="block_6">“Bir şey değil.” Genç kadın başını sallayıp gitti. Biraz daha sempatik davranıyordu fakat Carla kadında bir ihtiyatlılık hissetti.</p>

  <p class="block_6">Valizindeki eşyayı yerleştirdikten sonra duşa girip saçını yıkadı, sonra da balkona çıktı. Regan ve Josh eski bir yüzer eve bir kat boya atmaya hazırlanıyorlardı.</p>

  <p class="block_6">Gölün üzerinde iki balıkçı teknesi tembel tembel sallanıyor, üzerlerindeki adamlar kamış oltalarını sallıyordu. Sabah erken kalkıp otomobil kullanmanın yorgunluğunu hissedince, bir şekerleme yapmaya karar verdi.</p>

  <p class="block_6">Fakat öncesinde Paul’e telefon etti. Telefon ikinci çalışta açıldı.</p>

  <p class="block_6">“Carla? Biletini aldın mı?”</p>

  <p class="block_6">“Dubrovnik’e yarın, Roma üzerinden gidiyorum.”</p>

  <p class="block_6">“Uluslararası Kayıp İnsanlar Komisyonu’nu aradım. Kazıları onlar denetliyor.”</p>

  <p class="block_6">“Ee?”</p>

  <p class="block_6">“Kelly adında biri seni havaalanında karşılayıp, ertesi sabah kazı alanına götürecek. Sanırım, Dubrovnik’teki bir otelde yer ayırtman gerekiyor.”</p>

  <p class="block_6">“Kazı alanının yerini öğrendin mi?”</p>

  <p class="block_6">“Şeytan Tepesi’nden sadece üç kilometre mesafede.”</p>

  <p class="block_6">Carla’nın yüreği dipsiz bir kuyuya düşüyormuş gibi oldu.</p>

  <p class="block_6">“İyi misin Carla?”</p>

  <p class="block_6">“E… Evet.”</p>

  <p class="block_6">“Zor olacağından eminim.” Bir duraklama. “Orada mısın Carla?”</p>

  <p class="block_6">“Buradayım.”</p>

  <p class="block_6">“Dikkatli ol. Bir şeye ihtiyacın olursa, ne zaman olursa olsun beni ara. Tamam mı?”</p>

  <p class="block_6">Konuşma bitti.</p>

  <p class="block_7"> </p>

  <p class="block_6">Telefonu kapatıp başucundaki komodine bıraktı.</p>

  <p class="block_6">Yapması gerekeni düşünmek bile ürperticiydi. O Şeytan Tepesi denilen yerin yakınlarına gidiyor olmak…</p>

  <p class="block_6">Bu ürktüğü bir kâbustu.</p>

  <p class="block_6">Hem zihnen hem de bedenen tükendiğini hissetti.</p>

  <p class="block_6">Bunun hamilelikle de ilgili olduğunu biliyordu.</p>

  <p class="block_6">Artık her sabah yataktan kalktığında midesi bulanıyor, midesinde bir ekşime duyuyordu.</p>

  <p class="block_6">Yorgunluğunu bir daha hissetti.</p>

  <p class="block_6">Dinlenmeye ihtiyacı vardı.</p>

  <p class="block_6">Yatak odasına dönerken, rıhtımda tekerlekli iskemlesine oturmuş Josh’un veranda penceresinden ona baktığını gördü.</p>

  <p class="block_6">Çocuk utanarak el salladı.</p>

  <p class="block_6">O da çocuğa karşılık verdi.</p>

  <p class="block_6">Josh dönüp uzaklaşınca, yatağın başına yürüdü.</p>

  <p class="block_6">Uzandığı yerde, elini karnının üzerine koydu. Ufak bir kabarma hissettiğini sandı. Öylesine rahatlatıcı bir duyguydu ki.</p>

  <p class="block_6">Tüm acıları unutturacak bir keyif.</p>

  <p class="block_6">En azından buna sahipti.</p>

  <p class="block_6">En azından içinde Jan’ın bebeği büyüyordu.</p>

  <p class="block_7"> </p>

  <p class="block_7"> </p>

  <h2 class="block_16" id="id_31">31</h2>

  <p class="block_6">Birinin bungalov kapısına vurmasıyla uyandı.</p>

  <p class="block_6">Ses kesildi, sonra yeniden başladı. “Geliyorum. Tamam.”</p>

  <p class="block_6">Bir blucin ve bir tişört giydikten sonra parmaklarını karmakarışık saçlarından geçirdi. Kapıyı açarken hâlâ blucininin düğmelerini ilikliyordu.</p>

  <p class="block_6">Kapının önünde duran adam kırklarının ortalarında olmalıydı. Uzun boylu, oldukça yakışıklı, yüzünde çoğu kadının anında çekici bulacağı bir özgüven ifadesi.</p>

  <p class="block_6">Koyu renk saçları şakaklarda yer yer kırlaşmaya yüz tutmuştu; üzerinde bir blucin, ayaklarında kovboy çizmeleri, yakası açık bir gömlek vardı ve pantolonunun gümüş kemer tokasına bir çift yıpranmış deri eldiven tıkılmıştı.</p>

  <p class="block_6">El sıkması güçlüydü. “Carla. Ne kadar uzun zaman oldu. Sanırım seni son gördüğümde olsa olsa 16 yaşındaydın.”</p>

  <p class="block_6">Sesi derin ve erkeksiydi, aksanında bir güneyli tınısı seziliyor, kahverengi gözleri ve çıkık elmacıkkemikleri genlerinde bir Amerikan yerlisi izi bulunduğunu gösteriyordu. Adamın pek bir şey kaçırmadığını da tahmin etti: Bir bakışta Carla’yı süzüp, görmek istediğini görmüştü.</p>

  <p class="block_6">“Seni yeniden görmek ne güzel Ronnie.”</p>

  <p class="block_6">Adam gülümsedi. “Seni de. Regan benimle konuşmak istediğini söyledi.”</p>

  <p class="block_6">Carla bungalovun önünde duran Ram kamyoneti, kamyonetin kolilerle ve rıhtım malzemesiyle dolu kasasını gördü. Şoför kabininin arka tarafındaki kancalardan bir av tüfeği sarkıyordu. “Rahatsız edilmeden konuşabileceğimiz bir yer bulabilir miyiz?”</p>

  <p class="block_6">“Bunun Dan’le bir ilgisi var mı?”</p>

  <p class="block_6">“Hayır. Yok.”</p>

  <p class="block_6">Ronnie şapkasını geriye etti. “Sanırım rıhtımda konuşabiliriz. Yarım saat sonra orada buluşmaya ne dersin? Böylece kamyoneti boşaltıp bir duş yapacak zaman bulurum.”</p>

  <p class="block_7"> </p>

  <p class="block_6">Rıhtımda durmuş, günbatımının tadını çıkarırken ahşap zemin üzerinde ayak sesleri duydu.</p>

  <p class="block_6">Ronnie duş yapmış, saçları hâlâ ıslak, temiz bir gömlekle başka bir blucin giymişti. “Bu taraflara daha önce hiç gelmiş miydin Carla?”</p>

  <p class="block_6">“Hayır.”</p>

  <p class="block_6">“Beni nasıl bulabildin?”</p>

  <p class="block_6">“Büyükbabamın ölümünden sonra Baize’e yazdığın bir mektup buldum.”</p>

  <p class="block_6">“Seni buraya neyin getirdiğini sormamın bir sakıncası var mı?”</p>

  <p class="block_6">Nereden başlayacağını bilememenin huzursuzluğuyla derin bir soluk aldı, sonra kendi koyuverdi. Ronnie’ye sadece bilmesi gereken basit gerçekleri anlattı.</p>

  <p class="block_6">Adam cevap vermeden önce Carla’nın gözlerinin içine baktı.</p>

  <p class="block_6">“Kocanın başına gelenlere üzüldüm. Çok yetenekli birine benziyordu.”</p>

  <p class="block_6">“Jan’dan bahsedildiğini duymuş muydun?”</p>

  <p class="block_6">“Ölümü hakkındaki televizyon haberlerini izledim. Ama benimle neden konuşmak istediğini sanırım hâlâ anlamış değilim.”</p>

  <p class="block_6">“Yardımına ihtiyacım var Ronnie.”</p>

  <p class="block_6">Adam cevap vermedi.</p>

  <p class="block_6">“Büyükbabamla yakın dost olduğunuzu hatırlıyorum.”</p>

  <p class="block_6">Ronnie genç kadının devam etmesini bekleyerek sessizliğini sürdürdü.</p>

  <p class="block_6">“Özel Kuvvetler’deyken ikinizin neler yaptığı hakkında pek fazla bilgim yok. Sadece tahmin edebiliyorum.”</p>

  <p class="block_6">“Neyi tahmin ediyorsun?”</p>

  <p class="block_6">“Belki de çok fazla film izlediğimi söyleyeceksin. Ama büyükbabamın aranan teröristlerin peşine düşen o özel kuvvet mensuplarından olduğunu tahmin ediyorum.”</p>

  <p class="block_6">“Bunu Dan’den mi duydun?”</p>

  <p class="block_6">“Hayır, işinden hiç bahsetmezdi. Ben de aptal değilim. İkiyle ikiyi bir araya getirebiliyorum.”</p>

  <p class="block_6">“Yani?”</p>

  <p class="block_6">“Belki insan da öldürdü. Ancak onu soğukkanlı bir katil olarak düşünmeme imkân yok. Benim gözümde o hep düzgün, sevgi dolu bir insandı.”</p>

  <p class="block_6">“Evet, öyleydi.”</p>

  <p class="block_6">“Ama insan öldürdü değil mi?”</p>

  <p class="block_6">“Ne soru ama. Dan askerdi. Ne yapması gerekiyorsa onu yaptı.”</p>

  <p class="block_6">“Ne yapması gerekiyordu?”</p>

  <p class="block_6">“Görevini. Bütün bunları nereye vardırmak istediğini hâlâ anlayamıyorum.”</p>

  <p class="block_6">“Buraya iki adamın izini bulmanı istemeye geldim.”</p>

  <p class="block_6">“Neden?”</p>

  <p class="block_6">“İkisi de tehlikeli savaş suçlusu. Kocamı öldürdüler. Belki ailemin geri kalanlarını da.”</p>

  <p class="block_6">Becerebildiğince açıklamaya çalıştı.</p>

  <p class="block_6">Epey sürdü, Ronnie araya girmeden dinlemekle yetindi.</p>

  <p class="block_6">“Dan senin o tecavüz kamplarından birinde bulunduğunu söylemişti. Doğru mu bu?”</p>

  <p class="block_6">“Evet. Bunu neden söylemiş olabilir ki?”</p>

  <p class="block_6">“Ailesinin başına gelenlerin yüreğini parçaladığından eminim; David’i kaybetmek de öyle. Ve tek oğlunun mezarının nerede olduğu bilememek de acısını daha da artırıyordu. Darbe yemiş biri gibiydi. Kırık, umarsız. Konuşmaya ihtiyacı vardı.”</p>

  <p class="block_6">“Sana başka ne anlattı?”</p>

  <p class="block_6">“Senin travma geçirdiğini ve terapiye ihtiyacın olduğunu.”</p>

  <p class="block_6">Ronnie sessizliğe gömüldü, sessizlik kurşun gibi ağırlaştı, sonunda, “Bu adamları bulduğunu varsayalım,” dedi. “Sonra?”</p>

  <p class="block_6">“Onlardan bilgi almak istiyorum.”</p>

  <p class="block_6">“Bilgiyi de alınca?”</p>

  <p class="block_6">“O zaman bu pisliklerin adalete teslim edilmesini ve cezalandırılmasını istiyorum.”</p>

  <p class="block_6">“Bu dediklerinde son derece ciddisin değil mi? O adamların peşine düşmekten bahsediyorsun. Gerekirse tek başına.”</p>

  <p class="block_6">“Adalet istiyorum. Ve evet, uzun zaman tedavi gördüm; öyle düşünüyorsan, hemen söyleyeyim, deli kadınlar gibi intikam peşinde değilim.”</p>

  <p class="block_6">“Dan senden hep çok iyi bahsederdi. Bana hiç böyle bir izlenim vermedi.”</p>

  <p class="block_6">“Peki bana yardım edecek misin?”</p>

  <p class="block_6">“Carla, polis ve federaller sözünü ettiğin cinsten adamlarla ilgilenmek için para alıyor.”</p>

  <p class="block_6">“Bunu bilmediğimi mi sanıyorsun?”</p>

  <p class="block_6">“Öyleyse onlarla konuş ve bırak adalet kendi yolunu çizsin.”</p>

  <p class="block_6">“20 yıldan fazla zaman geçti. Bu adamlar asla adaletin karşısına çıkmayacak.”</p>

  <p class="block_6">“Neden böyle düşünüyorsun?”</p>

  <p class="block_6">“Çünkü bunların hepsi korkak, korkaklar da kaçıp saklanmaktan başka bir şey bilmez. Son 20 yılda aranan soykırım suçlularından yüzde kaçı yakalandı biliyor musun?”</p>

  <p class="block_6">“Bilmiyorum.”</p>

  <p class="block_6">“İhtiyatlı bir tahmine göre yüzde otuzdan azı. Kusurlu bir adalet sistemine güvenmemi benden nasıl istersin?”</p>

  <p class="block_6">“Bu dediğine gerçekten inanıyor musun?”</p>

  <p class="block_6">“Karşında bir avukat var.”</p>

  <p class="block_6">“Öyleyse tanıdığım ilk dürüst avukat olmalısın.”</p>

  <p class="block_6">“Yakalanacakları konusunda en ufak bir kuşku duymaları halinde bu adamlar daha önce ne yaptılarsa onu yapar, kaçar ve kendilerine yeni kimlikler uydururlar.”</p>

  <p class="block_6">“Öyle mi düşünüyorsun?”</p>

  <p class="block_6">“Hiç kuşkum yok. Jan’ı öldürdükten sonra, şu anda bunun hazırlığını yapıyor olabilirler. Kim oldukları anlaşılıncaya kadar bir 20 yıl daha geçer. Belki de hiç yakalanmazlar. Onları bu yüzden, hem de kısa zamanda bulmam gerek.”</p>

  <p class="block_6">Ronnie bir şey söylemedi.</p>

  <p class="block_6">“İkisinden birinin adı Mila Şavik. Annem, babam ve Jan’ın ölümlerinden onun sorumlu olduğunu sanıyorum. Öteki adam Boris Arkov ama aslında bir uşaktan başka bir şey değil. Kamptan Şavik sorumluydu. Cezalandırıldığını görmek istiyorum.”</p>

  <p class="block_6">Ronnie hareket etmeden, kımıldamadan durmuş, gözlerini Carla’nın suratına dikmişti.</p>

  <p class="block_6">“Bana bir iyilik yapar mısın?” dedi sonunda.</p>

  <p class="block_6">“Ne?”</p>

  <p class="block_6">“Bir düşüneyim. Regan bu gece burada kalacağını söyledi.”</p>

  <p class="block_6">“Evet.”</p>

  <p class="block_6">“Yemeğe gelirsen sevinirim.”</p>

  <p class="block_6">“İçimde Regan benden pek hoşlanmadı gibi bir his var.”</p>

  <p class="block_6">Adam güldü. “O sadece dişi bir kedi, onun için aldırma. Yankee konuklarımıza başlangıçta hep böyle biraz kaba davranır.”</p>

  <p class="block_6">“Seni duyan da güneyde hâlâ iç savaş devam ediyor sanacak.”</p>

  <p class="block_6">Ronnie şapkasına dokundu, gülümseyerek, “Bazıları ömrüm boyunca bundan daha doğru bir söz söylemediğini söyleyebilir,” dedi.</p>

  <p class="block_7"> </p>

  <p class="block_7"> </p>

  <h2 class="block_16" id="id_32">32</h2>

  <p class="block_6">Regan’ın yeri göle bakan en eski bungalovlardan biriydi. Carla duş yapıp giysilerini değiştirdi, biraz parfüm sıktı. Buzlu çay ve su dolu sürahilerle donanmış masasıyla kulübenin içi insana bir ev havası veriyordu. Carla kapıya vurup Ronnie tarafından içeri alındığında Regan elinde dumanı tüten bir güveçle mutfaktan çıkıyordu.</p>

  <p class="block_6">“Pek fazla bir şey yok: Tavuk ve erişte, lahana ve patates püresi, uslu bir misafir olursan da pekan tartı ve dondurma.”</p>

  <p class="block_6">“Yardım edebilir miyim?”</p>

  <p class="block_6">“Her şey hazır canım, sen kendine bir sandalye bul ve boynuna da bir bez geçir.”</p>

  <p class="block_6">Ronnie birkaç servis tabağı daha getirdi. “Daha önce resmen tanıştırılmadıysanız Mrs. Carla’ya merhaba de Josh.”</p>

  <p class="block_6">“Hanımefendi.” Oğlan köşedeki elektronik klavyeden uzaklaştı, tekerleklerini döndürerek masaya yaklaştı ve nazikçe elini uzattı.</p>

  <p class="block_6">“Tanıştığımıza sevindim Josh.”</p>

  <p class="block_6">Herkes yerine oturunca Ronnie patates püresi dolu tabakları dağıttı. “Josh müzisyen olmak istiyor. Bir zamanlar annesinin yaptığı gibi klavye çalıyor. Arada şarkılar da yazıyor. Oldukça iyi.”</p>

  <p class="block_6">Carla, “Seni çalarken dinlemeliyim Josh,” dedi.</p>

  <p class="block_6">Çocuğun yüzü kızardı. “Yok, o kadar iyi değilim.”</p>

  <p class="block_6">Ronnie bir çatal dolusu erişte aldı. “Evet, oğlum tevazu sahibidir.”</p>

  <p class="block_6">“Baba…”</p>

  <p class="block_6">“Şunu bir dinle evlat. Anlatsana Carla.”</p>

  <p class="block_6">“Kocam konser piyanistiydi. Dünyanın her yerinde konserler veriyordu.”</p>

  <p class="block_6">Josh birden dikkat kesildi. “Sahi mi? Ünlü biri mi?”</p>

  <p class="block_6">“Ünlü biriydi demek daha doğru olacak Josh.”</p>

  <p class="block_6">Ronnie, “New York, Paris, Londra, Roma. Aklına neresi geliyorsa. CD’leri de vardı.”</p>

  <p class="block_6">Çocuk bir ıslık çaldı. “Sahi mi? Bu harika işte.”</p>

  <p class="block_6">Regan, “Bu çocuğa vereceğin bir tavsiye var mı?” diye sordu.</p>

  <p class="block_6">“Jan hep, gerçekten çok istiyorsan, her konuda başarılı olabilirsin, derdi. Bunun için sadece gece gündüz demeden çalışmaya hazırlıklı olmalısın. Bana kalırsa durmadan pratik yapmak gerek Josh.”</p>

  <p class="block_6">Regan başını sahte bir ümitsizlikle salladı. “Josh şu kahrolası elektronik piyanoyu çalmaktan bir an bile vazgeçmez. Bazı komşuların gürültü ve rahatsızlık nedeniyle Josh’a karşı mahkeme emri çıkaracaklarını duydum.”</p>

  <p class="block_6">Josh’un yüzü kızardı. “Çok komik.”</p>

  <p class="block_6">“Daha da komiği var. Org bağışçısı olup, orgunu bir hayır kurumuna vermeme ne dersin?”</p>

  <p class="block_6">Carla, Josh’a bakıp göz kırptı. “Bir başka tavsiyem de eleştirilere kesinlikle kulak asmamak.”</p>

  <p class="block_6">“Kocanız hâlâ çalıyor mu Mrs. Carla?”</p>

  <p class="block_6">“Hayır Josh. Kendisi birkaç hafta önce öldü.”</p>

  <p class="block_6">Masada rahatsız edici bir sessizlik oldu. Regan ve Josh, Carla’nın koluna dokunan Ronnie’ye baktı. “Sanırım daha önce anlatmam gerekirdi.”</p>

  <p class="block_6">“Hayır, lütfen. Kimseyi üzmek istemedim.”</p>

  <p class="block_6">“Üzmedin canım,” dedi Regan, Carla’nın eline destek için hafifçe vurarak.</p>

  <p class="block_6">Tatlıya sıra gelince Ronnie peçeteyle ağzını silip ayaklandı. “Bana bir süreliğine izin verir misiniz?”</p>

  <p class="block_6">Dışarıya, akşam göğüne baktı ve holdeki masanın üzerinden bir elektrik feneri aldı.</p>

  <p class="block_6">“Her şey yolunda mı?”</p>

  <p class="block_6">Dönüp Carla’ya gülümsedi. “Evet, ama bu gecenin ileri saatlerinde fırtına bekleniyor, onun için her şeyin iyi demirlenip demirlenmediğini kontrol etmem gerek. Üstelik tatlı sırasında Regan’la kadın kadına konuşma fırsatı bulursunuz.”</p>

  <p class="block_7"> </p>

  <p class="block_6">Yemekten sonra Carla bulaşıkta Regan’a yardım etti.</p>

  <p class="block_6">Josh’u ön odada klavye çalar bırakıp verandaya çıktılar. Ağustosböcekleri ortalığı kasıp kavuruyor, alacakaranlıkta ateşböcekleri uzak bir evrende patlayan yıldızlar gibi uçuşuyordu.</p>

  <p class="block_6">Gölün kenarında, bir tekneye binen Ronnie’nin elindeki güçlü fener ışığını gördü. Yüzer evlerden birine giden motorun homurtusunu işitti.</p>

  <p class="block_6">Josh’un çaldığı hafif rock parçası motor sesini bastırdı.</p>

  <p class="block_6">“Josh’u etkilediğin kesin.”</p>

  <p class="block_6">“Öyle mi dersin?”</p>

  <p class="block_6">“Müzikle ilgili her şeye heyecanlanıyor.”</p>

  <p class="block_6">Carla birkaç adım ötede yeni bir ateşböceğinin parladığını, sonra da söndüğünü gördü. “Ronnie benim hakkımda ne anlattı?”</p>

  <p class="block_6">“Eski bir askerlik arkadaşıyla ilgili olman dışında hiç. Ama kocanın başına gelenlere üzüldüm. Kolay olmadığından eminim.”</p>

  <p class="block_6">Carla göle ve batan güneşin ışığıyla koyu turuncuya kesen dağlara baktı. Uzun zamandan beri böylesine bir huzur duygusu yaşamamıştı.</p>

  <p class="block_6">“Ne zamandır burada yaşıyorsunuz?”</p>

  <p class="block_6">“Tüm hayatım boyunca. Babam ben çocukken de buranın sahibiydi.”</p>

  <p class="block_6">“Ronnie’yle birlikte mi devraldınız?”</p>

  <p class="block_6">Regan başını evet der gibi salladı. “Babamın ölümünden sonra. Ronnie için tam zamanlı bir iş. Ben sadece yazları ve tatillerde yardım edebiliyorum. Normalde bölgedeki bir ortaokulda öğretmenlik yapıyorum.”</p>

  <p class="block_6">“Cennet gibi. Özel bir yer.”</p>

  <p class="block_6">“Hey, her şeyi büyüleyici günbatımlarından ibaret sanma. Yoğun sezonda bütün aile çalışmaktan bitap düşer. Bir de yerel eğlence var.”</p>

  <p class="block_6">“O ne demek?”</p>

  <p class="block_6">“Eğlence diye bir şey yok, demek. Birkaç yerel barla, gölde dolaşmak, gölde balık tutmak veya bir şeyler yapmak için kafa patlatmak arasında seçim. Ve oh, gölden bahsetmiş miydim?”</p>

  <p class="block_6">Carla gülümsedi. “Yine de bu yerle ilgili sanki manevi bir şey var.”</p>

  <p class="block_6">“Tüm bu arazi Cherokee ve Shawnee kabilelerinin av sahasıymış. Buralı herkeste Yerli kanı var -bana kalırsa yerlilerle tarih kitaplarında iddia edildiğinin çok daha ötesinde bir karışma yaşanmış.”</p>

  <p class="block_6">Başıyla bir tarafı işaret etti. “Daniel Boone 1800’lerde Appalachian Dağları’na yolu yerleşimciler için bu taraftan açmış.”</p>

  <p class="block_6">“Gerçekten mi?”</p>

  <p class="block_6">“Bazen, kafamı berraklaştırmak istediğim zaman, yürüyüş ayakkabılarımı çekip dağdaki o patikalarda yürümeye giderim.”</p>

  <p class="block_6">“Orada ne var?”</p>

  <p class="block_6">“Aklına gelecek her türlü vahşi yaşam. Kartallar, yılanlar, ayılar.”</p>

  <p class="block_6">“Tehlikeli değil mi?”</p>

  <p class="block_6">Regan bluzunu kaldırdı, blucininin kemerine takılı siyah deri kılıf içindeki gümüş kaplı küçük 38’lik tabancayı gösterdi. “Havaya bir el ateş et, vahşi hayvanların neredeyse hepsi korkuyla kaçışır.”</p>

  <p class="block_6">“Ve sanırım bazı adamlar da?”</p>

  <p class="block_6">Regan neşeyle güldü. “Burada hemen hemen herkes silah taşır şekerim. Güneyli yerleşimci zihniyeti: Beşikteyken, dişlerini ateşli silahlar üzerinde keskinleştirirsin. Seni en iyi koruyacak insanın bizzat sen olduğun ilkesi.”</p>

  <p class="block_6">“Kocan tek başına tehlikeli patikalarda dolaşmandan endişelenmiyor mu?”</p>

  <p class="block_6">“Endişe mi? Dwayne’i hayatta endişelendirecek tek şey, bira için yeterli parası olup olmadığıdır.”</p>

  <p class="block_6">“Dwayne?..”</p>

  <p class="block_6">Regan gürültüyle güldü, sonra da eliyle ağzını kapattı. “Oh, anladım. Sen benle Ronnie’yi? Hayır, Ronnie benim abim.”</p>

  <p class="block_6">“Ya Josh’un annesi?”</p>

  <p class="block_6">“Kamyon dolusu sorunu olsa da Annie sıradan bir taşra kızı ve sevgi dolu bir anneydi.”</p>

  <p class="block_6">“Neydi o sorunlar?”</p>

  <p class="block_6">“Her zaman bir tür kayıp bir ruhtu. Ronnie bir göreve gönderildiği zaman onsuz geçen uzun dönemlere hiç alışamadı. Ronnie yokken içmekten de vazgeçemedi.”</p>

  <p class="block_6">“Ne oldu?”</p>

  <p class="block_6">“Bir gece sınırı aştı ve arabayı bir duvara çarptı. Josh’un da bel kemiğiyle bacakları kırıldı. Josh enkazdan çıkarılıncaya kadar annesi çoktan ölmüştü.”</p>

  <p class="block_6">“Bu -korkunç bir şey olmalı.”</p>

  <p class="block_6">“Ronnie’nin yüreği parçalandı. Bana kalırsa Annie’nin ölümü ve Josh’un sakatlığı için hâlâ kendini suçluyor. Oğlunu deli gibi seven birisi için taşınması çok ağır bir yük.”</p>

  <p class="block_6">Josh’un müziği, bu kez yumuşak bir balad, havayı doldurdu.</p>

  <p class="block_6">Regan, “Ronnie görevde olduğu zaman Annie bazı geceler çalardı,” diye devam etti. “Josh da böyle başladı zaten. Annie sonunda yalnızlıktan sıkıldı ve klavyeyi Harrogate’teki bir tefeci dükkânından satın alıp kendi başına öğrenmeye çalıştı. Burada tünemiş, yalnızlık çekmemek için bir şeyler çalmaya çalışan bir kadın; bana hep iç burkucu gelirdi.”</p>

  <p class="block_6">“Josh nasıl idare ediyor?”</p>

  <p class="block_6">“Annesi öleli beş yıl oldu. Bazen yatağında doğrulup oturur, sanki bungalov basamaklarında eskisi gibi annesinin ayak seslerini duymayı bekler. Annesinin adını sayıklayarak, ağlayarak uyandığı geceler bilirim.”</p>

  <p class="block_6">“Ya Ronnie?”</p>

  <p class="block_6">“O zamandan beri bir kadına baktığını sanmam. Birisiyle çıkmadığı kesin.”</p>

  <p class="block_6">“Sağlam birine benziyor.”</p>

  <p class="block_6">“Tuhaf olanı da bu. Kamyoneti ve kovboy çizmeleriyle cahil bir redneck’i andırıyor. Oysa sınıf birincisi olarak psikoloji diploması aldı.”</p>

  <p class="block_6">“Nereden?”</p>

  <p class="block_6">“Vanderbilt. Hiç aklına gelmezdi değil mi? Güneyin en gözde üniversitelerinden birinden mezun olduktan sonra orduya katılması babamı çok üzdü. Oysa subay olmayı hiç istememişti. Sebebini hiçbir zaman anlayamadım.”</p>

  <p class="block_6">“Ordudan ayrıldı mı?”</p>

  <p class="block_6">“Josh’a bakmak için istifa etti. Doğrusunu yaptı, ama bana sorarsan olanlardan dolayı hâlâ dünya kadar suçluluk duyuyor.”</p>

  <p class="block_6">Regan ayaklandı, blucinini silkeledi. “Neyse, dönmeden önce ütülenecek çamaşırlarım var.”</p>

  <p class="block_6">“Yemek için teşekkürler.”</p>

  <p class="block_6">“Yine de yarın gidecek misin?”</p>

  <p class="block_6">“Öyle görünüyor. Akşam yetişmem gereken bir uçağım var.”</p>

  <p class="block_6">“Nereye?”</p>

  <p class="block_6">“Avrupa.”</p>

  <p class="block_6">“Bazıları talihli. Valizini taşımak için birine ihtiyacın olursa bana haber ver. Neyse, seni tanıdığıma sevindim Carla.”</p>

  <p class="block_6">“Ben de.”</p>

  <p class="block_6">Regan gülümsedi ve elini uzattı, “Kocanın müziğini dinlemeye çalışacağım. Değişiklik olur.”</p>

  <p class="block_6">“Neye göre?”</p>

  <p class="block_6">“Josh’u dinlemeye. Ve yerel barlarda alıştığım, cuma günleri folk müziği dinle ve gözyaşlarını birana akıt dalgasına göre.”</p>

  <p class="block_7"> </p>

  <p class="block_7"> </p>

  <h2 class="block_16" id="id_33">33</h2>

  <p class="block_6">Carla yatmadan önce bir duş yaptı.</p>

  <p class="block_6">Kurulandı, geceliğini giydi, sonra da Jan’ın evrak çantasından kopya ettiği Angel’ın telefon numarasına baktı. Numarayı bir daha tuşladı.</p>

  <p class="block_6">Bu kez bir kadın telefonu yanıtladı. “Evet?”</p>

  <p class="block_6">“Angel mı?”</p>

  <p class="block_6">“Kim o?”</p>

  <p class="block_6">Kadının sesi savunmada gibiydi, sigaradan mı, yoksa uykudan mı kısık olduğuna karar veremedi. Arka planda bir radyo ya da televizyonun sesi duyuluyordu, fakat kısılmış olmalıydı, çünkü ses hafiflemişti.</p>

  <p class="block_6">“Angel, adım Carla Lane.”</p>

  <p class="block_6">Mutlak bir sessizlik oldu.</p>

  <p class="block_6">“Orada mısınız?”</p>

  <p class="block_6">Kadının soluklarını işitebiliyordu. Beş saniyelik sessizlik dayanılacak gibi değildi.</p>

  <p class="block_6">“Angel, Jan Lane kocamdı.”</p>

  <p class="block_6">“Kim olduğunuzu biliyorum. Dinleyin, bir daha beni asla bu numaradan aramayın. Beni duydunuz mu?”</p>

  <p class="block_6">“Kimsiniz siz?”</p>

  <p class="block_6">“Bilmiyor musunuz?”</p>

  <p class="block_6">“Bilsem sormazdım. Ama kim olduğunuzu istediğim an bulabilirim.”</p>

  <p class="block_6">“Nasıl?”</p>

  <p class="block_6">“Polise numaranızı vererek.”</p>

  <p class="block_6">“Bakın, bu hiç de iyi bir fikir olmaz. Eğer uğraşabileceğinizden fazla bela istemiyorsanız tabii.”</p>

  <p class="block_6">“Öyleyse konuşmamız gerek.”</p>

  <p class="block_6">“Ne hakkında?”</p>

  <p class="block_6">“Sanırım biliyorsunuz.”</p>

  <p class="block_6">Bir sessizlik daha. “Sizi beş dakika içinde ararım.”</p>

  <p class="block_6">“Numaramı vereyim.”</p>

  <p class="block_6">“Var zaten.”</p>

  <p class="block_7"> </p>

  <p class="block_7"> </p>

  <p class="block_6">Konuşma kesildi.</p>

  <p class="block_6">Beş dakika geçti.</p>

  <p class="block_6">Ve beş dakika daha.</p>

  <p class="block_6">“Kim olduğunuzu biliyorum.” Kadın numarasını nereden biliyordu? Aradığı zaman ekranda mı görmüştü, yoksa numarayı önceden bildiğini mi ima ediyordu?</p>

  <p class="block_6">15 dakika geçince Carla kadının geri aramayacağını anladı. Elindeki numarayı tekrar tuşlamak üzereyken kapının vurulduğunu duydu. Rüzgâr bastırmış, camı sarsıyordu.</p>

  <p class="block_6">“Kim o?”</p>

  <p class="block_6">“Benim, Ronnie.”</p>

  <p class="block_6">Kapıyı açtığında Ronnie elinde feneriyle karşısında duruyor, arkasındaki ağaçlar rüzgârdan savruluyordu. Gece göğü mürekkebimsi bulutlarla mavi-siyaha kesmişti.</p>

  <p class="block_6">Ronnie şapkasına dokundu. “Bir şeye ihtiyacın var mı?”</p>

  <p class="block_6">“Hayır yok, teşekkürler.”</p>

  <p class="block_6">Genç kadının gözlerinin içine baktı. “Sadece emin olmak istedim, Carla.”</p>

  <p class="block_6">“Neden emin olmak istedin?”</p>

  <p class="block_6">“Ne yaptığını gerçekten bildiğinden.”</p>

  <p class="block_6">“Ne demek istiyorsun?”</p>

  <p class="block_6">“Bu adamların peşine düşmekten bahsediyorum.”</p>

  <p class="block_6">“Evet, kesinlikle biliyorum.”</p>

  <p class="block_6">“Ne düşündüm biliyor musun? Bu konuyu gerçekten bir kez daha düşünmen gerekiyor. Zihnin intikam duygusunun etkisinde. Sen hesabı kapatmak istiyorsun.”</p>

  <p class="block_6">“Ona ben karar veririm.”</p>

  <p class="block_6">“Vereceğinden eminim. Ama hesap kapatmakla ilgili sorun, bunun her zaman duygusal bir yanı olması, bunun da insanın sağlıklı karar vermesini engellemesi. İşler yanlış giderse, sonuçlarını göğüslemeye hazır mısın?”</p>

  <p class="block_6">“Ne gibi?”</p>

  <p class="block_6">“Peşine düştüğün insanların sana dönmeleri, belki seni öldürmeleri.”</p>

  <p class="block_6">Carla sessiz kaldı.</p>

  <p class="block_6">“Korkmuyor musun Carla?”</p>

  <p class="block_6">“Elbette Şavik ve onun gibilerle yüzleşmek beni yarı ölüm gibi korkutuyor. Ne türlü gaddarlıklar yapabileceklerini biliyorum. Ama bunu yapmam gerek.”</p>

  <p class="block_6">“Tüm bunları hiç olmazsa biraz daha düşünemez misin?”</p>

  <p class="block_6">“Çok düşündüm zaten.”</p>

  <p class="block_6">Ronnie durakladı. “Seni nasıl bulurum?”</p>

  <p class="block_6">“Yarın New York’tan Roma’ya uçuyorum, oradan da Dubrovnik’e aktarmam var; yani birkaç gün uzakta olacağım. Ama bana her an cebimden ulaşabilirsin.” Bir kâğıda numarasını yazıp Ronnie’ye uzattı.</p>

  <p class="block_6">“Seyahatin nedeni ne?”</p>

  <p class="block_6">“DNA’mla kampın yakınındaki bir toplu mezarda buldukları kalıntılar eşleşmiş.”</p>

  <p class="block_6">“Bunu duyduğuma üzüldüm. Babanı buldular mı?”</p>

  <p class="block_6">“Bilmiyorum. Kimi bulduklarını soramayacak kadar dehşet içindeydim.”</p>

  <p class="block_6">Uzakta bir yerde gök gürledi.</p>

  <p class="block_6">“Biraz uyusan iyi olur. Bu uzun yolculukta ihtiyacın olacak.”</p>

  <p class="block_6">Carla’nın duygu yüklü sesindeki gerginlik elle tutulacak gibiydi. “Doğrusunu söylemek gerekirse o kampın yakınına bile gitmekten ödüm kopuyor.”</p>

  <p class="block_6">“Bunu anlayabiliyorum.”</p>

  <p class="block_6">“Dünyada böylesi bir dehşet ve gaddarlığın varlığını düşünemezdim. Orası, benim asla dönmek istemeyeceğim tek yer.”</p>

  <p class="block_6">Sanki söyledikleri şimdiye kadar ağzından çıkan en korkunç sözlermiş gibi dudaklarını ısırdı.</p>

  <p class="block_6">Ronnie uzanıp koluna dokundu. “Bunları dönüşünden sonra daha etraflıca konuşuruz tamam mı?”</p>

  <p class="block_6">Bungalovun kapısını açtı. Verandadan sıcak bir rüzgâr esti.</p>

  <p class="block_6">“Fırtınanın gece yarısı kopması bekleniyor. Elektrik kesilirse, komodinin çekmecesinde elektrikli fener var.”</p>

  <p class="block_6">“Teşekkürler Ronnie.”</p>

  <p class="block_6">Adam şapkasına yeniden dokunurken, gözleri genç kadının yüzünde oyalandı.</p>

  <p class="block_6">“Bir şey daha. Şavik listenin tepesinde, değil mi?”</p>

  <p class="block_6">“Evet.”</p>

  <p class="block_6">“Ya Arkov?”</p>

  <p class="block_6">“O sadece bir piyon. Ben şahın peşindeyim.”</p>

  <p class="block_7"> </p>

  <p class="block_6">Carla pencereden, bungalovuna yürüyen Ronnie’yi izledi.</p>

  <p class="block_6">İyi bir adama, güvenebileceği birine benziyordu. Cep telefonu çaldı. Gidip açtı. Arayan, sesi kızgın Angel’dı. “Numaramı nereden buldunuz?”</p>

  <p class="block_6">“Jan’ın evrak çantasında.”</p>

  <p class="block_6">“Başka bir şey bulmadınız mı?”</p>

  <p class="block_6">“Ne demek istiyorsunuz?”</p>

  <p class="block_6">“Evrak? Notlar?”</p>

  <p class="block_6">“Hayır, sadece yazılmış birkaç isim. Siz ne gibi notlardan bahsediyorsunuz?”</p>

  <p class="block_6">Angel soruya cevap vermedi, ama kadının küfrettiğini işitti. “Polise numaramı kocanızdan aldığınızı söylediniz mi?”</p>

  <p class="block_6">“Hayır.”</p>

  <p class="block_6">“Öyleyse onlara ne anlattınız?”</p>

  <p class="block_6">“Hiç. Adınızı bulana kadar hiçbir şey bilmiyordum ki.”</p>

  <p class="block_6">“Polise şimdi ne söyleyeceksiniz?”</p>

  <p class="block_6">“Bilmiyorum. Her şeyden önce sizinle buluşup konuşmak istiyorum. Siz ve ben, yüz yüze.”</p>

  <p class="block_6">“Delirdiniz mi siz? Bunu yapamam. Çok tehlikeli.”</p>

  <p class="block_6">“Neden?”</p>

  <p class="block_6">Carla bir cevap duymadı.</p>

  <p class="block_6">“İyi geceler Angel. Sanırım gelecek sefer numaranızdan sizi bulacak polislerle konuşur, açıklamayı onlara yaparsınız.”</p>

  <p class="block_6">“Durun, bekleyin! Bakın… Buluşalım. Siz zamanını söyleyin.” Ertesi sabah JFK’de olacaktı. Avrupa uçağı akşam yediden önce kalkmıyordu. “Yarın, öğleden hemen sonra. Cep numaranızdan New York’a yakın bir yerde olduğunuzu anlıyorum?”</p>

  <p class="block_6">“Oldukça yakın.”</p>

  <p class="block_6">“Manhattan’da bir yerde buluşalım.”</p>

  <p class="block_6">Kısa bir sessizlik. “Metropolitan Sanat Müzesi. On dakika kala SMS’le size hangi bölümde buluşacağımızı bildiririm.”</p>

  <p class="block_6">“Ne zaman?”</p>

  <p class="block_6">“Öğlen. Yalnız gelin. Yanınızda birini görürsem, unutun gitsin, oradan uzaklaşırım.”</p>

  <p class="block_6">“Sizi nasıl tanıyacağım?”</p>

  <p class="block_6">“Gerek yok. Ben sizi tanırım.”</p>

  <p class="block_7"> </p>

  <p class="block_6">Carla yatağına uzanmış, uyumaya çalışıyordu.</p>

  <p class="block_6">Eli karnının üzerinde dolaşırken Jan’ı düşündü.</p>

  <p class="block_6">Perdenin aralığından gecenin karanlık ve kaygı verici olduğunu gördü. Hava basıncının değiştiğini hissedebiliyordu. Fırtına şiddetli olacaktı.</p>

  <p class="block_6">Tıpkı top atışlarının ürkütücü olduğu zamanlar gibi, Luka’yı çok korkutan cinsten bir fırtına.</p>

  <p class="block_6">Dehşet içinde ablasına sarılır, cesaretlenmek için o mavi battaniyesini kavrarken.</p>

  <p class="block_6">Yeşil haplardan iki tane aldı, ışığı söndürdü ve gece yarısından sonra, Angel’ı düşündüğü esnada uykuya daldı.</p>

  <p class="block_6">Kimdi bu kadın?</p>

  <p class="block_6">Jan’la ilişkisi neydi?</p>

  <p class="block_6">Jan onunla ilişkisini neden gizli tutmak istemişti?</p>

  <p class="block_6">Yoksa ilişkilerinde daha öteye giden bir şey mi vardı?</p>

  <p class="block_6">Yakın geçmişte mi, çok önceleri mi?</p>

  <p class="block_6">Uyku onu sarana kadar bu soruların ıstırabıyla uğraştı.</p>

  <p class="block_6">Sabah ikiyi biraz geçe irkilerek uyandı.</p>

  <p class="block_6">Dışarıda şiddetli bir fırtına patlamıştı.</p>

  <p class="block_6">Sağanaklar çığlık atıyor, gök gümbürdüyor, şimşekler ortalığı aydınlatıyordu.</p>

  <p class="block_6">Gözlerini yeniden yumduğu zaman küçük Luka’nın bunca zamandır bastırılmış sesini, rüzgârın gerisinden ona seslendiğini, onu güvende tutması, unutmaması için yalvardığını işittiğini sandı.</p>

  <p class="block_6">Ve orada, karanlıkta yatar, yüzünden aşağı bir damla yaşın süzüldüğünü hissederken, Carla onu asla unutmayacağına söz verdi.</p>

  <p class="block_7"> </p>

  <p class="block_7"> </p>
</body>
</html>