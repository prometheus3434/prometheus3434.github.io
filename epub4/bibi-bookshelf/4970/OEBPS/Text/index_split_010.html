<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <h2 class="block_19" id="toc_id_5">2</h2>

  <p class="block_7"> </p>

  <p class="block_5">NEW YORK</p>

  <p class="block_6">Carla Lane henüz bilmiyordu ama o gün hayatla başlayıp ölümle bitecekti.</p>

  <p class="block_6">O öğleden sonradan önceki haftalarda, düşlerinden onu yaklaşmakta olan korkunç olay hakkında uyaran belli belirsiz bir önsezi geçip geçmediğinden de habersizdi.</p>

  <p class="block_6">Belki de geçmişti. Oysa o gün doktorun muayenehanesinden çıkarken bildiği tek şey heyecanlı olduğu, kendini hiç bu kadar mutlu hissetmediğiydi.</p>

  <p class="block_6">Sokağın karşı tarafındaki bir park bankına oturmuş, gazetesini okuyarak onu bekleyen Jan’ı fark etti.</p>

  <p class="block_6">Jan, Carla’yı görünce kafasını kaldırdı. Her zamanki çarpık tebessümüyle gülümserken kâkülleri rüzgârda dalgalandı; ne var ki gazetesini katlayıp genç kadına doğru yürürken yüzü daha ciddiydi.</p>

  <p class="block_6">“Ee? Nasıl gitti?”</p>

  <p class="block_6">Carla cevap vermedi.</p>

  <p class="block_6">“Haydi Carla, bana bunu yapma sevgilim.”</p>

  <p class="block_6">“Ne yapmayayım?”</p>

  <p class="block_6">“Beni havada bırakma. Haberler iyi mi, değil mi?”</p>

  <p class="block_6">“Şöyle diyelim, bundan böyle iki kişilik yiyeceğim.”</p>

  <p class="block_6">Yüzü aydınlanınca, Carla bu adamla neden evlendiğini yine hatırlayıverdi.</p>

  <p class="block_6">“Carla, harika bir haber bu.” Genç kadını öptü, elini beline dolayıp karnına dokundu. “Şimdiden söyleyebiliyorlar mı?”</p>

  <p class="block_6">“Jan, daha sadece altı haftalığım.”</p>

  <p class="block_6">“Peki ne zaman söyleyebilirlermiş?”</p>

  <p class="block_6">“Dördüncü, belki beşinci ay. O heyecanda sormayı unuttum. Kız ya da erkek olması fark etmez değil mi?”</p>

  <p class="block_6">“En ufak bir fark etmez. Gidip Barney’de kutlamaya ne dersin? Saat ikide bir provam var, o saate kadar kelepçesizim.”</p>

  <p class="block_6">Carla’nın yüzü gölgeleniverdi. Jan’a söylemesi gereken bir şey daha vardı. Kendisini endişelendiren bir şey.</p>

  <p class="block_6">“Neyin var? Aklın başka yerde gibi.”</p>

  <p class="block_6">“Bir şey yok. Yemekten sonraya kalabilir.”</p>

  <p class="block_6">“Kutlamak için birer kadeh içeriz. Doktor bir şey der mi sence?”</p>

  <p class="block_6">Jan’ın koluna girdi. “Benim için bir bardak madensuyundan daha sertine izin yok. Bundan böyle anne sıkı diyette.”</p>

  <p class="block_6">Jan gülümsedi, sonra bir taksi durdurdu.</p>

  <p class="block_7"> </p>

  <h2 class="block_16" id="id_3">3</h2>

  <p class="block_7"> </p>

  <p class="block_6">Onuncu Cadde’deki restoran kalabalıktı. İçeri girer girmez Jan’ı tanıdılar. Birkaç kişi selam verip elini sıkmak istedi.</p>

  <p class="block_6">Jan mesleğinin aleni bölümünden nefret ediyordu. Sahne ışıkları kaçınmak istediği bir şeydi, oysa bugün o günlerden biri olmayacaktı.</p>

  <p class="block_6">Carla kocasını iki genç çifte imza verir bırakıp tuvalete yöneldi. Bir müşterinin barmene, “Şimdi içeri giren adam kim?” diye sorduğunu işitti.</p>

  <p class="block_6">“Jan Lane.”</p>

  <p class="block_6">“O da kim?”</p>

  <p class="block_6">“Dalga mı geçiyorsun? Dünya yüzündeki en parlak piyanistlerden biri. Her yerde çalıyor. Carnegie Hall’da çalıyor. Biletler haftalar önce tükendi.”</p>

  <p class="block_6">Carla tuvalete girip aynada kendini incelemeden önce Aylar dememek için kendini zor tutmuştu. Doktordan haberi aldığı andan beri kendini toparlamaya çalışıyordu. Altı haftalık hamilesiniz, Mrs. Lane.</p>

  <p class="block_6">Dudaklarındaki ruju tazeleyip aynadaki görüntüsünü süzdü. İlginç bir yüzü vardı. Kestane rengi saçları, dolgun vücudu ve esmer teniyle erkekler onu oldukça çekici buluyordu.</p>

  <p class="block_6">Çok fazla kahve ve krakerle beslenmesine, günde on sigara içmeyi sürdürmesine ve beş kilo almasına rağmen yüzü değişmemişti. Üstelik beş yıl boyunca süren sayısız duruşma ve kovuşturmanın ardından.</p>

  <p class="block_6">Bu beş yılın ikisini özel büroda, kalan üçünü de New York bölge başsavcılığında Manhattan savcısı olarak, suçluları ve katilleri, hırsızları ve tecavüzcüleri, akıllıları ve delileri, nefret suçları ve vahşetleriyle midesini bulandıran canavarları kovuşturarak geçirmişti.</p>

  <p class="block_6">Oysa hukuk kendini bildi bileli uğraşmak istediği bir konuydu. Sakar bir ergen olarak Law &amp; Order dizisindeki duruşma sahnelerini izlediği günden beri hukukçu olmaya, adaletin yerine geldiğini görmeye can atıyordu. Bu hevesin nereden geldiğini bilmiyordu, çünkü ne ebeveyninin, ne de onların ebeveynlerinin hukukla hiçbir ilgisi olmamıştı. Sorunları da olmamıştı, aile ağacında -bilebildiği kadarıyla- katil, dolandırıcı veya hırsız da görünmüyordu.</p>

  <p class="block_6">Ortalamasıyla hukuk fakültesine girmeyi başardıysa da Columbia’dan mezun olmak için aşırı çalışması, sadece derslere odaklanmaya çabalarken kendini bildiği ve tanıdığı herkesten ve her şeyden uzaklaştırması gerekti. Çalışkan bir hukukçu olarak beş yıl ter döktükten sonra, yıkıcı bir keşifte bulundu.</p>

  <p class="block_6">Hukuktan ve hukukçu olmaktan nefret ediyordu.</p>

  <p class="block_6">Mesleğin samimiyetsizliğinden, fırsatçılardan ve dolandırıcılardan nefret ediyordu. Hukuka önem veren düzgün avukatlar tanımıştı, ama çoğunluk müvekkillerinin suçlu mu yoksa masum mu olduğuyla hiç ilgilenmeyen kiralık silahşörlerdi. Böyleleri ipotek danışmanı gibi elinizi tutar ve çeki alana dek en iyi dostunuz olurlar.</p>

  <p class="block_6">Bir de insanı tüketen yüzlerce korkunç dosya vardı.</p>

  <p class="block_6">En son içkileri devirip Porsche’siyle 14 yaşındaki iki kızı ezen genç ve şımarık bir Princeton piçinin davasını almıştı. Kızların kırık bedenlerini yolun kenarında bırakarak hızla uzaklaşan adamın. Kızlardan biri hayata tutunabildi, diğeri ıstırap içinde öldü.</p>

  <p class="block_6">Bir çocuğun böyle ölmesi içini kızgın bir öfkeyle dolduruyordu. Oysa zanlı zengindi ve bu da ilk içkili araç kullanma davasıydı. Bol para da savunma için O. J. Simpson’ı bile gururlandıracak bir rüya takımı anlamına geliyordu. Savunma yolun iyi aydınlanmadığını ve sürücünün kızlara çarptığı zaman içkili olmadığını, eve gidip şokun etkisiyle içtiğini iddia etti.</p>

  <p class="block_6">Carla sonuna kadar uğraştı ve en yüksek cezayı talep ettiyse de yargıç sürücünün içkili araç kullanmakla ilgili kabahatini kabul etmesine izin verdi ve onu sadece kaza yerini terk etmekten cezalandırdı. On beş gün hapse ve beş yüz dolar maddi cezaya hükmetti.</p>

  <p class="block_6">Ölen kızın annesi bir hafta sonra intihar edecekti.</p>

  <p class="block_7"> </p>

  <p class="block_6">Midesi bulanmıştı. Jan o gün bir konser turnesinden dönünce karısını asık yüzlü gördü. “Bugün cuma, neden pazartesi suratını takındın?”</p>

  <p class="block_6">Carla mantosuna uzandı. “Yürümeye ihtiyacım var Jan.”</p>

  <p class="block_6">Sahile yürürlerken olanları kocasına anlattı.</p>

  <p class="block_6">“Dünya böyle Carla. Aşkta ve hukukta hiçbir şey adil değil, senin bunu herkesten daha iyi bilmen gerekir. Hukukun bir de çirkin yüzü var.”</p>

  <p class="block_6">“Bir anne kızının katilinin elini kolunu sallayarak dolaşmasının acısına dayanamayıp ardından intihar ediyorsa bu nasıl bir adalettir? Bütün çabalarım ziyan oldu.”</p>

  <p class="block_6">“Mutlak ziyanın tanımını duymuş muydun?”</p>

  <p class="block_6">“Neymiş?”</p>

  <p class="block_6">“Avukat dolu, iki koltuğu boş ve uçuruma uçan bir tur otobüsü.”</p>

  <p class="block_6">Jan her zaman işleri hafifletmeye çalışırdı.</p>

  <p class="block_6">“Komik. Ama eğer gülümsemiyorsam seninle aynı fikirde olduğum içindir.”</p>

  <p class="block_6">“O adalet açlığına ne oldu peki?”</p>

  <p class="block_6">“Kurudu Jan. Katilleri kurtaran zengin avukatlarla uğraşmaktan içi boşaldı.”</p>

  <p class="block_6">“Oscar Wilde’ın sözlerini hatırlasana. Hayat, nefis anlardan meydana gelmiş kötü bir çeyrek saattir. O anları boşa harcama. İş değiştir. En azından ceza hukukundan uzaklaş. Bundan bir iki yıl sonra nasıl hissettiğine bakarsın.”</p>

  <p class="block_6">“O kadar kolay değil. Angarya olabilir ama parası iyi bir angarya.”</p>

  <p class="block_6">“Öyleyse gel benimle çalış. Anlaşmalarımı hazırlayacak bir avukata ihtiyacım var, bir de konser turnelerimi düzenleyecek bir menajere. Jessie’nin yerini alacak biri de lazım. Sen mükemmel olursun. Evden bile çalışabilirsin.”</p>

  <p class="block_6">Jan’ın sekreteri ve yardımcısı Jessie işten ayrılmış, Los Angeles’a taşınmıştı.</p>

  <p class="block_6">“Ciddi misin?”</p>

  <p class="block_6">“Hayatta şaşmaz bir kural vardır: Bir şey angaryaya dönüşüyorsa, başka bir şey yapmanın zamanıdır. Evet de.”</p>

  <p class="block_6">Evet dedi.</p>

  <p class="block_7"> </p>

  <p class="block_6">Birlikte çalışmanın evliliği sona erdirdiği karı-koca öyküleri duymuştu, ama Jan’la çalışmak can simidi oldu. Değişiklik tam ihtiyacı olan şeydi ve her anının zevkini çıkarıyordu. Kocası fevkalade bilgin bir baykuş, yaşının ötesinde duyarlı biriydi.</p>

  <p class="block_6">Bazen ona bakıyor ve kendi kendine, nasıl bu kadar talihli oldum? diye soruyordu.</p>

  <p class="block_6">Onu ilk Columbia’da görmüştü. Kâkülünü rüzgâra vermiş, yüzünde çarpık tebessümü, yanında birkaç arkadaşıyla kampüste yürüyordu. Tanışmıyorlardı ama kulağına Jan Lane’in istikbal vaat eden bir müzisyen olduğu yolunda söylentiler çalınmıştı.</p>

  <p class="block_6">Mezun olmak için çalışırken, her türlü erkek arkadaş fikrini bir kenara bırakmış olmasına rağmen, sonrasında dört yıl boyunca aptalca buluşmalar ve boşa ilişkiler yaşamıştı.</p>

  <p class="block_6">Son çıktığı çocuk onu fırtınalı bir gecede Greenwich Village’da bir partiye götürdü, sonra da güzel bir sarışına takılmak için orada ekti. Carla öfkelenerek plastik şarap kadehini çöp tenekesine fırlatıp adamın peşinden koşmaya davrandı.</p>

  <p class="block_6">“Hey… O kadar kötü mü çalıyorum?”</p>

  <p class="block_6">Öylesine öfkeliydi ki, hemen yanındaki piyano çalan adamı fark etmemişti. Adam, Carla’nın çöp tenekesine fırlattığı şarabın bir kısmıyla ıslanmıştı. Bu Jan’dı ve Elton John’un “Candle in the Wind” adlı parçasını çalıyordu, hem de harika çalıyordu.</p>

  <p class="block_6">“Ö… Özür dilerim, niyetim bu değildi.”</p>

  <p class="block_6">Jan sarışınla birlikte uzaklaşan adamın arkasından baktı.</p>

  <p class="block_6">“Onunla mı gelmiştin?”</p>

  <p class="block_6">“Öyle sandım. Şimdi onu sadece tokatlamak istiyorum.”</p>

  <p class="block_6">“Büyük hata. Görmezden gel ve bunu bir yaşam dersi olarak bir kenara yaz.”</p>

  <p class="block_6">“Nasıl bir dersmiş bu?”</p>

  <p class="block_6">“Bazı erkeklerin ancak seçenekleri ölçüsünde sadık oldukları.”</p>

  <p class="block_6">“Güzel, sen mi buldun?”</p>

  <p class="block_6">“Keşke ben bulsaydım. Yazarın biri söylemiş.” Gülümsedi, ancak sesinde gerçek bir şefkat tınısı vardı. “Bir yardımım dokunabilir mi?”</p>

  <p class="block_6">Carla yağmurun kamçıladığı camlara, fırtınada sallanan ağaçlara baktı. “Buraya biriyle mi geldin?”</p>

  <p class="block_6">“Bir grup arkadaşla, özel biriyle değil.”</p>

  <p class="block_6">“İçki içtin mi?”</p>

  <p class="block_6">“Şimdi içecektim. Neden sordun?”</p>

  <p class="block_6">“Arabayla mı geldin?”</p>

  <p class="block_6">“Ne oluyoruz? Cinayet soruşturması mı bu?”</p>

  <p class="block_6">“Bana büyük bir iyilik yapıp beni üç kilometre öteye, arabamı bıraktığım yere bırakır mısın?”</p>

  <p class="block_6">“Ciddi misin?”</p>

  <p class="block_6">“Böyle bir havada sabaha kadar taksi beklerim. Onun arabasıyla geldim. Ne diyorsun?”</p>

  <p class="block_6">“Bana bir kahve ısmarla, anlaşalım.”</p>

  <p class="block_6">Carla’yı arabasını bıraktığı yere götürdü, bir Starbucks buldular ve genç kadın ona kahve ısmarladı. Geleceği parlak bir piyanist olduğunu öğrendi ama adamın gösterdiği tevazudan bu gerçeği kerpetenle sökmesi gerekti. Bu arada kendisiyle alay etmekten hoşlandığını ve şöhretine pek de fazla önem vermediğini keşfetti. Tüm akşam konuştular, adam iyi bir dinleyiciydi.</p>

  <p class="block_6">Uzun zamandan beri ilk kez kendini bir erkeğin yanında rahat hissediyordu.</p>

  <p class="block_6">Sonraki aylarda sık sık buluştular. Jan’ın zekâsından, nezaketinden, mizah anlayışından, bilgeliğinden hoşlanmaya başladı. Müzik hakkında bu kadar az şey bilmesine rağmen sanki daha önceki bir hayatta tanışmış gibiydiler. On ay sonra evlendiler. Bay Shore, Long Island’da, sahile hâkim eski bir ahşap ev yuvaları oldu.</p>

  <p class="block_6">Denizin sakin olduğu tembel yaz günlerinde dalgalarda birlikte yüzmekten keyif aldılar, daha sonra kıyıda, şemsiyenin altında birbirlerinin kollarında uykuya dalmayı âdet edindiler. Carla hamile kalana dek aile konusuna pek kafa yormadı. O hamilelik de kaza eseriydi. Ama Jan o kadar sevinç gösterdi ki, Carla rahatladığını hissetti. Son zamanlarda ilişkilerinde Jan’ın aklının başka yerde olduğundan kuşkulanmaya başlamıştı. Artık turnelerde daha fazla zaman geçiriyor, Carla da onun buna ihtiyacı olmadığını düşünüyordu.</p>

  <p class="block_6">Hemen ertesi gün uçağa binebilecekken konserleri bittikten ancak birkaç gün sonra eve dönüyordu.</p>

  <p class="block_6">Sonra, aşağı yukarı iki hafta kadar önce temizlemeciye göndermeden evvel takım elbisesinin ceplerini boşaltırken New Jersey’de, Pürüzsüz Tilkiler adlı “erkeklere özel kulübün” kartını buldu. İki şehvetli striptizcinin gölgesiyle süslenmiş, kabartma bir kart.</p>

  <p class="block_6">Kulübün adını internette sorguladı.</p>

  <p class="block_6">Fazla bir şey yoktu ama bir sohbet odasında birkaç yoruma rastladı: “Yönetim müşterileri konusunda oldukça seçici. Fazla klas yerine bol para sahibi ve orta yaş krizine yakalanmış erkekler ortak profili oluşturuyor, ya da kulüp sahipleri için en kârlı grubu mu demeliyim?”</p>

  <p class="block_6">Ertesi gün arabaya atlayıp New Jersey’ye gitmeye karar verdi.</p>

  <p class="block_6">Kulübü buldu.</p>

  <p class="block_6">Yeni boyanmış, dekorasyonu güzel, tek bir giriş kapısı. Tek belirti üzerinde, “İndirimli içki saatinde yarı fiyat. Muhteşem kızlar” yazılı bir levhaydı.</p>

  <p class="block_6">Burası kucak dansından öteye gidilebilecek yerlerden olabilir miydi?</p>

  <p class="block_6">Bilemiyordu, ama burada tuhafına giden bir şeyler vardı. Burası Jan’ın takılacağı yerlere hiç benzemiyordu. Yoksa yanılıyor muydu?</p>

  <p class="block_6">Merak içini kemiriyordu.</p>

  <p class="block_6">Jan’a kartı sordu. Beriki gülerek cevapladı, bir grup arkadaşla birlikte oraya davet edildiğini ama hiç gitmediğini anlattı.</p>

  <p class="block_6">Kocasına inanmıştı.</p>

  <p class="block_6">Jan’ın onu aldatabileceğini düşünemiyordu.</p>

  <p class="block_6">Ya da… Ya da o deyiş doğru çıkıyordu ve bazı erkekler ancak seçenekleri ölçüsünde sadıktı.</p>

  <p class="block_6">Jan’ın bol seçeneği vardı: Orkestradaki sayısız güzel kadın ve bir sürü kadın hayran. Ellerini yıkayıp pamuklu havluya silerken bu düşünceleri zihninden silip atmaya çalıştı.</p>

  <p class="block_6">Aynada yüzünü incelerken aklından binbir türlü soru gelip geçiyordu; o anda daha önemli gelen sorular.</p>

  <p class="block_6">Normal bir hamileliğim mi olacak?</p>

  <p class="block_6">İyi bir anne olacak mıyım?</p>

  <p class="block_6">Kendini kaygılı hissediyordu.</p>

  <p class="block_6">Ellerine baktı.</p>

  <p class="block_6">Pamuklu havluyu düzgün kareler halinde katlıyor, açıyor, tekrar katlıyordu.</p>

  <p class="block_6">Hatırlayabildiği kadarıyla ne zaman kaygılı olsa mutlaka bir havluyu veya peçeteyi, ya da o an eline ne geçerse onu katlar, açar, katlardı.</p>

  <p class="block_6">Sonra kaygının nedenini hissediverdi: Midesinde, irkilip sıçratan keskin bir sancı.</p>

  <p class="block_6">Yüreği hızla çarptı. Doktor vücudunda değişikliklere hazır olmasını söylemişti ama hâlâ korkuyordu. Düşükten önce sancılanan arkadaşlarını hatırladı. Yoksa bebeğimi düşürecek miyim?</p>

  <p class="block_6">Düşürmemek için dua etti.</p>

  <p class="block_6">Normal bir hamilelik yaşamak istiyordu.</p>

  <p class="block_6">Korkusu paniğe doğru yol alsa da olumlu düşünmesi gerektiğini biliyordu.</p>

  <p class="block_6">Aynada yüzüne baktı ve kendi kendine, iyi olacağım, dedi, Bu çocuğu doğuracağım.</p>

  <p class="block_6">İşte o zaman Jan’a vereceği öteki haberi hatırladı.</p>

  <p class="block_6">Evet, ama yemekten sonra.</p>

  <p class="block_6">Kocasının keyfini kaçırmak istemiyordu.</p>

  <p class="block_6">Elindeki havluyu hasır sepete atıp Jan’ın yanına döndü.</p>

  <p class="block_7"> </p>

  <h2 class="block_16" id="id_4">4</h2>

  <p class="block_6">“Oğlan olursa adını ne koyarız?”</p>

  <p class="block_6">“Bunu hiç düşünmemiştim Jan.”</p>

  <p class="block_6">“Kız olursa adını babaannen gibi Baize koymaya ne dersin? Yoksa çok mu demode?”</p>

  <p class="block_6">“Şimdiden isim konuşmayalım.”</p>

  <p class="block_6">“Nedenmiş o?”</p>

  <p class="block_6">“Belki uğursuzluk getirir.”</p>

  <p class="block_6">“Öyle mi düşünüyorsun?”</p>

  <p class="block_6">Carla bitirmediği tatlı tabağını itti. “Bebeğin doğumu yaklaşıncaya kadar bekleyelim. Bu akşam için heyecanlı mısın?”</p>

  <p class="block_6">“Beni bilirsin, konserden önce hep gerilirim.”</p>

  <p class="block_6">“Fazla endişelisin.”</p>

  <p class="block_6">“Bir sürü VIP ve resmi görevli gelecek -belediye başkanı, bir yığın politikacı, kenti ziyarete gelen Arap ve Rus milyarderleri. Cuma akşamı benim gibi sakar birini dinlemekten daha iyi yapacak bir şeyi olmayan bir sürü insan işte.”</p>

  <p class="block_6">“Ağızlarını açık bırakacaksın.”</p>

  <p class="block_6">“Bu arada sana söylemeyi unuttum, iki hafta sonra Avrupa’ya gitmem gerekecek.”</p>

  <p class="block_6">“İyi ama önümüzdeki beş ay hiç konserin yok ki.”</p>

  <p class="block_6">“Yine de halledecek işlerim var sevgilim. Görmem gereken orkestra şefleri.”</p>

  <p class="block_6">“Telefonda yapamaz mısın?”</p>

  <p class="block_6">“Keşke o kadar basit olsaydı.”</p>

  <p class="block_6">“Ben neden seninle gelmiyorum?”</p>

  <p class="block_6">“Hamileyken bunun iyi bir fikir olabileceğini mi düşünüyorsun?”</p>

  <p class="block_6">“Bana kalırsa altıncı aya kadar bir sakıncası yok.”</p>

  <p class="block_6">“Bu riski almazsan kendimi daha rahat hissedeceğim Carla.”</p>

  <p class="block_6">“Saçmalama. Aile Hekimleri Akademisi için uygun olan benim için haydi haydi zararsız olur.”</p>

  <p class="block_6">Saatine baktı. “Gerçekten kısa bir seyahat olacak; Londra’da bir gece, bir gece de Paris, sonra döneceğim. Ama bunu daha sonra konuşuruz.”</p>

  <p class="block_6">Elini kocasının koluna koydu. “Peki. Konserden sonra gelip seni almamı istiyor musun?”</p>

  <p class="block_6">“Tabii.”</p>

  <p class="block_6">“Yemek hazırlarım. Geç kalmamaya bak.”</p>

  <p class="block_6">“Endişelenme, işim bitince o sahneden fişek gibi kaçarım. Hem ne diyeceğim biliyor musun? Müjdeyi kutlamak için bir planım var.”</p>

  <p class="block_6">“Nasıl bir plan?”</p>

  <p class="block_6">“Son konser yarın akşam. Öyleyse pazartesi bavullarımızı hazırlayıp neden Catskills’e gidip bir hafta kalmayalım? Birlikte biraz vakit geçirmeyelim?”</p>

  <p class="block_6">“Ciddi misin?”</p>

  <p class="block_6">“Bir şale tutarım. Banyosu yıldızların altında bir şale.” Kadehini boşalttı. “Gitmem gerek. Neyin var?”</p>

  <p class="block_6">“Seninle konuşmak istediğim bir şey vardı. Ama bekleyebilir.”</p>

  <p class="block_6">“Önemli mi?”</p>

  <p class="block_6">“Bence evet. Bu akşam konuşuruz. Seni seviyorum Jan.”</p>

  <p class="block_6">“Ben de seni. Görüşürüz. Bana şans dile.”</p>

  <p class="block_7"> </p>

  <p class="block_6">Bazı olayların içlerine doğduğunu iddia eden insanlar vardır.</p>

  <p class="block_6">Bir kazanın ya da bir trajedinin yaklaşmakta olduğu uyarısını yapan çok ince ayarlı bir altıncı his. Carla Lane bir altıncı hisse sahip olduğuna asla inanmazdı.</p>

  <p class="block_6">Oysa daha sonra hatırlayacağı gibi, o gün öğleden sonra içinde tuhaf bir önsezi, korkunç bir şeyler olacakmış gibi bir duygu vardı.</p>

  <p class="block_6">Bu duyguyu hormonlara, bedeninde süregelen savaşa yordu. Son zamanlarda gördüğü kâbuslar da bunun bir parçası olamaz mıydı? Tuhaf olduğu kesin kâbuslar. Hepsini bu akşam Jan’la konuşacaktı. Tek isteği, kocasının ona deli gözüyle bakmamasıydı.</p>

  <p class="block_6">Kafasını taktığı bir şey daha vardı. İçinde, Jan’ın onunla birlikte Londra’ya gelmesini istemediği gibi kesin bir kanı.</p>

  <p class="block_6">Sonra bir düşünce zihnini kemirmeye koyuldu: Ya Jan’ın başka biriyle ilişkisi varsa?</p>

  <p class="block_6">Ya ev dışındaki bütün bu gecikmeli seyahatler bir ilişki belirtisiyse? O “erkeklere özel kulüp” daha büyük bir sorunu gizliyorsa? Kabul etmekten ne denli nefret ederse etsin, böyle şeyler oluyordu. Hamileyken bile kocaları tarafından terk edilen kadınlar vardı.</p>

  <p class="block_6">İçindeki rahatsızlık tüm öğleden sonra boyunca sürdü. Daha sonra, duşun altındayken, midesinde yine o sancıyı duydu.</p>

  <p class="block_6">İkisi için bir bavul hazırlarken aynı sancıyı bir daha hissetti. Sadece sinirleri olabilir miydi? Yoksa, hamile olduğunu öğrendikten sonra kendi bedenine karşı aşırı duyarlı mıydı?</p>

  <p class="block_6">Her neyse, sofrayı kurar, kırmızı mumu hazırlarken, tüm öğleden sonra o sızıyla meşgul oldu. Beyaz sofra örtüsünün üzerine iki kristal kadeh bıraktı, buzdolabına koyduğu çilek kâsesinin üzerine de nemli bir bez yerleştirdi; Jan’ın en sevdiği meyve.</p>

  <p class="block_6">Saat altıda Jan telefon etti.</p>

  <p class="block_6">“Bana deli diyeceksin ama ne düşündüm biliyor musun?”</p>

  <p class="block_6">“Ne?”</p>

  <p class="block_6">“Pazartesi şale kiralamayı unut.”</p>

  <p class="block_6">“Neden?”</p>

  <p class="block_6">“Pazar gidelim. Onun için o bavulları hazırla.”</p>

  <p class="block_6">“Prova nasıl gitti?”</p>

  <p class="block_6">“Beklediğimden bile iyi. Kapatmam gerek Carla. Konserden sonra görüşürüz.”</p>

  <p class="block_7"> </p>

  <p class="block_6">Carnegie Hali VIP doluydu.</p>

  <p class="block_6">Carla, New York belediye başkanının çevresindeki kalabalıkta bir başkan adayı, bir sürü siyasetçi ve yabancı kodaman gördü; bazılarının limuzinleri dışarıda, sokakta sıralanıyordu.</p>

  <p class="block_6">Posterlerde Jan’ın resmi vardı, her zaman kullandıkları, sarı saçları alnına dökülmüş, kollarını kavuşturmuş, gülümseyen gözleri düşünceli fotoğraf.</p>

  <p class="block_6">Carla konserin ikinci bölümünün ortalarına doğru geldiği zaman müdür onu hemen tanıdı ve özel bir locadaki bir iskemleye götürdü.</p>

  <p class="block_6">Jan, sahne ışığı üzerine çevrilmiş, her zamanki enerjisi ve yoğunluğuyla Rachmaninov’un 2 Numaralı Piyano Konçertosu’nu çalıyordu. Kocasından yansıyan şöhrette yıkanmayı asla istememişti, böylesi hiç ona göre değildi; yine de onu çalarken izlediğinde gerçekten gururlandığını hissediyordu.</p>

  <p class="block_6">Jan’ın müziğindeki yoğunluğun bir kısmının çocukluktaki azaptan, içinde hiç bahsetmediği o derinliklerde gömülü gizli ıstırap kuyusundan kaynaklandığını biliyordu. Final çalınıp bitince salon alkıştan yıkıldı, Carnegie Hall’daki herkes ayağa fırladı.</p>

  <p class="block_6">Jan defalarca geri çağırıldı, izleyiciler bir parça daha istedi. Hayranlarını kırmadı, yeniden tabureye yerleşti. Gabriel Grovlez’den “La Pastour”ü çalmaya başladığında salonda mutlak bir sessizlik oldu.</p>

  <p class="block_6">O denli dokunaklıydı ki, son nota sustuğunda izleyiciler yine ayağa fırladı. Sahneye çiçek demetleri yağıyordu.</p>

  <p class="block_6">Jan reverans yaparken göz göze geldiler. Karısına bakıp elini salladı, her iki elini açıp on parmağını gererek her zamanki mesajı verdi: On dakika sonra görüşürüz.</p>

  <p class="block_6">Kocasına bir öpücük gönderdi.</p>

  <p class="block_7"> </p>

  <p class="block_6">Her zaman Carnegie Hall’un otoparkında buluşurlardı.</p>

  <p class="block_6">Jan’ın Volvo’sunu onlara ayrılmış yere park etmişti; arabanın yanına dönmesi on dakikasını aldı. Jan konser sonrası kargaşadan nefret eder, ilk fırsatta kaçıp kurtulmaya çalışırdı. Bir seferinde konser piyanistliğinin bu kadar şov işi olduğunu bilseydi, piyanistliği daha hafif tutup sirkte çalışmayı yeğleyeceğini bile söylemişti.</p>

  <p class="block_6">VIP Mercedes ve limuzinleri motor çalıştırmaya, otoparkı egzoz dumanına boğmaya başlıyordu.</p>

  <p class="block_6">Carla yaklaşık yüz metre ötede, bir metal kapının açıldığını fark etti.</p>

  <p class="block_6">Kapıdan yüzünde geniş bir tebessümle Jan çıktı. Giysilerini değiştirmiş, blucin, kazak ve ceket giymişti; karısını görünce el salladı. Kolunun üzerine smokinini koyduğu bir elbise torbası atmıştı. Carla elini salladı ve hızla kocasının yanına yürüdü.</p>

  <p class="block_6">Volvo’ya önce Jan ulaştı. Carla elli adım geriden uzaktan kumandaya basıp kapıları açtı.</p>

  <p class="block_6">Jan arka yolcu kapısını açmaya davrandığında kısa ve keskin bir çatırtı, arkasından korkunç bir parıltı çıktı, güçlü bir patlama yankılanarak tüm otoparkı sarstı.</p>

  <p class="block_6">Hepsi bir an kadar sürdü.</p>

  <p class="block_6">Her şey sanki suyun altında, yavaş çekimde geçiyormuş gibi, ölümcül bir sessizlik ve yavaşlığa bürünmüştü. Otomobil havalandı, Jan’ın bedeni havaya fırladı. Carla vücudunda dev bir darbe hissetti, sonra her şey bir toz ve taş, metal ve cam şelalesine boğuldu.</p>

  <p class="block_7"> </p>

  <p class="block_6">Tepeleri uydu çanaklı televizyon kamyonetleri iki blok boyunca kordon altına alınmış sokakları doldurdu.</p>

  <p class="block_6">Polis ve acil müdahale ekipleri dışında içeriye kimse giremedi. Işıkları daireler çeviren bir New York Polisi Bomba Ekibi kamyonuna yol açıldı. Bir köşede, üniformalı bir polis memuru meraklı kalabalığı dizginlemeye çalışıyordu.</p>

  <p class="block_6">“Uzaklaşın, lütfen yolunuza devam edin.”</p>

  <p class="block_6">Sağlam görünüşlü, kaslı ve tıknazca bir adam yaklaşıp polis dedektifi kimliğini gösterdi. “Neler oluyor memur bey?”</p>

  <p class="block_6">Midtown Kuzey Mıntıkası polisi kimliğe bakmadı bile. Baksa, sahte olduğunu anlayacaktı. İzinli dedektif bir zamanlar Angelina Jolie’yle evli o güneyli aktörü andırıyordu -tamam, Billy Bob Thornton’dı adamın adı. Peşin tebessüm, bir çeşit ahmakça beyaz gülüş.</p>

  <p class="block_6">“Carnegie Mews otoparkında bir patlama oldu.”</p>

  <p class="block_6">“Yaralı?”</p>

  <p class="block_6">“Cesetlerden bahsedildiğini duydum. Hâlâ olay yerinde çalışıyorlar. Bir çeşit bomba, belki de terörist işi.”</p>

  <p class="block_6">“Anlaşılan size yine sopanın kirli ucu kalmış. Kafanı takma dostum.” Adam boş sokakta yürümeye koyuldu. Cebinden siyah bir Samsung cep telefonu çıkarıp bir numara tuşladı. Bir tıkırtı duyuldu.</p>

  <p class="block_6">“Oldu mu?”</p>

  <p class="block_6">“Evet. Sorun giderildi -sonsuza dek giderildi.”</p>

  <p class="block_7"> </p>

  <p class="block_11"> </p>

  <h2 class="block_16" id="toc_id_6">5</h2>

  <p class="block_7"> </p>

  <p class="block_5">NEW YORK</p>

  <p class="block_7"> </p>

  <p class="block_6">Bir erkek sesiyle kendine gelip gözlerini kırpıştırdı.</p>

  <p class="block_6">Yoğun bakım ünitesindeki bir yataktaydı. Temiz, yeşil önlük giymiş, mavi bandanalı ve neşeli yüzlü bir doktor üzerine eğilip nabzını tuttu.</p>

  <p class="block_6">“Hoş geldiniz Carla. Uyanmanızı umutla bekliyorduk.”</p>

  <p class="block_6">Bir hemşire gelip her iki koluna takılı tüpleri kontrol etti; tepesinde bir elektronik monitör göz kırpıp duruyordu. Carla kendini şaşkın, sersemlemiş hissediyor, alnında dağlama demirine benzer bir acı duyuyordu.</p>

  <p class="block_6">Doktor, “Beni duyabiliyor musunuz?” diye sordu.</p>

  <p class="block_6">“E… Evet. Neredeyim?”</p>

  <p class="block_6">“Mount Sinai Hastanesi’nde. Nasılsınız?”</p>

  <p class="block_6">“Köreltici bir baş ağrısı dışında, şaşkın.”</p>

  <p class="block_6">Doktor genç kadının elini okşarken göz kırptı. “Demek işitmede sorun yok, en azından öyle umuyoruz,” dedi. “Hayatta kaldığınız için çok talihlisiniz küçük hanım.”</p>

  <p class="block_6">“Neler oluyor, ne oldu?..” Kollarında ve ellerinde, serum iğnelerinin batırıldığı yerlerdeki minik çürükleri gördü.</p>

  <p class="block_6">“Oraya da geleceğiz. Ama önce kendinizi nasıl hissettiğinizi öğrenmem lazım. Başınızın neresi ağrıyor? Her tarafı mı yoksa sadece şakaklar mı?”</p>

  <p class="block_6">Carla ovuşturmak için elini kaldırınca başına sarılı bandajları hissetti. “Burası… Tam burası.”</p>

  <p class="block_6">“Herhangi bir yerinizde başka bir ağrı, sızı ya da görüntüde bulanıklık?”</p>

  <p class="block_6">“San… Hayır, yok.”</p>

  <p class="block_6">Doktor iki parmağını kaldırdı, elini Carla’nın yüzünün iki karış ötesinde sağdan sola hareket ettirirken genç kadının gözlerini izledi. “Gözlerinizle parmaklarımı takip etmeye çalışın. Kaç parmak görüyorsunuz?”</p>

  <p class="block_6">“İki.”</p>

  <p class="block_6">“Ya şimdi?”</p>

  <p class="block_6">“Dört.”</p>

  <p class="block_6">Doktor daha sonra ışıklı bir aletle Carla’nın kulaklarını muayene etti, ardından da eline stetoskopunu aldı.</p>

  <p class="block_6">Genç kadın göğsünde soğuk çeliğin temasını hissetti. “Lütfen, bana ne olduğunu söyler misiniz?”</p>

  <p class="block_6">“Siz ne hatırlıyorsunuz?”</p>

  <p class="block_6">“Jan arabamızın yanında duruyordu… Sanki… Sanki birden alev aldı. Sonra bir patlama oldu.”</p>

  <p class="block_6">“Başka?”</p>

  <p class="block_6">Carla başındaki zonklamanın biraz azaldığını hissetti. “Ondan sonrakiler biraz bulanık.”</p>

  <p class="block_6">Doktor alışkın gözlerle Carla’nın sağ kolundaki bir dizi eski ve ince yaraları inceledi, ama bir şey söylemedi. “Uçan şarapnel parçalarından ufak tefek yaralarınız var, ama hiçbiri ciddi değil; birkaç çürük, bir de sarsıntı. Dört gündür buradasınız.”</p>

  <p class="block_6">“Ciddi misiniz?”</p>

  <p class="block_6">“Bilinciniz gelip gidiyordu, ama çoğunlukla yarı baygındınız.”</p>

  <p class="block_6">Carla zaman kavramını tümüyle yitirmişti. Patlamanın şiddetini, korkunç gümbürtüyü anımsıyor, alev alev yanan otomobilin yanından sürüklenerek uzaklaştırılmasını ve ambulans sirenlerinin durmak bilmez çığlıklarını yarım yamalak hatırlıyordu, fakat ondan sonra kendinden geçmişti ve her şey birbirinden kopuk, bir hayal dünyasından çıkıp gelmiş gibiydi. “Jan nerede? Güvende mi?..” Gırtlağı kuru, sesi kısıktı.</p>

  <p class="block_6">Doktor muayenesini bitirdi, çizelgeye bir şeyler karalayıp yatağın ayakucuna astı. Sanki soruyu duymamış ya da duymazdan gelmiş gibiydi.</p>

  <p class="block_6">“Önümüzdeki günlerde vücudunuzda ciddi bir hasar kalmadığından emin olmak istiyoruz. Kalmamışsa, sizi taburcu ederim. İyi haber, yapılan taramalarda vücudunuzda herhangi bir iç kanamaya rastlamamış olmamız.”</p>

  <p class="block_6">“Ha… Hamileyim.”</p>

  <p class="block_6">“Biliyoruz. Doktorunuzla görüştük. Çantanızda ondan bir mektup bulduk.”</p>

  <p class="block_6">“Bebeğim iyi mi?”</p>

  <p class="block_6">“Şimdilik her şey yolunda görünüyor Carla. Daha sonra yine konuşuruz ama şu anda sizinle konuşmak isteyen biri var.”</p>

  <p class="block_7"> </p>

  <p class="block_6">Doktorla hemşire çıktıktan sonra kapı açıldı ve içeriye babaannesi girdi.</p>

  <p class="block_6">Carla’nın sınıf arkadaşları Baize Joran’a “Son Hippi” adını takmıştı -Woodstock’ta bulunmuştu, keyfi yerinde olduğu zaman o eski renkli kaftanları giyiyor, ya da bazen burnuna elmas bir çivi takıyordu.</p>

  <p class="block_6">73’üne merdiven dayamış, günde yarım paket bitki özlü sigara içen, hafif ev işi dışında pek hareket etmeyen ve şarap şişesiyle iyi geçinen bir kadın için harika görünüyordu.</p>

  <p class="block_6">Oysa bugün sanki bir haftadır uyumamış gibi bitkindi. Kır saçları her zamankinden dağınıktı, üstelik makyaj da yapmamıştı. Yüzü kül renginde, gözleri ağlamaktan kızarmış.</p>

  <p class="block_6">Kollarını Carla’ya doladı ve sımsıkı sarıldı, ikisi de diğerini bırakmak istemiyor gibiydi, Carla, Baize’in o bilindik kokusunda -Elizabeth Arden parfüm ve bitki özlü sigaraların belli belirsiz aroması- boğuluyordu.</p>

  <p class="block_6">“Jan nerede?”</p>

  <p class="block_6">Hâlâ torununun elini tutmuş babaanne geri çekilirken yüzündeki ifade her şeyi açıklıyordu. “Kurtulamadı, Carla. Ben… Maalesef kurtulamadı.”</p>

  <p class="block_6">Genç kadın başını çevirdi ve soluk almakta zorlandı. Gerçek, bir kurşun gibi, yanında bir inanamama ve üzüntü seliyle birlikte çarptı. Lakin öfke yoktu, henüz yoktu. Öfke, daha sonranın işiydi. “Oh, aman Tanrım.”</p>

  <p class="block_6">Baize, Carla’nın her iki elini de sımsıkı kavradı.</p>

  <p class="block_6">“Buraya senin için geldim. Hep yanındayım tatlım. Seni buraya getirdikleri andan beri kapının önünden ayrılmadım.”</p>

  <p class="block_6">Carla soluk almakta hâlâ zorlanıyor, göğsü sıkışıyordu ve bedeninde hangi güç kırıntısı kalmışsa, o da o anda akıp gitmiş gibiydi. Gerçekten sevdiği, hayatında önem verdiği tek erkeği yitirmişti. Yüreği dipsiz bir çukurdan düşüyor gibiydi.</p>

  <p class="block_6">Baize ellerini bırakmadan, yumuşakça, “Konuşmak ister misin Carla?” dedi.</p>

  <p class="block_6">“Ne istediğimi bilmiyorum.” Ağlamak istiyor, ama nedense beceremiyordu; zihni sanki derin dondurucuda gibiydi.</p>

  <p class="block_6">“Keşke Dan hâlâ burada olsaydı. Böyle durumlarda yardımcı olması için öyle birine çok gerek var. Her zaman o kadar becerikli, öylesine güçlüydü ki. Kendimi zavallı hissediyorum.”</p>

  <p class="block_6">Baize elbisesinin yeninden çıkardığı kâğıt mendille gözlerini kuruladı. “Kurtarmak için çok uğraştılar. Dediklerine göre patlamanın gücünden çok etkilenmiş. Acil ünitesinde bir saat dayanabildi. Hâlâ inanamıyorum.”</p>

  <p class="block_6">Carla konuşamadan babaannesine bakıyordu. Jan ölmüştü. Jan ölmüştü ama o hayattaydı.</p>

  <p class="block_6">“Tatlım, neden bana bebekten bahsetmedin?”</p>

  <p class="block_6">“Biz… Biz de yeni öğrendik.” Istırabın, ani ve dizginlenemez bir özlemin pençesinde birden kendini kaybeder gibi oldu. Yataktan doğrulmaya davrandı. “Jan’ı görmek istiyorum. Hemen şimdi, şu anda görmek istiyorum. Söyle onlara beni morga götürsünler.”</p>

  <p class="block_6">Baize torununu durdurdu. “Cenaze töreni dün sabahtı Carla.”</p>

  <p class="block_6">“Jan gömüldü mü?”</p>

  <p class="block_6">“Paul törenin bekletilmemesini daha doğru buldu. Abisini bir an önce gömmeyi tercih etti. Senin ne zaman kendine geleceğini kestiremiyorduk.”</p>

  <p class="block_6">Carla yumruğunu ağzına götürürken gözleri yeniden yaşarmıştı. Vücudunun her noktası acıdan haykırıyordu. Vedalaşma fırsatı bile bulamamıştı.</p>

  <p class="block_6">Baize elini daha güçlü sıktı. “Törene o kadar çok kişi katıldı ki. Paul yıkılmıştı. Sen kendine gelir gelmez haber vermemi istedi.”</p>

  <p class="block_6">Carla çarpılmıştı, konuşamıyordu.</p>

  <p class="block_6">“Önümüzdeki haftalar, aylar senin için kolay olmayacak hayatım. Ama güçlü olmak zorundasın. Bebeğin için. Jan da güçlü olmanı isterdi.”</p>

  <p class="block_6">“Ne… Polis ne diyor?”</p>

  <p class="block_6">“Benimle de konuştular, ama onlara anlatacak pek bir şeyim yoktu, zaten açıklama da yapmadılar. Ama konserde bir sürü VIP vardı. Belediye başkanı ve birçok önemli yabancı. Gazeteler terörist bombasından bahsediyor. Bir karışıklık olduğunu, bu patlamadan kim sorumluysa yanlış insanı seçtiğini yazıyorlar.”</p>

  <p class="block_6">“Bomba?”</p>

  <p class="block_6">“Polis henüz ne doğruladı ne de yalanladı. Ama bana mantıklı geliyor. Jan’ı kim, neden bile bile öldürmek istesin ki?”</p>

  <p class="block_6">Carla, midesinde öğürtücü bir boşlukla, gözlerini pencereye çevirdi. Daha önce titrerken, şimdi şiddetle sarsılmaya başlamıştı. Elini aşağıya indirdi, içinde bebeğinin büyümeye çalıştığı karnını sıvazladı. Keyifli olması gerekirdi, oysa içinde şimdi sadece mutsuzluktan başka hiçbir duygu yoktu. “Ben… Tüm bu olanlara inanamıyorum”</p>

  <p class="block_6">“Hiçbirimiz inanamıyoruz. Bütünüyle mantıksız.”</p>

  <p class="block_6">Kapı açıldı ve bandanalı doktor eşikte belirdi. “Bağışlayın, Mrs. Joran, ama Carla’ya sormam gereken bir soru var.”</p>

  <p class="block_6">Yatağın yanına gelip Carla’nın sağ bileğini tuttu, parmaklarının ucuyla genç kadının bir dizi ince, belli belirsiz kabarık yara izlerine dokundu. “Bunlar ne zamandan kalma?”</p>

  <p class="block_6">Cevabı Baize verdi: “Uzun zaman önceden. Carla 11 yaşındayken. Neden sordunuz, bir şey mi var?”</p>

  <p class="block_6">“Sadece mesleki merak. Bir süre mikro cerrahide çalışmıştım. Tam olarak ne olmuştu?”</p>

  <p class="block_6">Baize durakladı. “Bir… Bir kaza. Carla kolunu kırık cama çarparak kötü şekilde kesmişti.”</p>

  <p class="block_6">Doktor genç kadının bileğini bırakırken hafifçe gülümsedi. “Harika bir iş. Bunu yapan cerrah çok başarılı çalışmış.”</p>

  <p class="block_6">Kapıya yöneldi. “Sözünüzü kestiğim için özür dilerim. Ama yapılması gereken bazı testler var, onun için torununuz bize lazım Mrs. Joran.” Carla’yla göz göze geldi. “Jan’dan haberiniz var mı?”</p>

  <p class="block_6">“Evet.” O dağlama demirinin sızısını yeniden hissetti.</p>

  <p class="block_6">“Kötü haber vermeden önce hep hastanın birkaç gün kendine gelmesini beklemeyi tercih ederiz. Bu dediğim her zaman mümkün olmuyor. Elimizden gelen her şeyi yaptık. Sizin için teselli olacak mı bilmem ama Jan hiçbir şey hissetmedi. Buraya getirdikleri zaman bilinci kapalıydı, hiç açılmadı. Gerçekten çok üzgünüm.”</p>

  <p class="block_6">Carla bir şey söylemedi. Herhangi bir şeyi değiştirebilecek bir şey söyleyemeyecekti. Kendini kırılgan hissediyordu. Sanki ayaklarının altında her an kırılarak onu buz gibi suya düşürecek ince bir buz tabakası varmış gibi.</p>

  <p class="block_6">Kapı kapandı; doktor gitmişti.</p>

  <p class="block_7"> </p>

  <p class="block_6">O akşamüstü, Midtown Kuzey Mıntıkası’ndan iki polis dedektifi ifadesini almaya geldi.</p>

  <p class="block_6">Ellilerinde görünen, ağzı pahalı beyaz dişlerle dolu olanın adı Soames’tu.</p>

  <p class="block_6">İkinci dedektifin, Reilly’nin karmakarışık kızıl saçları, kaslı kolları vardı, otuzlarında olmalıydı.</p>

  <p class="block_6">Jan’ın işini, düşmanı veya borcu olup olmadığını, örgütlü suçla veya bir terör grubuyla herhangi bir ilişkiye girip girmediğini, giren kimse tanıyıp tanımadığını sordular.</p>

  <p class="block_6">Jan hakkında böyle sorular sormak saçma geliyordu ama dedektifler Jan hakkında bilinecek ne varsa öğrenmenin peşindeydi. Ciddi adamlardı, ona nazikçe ve anlayışla sorular soruyor, notlar alıyorlardı, fakat her ikisi de patlamanın nedeni konusunda şaşkındı.</p>

  <p class="block_6">“Bomba mıydı?”</p>

  <p class="block_6">“Evet hanımefendi, bombaydı. Volvo’nuzun altına döşenmiş bir boru bombası.”</p>

  <p class="block_6">“Oraya nasıl gelmiş?”</p>

  <p class="block_6">“Henüz hiçbir fikrimiz yok. Oraya bilerek de yerleştirilmiş olabilir, başka bir arabaya takıldıktan sonra yuvarlanıp tesadüfen sizin arabanızın altına gelmiş de olabilir. Daha fazla ipucuna ulaşmadan nasıl patlatıldığını henüz söyleyemiyoruz.”</p>

  <p class="block_6">“Babaannem gazetelerin bir kimlik karışıklığından söz ettiğini anlatmıştı.”</p>

  <p class="block_6">Dedektiflerden yaşlı olanı, Beyaz Diş, ellerini açtı. “Gerçekten de bu söylediğiniz şimdiye kadar düşünebildiğimiz tek mantıklı cevap. O gece konserde 150’yi aşkın VIP ve yabancı konuk vardı. İçlerinden her biri saldırının hedefi olabilirdi.”</p>

  <p class="block_6">“Hiç ipucunuz yok mu?”</p>

  <p class="block_6">Kızıl Saç parmaklarını saçlarından geçirdi. “Yok denebilir Mrs. Lane. Gözden geçirmemiz gereken bir sürü geçmiş var. Bu da zaman alacak. Sizinle bir daha konuşmamız gerekebilir. Bu arada, herhangi bir nedenle eyalet ya da ülke sınırları dışına çıkmanız gerektiğinde bizi haberdar ederseniz seviniriz.”</p>

  <p class="block_6">“Neden?”</p>

  <p class="block_6">“Hanımefendi, eşinizin ölüm nedeni ve karşımızda kimlerin olduğunu öğreninceye kadar güvende olduğunuzdan emin olmak istiyorum. Onun için, kuşkulu bir telefon gelir, ya da kendinizi ne şekilde olursa olsun herhangi bir tehlikede hissederseniz zaman geçirmeden bizi arayın.”</p>

  <p class="block_6">Sonunda kartvizitlerini bırakarak gittikleri zaman Carla yalnız kaldı.</p>

  <p class="block_6">Kendini bitkin hissediyor, bedeni gerilime ve şokun artçı dalgalarına tepki verdikçe, sanki duyuları kepenk indiriyormuş gibi, vücudunun her noktası yorgunluktan kıvranıyordu.</p>

  <p class="block_6">Ellerine baktı -elleri battaniyenin köşesini uyuşukça katlayıp açıyor, katlayıp açıyordu.</p>

  <p class="block_6">Önemli olan hayatta kalmaktı, biliyordu. Bebeği için bugünlerden geçecekti. Yapması gereken ne varsa onu yapacaktı.</p>

  <p class="block_6">Gece yarısından hemen önce bir hemşire tansiyonunu ölçtü ve ona hafif bir uyku ilacı verdi. Carla ondan sonra gözlerini kapattı, zihni incecik perdenin gerçekle düşleri birbirinden ayırdığı yerlerde oyalanıyordu.</p>

  <p class="block_6">Orada, uykunun eşiğinde yatarken kapalı gözlerinin ardında çılgın, kopuk kopuk bir film tıkırdıyordu.</p>

  <p class="block_6">Carnegie Mews otoparkı, gülümseyerek ona doğru yürüyen bir Jan, patlama, beyaz, semavi bir ışık; kocaman ve üzgün gözlerini kaldırmış ona bakan, küçük, sıska bir oğlan; bir kadının Carla’ya doğru uzattığı narin eli. Karanlık bir odada sallanan parlak bir ampul. Soğuk bir kış gecesinde ormana düşen kar taneleri.</p>

  <p class="block_6">Görüntüler ırak bir dünyadan gelmişçesine, hayaletler gibi süzülüyordu.</p>

  <p class="block_6">Hıçkırdığının bilincinde, anne karnının sıcaklığını arayan bir çocuk gibi, bacaklarını çekti, ellerini cenin pozisyonunda dizlerinin arasına soktu, sonunda kendini uykunun kadife kollarına terk etti.</p>

  <p class="block_7"> </p>

  <p class="block_11"> </p>

  <h2 class="block_16" id="toc_id_7">6</h2>

  <p class="block_5">PHOENIX, ARIZONA</p>

  <p class="block_6">Gündoğumu.</p>

  <p class="block_6">Işıklı parmaklarını kavrulmuş çölün üzerine yayan turuncu ışınlar.</p>

  <p class="block_6">Adam hâlâ ayaktaydı, kanepenin üzerine uzanmış, boş gözlerle televizyonun ekranına bakıyordu.</p>

  <p class="block_6">Bütün gece uyumamış ve elindeki kadehte de viski kalmamıştı. Tıraşlı çenesini sıvazlayıp ayaklandı ve şişeye baktı.</p>

  <p class="block_6">İçinde bir damla kalmıştı.</p>

  <p class="block_6">Elini saçlarından geçirdi. Kablolu televizyonda The Three Stooges vardı. Çökmüş kıpkırmızı gözlerle ekrana bakarak dikiliyordu.</p>

  <p class="block_6">Beyzbol sopasıyla Moe’nun kafasına vuran Larry, sonra Larry’yi kovalarken daireler çizen Moe. Çocukken o tekrarları o kadar çok izlemiş ve bu sahneye her seferinde öylesine gülmüştü ki. Oysa şimdi gülmüyordu.</p>

  <p class="block_6">Üst katta karısıyla kızları uyuyordu. Fotoğrafları rafların üzerine diziliydi. Kızların biri on iki, diğeri dokuz yaşında. Karısı tam bir Amerikalı; sarışın, güzel. Duvarlardaki aile fotoğrafları, çiftlik, evin her yanına serpiştirilmiş sanat eserleri, hepsi kusursuz bir hayatın kanıtlarıydı.</p>

  <p class="block_6">20 dönümlük çiftlik herkesin arzulayacağı bir parselde, stüdyosu da arazinin bir kenarındaydı. Son 20 yıldır hayatında en küçük bir sorun belirtisi olmamıştı.</p>

  <p class="block_6">Şimdiyse, bu.</p>

  <p class="block_6">Son viski damlasını yutup şişeyi kanepenin üzerine bıraktı.</p>

  <p class="block_6">Sarhoş hissediyordu.</p>

  <p class="block_6">Ve daha da sarhoş hissetmek istedi.</p>

  <p class="block_6">Unutmak.</p>

  <p class="block_6">İçilecek başka bir şeyler daha olmalıydı. Votka? Şarap? Yüzey temizleyicisi? Son çare olarak ağız gargarası.</p>

  <p class="block_6">Uyuyabilir, yorgunluğa teslim olup ıstıraplı zihnini rahatlatabilirdi, ama debelenmek, acısını hissetmek istedi. Yanan bir binanın tepesinde, helikopterden kurtarma halatı atılmış biri gibiydi, ama o halatı istemiyordu, henüz istemiyordu: Bana bir dakika verin, tamam mı? Önce şu yakıcı acıyı hissedeyim.</p>

  <p class="block_6">Uyurgezer gibi, sendeleyerek mutfağa yürüdü. Bavullar hâlâ köşede duruyor ve onları görmek bir sürü anıyı geri getiriyordu. Dolapları yoklamaya koyuldu.</p>

  <p class="block_6">İçki bulamadı.</p>

  <p class="block_6">Bir küfür savurdu.</p>

  <p class="block_6">Temiz havaya ihtiyacı vardı.</p>

  <p class="block_6">Yalpalayarak veranda kapısına gidip kaydırarak açtı, güneş daha şimdiden cildini ısıtmaya başlamıştı. Dağlarcasına değil, ama onun da birkaç saati vardı.</p>

  <p class="block_6">Arizona’nın zengin kırmızı toprağı uzak tepelere kadar uzanıyordu. Derin bir soluk alıp, çocukken sık sık yaptıkları gibi çölde günün doğuşunu izledi ve bir kez daha anıların hücumunu hissetti. Ağlamak istiyordu. Oysa bu son birkaç günde o kadar çok ağlamıştı ki, gözpınarlarında yaş kalmamıştı.</p>

  <p class="block_6">Sonra birden, beyninin arka taraflarında bir tuhaflık hissetti.</p>

  <p class="block_6">Köpek.</p>

  <p class="block_6">Köpek havlamamıştı.</p>

  <p class="block_6">Köpek onu karşılamaya gelmemişti.</p>

  <p class="block_6">Sabahları evden çıktığı zaman köpek mutlaka havlar ve kuyruğunu sallayarak onu karşılamaya gelirdi.</p>

  <p class="block_6">Colleen’in kulübesi evin yan tarafındaydı.</p>

  <p class="block_6">Evde olmayacakları zamanı düşünerek yeterince yiyecek ve su bıraktığından emindi. Şimdi düşünüyordu da, bir gece önce geldiklerinde de Colleen’i duymamış, görmemişlerdi. O zaman bunun farkına varamayacak kadar düşünceliydi. Ayrıca köpek sık sık tek başına çölde gezmeye de gidiyordu.</p>

  <p class="block_6">Basamaklardan avluya indi.</p>

  <p class="block_6">Ciğerlerine derin derin hava çekerken kollarını bir daha açıp gerindi.</p>

  <p class="block_6">Evin arka tarafında, 50 metre kadar uzaktaki siyah yığını o sırada fark etti.</p>

  <p class="block_6">Yüreği hızlanarak yürüdü ve köpeği böğrü üzerine yatmış buldu.</p>

  <p class="block_6">Coleen’in ağzı açıktı, yandan dili sarkıyordu.</p>

  <p class="block_6">Gırtlağının kesildiği yerde, toprakta kıpkızıl bir birikinti gördü. İrkildi, sendeleyerek çöktü ve kustu.</p>

  <p class="block_6">Eliyle ağzını sildi, debelenerek ayaklandı.</p>

  <p class="block_6">Birden kendini hiç olmadığı kadar ayık hissetti.</p>

  <p class="block_6">Yine gözleri yaşardı.</p>

  <p class="block_6">Karısıyla kızlarının köpeği görmelerini istemiyordu. Öğrenmelerini istemiyordu. Gözlerini kaldırıp çöle baktı.</p>

  <p class="block_6">Yakınlarda birkaç ev vardı, ama herhangi bir hayat belirtisi yoktu. Esinti bile yoktu.</p>

  <p class="block_6">Kırmızı Arizona toprağı kızıl kanı örtünceye kadar, birikintinin üzerine bir çılgın gibi toprak tekmeledi.</p>

  <p class="block_6">Sonra da bir kürek almak için garaja koştu.</p>

  <p class="block_7"> </p>

  <h2 class="block_16" id="id_7">7</h2>

  <p class="block_5">NEW YORK</p>

  <p class="block_6">O gün, öfkeli beyaz bulutlar Long Island kıyısına pençe atarken, güneş de çabalıyordu.</p>

  <p class="block_6">O gün, Jan ile denizde yüzdükleri günler gibi değildi.</p>

  <p class="block_6">Baize araba yoluna girip kontağı kapadı.</p>

  <p class="block_6">Carla gri Atlantik’e bakan sevimli evler dizisindeki sarıya boyalı kapıya baktı.</p>

  <p class="block_6">Bir zamanlar o ev Jan’la kendinin istediği her şeyi, huzuru, konforu, denizi sunmuş, bir aile kuracakları yer olmuştu. Şimdiyse, kapalı perdeleriyle boş duruyordu. Sundurmanın altında Jan’ın sevdiği salıncaklı iskemle, yanında da kendininki.</p>

  <p class="block_6">Carla otomobilden inmeye davranırken, Baize uzanıp koluna dokundu. “Bunu yapmak zorunda değilsin. Seninle geleyim mi?”</p>

  <p class="block_6">“Yalnız olmayı tercih ederim.”</p>

  <p class="block_6">“Carla…”</p>

  <p class="block_6">“Lütfen. Bu gece burada kalmak istiyorum.”</p>

  <p class="block_6">“Bunun iyi bir fikir olduğuna gerçekten inanıyor musun?”</p>

  <p class="block_6">“Olmayabilir, ama kalmak zorundayım.”</p>

  <p class="block_6">Yaşlı kadın içini çekti. “Pekâlâ, öyleyse evime kadar gidip kıyafetlerimi değiştireyim ve bir iki de tuvalet eşyası alayım.”</p>

  <p class="block_6">Carla arabanın kapısını açtı.</p>

  <p class="block_6">“Acele etme olur mu? Yapmam gerek işler var.”</p>

  <p class="block_7"> </p>

  <p class="block_6">Anahtarı sarı kapıya yerleştirdi. İçeri girerken kapı çıtırdadı.</p>

  <p class="block_6">Ev. Jan gittikten sonra buraya hâlâ ev diyebileceğinden değil, ama şu anda olması gereken yer burasıydı.</p>

  <p class="block_6">Koridor zarftan geçilmiyordu. Mr. ve Mrs. Jan Lane’e gönderilmiş bir sürü mektup. Hepsini alıp masanın üzerine bıraktı. Arkasına dönüp bakınca, Baize’in motoru çalıştırdığını, camı indirip bir bitki özlü sigara yaktığını gördü.</p>

  <p class="block_6">Babaannesi el salladı, Carla’dan karşılık alınca gaza basıp uzaklaştı.</p>

  <p class="block_6">Ön odada, tripod üzerine yerleştirilmiş eski Zeiss teleskop hâlâ denize dönüktü. Jan’la gelip evi gezdikleri ilk günü hatırladı; evi seksenlerindeki, emekliliği çoktan gelmiş Myrtle adlı ufak tefek emlak danışmanı gezdiriyor, işitme cihazını işaret edip, “Unutmayın, sağır değilim, onun için teklifinizi yaparken çekinmeyin,” diyordu.</p>

  <p class="block_6">Burada ilk seviştikleri günü hatırladı.</p>

  <p class="block_6">Bir de sonuncu sevişmelerini.</p>

  <p class="block_6">Artık Jan yoktu. Bir türlü buna, ya da ölüm biçimine inanamıyordu -olanların bir mantığı yoktu.</p>

  <p class="block_6">Oysa bu evde hâlâ Jan’ı hissediyordu.</p>

  <p class="block_6">Rahatlamak istercesine elini karnındaki şişliğe götürdü. O sabah uyanırken hafif bir bulantı hissetmiş, doktor da hamilelikte bulantı ve yorgunluğun normal olduğunu söylemişti.</p>

  <p class="block_6">Kokuları soluyarak, bütün odaları gezdi. Yatak odasında, büyük ceviz yatak pamuklu çarşaflarla örtülüydü. Carla perdeleri açtı ve odaya günün aydınlığı doldu.</p>

  <p class="block_6">Jan’la birlikte dalgalara doğru koştukları, çocuklar gibi kıkırdadıkları yaz sabahlarını hatırladı.</p>

  <p class="block_6">Istırabını hiçbir şeyin hafifletemeyeceğini hissediyordu. Jan’ın sesini ve kahkahasını bir daha duyamayacak, onu bir daha göremeyecekti.</p>

  <p class="block_6">Öylesine yaman bir yalnızlık hissediyordu ki, içinde bir yer denize yürümek, dalgaların arasına karışıp bir daha dönmemek istiyordu.</p>

  <p class="block_6">Açıklayamadığı bir nedenle dolabın başına gitti, Jan’ın giysilerini çıkarıp yatağın üzerine fırlattı.</p>

  <p class="block_6">İçini ürkütücü bir öfke dalgası kaplıyor, demir eriyiği gibi kavuruyordu. Jan’ın ondan koparılmasına öfkeliydi, birlikte geçirecekleri hayat tam da başlayacakken elinden alınmasına öfkeliydi.</p>

  <p class="block_6">Hıçkırıklarla sarsıldı, yumruklarıyla yatağı dövüp çarşafları parçaladı, sonunda tüm gücü tükenince, kıpkırmızı gözleri kupkuru, tümüyle boşalmış, bitkin halde devrilip kaldı.</p>

  <p class="block_7"> </p>

  <p class="block_6">“Teselli olacaksa, büyükbaban öldüğünde aynı şeyleri hissetmiştim.”</p>

  <p class="block_6">“Anlatsana.”</p>

  <p class="block_6">“O gün telefon ettiler ve helikopterinin eğitim uçuşu sırasında vurulup düştüğünü, hiç umut olmadığını söylediler. Yıkıldım. Tüm dünyam sona ermiş gibi hissettim.”</p>

  <p class="block_6">Sundurmanın altındaki sallanan sandalyelerde oturuyorlardı. Baize’in eli Carla’nın kolundaydı.</p>

  <p class="block_6">“Sen okuldaydın. Dolaptan Dan’in bütün giysilerini çıkardım, üst üste yığdım, Üzerlerine yatıp hıçkıra hıçkıra ağladım. Sanki onu geriye getirmeye çalışır gibi.”</p>

  <p class="block_6">Carla hep büyükbabasını daha iyi tanımadığına üzülürdü. Büyükbabası karacı albaydı ve Carla 16 yaşındayken ölmüştü. “Sen de düş görüyor muydun?”</p>

  <p class="block_6">Baize güldü. “Düş mü? Babaannen haplanmış gibiydi tatlım.”</p>

  <p class="block_6">“Kâbus gibi?”</p>

  <p class="block_6">“Hem de nasıl. Üzerime süngü hücumu gibi geliyorlardı.”</p>

  <p class="block_6">“Anlatsana.”</p>

  <p class="block_6">“Bana kalırsa tüm hayatımız boyunca birbirimize bu kadar yakın olduğumuz için. Dan ve ben lise âşıklarıydık. Birbirimizin tam zıddı olmamızın bir önemi yoktu. O asker olmaya hazırlanıyordu. Bense yabani bir çocuktum. Bana ‘Yoko Ono’m’ diye takılırdı.” Carla’ya döndü. “Neden, rüyalar mı görüyorsun?”</p>

  <p class="block_6">“Kâbuslar demek daha doğru olur.”</p>

  <p class="block_6">“İlaç alıyor musun?”</p>

  <p class="block_6">“Sadece bebek için folik asit. Bir de geceleri gevşemek için senin bitki özlü uyku hapları.”</p>

  <p class="block_6">“Bana şu kâbusları anlat.”</p>

  <p class="block_6">“Beynimde durmadan tekrarlanan bir film gibi.”</p>

  <p class="block_6">“Nasıl bir film?”</p>

  <p class="block_6">Bir an düşündü. “Jan’ın ölümünü görüyorum. Patlamayı. Beyaz bir ışık. Ama onlara karışan başka görüntüler var. Bir süredir gördüğüm görüntüler. Aylardır gördüğüm.”</p>

  <p class="block_6">“Ne görüntüleri?”</p>

  <p class="block_6">“Tuhaf şeyler. Acayip.”</p>

  <p class="block_6">“Bana o görüntüleri anlat Carla.”</p>

  <p class="block_6">“Bir kadın elini açmış bana uzatıyor. Küçük ve sıska bir oğlan bana bakıyor ve bir şeyler istiyor. Karanlık bir odada sallanan bir ampul görüyorum. Geceleri düşen kar taneleri görüyorum. Neredeyse soğukluklarını hissedeceğim.”</p>

  <p class="block_6">Baize kaygılanmış gibiydi. “Bu dediklerin, o kadınla çocuk.”</p>

  <p class="block_6">“Ne olmuş?”</p>

  <p class="block_6">“Onların… Yüzlerini görebiliyor musun?”</p>

  <p class="block_6">“Hayır. Görüntülere odaklanmaya, bir anlam çıkarmaya çalışıyorum ama beceremiyorum. Neden sordun?”</p>

  <p class="block_6">“Ama gördüklerinden rahatsız oluyorsun?”</p>

  <p class="block_6">Gözlerini babaannesine dikti. “Tabii. Üstelik daha sık görmeye başladım. Aylardır arada bir görüyordum, Jan’ın ölümünden sonra daha da sıklaştı.”</p>

  <p class="block_6">“Jan’a söyledin mi?”</p>

  <p class="block_6">“O gün restoranda söylemeye niyetlenmiştim ama fırsat olmadı. Neden soruyorsun?”</p>

  <p class="block_6">Baize alt dudağını ısırıyordu. “Birine görünmen gerektiğini düşünüyorum Carla.”</p>

  <p class="block_6">“Kime?”</p>

  <p class="block_6">“Dr. Raymond Leon’a.”</p>

  <p class="block_6">“Neden böyle düşünüyorsun?”</p>

  <p class="block_6">“Bana yardım etmişti, onun için. Kâbusların konusunda yardımcı olacağından eminim. Sıkıntı hissetmeni istemiyorum, özellikle de hamileyken. Randevuyu ben alırım.”</p>

  <p class="block_6">“Ne zamana?”</p>

  <p class="block_6">“Seni araya sıkıştırabilirse yarına. Hatırım için, tamam mı? Birine anlattığını bilirsem, rahatlayacağım.”</p>

  <p class="block_6">“Yarın olmaz.”</p>

  <p class="block_6">“Neden olmaz?”</p>

  <p class="block_6">“Jan’ın anısına yapmak istediğim bir şey var. Bir de, birini görmem gerekiyor.”</p>

  <p class="block_7"> </p>

  <p class="block_6">O akşam, Phoenix uçağına bilet aldı.</p>

  <p class="block_6">Ertesi sabah yedide kalkacak bir Delta seferine.</p>

  <p class="block_6">Sonra saatli radyosunu açarak yatağına oturdu.</p>

  <p class="block_6">Baize’in komodinin üzerine yerleştirdiği hasır sepet dolusu lavantanın kokusu rahatlatıcıydı. Radyodan duyduğu parçayı tanıdı -Led Zeppelin ve “Stairway to Heaven.”</p>

  <p class="block_6">Klasik müzikçi Jan’ın aslında düş kırıklığına uğramış bir rock’çı olduğuna inanıyordu. Bu dinlediği de onun en sevdiği parçalardan biriydi ve Jan’ı düşününce kendini birden tümüyle yalnız hissetti.</p>

  <p class="block_6">Pencerenin başında dururken, sahil boyunca yürüyen genç bir çift gördü. Erkeğin kucağında küçük bir oğlan vardı. Kadın şiş karnıyla yine hamile görünüyordu.</p>

  <p class="block_6">Çift bir espriye gülerken başları birbirine değdi, sonra erkek uzanıp kadının yanağını öptü.</p>

  <p class="block_6">Jan’la birlikte yüzmeye gittikleri Cove Point’taki kumulların arasında gözden kaybolmalarını izledi.</p>

  <p class="block_6">Radyoyu kapattı, yatağına uzanıp gözlerini yumdu.</p>

  <p class="block_6">Biraz sonra, bitki özlü yeşil haplardan birini yuttu, uykunun gelmesi için dua ederek yatağının içinde kıvrıldı.</p>

  <p class="block_7"> </p>

  <p class="block_11"> </p>

  <h2 class="block_16" id="toc_id_8">8</h2>

  <p class="block_5">PHOENIX, ARIZONA</p>

  <p class="block_6">Havaalanında bir taksiye bindi ve kavurucu sıcakta kuzeye doğru yola koyuldu.</p>

  <p class="block_6">Çiftlik sakin bir muhitteydi. Aslında tek ev içinde iki ev gibi: 50 yılı aşkın bir süre önce inşa edilmiş eski bir çiftlik eviyle, ona eklenen ve bir sanatçı stüdyosunu da içeren modern bir bölüm. Metal bir sundurmanın altında beyaz bir Mustang duruyordu.</p>

  <p class="block_6">Carla’nın bindiği taksi toprak yolda ilerleyerek yaklaşırken Paul onu karşılamak için stüdyosundan çıktı.</p>

  <p class="block_6">Yorgun ve sıska görünüyordu. Blucin ve spor ayakkabı giymişti, eski püskü tişörtü boya ve çamur lekeleriyle kaplıydı. Bileğinde turkuaz boncuklar dizili deri bir kayış vardı, uzun siyah saçları perçemlerle kesilmişti.</p>

  <p class="block_6">Jan’a o kadar benziyordu ki -aynı hazır tebessüm, aynı kararlı mavi gözler, aynı yakışıklılık ve aynı zarif sanatçı elleri.</p>

  <p class="block_6">Taksiden inip ona sarıldığı zaman ağlamak üzereydi.</p>

  <p class="block_6">“Seni yeniden görmek çok güzel Carla. İçeri girsene. Kahveyi yeni koydum.” Elini genç kadının omzuna atıp eve soktu.</p>

  <p class="block_6">İçerisi beyaza boyalı duvarlarla çevrili ve elle oyulmuş, çiftlik usulü seyrek eşyayla döşeliydi. Stüdyonun kapısı açıktı ve içerisi bir çömlekçi çarkı, parlak çömleklerle kaplı zemin ve duvarları; pastel mavilerle, canlı kırmızılarla ve vurucu sarılarla boyanmış tabak, vazo ve sanat eserleriyle karmakarışık görünüyordu.</p>

  <p class="block_6">Dışarıda, kayınbiraderinin kendi elleriyle tuğladan yaptığı fırını gördü.</p>

  <p class="block_6">Paul başarılı olmuştu, güzel karısı ve iki sevimli kızıyla mutlu bir hayat sürüyordu. Yetenekli bir sanatçı ve tasarımcı olarak üne kavuşmuş, eserlerini almak için özel olarak New York ve Los Angeles’tan Phoenix’e gelen VIP müşteriler edinmişti.</p>

  <p class="block_6">Mutfakta, Paul kahveyi, fincanları ve çikolatalı kurabiyeleri bir tepsinin üzerine yerleştirdi. “Seni hastanede gördüğüm son seferden daha iyi görünüyorsun. Bebek hâlâ iyi mi?”</p>

  <p class="block_6">“Doktorlar öyle diyor.”</p>

  <p class="block_6">“Şükürler olsun. Duruma alışabiliyor musun?”</p>

  <p class="block_6">“Zar zor. Ya sen?”</p>

  <p class="block_6">Paul cesurca gülümsediyse de gözleri kan çanağı gibiydi, acısı dudaklarının köşesindeki gerginlikten okunuyordu ve sanki ağır bir yük taşıyormuş gibi omuzları çökmüştü. “Yeniden işle meşgul olmaya çalışıyorum ama dikkatimi bir türlü toparlayamıyorum. Arka verandaya çıkalım, ne dersin?” Yüzü ciddileşmişti. “Konuşmamız gereken şeyler var.”</p>

  <p class="block_7"> </p>

  <h2 class="block_16" id="id_9">9</h2>

  <p class="block_6">Fincanlara kahve koydu. Arkalarındaki oturma odasının duvarlarında karısıyla kızlarının fotoğrafları asılıydı.</p>

  <p class="block_6">“Herkes nerede?”</p>

  <p class="block_6">“Kim kızları Sedona’ya, anneanneleriyle dedelerini ziyarete götürdü. Yarın dönecekler.”</p>

  <p class="block_6">Carla önünde uzanan çöl manzarasına daldı. Sade fakat güzeldi, kaktüslerle kaplıydı, gökyüzü o kadar maviydi ki neredeyse gözlerini acıtıyordu.</p>

  <p class="block_6">Paul kahvesinden bir yudum aldı. “Jan ve ben buraya geldiğimiz ilk gün bu manzaraya tutulduk. Renklere, ışıklara. Her zaman özel bir yer oldu.”</p>

  <p class="block_6">“Bana o günleri anlat.”</p>

  <p class="block_6">“Jan hiç bahsetmedi mi?”</p>

  <p class="block_6">“Bazen annesiyle babasını Hırvatistan’dayken nasıl kaybettiğini anlatırdı. Seninle birlikte vatanınızda, savaş sırasında ıstıraba ve dehşete nasıl tanık olduğunuzu. Yaşadıkları onu derinden etkilemişti. Belki de böylesine büyük bir müzisyen olmasının bir nedeni de bu yaşadıklarıydı.”</p>

  <p class="block_6">“Acılarından pek bahsetmezdi, ama onları çalışmalarına aldığı kesin.”</p>

  <p class="block_6">“Haklısın. Böylesine etkileyici bir müzik yapmak için son derecede derin bir duygu kuyusundan yararlanmayı hep beceriyor gibiydi. Nedendir bilmem, ama bu açıdan onunla aramızda bir bağ olduğunu hissediyordum.”</p>

  <p class="block_6">“Ben hep geçmişimizi unutmaya çalıştım; oysa Jan dergiden kestiği bir fotoğrafı hep yanında taşır ve bize o günleri hatırlatması için yatak odasının duvarına asardı. Duyduğu acıyı, tanık olduğu haksızlıkları unutmak istemedi. Haksızlıktan nefret ederdi.”</p>

  <p class="block_6">Bir an durakladı, uzaklara baktı, sonra yine Carla’ya döndü. “Buraya geldiğimiz zaman Jan on, ben ise 14 yaşındaydım. Annem ve babam Sırplar köyümüzü top ateşine tuttuğu zaman ölmüştü. Zihinlerimiz savaşta gördüğümüz manzaralarla, ölü bedenlerle, kurşuna dizilmiş koca ailelerle, etnik temizlikle öylesine doluydu ki, buraya alışmak epey güç oldu. Haftalar boyunca birbirimiz dışında kimseyle konuşmadık. Güven ve sıcaklık peşinde birbirlerinden ayrılmayan iki küçük öksüz-yetim.”</p>

  <p class="block_6">“Ama burada huzuru buldunuz, değil mi?”</p>

  <p class="block_6">“Cehennemden cennete geçmek gibiydi. Hayatta olduğumuz için, ömrümüzü bir yetimhanede geçirmek yerine halamın ve eniştemin bize vasi olmayı kabul ettikleri için içimiz şükran doluydu.”</p>

  <p class="block_6">Çenesiyle kaktüs kaplı çölü işaret etti.</p>

  <p class="block_6">“Kardeşim ve ben burada güzel günler de geçirdik. Eniştemiz bizi çölde at binmeye götürürdü. Çıngıraklı yılanlar, çakallar görürdük. Hırvatistan’daki kasabanın pireli sinemasının ekranında gördüğümüz kovboy filmleri gibiydi. Onu özleyeceğim.”</p>

  <p class="block_6">Carla daha fazla dayanamadı. Kederle ağlayıp gözlerini sildi. “Neden, Paul? Jan neden öldü? Jan’ı neden öldürmek istesinler ki?”</p>

  <p class="block_6">Paul’ün yüzü asıldı. Bir şey söylemedi.</p>

  <p class="block_6">“Ne var? Ne oldu?”</p>

  <p class="block_6">“Ronald Reagan, Amerikan başkanı.”</p>

  <p class="block_6">“Ne… Ne olmuş ona?”</p>

  <p class="block_6">“1987 yılında Rusya lideri Mihail Gorbaçov’a Berlin Duvarı’nı yıkmasını söyledi. Duvar iki yıl sonra, Sovyetler Birliği çökerken yıkıldı, onunla birlikte her şey değişti. Uydu devletlerinin hepsi bağımsızlık yolundaydı. Polonya, Baltık ülkeleri, Çekoslovakya ve eski vatanım, o zaman Yugoslavya’nın parçası olan Hırvatistan.”</p>

  <p class="block_6">“Bütün bunların Jan’ın ölümüyle ne ilgisi var?”</p>

  <p class="block_6">Paul, Carla’nın yüzüne baktı. “Hem de çok ilgisi var. Yugoslavya’nın ısmarlama bir ülke olduğunu biliyor muydun? Kralların, diktatörlerin bir araya gelmeye zorladıkları bir avuç bağımsız devlet. Komünistleri destekleyen Mareşal Tito veya Slobodan Miloseviç gibileri.”</p>

  <p class="block_6">Carla anladığından pek emin olmamakla birlikte başını onaylarca salladı.</p>

  <p class="block_6">“Başlıca üç devlet Ortodoks Sırbistan, Katolik Hırvatistan ve çoğunlukla Müslüman Bosna’ydı. Bu üçü yüzyıllar boyunca birbirleriyle kanlı savaşlar yaptı. Savaşta en güçlüsü her zaman Sırbistan oldu. Yugoslavya parçalanmaya başladığında, başında şiddet düşkünü ve yozlaşmış Sırp başkan Slobodan Miloseviç vardı. En güçlü ordu onda olduğu için tüm ülkeyi eline geçirdi.</p>

  <p class="block_6">“Oysa bütün o cumhuriyetler artık bağımsızlık istiyordu. Ülke dağılmaya başladı. Miloseviç Sırbistan’ın gücüne karşı gelecek her türlü ayaklanmayı acımasızca bastırmaya girişti.”</p>

  <p class="block_6">Arkasına yaslandı. “İlginç olan tarafı şimdi başlıyor. Sırp ve Balkan organize suç örgütleri hakkında ne biliyorsun?”</p>

  <p class="block_6">“Hiçbir şey. Neden sordun?”</p>

  <p class="block_6">“Dünyanın o bölgesinde kabarık bir acımasız suç ve haydutluk geleneği vardır; bazıları bu geleneğin Roma dönemlerine, imparatorun Konstantinopolis’e giden ikmal katarlarını soyan dağlı eşkıyalara kadar dayandığını söyler. Yüzyıllar sonra, Yugoslavya’yı istila eden Hitler konvoyları da aynı kaderi paylaştı. Sırp mafyasının yanında, İtalyan mafyası sevimli yaşlı kadınların kulübü gibi kalır.”</p>

  <p class="block_6">Yugoslavya’nın beş yıldan fazla süren bir savaş sırasında dağılmasının Sırp kökenli organize suç örgütlerine milyarlarca dolar kazandırdığını anlattı.</p>

  <p class="block_6">Yugoslavya’nın parçalanmasını önlemek için Başkan Slobodan Miloseviç’in mutlaka daha fazla askere ihtiyacı vardı ve bu amaçla mafyaya geri çeviremeyecekleri bir öneri yapmış, Sırp ordusuna yardım etmeleri karşılığında gangster çeteleri için genel af ve onlara kendi milis güçlerini donatmak için yeterli silah ve mühimmat vaat etmişti.</p>

  <p class="block_6">Mafyanın görevi basitti: Bağımsızlık peşindeki etnik cumhuriyetlerde, çoğunlukla da Büyük Sırbistan’ın parçası olmamayı seçmiş milyonlarca sivile sahip Hırvatistan ve Bosna’nın belirli bölgelerinde çıkacak ayaklanmaları bastırmak. Buna ilaveten, halkı katlederek ya da göç etmeye zorlayarak, söz konusu bölgelerde etnik temizlik yoluna da gidiyorlardı.</p>

  <p class="block_6">Savaş her taraftan yerlerinden edilmiş iki milyonu aşkın göçmen anlamına geliyordu: Evlerinden, işlerinden, tarlalarından atılmış erkekler, kadınlar, çocuklar. Aynı savaş korkunç katliam anlamına da geliyordu: 250.000 kişi ölmüş, çok daha fazlası işkenceden geçmiş, yaralanmış, sakat kalmıştı.</p>

  <p class="block_6">Kimileri yüksek güvenlikli hapishanelerden çıkma çete üyelerinden ve acımasız katillerden oluşan mekanize, iyi donanımlı milis grupları halinde örgütlenen mafya önderliğindeki birlikler araziye yayıldı, dehşete düşmüş sivil nüfusu katledip kargaşa yarattı ve savaş alanındaki karışıklıktan yararlanarak yağma ve soyguna girişti.</p>

  <p class="block_6">Kurbanların çoğu sivil ya da paramiliter Müslümanlar olmakla birlikte, Katolik ve Ortodokslar da bu gazaptan paylarına düşenleri aldı.</p>

  <p class="block_6">Kasabalar bombalandı, köyler ateşe verildi, kentler bir uçtan diğerine yağmalandı. Bankalar soyuldu, kasaları boşaltıldı.</p>

  <p class="block_6">Etnik gruplar bütünüyle katledildi, malları ve topraklarına el kondu. Buzdolapları, çamaşır makineleri ve televizyonları bile Belgrad’ın ikinci el pazarında satışa sunuldu.</p>

  <p class="block_6">Daha varlıklı kurbanlar genellikle evlerinden, işyerlerinden, paralarından, araçlarından ve mücevherlerinden feragat ettiklerini belirten belgeler imzalamak zorunda kaldılar. Son bir hakaret olarak, kent dışına nakledilmek, hapse ya da idama götürülmek için de ücret ödemeye zorlandılar.</p>

  <p class="block_6">Suç çeteleri, Hitler SS’lerinin on yıllar önce öğrendiği dersi almışlar, toptan katliamın kârlı bir iş olabileceğini anlamışlardı.</p>

  <p class="block_6">Paul arkasına yaslandı. “Yetişkin kadın tutukluları, ergen kızları, erkek ve kız çocukları hapsedecek kamplar kurulmaya başlanmıştı; bunların yaşı 14’ten büyük kardeşleri ve oğulları duyarsızca öldürülmeye mahkûm edilmişti bile.”</p>

  <p class="block_6">Yüzünde tiksintiyle bir süre çöle baktı, sonra yeniden Carla’ya döndü. “Daha sonra savaş suçları savcılarınca ‘tecavüz ve dehşet evleri’ olarak adlandırılacak kadın kamplarının tek amacı, katliam ve yağma görevlerini yerine getiren milis çetelerin cinsel ihtiyaçlarını karşılamaktı. Irzına geçilen kurbanlardan bazılarının yedi yaşında olduğu belirlendi.”</p>

  <p class="block_6">Anlatılanları kasvetli bir suskunlukla dinleyen Carla, “Bana tüm bunları neden anlatıyorsun?” diye sordu.</p>

  <p class="block_6">“Çünkü Jan’ın öldürülmesinin bir nedeni var ve bu nedeni öğrenmek, hakkın.”</p>

  <p class="block_7"> </p>

  <h2 class="block_16" id="id_10">10</h2>

  <p class="block_6">“Bunları hiç kimseye, Baize’e bile anlatmaman gerekiyor. Sadece ikimizin arasında.”</p>

  <p class="block_6">“Neler diyorsun Paul?”</p>

  <p class="block_6">“Jan aranan katilleri yakalamaya ve yargıç önüne çıkarmaya çalışıyordu. Bu nedenle öldürüldü.”</p>

  <p class="block_6">Şaşkınlık yüklü bir sessizlik oldu. Carla gözlerini kaldırdı. “Hangi katilleri?”</p>

  <p class="block_6">“Jan’ın konser için sık sık yurtdışına gittiğini hatırlıyorsun değil mi?”</p>

  <p class="block_6">“Tabii. İşi buydu.”</p>

  <p class="block_6">“Bazen. Bazen de Adalet Peşindeki Aileler adlı bir örgütle konuşmak için gidiyordu. Bunlar eski Yugoslavya’da soykırıma kurban gidenlerin yakınları ve savaş suçlularını yakalamak için çalışıyorlar.”</p>

  <p class="block_6">“Sen neden bahsediyorsun?”</p>

  <p class="block_6">“Jan bunca savaş suçu işledikten sonra kaçmayı başaran acımasız kamp muhafızlarının ve cellatların bulunmasına yardım etmeye çalışıyordu. O aranan insanlara ne olduğu hakkında bir fikrin var mı?”</p>

  <p class="block_6">“Yok.”</p>

  <p class="block_6">“NATO büyük balıkları, bütün bu etnik temizliğin ve kasaplığın emrini veren üst rütbeli komutanlarla politikacıları yakaladı. Hepimiz Lahey’de, uluslararası mahkemede yargılananların adlarını gazete başlıklarından okuduk. Miloseviç ve sağ kolu Radko Mladiç gibileri. Oysa tüm bu dehşete vesile olan ikinci sınıf katillerden çoğu kovuşturmadan kurtuldu.”</p>

  <p class="block_6">“Nasıl kurtuldular?”</p>

  <p class="block_6">“Bazıları yabancı ülkelerde kaybolup kendileri için yeni kimlikler oluşturdu. Kimileri dostlarından ve destekçilerden yardım gördü. Sırp milis komutanları içinde elleri en kanlı olanların organize suçla, Balkan ve Rus mafyalarıyla ilişkisi vardı, ortadan kaybolmalarında bunların parmağı oldu.”</p>

  <p class="block_6">“Nereye gidip kayboldular peki?”</p>

  <p class="block_6">“Aklına gelebilecek her yere. Avrupa, Güney Amerika, Avustralya, hatta Amerika. Tıpkı eski zamanların Nazileri gibi, batan gemiyi terk eden fareler misali, kaçıp kayboldular. Jan elinden geldiği kadarını adalet önüne çıkarmakta kararlıydı. Boş zamanlarında uğraştığı iş buydu. Ölümüne neden olan da yine bu oldu.”</p>

  <p class="block_6">“Jan tüm bunları bana neden anlatmadı?”</p>

  <p class="block_6">“Sanırım senin bu işlere dahil olmanı istemedi. Başka nedenler de vardı.”</p>

  <p class="block_6">“Hangi nedenler?”</p>

  <p class="block_6">“Peşine düştüğü insanlar tehlikeli adamlardı. Senin bundan kaygılanacağını düşünüyordu.”</p>

  <p class="block_6">“Ben hâlâ bir cevap bekliyorum Paul. Jan neden öldü?”</p>

  <p class="block_6">“Çünkü yargıç önüne çıkarılmamayı başarmış birçok milis komutanının kimliğini belirlemeye çok yaklaşmıştı, onun için.”</p>

  <p class="block_6">“Bunun anne ve babanızın ölümüyle bir ilgisi var mı? Top ateşi altında ölmeleriyle? Savaş suçlularının peşine düşmesinin nedeni bu mu?”</p>

  <p class="block_6">Paul bir yanıt vermedi; gözleri yaşlarla doldu, elini çenesine götürüp uzaklara baktı. Sonunda, “Evet, bir nedeni de buydu,” dedi. “Bu adamlar köyümüzü yerle bir edip hayatlarımızı yıkanlara çok benziyor.”</p>

  <p class="block_6">“Jan’ın yaptıklarını nereden biliyorsun Paul?”</p>

  <p class="block_6">“Bana anlatıyordu, oradan biliyorum. Çocukken yaşadıklarımız bizi birbirimize çok yaklaştırdı. Birbirimizden hiç sır saklamadık.”</p>

  <p class="block_6">“Bu insanlar onu öldürmesi için birine para mı verdi?”</p>

  <p class="block_6">“Buna ihtiyaçları olmadığına eminim. Kendileri de yapmış olabilirler. Bunlar gibi kasapların cinayet için birilerine para vermesi gerekmez.”</p>

  <p class="block_6">“Birileri sadece onları araştırdığı için Jan’ı öldürmeye karar verdi mi demek istiyorsun?”</p>

  <p class="block_6">“Bunlar tehlikeli insanlar Carla. Geçmişlerinde korkunç katliamlar var. Jan’ı özgürlüklerine bir tehdit olarak görmüş olabilirler. Ortadan kaldırmaya karar verdikleri bir tehdit.”</p>

  <p class="block_6">Carla başını salladı, elini ağzına götürerek koltuğuna gömüldü.</p>

  <p class="block_6">“Jan’ın bu faaliyetini ne zamandan beri biliyordun?”</p>

  <p class="block_6">“Birkaç yıl önce bu işe karıştığı günden beri. Bu işin dışında kalması için yalvardım, ama Jan devam etmekte kararlıydı.”</p>

  <p class="block_6">“Buna neden girişti? Hayatını neden tehlikeye attı?”</p>

  <p class="block_6">“Çünkü ölülerin hakkını korumak istiyordu. Çünkü o katillerin ve işkencecilerin adalet karşısına çıkmalarını istiyordu. Suçluları bulmak onda bir saplantı haline gelmişti.”</p>

  <p class="block_6">“Bu işlere sen de karıştın mı?”</p>

  <p class="block_6">“Hayır, ben burnumu sokmadım.”</p>

  <p class="block_6">“Bütün bunları bana daha önce anlatman gerekirdi.”</p>

  <p class="block_6">“Jan sana tek kelime bile söylememem için ısrar etti. Ona verdiğim sözü tutmak zorundaydım.”</p>

  <p class="block_6">“Bana şurada anlattıklarını neden polise söylemedin?”</p>

  <p class="block_6">“Carla, anlamıyorsun.”</p>

  <p class="block_6">“Neyi anlamıyorum?”</p>

  <p class="block_6">“Bu insanların neler yapabileceklerini biliyorum. Çocukken, korkunçluklarına tanık oldum. Yakıp yıktıkları köyleri, katlettikleri kurbanları gördüm. Erkekleri, kadınları, çocukları. Bunlar insan değil, duygusuz canavarlar. Nazilerin en kötüleri gibi, kimseye merhamet göstermediler.”</p>

  <p class="block_6">“Jan’ı kim öldürdü? Kim? Bana adlarını söyle.”</p>

  <p class="block_6">Paul koltuğundan kalktı. “Adlarını bilmiyorum. Jan bana her şeyi söylemedi. Fakat peşinde olduğu kişiler tarafından öldürüldüğünden eminim.”</p>

  <p class="block_6">“Bunu neye dayanarak söylüyorsun?”</p>

  <p class="block_6">“Jan güvenliğinden endişelendiğini söylüyordu. Bir iki seferinde izlendiğini fark etmişti.”</p>

  <p class="block_6">“Kimin tarafından?”</p>

  <p class="block_6">“Bilmiyordu. Ama gözlendiğinden emindi.”</p>

  <p class="block_6">“Bu dediğin hiçbir şeyi kanıtlamaz.”</p>

  <p class="block_6">“Evet kanıtlamaz. Ama tuhaf bir uyarı almıştı.”</p>

  <p class="block_6">“Nasıl bir uyarı?”</p>

  <p class="block_6">“Bundan birkaç ay önce, cep telefonuna gelen bir çağrı.”</p>

  <p class="block_6">“Anlat.”</p>

  <p class="block_6">“Arayan Sırpça konuşmuş. Erkekmiş. Jan’a burnunu istenmediği yerlere sokmamasını söylemiş. Hepsi bu kadar, adam sonra telefonu kapatmış.”</p>

  <p class="block_6">“Bütün bunlar hâlâ bir şey kanıtlamaz.”</p>

  <p class="block_6">“Adalet Peşindeki Aileler örgütünden bir tanıdığı beni arayıp Jan’ı bu adamların öldürdüğünden emin olduğunu söyledi. Geçmişte, hedefe fazla yaklaşan başkaları da öldürülmüş.”</p>

  <p class="block_6">“Jan’ın peşine düştüğü adamlardan polise bahsedecek misin? Şimdi artık her şeyi anlatacak mısın?”</p>

  <p class="block_6">“Hayır, anlatmayacağım.”</p>

  <p class="block_6">“Seni anlamıyorum.”</p>

  <p class="block_6">“Korumak zorunda olduğum bir karım ve iki küçük kızım var. Zaten annemle babamı, sonra da kardeşimi bu hayvanlara kurban vermişim. Daha fazla kan dökülsün, yeni cinayetler işlensin istemiyorum. Jan’ı öldürenler istediklerini elde ettiler, onu susturdular. İşlerine burnumuzu sokmadığımız sürece kimseyle alıp veremedikleri bir şey olmaz. Bitti artık Carla, olup bitti. Bunu kabullenmek zorundayız.”</p>

  <p class="block_6">Genç kadının sesi öfkeyle yankılandı. “Tanrı aşkına! Öldürülen senin kardeşindi. Burada böyle oturup sakin sakin nasıl konuşursun?”</p>

  <p class="block_6">“Bağırsam bir işe yarar mı?”</p>

  <p class="block_6">“Jan’ın ölümünü bu kadar kolay kabullenmene inanamıyorum.”</p>

  <p class="block_6">Paul başını kaldırınca, Carla gözlerinin kenarına biriken yaşları gördü. “Bunda kolay olan ne? Onu çok sevdim. Yüreğim sızlıyor. Hayattaki tek akrabamı kaybettim. Bir seçeneğim varmış gibi konuşuyorsun. Oysa hiç seçeneğim yok. Bu adamların kendi yasaları var. Peşlerine düşer ya da haklarında bilgi toplamaya kalkarsan seni bulur ve öldürürler.”</p>

  <p class="block_6">“Peki ya polis? Polis bizi koruyamaz mı?”</p>

  <p class="block_6">“Hayır, koruyamaz.” Öne doğru eğildi. “Miloseviç’ten sonraki ilk Sırp başbakanının başına ne geldi biliyor musun? Adı Zoran Cinciç’ti. Miloseviç’i yargılanması için Lahey’e gönderen, ardından da organize suç örgütleriyle ilişkili savaş suçlularının tutuklanmasını isteyen oydu.”</p>

  <p class="block_6">“Ne oldu ona?”</p>

  <p class="block_6">“Sırp mafyasından bir keskin nişancının kurşununa kurban gitti. Tanrı aşkına, başbakanı öldürdüler.”</p>

  <p class="block_6">Başını salladı. “O cinayetin arkasındaki mafya kodamanlarından hiçbiri tutuklanmadı, hem de İnterpol’e, FBl’a, onları yakalamaya azmetmiş bütün dünya polislerine rağmen.”</p>

  <p class="block_6">Yeniden arkasına yaslandı. “Bu herifler sert ve acımasız gangsterler. Uyuşturucu kaçakçılığından fuhuşa, cinayetten insan ticaretine kadar her yerde parmakları var. Yollarına çıkarsan gazaplarından kurtulamazsın. Bir başbakan öldürdüler. Beni ve ailemi öldürmekten çekinirler mi sanıyorsun?” Carla’nın karnına baktı. “Ya da hamile bir kadını?”</p>

  <p class="block_6">Ensesini ovuşturarak ayaklandı. “Köpeğimizi öldürdüler. Hayvanı gırtlağı kesilmiş halde arka bahçede buldum.”</p>

  <p class="block_6">“Ne?”</p>

  <p class="block_6">“Biz Jan’ın cenaze törenindeyken yapmışlar. Hayvancağızı çölde bir yere gömmem gerekti. Kim’le çocuklara bir şey söyleyemezdim. Köpeğin kaçtığını sanıyorlar.”</p>

  <p class="block_6">“Bunun bir tehdit olduğundan nasıl bu kadar eminsin?”</p>

  <p class="block_6">“Haydi Carla, bıçak Balkanlar’ın en gözde silahıdır. Talihin varsa tek bir uyarı alırsın. Ondan sonra ölürsün.”</p>

  <p class="block_6">Elini genç kadının omzuna koydu. “Sana Jan’a söylediklerimi tekrarlıyorum. Bu işe karışma. Ve polise haber vererek işleri daha da güçleştirme. Seni severim Carla; ailemden birisin. Senin güvenliğin benim için çok önemli.”</p>

  <p class="block_6">Eğildi, Carla’yı alnından öptü. “Jan’ın çocuğunu da düşünmen gerek. Ölmediğin için dua et, ya da bebeğini kaybetmediğin için.”</p>

  <p class="block_6">Carla ses çıkarmadı.</p>

  <p class="block_6">“Bu gece kalacak mısın?”</p>

  <p class="block_6">“Onun hatırasına bu çok sevdiği yere gelip kalmak istemiştim. Ama şimdi bilemiyorum Paul.”</p>

  <p class="block_6">“Lütfen kal ve bana kızma Carla. En iyi olanı hangisiyse onu yapmaya çalışıyorum. Herkesin güvende olmasını ve Jan’ınki gibi bir felaketi önlemek istiyorum.”</p>

  <p class="block_6">Paul’e sertçe baktı. “Ya doğru olanı yapmak?”</p>

  <p class="block_6">Paul’ün dudakları gerildi, yüzü asıldı.</p>

  <p class="block_6">“Jan’ın yatağını evin eski bölümüne kurdum. Çocukken yattığı, üniversiteden sonra gelip bir süre kaldığı odası. Bir konsere hazırlanmak için buraya geldiğinde hep orada yatardı. Buraya Arizona bürosu derdi. Bu gece orada yatmak isteyeceğini düşündüm.”</p>

  <p class="block_6">Boş kahve fincanını almak için eğildi. “Odasından bazı kişisel eşyasını almak ister miydin? Bana kalırsa mutlu olurdu.”</p>

  <p class="block_7"> </p>

  <h2 class="block_16" id="id_11">11</h2>

  <p class="block_6">Gösterişsiz bir odaydı. Kum rengi duvarlar, tek kişilik bir yatak, bej halı.</p>

  <p class="block_6">Pencere evin arkasına, dağlara ve çöle bakıyordu. Carla her şeyi algılamaya çalışarak oturdu.</p>

  <p class="block_6">Pencerenin her iki yanına beyaza boyanmış kitap rafları yerleştirilmişti. Çocuklar için macera öyküleri, ciltlenmemiş notalar, piyano ve müzik aletleriyle ilgili kitaplar.</p>

  <p class="block_6">Çocukken sevdiği filmlerin video ve DVD’lerinden bir yığın: Evde Tek Başına, Addams Ailesi ve Aslan Kral. Sonra, daha büyüyünce hoşlandıkları: Casablanca, Cinema Paradiso, Görev, Sonbahar Efsaneleri.</p>

  <p class="block_6">Rafların birinde model bir uçak ve Jan’ın çölden topladığı birkaç cilalı taş gördü. Bir diğerinde de alçıdan dökülmüş, elle boyanmış bir çift kertenkele.</p>

  <p class="block_6">Gözüne, raflardaki bazı kitapların arkasında, mantar panoya raptiyeyle tutturulmuş birtakım fotoğraflar ilişti. Kitapları kaldırdı.</p>

  <p class="block_6">Panonun üzerinde, on yaşındayken evin arka verandasında, ciddi bir yüzle oturan Jan’ın bir fotoğrafı vardı. Ve yine onun sahilde kumdan şatolar yaparken, kocaman gülümseyen bir başka resmi.</p>

  <p class="block_6">Okulun beyzbol takımıyla bir başka resim, biraz daha büyümüş, mutlu ve gülümsüyor. Amerika’ya gelmelerinden kısa süre sonra, halası, eniştesi ve Paul’le gittikleri Disneyland’da çekilen şipşak fotoğrafları. Genç bir müzisyen olarak, konserde çekilmiş birkaç kare.</p>

  <p class="block_6">Görüntülerden biri farklıydı ve bir kitaptan ya da dergiden kesilmişe benziyordu.</p>

  <p class="block_6">Karmakarışık elbiseler giymiş, kimileri traktörlere doldurulmuş ama çoğu yaya, tüm varlıklarını sırtlarında taşıyarak makinenin önünden geçen sıra sıra kadınlarla çocuklar. Yolun iki yanına sıralanmış silahlı Sırp askerleri soğuk bir kayıtsızlıkla onları izliyor.</p>

  <p class="block_6">Carla bunların etnik temizlik kurbanlarının fotoğrafı olduğunu anladı.</p>

  <p class="block_6">Yüzlerinden korku değil, salt kasvetli bir umarsızlık okunuyordu. Tüm umutların boşa çıktığı, duaların yanıtsız kaldığı zaman yaşanan bir umarsızlık.</p>

  <p class="block_6">Kurbanların arasında, yanında pejmürde kılıklı bir oğlan ve kızla yürüyen bir kadın vardı. Geniş, masum gözleri korkuyla dolu, kameraya bakıyorlardı. Yalnızca tehlike sezen çocukların gösterebileceği yalın korkuyla. Anne, yüzündeki umutsuz ifadeyle bitkin görünüyordu.</p>

  <p class="block_6">Pek açıklayamasa da, anneyle iki küçük çocuğunun görüntüsünde yüreğini dağlayan bir şey vardı. Resim sanki ona bir şeyler söylüyordu.</p>

  <p class="block_6">Sanki umarsızlıklarını, korkularını, dehşetlerini hisseder gibiydi. Resim ona Nazi ölüm kampı kurbanlarının akıldan çıkmayacak görüntülerini anımsatmıştı.</p>

  <p class="block_6">Başını dehşetle salladı.</p>

  <p class="block_6">Masum kadın ve çocuklara bunları yapanlar nasıl insanlardı?</p>

  <p class="block_6">Binlerce babayı, oğlu, kardeşi, anayı ve kızı soğukkanlılıkla öldürüp, bunu savaşın haklı bir sonucu olarak adlandıranlar nasıl insanlardı?</p>

  <p class="block_6">Jan’ın bu katilleri arayıp bulmak istemesine şaşmamak gerekirdi.</p>

  <p class="block_6">Fotoğraftaki silahlı adamlara bakarken yumruklarını öfkeyle sıkıyordu. Evlendiği iyilik dolu erkeği öldürenlerle aynı cinsten insanlar.</p>

  <p class="block_6">Ve onu yine kâkülü rüzgârda dalgalanarak, yüzünde çarpık tebessümüyle kampüste yürürken görüverdi. Karısını seven ve ötekileri hep ön planda tutan iyi kalpli, nazik Jan. Yüreğinde Carla’nın hiç bilmediği bir sır taşıyan Jan.</p>

  <p class="block_6">Gözlerinin ıslandığını, daha fazla dayanamayacağını hissedince kalktı, kapıyı ardından usulca kapayarak odadan çıktı.</p>

  <p class="block_7"> </p>

  <p class="block_6">“Jan’ın odasında almak istediğim bir şey var.”</p>

  <p class="block_6">“Elbette. Nedir?”</p>

  <p class="block_6">“O fotoğraflardan biri.”</p>

  <p class="block_6">Paul sıkıntıyla gülümsedi. “Sahildeki mi?”</p>

  <p class="block_6">“Hayır, savaştan kaçan kadın ve çocukların fotoğrafı.”</p>

  <p class="block_6">Paul’ün yüzü gözle görülür şekilde soldu. “Neden o resim?”</p>

  <p class="block_6">“Jan’ın ne yaptığını hatırlamak istiyorum.”</p>

  <p class="block_6">Paul’ün kitabını kavrayan eli biraz titriyordu. “Tabii. Ne istersen Carla.”</p>

  <p class="block_6">“Yarın sabah erkenden giderim. Benim adıma Kim’den ve kızlardan özür dilersin. Onlara sevgilerimi iletirsin.”</p>

  <p class="block_6">Sonra döndü ve yeniden yatak odasına girdi.</p>

  <p class="block_6">O gece Jan’ın yatağında yattı.</p>

  <p class="block_6">İnternete bağlanmak ve Paul’ün savaş ve Sırp mafyasıyla ilgili söyledikleri hakkında daha fazla bilgi almak için cep telefonunu kullandı.</p>

  <p class="block_6">Bazıları gerçekten rahatsız edici yeni fotoğraflar gördü: infaz edilmiş aileler, Sırp toplama kamplarının kurbanları.</p>

  <p class="block_6">Yine de arada bir kaçan ailelerin oluşturduğu kuyrukların fotoğraflarına, yaşadıkları dehşet yüzlerinden okunan o kadınla iki çocuğunun resmine dönüyordu.</p>

  <p class="block_6">Gözlerini onların görüntüsünden alamıyordu.</p>

  <p class="block_6">Cep telefonunu kapatıp uyumak için soyunduğu ve yatağa uzandığında da görüntüler onu rahat bırakmadı, o bildiği kopuk kopuk film zihninde oynarken kâbusunun parçalarıyla birleşti: Kocaman, yaslı gözlerini kaldırmış ona bakan küçük ve sıska oğlan; bir kadının ona doğru uzattığı çelimsiz el; karanlık bir odada sallanan parlak ampul. Bir kış gecesinde ormanda düşen kar taneleri.</p>

  <p class="block_6">Tüm bunların ortasında, küçük oğlanın daha yakına süzüldüğünü, sanki onu kurtarması için yalvarır gibi ağzını açtığını gördü, ama o ağızdan hiçbir ses çıkmadı. Nedendir bilinmez, o görüntü yüreğine saplanmış bir hançer gibi geldi.</p>

  <p class="block_6">Bir an, çıldırabileceğini düşündü.</p>

  <p class="block_6">Yeşil haplardan birini alıp bir yudum suyla yuttu. Yastıkları yüzüne çekti, dizlerini büktü, ellerini bacaklarının arasına sokup kenetledi.</p>

  <p class="block_6">Birkaç dakika sonra oda yüzmeye, uykunun ilk dalgaları gelmeye başladı.</p>

  <p class="block_7"> </p>

  <p class="block_6">Ertesi sabah, Paul onu beyaz Mustang’iyle havaalanına götürdü.</p>

  <p class="block_6">Carla check in işlemlerini yaptırırken bekledi, sonra da ona çıkış kapısına kadar eşlik etti. “Kendine dikkat et Carla. Ve lütfen beni gereğinden acımasızca yargılama. Ne yapacaksın?”</p>

  <p class="block_6">“Şu anda düşünemeyecek kadar öfkeliyim. Ama ortalık sakinleşince seçeneklerimi gözden geçireceğim.”</p>

  <p class="block_6">“Bu da ne demek oluyor?”</p>

  <p class="block_6">“Bilemiyorum Paul. Hayatım altüst olmuş görünüyor. Bebek olmasaydı çoktan yıkılırdım diye düşünüyorum.”</p>

  <p class="block_6">“Tavsiyeme uyacak mısın?”</p>

  <p class="block_6">“Söylediklerini uzun uzun, ciddiyetle düşüneceğimden eminim.”</p>

  <p class="block_6">“İkimiz de daha sakin düşünebileceğimiz zaman bakarsın yine konuşuruz. İyi yolculuklar Carla.”</p>

  <p class="block_6">Yanağını öptüğü genç kadın güvenlik kontrolüne doğru yürüdü.</p>

  <p class="block_7"> </p>

  <p class="block_6">Giden yolcular bölümünde bir sütuna dayanmış adamı fark etmedi.</p>

  <p class="block_6">Sağlam görünüşlü ve kaslıydı, Paul ve Carla’yı izlerken bir gazete okuyordu, kulağında kabloları telefonuna bağlı bir çift kulaklık vardı.</p>

  <p class="block_6">Carla güvenlikten geçince adam telefonunu tuşlayıp bir arama yaptı.</p>

  <p class="block_7"> </p>

  <p class="block_7"> </p>

  <h2 class="block_16" id="id_12">12</h2>

  <p class="block_5">NEW YORK</p>

  <p class="block_6">“Neden Dr. Leon?”</p>

  <p class="block_6">Baize’in Chevrolet’si trafikte durup yeniden çalıştı. Sürücü koltuğunda kamburunu çıkararak öne eğildi. “Çünkü işine özen gösteriyor, kendini rahat hissedeceğin ve güvenebileceğin biri. Kaldı ki, onunla daha önce tanışmıştın.”</p>

  <p class="block_6">“Geçen 20 yıl boyunca seninle birlikteyken sosyal vesilelerle altı yedi kere, ama adamı neredeyse hiç tanımıyorum; öyleyse neden özellikle o?”</p>

  <p class="block_6">“Aynı zamanda en iyisi olduğu için. Büyükbabanın ölümünden sonra gittim ona. İkimiz de Dr. Leon’u yıllardır arkadaş olarak tanıyorduk. O olmasaydı, eminim büyükbabanın ölümünün ardından toparlanamaz, çöker giderdim.”</p>

  <p class="block_6">“Toparlanamadın, çöküp gittin ama.”</p>

  <p class="block_6">“Pekâlâ, öyle diyelim. Yine de, doktorun yardımı olmasa durum çok daha kötü olabilirdi.”</p>

  <p class="block_6">Baize trafik lambasının dibinde frene bastı.</p>

  <p class="block_6">“Öyleyse bu sır perdesine ne gerek var?”</p>

  <p class="block_6">“Hangi sır perdesi, Carla?”</p>

  <p class="block_6">“İçimden bir ses, çok daha fazlası var, diyor. Bana her şeyi söylemiyor gibisin.”</p>

  <p class="block_6">“Biraz kaygılıyım, hepsi bu. Psikologların nasıl sorular sorup araştırdığını bilirsin. Bazen kendi hakkında hiç bilmediğin şeyleri görmene neden olurlar tatlım.”</p>

  <p class="block_6">“Hayır, bilmiyorum. Daha önce hiç psikoloğa görünmedim.”</p>

  <p class="block_6">Baize dönüp torununa baktı, sonra da Chevrolet’yi görkemli evlerin sıralandığı bir sokağa çevirdi. “Aslına bakarsan göründün, Carla?”</p>

  <p class="block_6">“Ne?”</p>

  <p class="block_6">“Çocukken, Dr. Leon’la bir tedavi dönemi geçirdin. Ama hatırlamıyorsun, değil mi?”</p>

  <p class="block_6">“Hayır. Kaç yaşındaydım?”</p>

  <p class="block_6">“11”</p>

  <p class="block_6">“Ne… Bu tedavi ne kadar sürdü?”</p>

  <p class="block_6">“Aylarca. Uzun ve zorlu aylar boyunca.”</p>

  <p class="block_6">“Anlayamıyorum. Hatırlamam gerekir. Oysa hatırlamıyorum. Neden?”</p>

  <p class="block_6">Baize eski ve büyük bir evin önünde durdu. Ahşap ve tuğladan yapılmış Norman Rockwell usulü ev, insanın kendini rahat hissedeceği bir yer gibi davetkâr görünüyordu.</p>

  <p class="block_6">“Dr. Leon bunu açıklar. Ondan duyman daha iyi olacak.”</p>

  <p class="block_7"> </p>

  <p class="block_6">Dr. Raymond Leon kırlaşmaya yüz tutmuş Van Dyke sakalı ve sıcak, kırışık gözleriyle uzun boylu, yaşlıca biriydi.</p>

  <p class="block_6">Dünyayı ve sakinlerini alaycı bir mizahla izliyormuş gibi bir ucu sürekli kalkık ağzıyla neşeli birine benziyordu.</p>

  <p class="block_6">Bina hem evi hem de muayenehanesiydi. İyi aydınlatılmış bir odanın kapısını açtı ve yıpranmış, ama rahat bir deri koltuğu işaret etti. Carla sanki daha önce orada bulunmuşçasına, kendini huzurlu, evindeymiş gibi hissetti.</p>

  <p class="block_6">“Görüşmeyeli çok oldu Carla. Otur, seni yeniden görmek çok güzel.”</p>

  <p class="block_6">“Sizi de.”</p>

  <p class="block_6">Carla hepsi parlak yaldızlı ya da kırmızı bal mumlu mühürlerle süslenerek çerçevelenmiş, camla kaplanmış akademik diplomalarla döşeli duvarlar görmeyi beklerken, Dr. Leon’un gülümseyerek torunlarına sarıldığı aile fotoğraflarıyla karşılaştı.</p>

  <p class="block_6">Bir diğer duvarda parlak, şatafatlı renklere bulanmış, bazıları tuhaf şekilli, çerçeveli çizimler gördü; hepsi de çocuklar tarafından çiziktirilmiş gibiydi.</p>

  <p class="block_6">Resimlerden birinde yağmur damlası biçimindeki gözyaşları abartılı boyutta, ağlayan bir kibrit çocuk vardı. Arka plandaysa, kırmızıyla kaplanmış, cesetleri andırır bir yığın.</p>

  <p class="block_6">Ürperdi. Nedenini bilmiyordu, ama resimlerden huzursuz olmuştu.</p>

  <p class="block_6">Karşısındaki koltukta bacaklarını kavuşturarak oturan, eprimiş mokasenli ayağını sallayan Dr. Leon uzanıp masanın üzerinden limon yeşili plastik bir dosya aldı.</p>

  <p class="block_6">“Bir şey sorabilir miyim Doktor?”</p>

  <p class="block_6">“Elbette.”</p>

  <p class="block_6">“Baize biraz önce çocukken bana tedavi uyguladığınızı söyledi. Oysa nedendir bilmem, hiç hatırlamıyorum.”</p>

  <p class="block_6">“Sana tam olarak ne anlattı?”</p>

  <p class="block_6">“Sadece tedavi gördüğümü. Açıklama yapmadı.”</p>

  <p class="block_6">Dr. Leon elindeki dosyayı yan sehpanın üzerine bıraktı. “Bunları biraz sonra konuşuruz Carla. Ama önce, izin verirsen sana kendi mesleğimle ilgili, pek bildiğini sanmadığım bazı şeyler anlatmak istiyorum.”</p>

  <p class="block_6">Ellerini dizlerine dayayarak arkasına yaslandı. “Ciddi psikolojik travma yaşamış insanların tedavisinde uzmanlaştım. Hayatı altüst eden kazalardan, savaş sonrası stresten, çocuklukta cinsel tacizden, kurşunlamalardan, ebeveyn intiharından, fobilerden, duygusal değişikliklerden, bunun gibi şeylerden söz ediyorum. İşin gerçeği, sen de çocukluğunda inanılmaz bir duygusal travma yaşadın.”</p>

  <p class="block_6">Carla göğsündeki tuhaf çarpıntının yanında ani bir kaygı duydu. “An… Annemle babamın öldüğü zamandan mı bahsediyorsunuz?”</p>

  <p class="block_6">“O ancak bir bölümü. Hepsi değil.”</p>

  <p class="block_6">“Hiçbir şey hatırlamıyorum.”</p>

  <p class="block_6">“Hatırlamaman gerekiyordu Carla.”</p>

  <p class="block_6">“Neden?”</p>

  <p class="block_6">“İnsanın, özellikle de 12 yaşın altındaki çocukların belleği tatsız hatıraları silen doğal bir savunma mekanizmasına sahiptir.”</p>

  <p class="block_6">“Biraz açabilir misiniz?”</p>

  <p class="block_6">“İnsanlar genellikle çocuk yaştaki hastaların geçirdikleri travmatik tecrübelerin hipnoz terapisiyle silinebileceğini sanır. Oysa hipnoz terapisi bazen durumu daha da kötüleştirir, kimi zaman da zaten gerekmez.”</p>

  <p class="block_6">“Neden gerekmez?”</p>

  <p class="block_6">“Beynin çocuklukta yaşanan travmaların yarattığı sorunlar karşısındaki savunma yöntemlerinden biri, ya anıları silmek ya da kişiliklerden birinin travmanın etkilerini ve anılarını taşıdığı iki farklı kişiliğe bölünmektir.”</p>

  <p class="block_6">Dr. Leon arkasına yaslanarak ekledi: “Zihnin öteki bölümü olanlardan habersizdir ve hiçbir görünür etki olmadan gelişmeyi ve oldukça normal davranmayı sürdürür. Yemek yememize, uyumamıza, hareket etmemize izin veren ve olanlardan hiçbirini hatırlamayan bölüm, budur.”</p>

  <p class="block_6">“Çocuk zihnimin travmayı bastırdığını mı söylüyorsunuz?”</p>

  <p class="block_6">“O dönemde, travmayla başa çıkmanın tek yolu buydu: Normal hayatını yaşayabilmen için kötü anıları yok etmekti.”</p>

  <p class="block_6">“Hangi kötü anılar?”</p>

  <p class="block_6">“Oraya da geleceğiz. Bir bakıma, beynin daha ileri yaşta olanlarla daha kolay yüzleşmeyi umduğunu söyleyebiliriz. Yetişkinlikte çocukluk travmalarına dönüşlerin nedenlerinden biri de budur zaten.”</p>

  <p class="block_6">Yeniden öne eğildi. “Lakin, olanların hiçbirini hatırlamıyor olman, zihninin görevini layıkıyla yerine getirdiğini gösteriyor.</p>

  <p class="block_6">Ancak şimdi önümüzde yeni bir travma, eşinin ölümü duruyor. Baize senin rahatsızlık verici kâbuslar gördüğünü söyledi.”</p>

  <p class="block_6">“Doğru.”</p>

  <p class="block_6">“Hamile olduğunu da.”</p>

  <p class="block_6">Genç kadın başını salladı.</p>

  <p class="block_6">“Kâbuslarında ne gibi görüntülerle karşılaşıyorsun Carla?”</p>

  <p class="block_6">Gördüklerini anlattı. “Tuhaf, değil mi?”</p>

  <p class="block_6">“Pek değil. Ama bazen çok eskide kalmış travmalar tetiklenerek uyku bozukluklarına ve kâbuslara neden olabilir. Bana çocukluğuna dair hatırladıklarını anlat.”</p>

  <p class="block_6">“Ben… Doğrusunu söylemek gerekirse, biraz bulanık. Biraz sisli de olsa, annemle babam hakkında, görünüşleri hakkında sıcak anılarım var.”</p>

  <p class="block_6">“Hepsi bu mu?”</p>

  <p class="block_6">“Hayır, bir çeşit aile hayatıyla ilgili belli belirsiz anılarım var, bir yerlerde bir sahilde geçirilen günler, birlikte tatil, bunun gibi şeyler. Sevildiğimi hissettiğimden eminim. Neden bilmem, bu kesinlikle emin olduğum bir duygu. Öte yandan özellikle kötü anılarım yok.”</p>

  <p class="block_6">“Nedeni çok açık. Seninle ilk ilgilendiğim zaman katatonik durumdaydın. Kötü anıları bastırmak için devreye giren bir çeşit seçici bellek kaybı.”</p>

  <p class="block_6">Dr. Leon kavuşturduğu parmak uçlarını çenesine dayadı. “Anıları bastırmak, bilgisayarında istenmeyen bir dosyayı yok etmek için sil tuşuna basmaya benzemez. Ne demek istediğimi anlatabiliyor muyum?”</p>

  <p class="block_6">“E… Evet.”</p>

  <p class="block_6">“Elbette sildiğin dosya hâlâ bilgisayarındadır, ancak geri getiremezsin. Oysa Jan’ın ölümü pişmiş aşa soğuk su kattı.”</p>

  <p class="block_6">“Nasıl?”</p>

  <p class="block_6">“Zihninin geçmişinden kalma belli belirsiz sahneleri su yüzüne çıkarmasına izin verdi. Rahatsız görünüyorsun, iyi misin?”</p>

  <p class="block_6">“Galiba şimdi endişelenmeye başladım.”</p>

  <p class="block_6">Yaşlı adam gülümseyerek, “Tüm bunların bir şok olduğunun farkındayım,” dedi. “Fakat lütfen, kaygılanmanı istemem. Sana yardım için buradayım.”</p>

  <p class="block_6">“Yaşadıklarım neydi?”</p>

  <p class="block_6">“Öncelikle, Baize bana kâbusları anlattığı zaman karşılaştığım problemi açıklamam gerekiyor.”</p>

  <p class="block_6">Dr. Leon işaretparmağıyla dudaklarına dokundu. “Olanlara Pandora’nın kutusu da diyebiliriz. Kutunun kapağı birazcık aralandı bile. Kendi kendime sorduğum soruya gelince, içinden ne çıkacağını bekleyecek miyiz, yoksa kapağı elimizle sonuna kadar açacak mıyız?</p>

  <p class="block_6">“Hiçbir şey yapmazsak, sorunun daha da büyümesi muhtemel. Onun için, en iyisinin müdahale olduğunu düşünüyorum. Rahatsız edici kâbuslar neden ortaya çıktıkları açıklanamadan devam ederse, zihinsel ve bedensel stres çok artar.”</p>

  <p class="block_6">Dr. Leon onaylayarak başını salladı. “Buna gerçekten izin veremeyiz. Bebeğine zarar verecek hiçbir riske girmek istemiyorum.” Rahatlatıcı bir tebessümle, “Ve hiçbir şey de zarar vermeyecek,” diye ekledi.</p>

  <p class="block_6">Carla ağırlaştığını hissedip karnına elini götürdü. “Tüm bunların amacı ne Doktor?”</p>

  <p class="block_6">“Kutu hangi yolla açılırsa açılsın, bazı acı gerçeklerle karşılaşacaksın.”</p>

  <p class="block_6">“Hangi gerçeklerle?”</p>

  <p class="block_6">“Bak, sandığın insan değilsin, Carla.”</p>

  <p class="block_6">“Ne… Ne demek istiyorsunuz?”</p>

  <p class="block_6">“Bundan önce bir hayatın vardı, zihninin bastırdığı bir hayat. Kendi düş gücünün boşlukları doldurmak için ürettiği sınırlı jenerik anıların dışında gerçek çocukluk anısına sahip olmamanın nedeni de bu.”</p>

  <p class="block_6">“Söylediklerinizi anladığımdan emin değilim.”</p>

  <p class="block_6">“11 yaşından önceki tüm hayatın bastırıldı. Sebebi de, yaşadığın travmaydı. Başa çıkmak, hayatta kalabilmek için zihninin bu anıları kapatması gerekti. Onun için, o dönemden kalma, iyi ya da kötü, tüm anıların çok derine, geri çağıramayacağın kadar derine gömüldü. Belki o dönemde benimle tanışmak bile o tatsız tecrübenin bir parçasıydı. Tedavini hatırlayamaman için iyi bir neden.”</p>

  <p class="block_6">Carla şaşkındı, sersemlemişti, konuşmak için ağzını açtı.</p>

  <p class="block_6">Bir ses çıkaramayınca, Dr. Leon, “Bana kalırsa bu durumdan çıkış yolu, gerçekle yüzleşmek ve ondan sonra yeniden başlamaktır,” dedi. “Jan’ın ölümüne rağmen, bugün 20 yıl öncesine kıyasla çok daha güvenli bir yerdesin. Duygusal açıdan daha olgun, daha mantıklısın.”</p>

  <p class="block_6">Durakladı. “Sanırım sana şu soruyu sormam gerekiyor: Kendini geçmişinle yüzleşmeye hazır görüyor musun? Yaşadığından habersiz olduğun bir hayatla yüzleşebilecek misin?”</p>

  <p class="block_6">“Sanki korkunç sırlarla dolu bir hayatmış gibi konuşuyorsunuz.”</p>

  <p class="block_6">“Değil desem, yalan söylemiş olurum Carla. Ama sakın endişelenme, sana yardım için buradayım. Yolun her adımında yanında olacağım.”</p>

  <p class="block_6">“Başka bir seçeneğim var mı?”</p>

  <p class="block_6">“Sanmıyorum. Ama bunları adım adım yapmamız gerekiyor, günlere ve haftalara yayarak. Başka türlüsü yanık yarasındaki plasteri aniden çekmek gibi olurdu. Gereğinden hızlı çekersen, iyileşmiş dokuyu da koparırsın.”</p>

  <p class="block_6">“Ne… Nasıl başlayacağız?”</p>

  <p class="block_6">“Gerçekle. Bekle, bir şey getireyim.”</p>

  <p class="block_6">Koltuğundan kalktı ve kitap raflarının başına gitti. Gri bir dosya kutusunu çekip açtı, içinden bordo deri kaplı bir günlük çıkardı.</p>

  <p class="block_6">Carla günlüğün eski ve yırtık pırtık olduğunu fark etti.</p>

  <p class="block_6">Annenle baban hakkına ne biliyorsun, Carla?”</p>

  <p class="block_6">“Pek bir şey bilmiyorum. Ben çocukken yurtdışında ölmüşler. Beni büyükbabamla babaannem büyütmüş.”</p>

  <p class="block_6">“Nerede ölmüşler?”</p>

  <p class="block_6">“Avrupa’da. Baize, Almanya demişti. Büyükbabam askeri birlikle orada görevliymiş.”</p>

  <p class="block_6">“Nasıl ölmüş?”</p>

  <p class="block_6">“Otomobil kazası. Baize otomobil alev almadan benim ön camdan fırladığımı, annemle babamın yangında öldüğünü söyledi.”</p>

  <p class="block_6">“Sana ne olmuş?”</p>

  <p class="block_6">“Ciddi bir beyin sarsıntısı geçirmişim. Zaten o dönemdeki hayatımdan pek bir şey hatırlamamamı bu beyin sarsıntısına bağlıyordum.”</p>

  <p class="block_6">“Annenle babanın mezarını görmeyi hiç istemedin mi?”</p>

  <p class="block_6">“Tabii istedim. Ama Baize naaşlarının yakıldığını söyledi.”</p>

  <p class="block_6">“Baize’e hiç annenle babanı sormadın mı? Büyükbabanla babaannenin yanına gelmeden önce nasıl bir hayatın olduğunu?”</p>

  <p class="block_6">“Hem de durmadan. Çocukluğum boş kitap sayfası gibi.”</p>

  <p class="block_6">“Bana hatırladıklarından bahset.”</p>

  <p class="block_6">“Yurtdışında yaşamışım gibi belli belirsiz bir his var. Amerika’dan farklı, tuhaf bir ülkede, sıcak, mutlu bir aile hayatı.”</p>

  <p class="block_6">“Bundan daha belirgin bir anın yok mu?”</p>

  <p class="block_6">“Pek yok. Anılar duman gibi dağılıveriyor.”</p>

  <p class="block_6">“Sıcak, mutlu bir aile hayatı, dedin. Hiç kardeş hatırlıyor musun?”</p>

  <p class="block_6">“Bunu sormanız ilginç. Uzun bir süre, zihnimde bir resim taşıdım.”</p>

  <p class="block_6">“Nasıl bir resim?”</p>

  <p class="block_6">“Annem kucağında bir bebek tutuyor. İçimde, bir erkek kardeşim varmış gibi, tuhaf bir his oluyordu. Baize’e ne zaman sorduysam, başından savdı.”</p>

  <p class="block_6">“Baize başka ne anlattı?”</p>

  <p class="block_6">“Pek bir şey anlatmadı. O ve büyükbabam geçmişten bahsetmekten hoşlanmazlardı.”</p>

  <p class="block_6">“Neden?”</p>

  <p class="block_6">“Annemle babamdan ne zaman söz etsem telaşlanıyorlardı. Babam tek çocuktu, onu kaybetmiş olmak kendilerine güç geliyordu sanırım. Anıları canlandırmaktan hoşlanmadıklarını düşünürdüm.”</p>

  <p class="block_6">“Ve sen de sormaktan vaz mı geçtin?”</p>

  <p class="block_6">“Öyle denebilir. Konu neredeyse tabu olmuştu.”</p>

  <p class="block_6">“Merak etmiyor muydun?”</p>

  <p class="block_6">“Şaka mı ediyorsunuz? Her an. Ama soru sorarak onları rahatsız etmemek daha kolay geliyordu.”</p>

  <p class="block_6">“Hiç annenle babanın fotoğrafını gördün mü?”</p>

  <p class="block_6">“Sadece bir resim, annemle babamın evlendiği günden kalma.”</p>

  <p class="block_6">“Başka?”</p>

  <p class="block_6">“Başka yok. Baize otomobil kazası olduğu zaman annemle babamın bütün eşyayla birlikte taşınmakta olduğunu söyledi. Aile albümlerimiz kazada yanmış. Size bir sır vereyim mi?”</p>

  <p class="block_6">“Tabii.”</p>

  <p class="block_6">“Büyüdükçe, Baize’in anlattıklarının ötesinde bir hayatım olup olmadığını merak etmeye başladım. Benden bir şeyler saklandığını düşünüyordum. Hatta Baize’in annemle babamın sözünü etmesini engelleyen bazı korkunç şeyler olabileceğini.”</p>

  <p class="block_6">“Ne gibi?”</p>

  <p class="block_6">“O kaza gerçekten oldu mu? Yoksa biri diğerini mi öldürdü? Bir intihar anlaşması mı yaptılar?”</p>

  <p class="block_6">“Sahi mi?”</p>

  <p class="block_6">“Babaannemle büyükbabamın konudan kaçınmaları için böylesi tatsız şeyler olup olmadığını merak ettim. Böyle bir cevap alacağımdan korktuğum için de sonunda sormaktan vazgeçtim.”</p>

  <p class="block_6">“Hiç geçmişinden bir bölümünün eksik olduğu duygusuna kapıldın mı?”</p>

  <p class="block_6">“Doktor, beni uzun zamandır rahatsız eden bir sürü soruya değiniyorsunuz. Büyürken kendi kendime sorduğum, ama cevabını alamadığım sorulara. Beni o günlerde huzursuz eden sorulara. Bu konuşmanızla o sorular yine huzursuzluk vermeye başladı.”</p>

  <p class="block_6">“Annenle babandan bahsetmemek için Baize’in çok sağlam nedenleri vardı Carla.”</p>

  <p class="block_6">“Hangi sağlam nedenleri?”</p>

  <p class="block_6">“Haklıydın, annenle baban otomobil kazasında ölmedi.”</p>

  <p class="block_6">Carla ağzı açık, bakakaldı. “Öyleyse nasıl öldüler?”</p>

  <p class="block_6">Yaşlı adam koltuğuna döndü, günlüğü dizlerinin üzerine yerleştirip, avuçlarını deri kapağına dayadı.</p>

  <p class="block_6">“İlk adım olarak, bundan bazı bölümler okumanı istiyorum.”</p>

  <p class="block_6">“Nedir bu?”</p>

  <p class="block_6">“Bir günlük. Aynı zamanda geçmişinin anahtarı, kâbuslarının başlıca nedeni. Kendin ve gerçekte kim olduğunla ilgili bilmediğin ne varsa bu sayfalarda yazılı. İlk yarısını okumanı istiyorum.”</p>

  <p class="block_6">Defteri Carla’nın önündeki masaya bırakınca, genç kadın günlüğe huzursuzca baktı.</p>

  <p class="block_6">“Yalnız mı okuyacağım?”</p>

  <p class="block_6">“Hayır. Ben de burada kalacak, arkada sessizce oturacağım.”</p>

  <p class="block_6">“Neden?”</p>

  <p class="block_6">“Çok büyük bir şok olacak da ondan. Okudukça, duygusal olarak etkileneceksin. Öte yandan, seninle ilgili gerçeği de açıklayacak.”</p>

  <p class="block_6">“Ne kadar zamanım var?”</p>

  <p class="block_6">Genç kadına sevgiyle gülümsedi.</p>

  <p class="block_6">“İstediğin kadar. Bütün gece burada kalsan da önemi yok. Bu öğleden sonraya kalan tek hastam sensin. Bir yere de gitmiyorum.”</p>

  <p class="block_6">“Bunu kim yazmış?”</p>

  <p class="block_6">“Annen, Carla. Onun günlüğüydü. Soğuk ve karlı bir akşam, hipotermiden ölmek üzereyken kurtarıldığın zaman, elinde bu günlük vardı. Giydiğin yırtık pırtık elbiselerin dışında, üzerinde sadece bu günlük ve içine bantla yapıştırılmış para vardı.”</p>

  <p class="block_6">“Neden kurtarıldım?”</p>

  <p class="block_6">“Bilmen gereken her şey bu günlükte.” Bir an elini şakağına götürdü. “Zaten burada bir yerde kilit altında. Sen sadece kilidi açmak üzeresin. Rahatsız olur ya da etkilenirsen, burada olacağım.”</p>

  <p class="block_6">Carla günlüğe dokundu. “Bunu… Bunu okuduğum zaman, kötü anılarım geri mi gelecek?”</p>

  <p class="block_6">“Geleceğinden eminim. Ama güzel anılar da.”</p>

  <p class="block_6">“Hep birlikte mi, yoksa bölük pörçük mü?”</p>

  <p class="block_6">“Bu konularda bir standart yoktur Carla.”</p>

  <p class="block_6">“Açıklayın lütfen.”</p>

  <p class="block_6">“Hatırlamak için çabalaman gerekebilir, bazı durumlardaysa hiç gerekmez. Bazı insanların bastırılmış anılarının geri gelmesi günleri, hatta haftaları bulur. Kimileri için ise hatırlama, bir barajın kapakları açılmışçasına çok daha dramatik gelişir.”</p>

  <p class="block_6">Dr. Leon gözlerini genç kadına dikti. “İkisinin karışımı da olabilir. Yine de seni uyarayım; güçlü anılar geri geldiğinde hasta çoğu zaman kendini kaybedebilir.”</p>

  <p class="block_6">Parmağıyla günlüğe dokundu. “Başından geçenleri okumak bilinçaltını tetikleyecektir. Geçmişinde en kötü travmaları yaşadığın, ya da en yoğun mutlulukları tattığın yerleri ziyaret etmek de öyle.”</p>

  <p class="block_6">“Gerçekten mi?”</p>

  <p class="block_6">“O zamandan kalma fotoğrafları ya da tanıştığın insanları görmek de benzer etki yapabilir. Zihin noktaları birleştirmeye, travmayı çözmeye koyulur.”</p>

  <p class="block_6">Carla günlüğe bir daha baktı. Omurgası buz gibi bir ürpertiyle sızladı. Birden korktuğunu hissetti.</p>

  <p class="block_6">Dr. Leon, Carla’nın korkusunu fark etmiş olacak ki, “Her şeyden önce, bugünü kurtuluş günü olarak düşünmen gerek,” dedi.</p>

  <p class="block_6">“Kurtuluş günü?”</p>

  <p class="block_6">“Nihayet gerçek Carla’ya özgürlüğünü veriyoruz.”</p>

  <p class="block_7"> </p>

  <p class="block_7"> </p>

  <h2 class="block_16" id="id_13">13</h2>

  <p class="block_6">Günlüğü eline aldı.</p>

  <p class="block_6">Parmaklarını cildin derisi üzerinde gezdirdi.</p>

  <p class="block_6">Deri bazı yerlerinden yırtılmıştı. Günlükte tanıdık gelen bir duygu vardı. Kapağını açtı.</p>

  <p class="block_6">Ön kapağın içine seloteyple plastik bir cep yapıştırılmıştı. Cebin içinde de kararmış bir gümüş dolar. Doları eline alıp inceledi. 1986 tarihini taşıyordu.</p>

  <p class="block_6">Ön yüzüne Özgürlük Anıtı, arka yüzüne de kartal ve beş köşeli on üç yıldız işlenmişti. Parayı tekrar plastik cebe yerleştirdi.</p>

  <p class="block_6">Günlüğün, okunaklı ve akıcı bir el yazısıyla İngilizce kaleme alınmış yaklaşık 100 sayfayı kapsadığını tahmin ediyordu. Çoğu bölümü mavi, bazı sayfaları da siyah mürekkeple yazılmıştı. Bir de farklı kurşunkalemlerle yazılmış kısımlar vardı.</p>

  <p class="block_6">Annemin el yazısı.</p>

  <p class="block_6">Günlüğü elinde tutmak bir taraftan tuhaf geliyor, diğer taraftan da tanıdık bir koltukta oturmak gibi, rahatlatıcı bir duygu veriyordu. Arka sayfaları çevirdiği zaman, kapağın içine sanki bir çocuk tarafından çizilmiş karakalem resimler gördü.</p>

  <p class="block_6">Resimlerden biri, silahlı kibrit adamların koruduğu büyük bir binaydı. Çevresi karmakarışık karalamalarla kuşatılmış. Carla, karalamaların dikenli tel olması gerektiğini düşündü.</p>

  <p class="block_6">Bir başka resimde biri erkek, biri kız, iki çocukla yan yana duran bir kadınla bir adam görünüyor, hepsinin gözlerinden yaşlar akıyordu.</p>

  <p class="block_6">Her şeklin altında da bir isim yazılıydı: Bir çocuk elinden çıkma yazıyla Anne, Baba, Carla, Luka. Her birinin yanında da, kurşunkalemle çizilmiş kırmızı birer kalp.</p>

  <p class="block_6">Resmin altında bir imza var: Luka.</p>

  <p class="block_6">Mezarının üzerinden biri geçmiş gibi, bir ürperti hissetti.</p>

  <p class="block_6">Her biri eskimişliğin belli belirsiz sarılığını taşıyan bütün sayfalar yıllar önce yazılmış olmalıydı. Sayfaları çevirdi.</p>

  <p class="block_6">Cilt bazı yerlerinden kopmuştu. Kimi günlerin yazıları sadece birkaç satır, kimileri de sayfalar boyuydu. Sanki İngilizce yazarın anadili değilmişçesine, üslup şurada burada biraz zorlama gibiydi. Ama kayıtlar okunaklıydı. Her kaydın tarihi yazılmıştı. Tarihlerin hepsi 20 yıldan eskiydi.</p>

  <p class="block_6">Günlüğün iç tarafında, büyük harflerle LANA JORAN’IN GÜNLÜĞÜ yazıyordu.</p>

  <p class="block_6">İlk iki sayfa, farklı tonlardaki mavi mürekkeple yazılmıştı ve sanki sonradan eklenmiş bir çeşit önsöz izlenimi veriyordu. Her iki sayfa da zımbalanmamış, yerine kaba iplikle dikilmişti.</p>

  <p class="block_6">Başını kaldırıp Dr. Leon’a baktı. Dr. Leon onu rahatlatmak ister gibi gülümsedi. “Şimdilik her şey yolunda mı?”</p>

  <p class="block_6">“Sa… Sanırım evet.”</p>

  <p class="block_6">Genç kadın derin bir soluk aldı, göğsünde bir sıkışma hissetti. Deri kanepeye yerleşti, önsözü çevirdi ve okumaya koyuldu.</p>

  <p class="block_7"> </p>

  <p class="block_20">LANA JORAN’IN GÜNLÜĞÜ</p>

  <p class="block_20">Adım Lana Joran ve bu benim öyküm.</p>

  <p class="block_20">Ben, kocam ve iki sevgili çocuğumuz, hepimiz öleceğiz.</p>

  <p class="block_20">Dünyanın ıstıraplarımıza kayıtsız kalacağından emin olduğum gibi, öleceğimizden de eminim.</p>

  <p class="block_20">Onun için bu satırları bizi kurtarmaları umuduyla değil, acılarımızın kaydı olması amacıyla yazıyorum. Eğer dünya bunca masumun katledilmesine tanık olacaksa ve eğer öyküm tek bir insanın bile öldürülmesini engelleyecekse, o zaman zahmetlerime değmiş olacak.</p>

  <p class="block_20">Önce, tarihin tekerrürden ibaret olduğunu öğrendiğimi belirtmeme izin verin.</p>

  <p class="block_20">Bundan yıllarca önce, Nazi toplama kampları keşfedilip, fırınlarının hâlâ milyonlarca masumun öldürülmesinin sıcaklığını taşıdıkları anlaşıldığı zaman, dünya böyle bir şeyin bir daha asla tekrarlanmayacağına söz vermişti.</p>

  <p class="block_20">Oysa, şimdi o söz unutuldu.</p>

  <p class="block_20">Çünkü bizimki gibi yüz binlerce aile evlerinden edildi, zorla araçlara bindirildi ya da ölüm yürüyüşlerine çıkarıldı, ırzına geçilip işkence gördü, ölüm kamplarında vuruldu ya da öldüresiye dövüldü. Güce aç başka bir diktatörün şiddetli hevesine kurban giden erkekler, kadınlar, çocuklar, bebekler.</p>

  <p class="block_20">Sakın yanılmayın: Yeni bir Holokost yaşanıyor. Korkunç şiddetine, hiçbir ebeveynin veya çocuklarının asla görmemesi gereken görüntülere tanık oldum. Ve tüm bu sürede dünya bir yanda durdu ve izledi.</p>

  <p class="block_20">Ölümden korkuyorum. Ölüm her yanınızı sardığında, sürekli bir yoldaş olduğunda da ölümden korkuyorsunuz.</p>

  <p class="block_20">Özellikle çocuklarım için korkuyorum.</p>

  <p class="block_20">Geceleri yataklarına yatırdığım, sabahları uyandırdığım o güzel yüzlerin, her şeyden çok sevip taptıklarımın insan hayatına hiç değer vermeyen işkenceciler ve katiller tarafından öldürülmelerinden korkuyorum.</p>

  <p class="block_20">Bahtsızlığımız yüzünden Tanrı’yı suçladığım anlar oldu. Yardımı için yalvardığım, umutsuzluk içinde ona seslendiğim. Ve ondan yardım gelmeyince ona kahrettim. Oysa Tanrı’nın suçlanmaması gerektiğini öğrendim.</p>

  <p class="block_20">Toplama kamplarında insanın insana uyguladığı zulümle ilgili bir soruyu hatırladım. Soru soruldu: “Söylesenize, Auschwitz’de Tanrı neredeydi?”</p>

  <p class="block_20">Ve yanıt geldi: “İnsan neredeydi?”</p>

  <p class="block_20">Çünkü bu kötülüğü sadece insan yaptı. Ne Tanrı, ne din, ne Tanrı ya da din adına hareket eden insanlar. Sadece basit insan. İnançlarına veya ırklarına bakmaksızın, herkese ıstırap çektiren insanlar: Sırp, Boşnak veya Hırvat. Hıristiyan ya da Ortodoks, Müslüman ya da ateist.</p>

  <p class="block_20">İdrakı aşan, bağışlamanın ve pişmanlığın ötesinde bazı cinayetler vardır. Cezasız kalan ve ders alınmayan cinayetler.</p>

  <p class="block_20">Böylesi cinayetler işleyenler çoğu zaman aramızda dolaşmayı, insanlığı kötülükleriyle lekelemeyi sürdürüyor. Onun için bu günlüğü ailemi infaz eden insanların da yakalanması umuduyla yazıyorum.</p>

  <p class="block_20">Günahlarının dünyaya haykırılacağı umuduyla. Çünkü eğer yakalanmazlarsa, ceza görmezlerse, o zaman hiçbirimiz için umut kalmadı demektir.</p>

  <p class="block_20">Bu, benim ailemin öyküsü. Kocam David’in ve benim, kızımız Carla’yla oğlumuz Luka’nın öyküsü.</p>

  <p class="block_20">Ve nefretle sonlanacak olmasına rağmen, sevgiyle başlamıştı.</p>

  <p class="block_20">Tanrım, yalvarırım, Saraybosna, Vukovar ve Srebrenitsa gibi kent ve kasabaların adları anılırken, Omarska ve Manyafça ölüm kamplarının ve inançlarına ve ırklarına bakılmaksızın masumlara kötülük yapılan her neresiyse, adları insanlık tarihinin karanlık sayfalarından çağırılırken, benim sözlerim de hatırlansın.</p>

  <p class="block_20">Bunu başarabilirsem, sözlerim başkalarında yaşamayı sürdürürse ve adalet yerini bulursa, belki o zaman ölümden korkmam.</p>

  <p class="block_20">Çünkü geride bıraktıklarımızın kalplerinde yaşamak, ölmek değildir.</p>

  <p class="block_7"> </p>

  <p class="block_7"> </p>

  <p class="block_6">Önsözü okumayı tamamlayınca, durakladı. Sanki arkasında korkunç bir şeylerin yapılmış olduğu bir kapının önünde duruyormuş gibi, içini bir soğukluk ve kötü bir önsezi dolduruyordu.</p>

  <p class="block_6">Dr. Leon, “Bir sorun yok ya?” diye sordu.</p>

  <p class="block_6">“San… Sanmıyorum. Bir kardeşim varmış gerçekten. Luka.”</p>

  <p class="block_6">“Evet, hepsi günlükte yazılı Carla. Lütfen okumaya devam et.”</p>

  <p class="block_6">Yeniden okumaya koyuldu. Günlük annesinin Yugoslavya’nın Boşnak bölgesinde, Mostar’la Saraybosna’nın tam ortasındaki Konyiç’teki yalın çocukluğuyla başlıyordu. O dönemde adı Lana Tanoviç’ti. Tek çocuktu ve küçük kasaba avukatı babası da bölge savcısıydı ve onun ailesinden miras kalan mütevazı bir çiftlikte oturuyorlardı. Annesi civardaki bir okulda İngilizce öğretmeniydi. Oturdukları kasabada Ortodoks Hıristiyanlarla Müslümanlar yan yana, huzur içinde yaşıyorlardı.</p>

  <p class="block_6">Lana’nın anne ve babası farklı kökenlerden gelmişlerdi; annesi Hıristiyan bir Sırp, babası da Müslüman bir Boşnak’tı. Tanrı’ya inanmakla birlikte, aşırı dindar değillerdi ve kızlarına geleneksel dini eğitim verilmesini istememişlerdi.</p>

  <p class="block_6">Lana’nın annesi kızına daha küçük yaştan itibaren İngilizce öğretti. Genç kız 18 yaşına geldiği zaman akıcı bir İngilizce konuşuyordu ve İngilizce eğitimi için Dubrovnik’te bir yüksekokula kabul edilmişti.</p>

  <p class="block_6">Hayali yazar olmak ve bir gün dünyayı değiştirecek bir kitap yazmaktı.</p>

  <p class="block_6">Lana’nın annesinin göğüs kanserine yenik düştüğü yıldı. Lana o günden sonra her ayın iki hafta sonu eve döndü ve tatillerini savcı babasının yanında geçirdi.</p>

  <p class="block_6">Babasının verdiği cüzi okul harçlığını tamamlamak için, Sinyor Banda adlı birinin restoranında yarı zamanlı garson olarak çalışmaya başladı.</p>

  <p class="block_6">Carla’nın babasıyla, Amerikalı genç sanatçıyla orada tanıştı.</p>

  <p class="block_6">Birlikte gittikleri Mostar gezisini, David’in köprüden atlamasını ve isimlerini bir zeytin ağacına kazımasını sevgi dolu ayrıntılarla anlatıyordu. Ve birbirlerine karşı sevgi ve düşkünlüğün nasıl geliştiğini, Dubrovnik’teki küçük Aziz Nikola kilisesindeki evlilikleriyle nasıl taçlandığını, iki çocuklarının doğumunu.</p>

  <p class="block_6">Önce Marianna Carla doğdu -Marianna anneannesinin adıydı ya, herkes ona Carla diyordu. Annesi, kocasının babalığı bu kadar kolay benimsemesinden mutluydu ve her ikisi de kızlarına âşıktı.</p>

  <p class="block_6">Sinyor Banda’ya ait olan, anne ve babasının çalıştığı restoranın üstünde oturuyorlardı; babası boş zamanlarında resim yapıyordu. Carla’nın annesi mezun olunca, İngilizce dersleri vererek ilave para kazanmaya başlamıştı.</p>

  <p class="block_6">Altı yıl sonra Luka geldi. O harika, neşeli Luka 11 hafta erken doğmuştu. Güç bir sezaryen doğumdu; göbek bağı zavallının boynuna dolanmış, oksijenini kesecek gibi olmuştu. Ne var ki zayıf Luka dünyaya ağlayarak gelecekti. Zamanından önce doğmuş olması retinopatiye neden olmuş, sonunda bir gözü kör kalmıştı.</p>

  <p class="block_6">Bu kadar çelimsiz olduğu için doktorlar yaşamasına ihtimal vermemişti, ama o, yine de hayata tutunmayı, gelişip serpilmeyi başaracaktı.</p>

  <p class="block_6">Annesi, Luka’nın büyürken kundaktan gelme “battaniyeciği” olmadan, mavi pamuklu battaniyesini yanına almadan nasıl uyuyamadığını anlatıyordu.</p>

  <p class="block_6">Mutlu günlerdi, ancak Balkan savaşının ilk dönemlerinde Sırp güçlerinin Dubrovnik Kuşatması mutluluklarına gölge düşürecekti. Carla, annesinin olanları anlatışını okumayı sürdürdü.</p>

  <p class="block_7"> </p>

  <p class="block_7"> </p>

  <p class="block_20">Carla küçük bir kardeşi olduğu için sevinçten uçuyor.</p>

  <p class="block_20">Çocuğu şımartmasını önlemek için gayret etmem gerek. Luka neşeli, oyunbaz bir bebek olarak büyüyor. Görmeyen gözünün süt beyaz olması her an bir şeyler yapmasını, her yere ablasının peşinden gitmesini, kazağına ya da eteğine yapışmasını önlemiyor.</p>

  <p class="block_20">Konuşmaya başladığından beri sürekli olarak Carla’ya, “Hayır, Luka bırak yok! Luka kal, Carla,” diye yalvarıyor.</p>

  <p class="block_20">Uçarı bir mizah anlayışı var ve ilgi odağı olduğunun farkında. Carla bir öpücük istediği zaman, gamzeli bir tebessüm ediyor, kıkırdıyor, melek dudaklarını büzerek kaçıyor, peşinden gelmesi için ablasını kışkırtıyor ve şaka yollu, “Hayır, öpücük yok. Bugün sana öpücük yok Carla,” diye sesleniyor.</p>

  <p class="block_20">Sonunda, Carla onu yakaladığında yumuşuyor: “Peki… Uslu durursan sadece bir öpücük,” ve ablası kucağına alıp yanaklarını, ensesini öpmeye başlayınca kıkırdaması kahkahaya dönüşüyor.</p>

  <p class="block_20">Carla kardeşine hayran. Aradığım her şeyi buldum: İki harika çocuk, iyi, anlayışlı ve sevgi dolu bir koca.</p>

  <p class="block_20">İnsan daha ne ister?</p>

  <p class="block_20">David’in annesiyle babası mektup yazıyor, telefon ediyor. Hep birlikte, babasının askeri bir konferansa katılacağı Viyana’da buluşmaktan söz ediyorlar. Buluşma üç ay sonra gerçekleşiyor. Bizimle ve çocuklarla karşılaşacakları için çok heyecanlılar.</p>

  <p class="block_20">Trene biniyor ve Viyana’da güzel bir otelde, nefis yemeklerle birlikte üç muhteşem gün geçiriyoruz. Annesiyle babası çocuklara bayılıyor, onlara hediyeler alıyor.</p>

  <p class="block_20">Carla’ya bir Barbie bebek ve giysiler, Luka için bir Thomas the Train sırt çantasıyla yine bir sürü giyecek. Ve doğumlarının anısına, her ikisine gerçek birer gümüş dolar. Çocuklar parıltılı dolarlara büyülenmiş gibi bakıyor.</p>

  <p class="block_20">1986’da basılan gümüş dolarların ön yüzünde bir kadın -Özgürlük- arka yüzünde de kartalla yıldızlar var -beş köşeli 13 yıldız, diyor Carla bana.</p>

  <p class="block_20">Luka elindeki paranın korsan hazinesi olduğunu söylüyor ve gururla plastik zarfında saklıyor.</p>

  <p class="block_20">David’in babası savaş söylentilerinden bahsederek bizi uyarıyor. Ülkemizi bırakıp, Amerika’ya taşınmanın akıllıca olacağını söylüyor.</p>

  <p class="block_20">David onlara durum çok kötüleşirse gideceğimizi, ama şimdilik hayatımızı yaşamayı sürdüreceğimizi anlatıyor. Annesiyle babası üzüntülerini saklayamıyor, ayrılacağımız sırada onlarla kucaklaşıyor ve haberleşeceğimize söz veriyoruz. Hepimizin gözleri yaşlı. En azından, anlaşmazlıklarını unutup barıştıkları için mutluyum.</p>

  <p class="block_20">Hayatımızdaki tek gölge, o savaş söylentisi.</p>

  <p class="block_7"> </p>

  <p class="block_7"> </p>

  <p class="block_20">Dubrovnik Sırp kuvvetlerince kuşatıldı ve kimse kentten ayrılamıyor. Yiyecek ve su sıkıntısı çektiğimiz gibi, elektrik de sürekli kesiliyor. Eski şehir top atışına tutuluyor, binalar yıkılıyor ve keskin nişancılar dehşet saçıyor.</p>

  <p class="block_20">Sürekli bir ölüm korkusu içinde yaşamaya başlıyoruz. Her gün etnik temizlik, cinayet ve yağma öyküleri işitiyoruz.</p>

  <p class="block_20">Bugün, hâlâ açık olan fırınlardan birinde taze ekmek satıldığı söylentisi yayılıyor. David gönüllü gitmeye karar veriyor.</p>

  <p class="block_20">Gideli iki saat olmuşken, şiddetli bir patlama işitiyorum. Sinirlerim laçka, odayı arşınlıyorum. On dakika daha geçiyor, David hâlâ dönmüyor. Daha fazla dayanamıyorum. Carla’ya Luka’yla evde kalmasını ve dışarı çıkmaya kalkmamasını tembihliyorum.</p>

  <p class="block_20">“Hemen geleceğim güzellerim. Sakın buradan ayrılmayın.”</p>

  <p class="block_20">Keskin nişancılara yakalanmamaya çalışarak, sokaklarda zikzaklar çiziyorum. Fırına ulaştığımda yüreğim çılgınca çarpmaya başlıyor. Gözlerimin önünde bir katliam manzarası var.</p>

  <p class="block_20">Tıp personeli kimi yaralı, kimi ölü, çevrede yatanlarla ilgileniyor. Kollar, bacaklar, vücut parçaları kana bulanmış, sokağa dağılmış. Bir adam, belden yukarısının yarısı parçalanmış, bir korkuluktan sallanıyor.</p>

  <p class="block_20">Dehşet içinde donup kalıyorum.</p>

  <p class="block_20">David’i görüyorum: Kanlar içinde, giysilerine kemik ve doku parçaları yapışmış. Ayakta, yürüyor, diğerlerine yardım ediyor. Tanrı’ya şükürler olsun ki yaralanmamış. İnsanlar ekmek için kuyruğa girdiklerinde bir havan mermisinin düştüğünü, erkek, kadın, çocuk demeden birçok insanın öldüğünü anlatıyor. Kuyruğun o kadar gerisindeymiş ki, patlamayı sadece sarsıntıyla atlatmış.</p>

  <p class="block_20">Hayatta olduğuna şükrederek ona sarılıyor, öpüyorum.</p>

  <p class="block_7"> </p>

  <p class="block_7"> </p>

  <p class="block_20">Top atışları Noel’den sonra, Sırpların kuşatmayı kaldırmalarıyla duruyor.</p>

  <p class="block_20">David bir an önce buradan ayrılıp Amerika’ya gitmemizi istiyor.</p>

  <p class="block_20">“Israr ediyorum, Lana.” Sesindeki kaygı tınısını işitiyorum.</p>

  <p class="block_20">Anne ve babasına telefon ediyor, onlar da uçak biletlerimiz için para gönderme derdinde.</p>

  <p class="block_20">Fakat o gün babamın hasta olduğunu öğreniyorum.</p>

  <p class="block_20">Hareket edemeyecek kadar hasta.</p>

  <p class="block_20">David’e babamın çiftliğine gidip, yola çıkacak kadar iyiyse buraya getirmek zorunda olduğumuzu söylüyorum.</p>

  <p class="block_20">Babamı tek başına bırakıp gidemem. Onu kurtarmalıyım.</p>

  <p class="block_20">David yapacağımız yolculuktan hiç mutlu değil, tehlikeli olabilir, ama Amerikan pasaportunu alacak, bu da bize bir çeşit koruma sağlayabilir.</p>

  <p class="block_20">“Sonra da bu ülkeden gidiyoruz, tamam mı?”</p>

  <p class="block_20">“Söz veriyorum David.”</p>

  <p class="block_20">Ve böylece Sinyor Banda’yla vedalaşıyor, ne zaman döneceğimizi bilmediğimizi, ancak yakında dönmeyi umduğumuzu söylüyoruz.</p>

  <p class="block_20">Birkaç parça eşyayla, kasvetli bir cumartesi sabahı yola koyuluyoruz.</p>

  <p class="block_20">Lakin Sırp tanklarının ve milis birliklerinin kanlı bir sefere başlamak için aynı sabah Saraybosna’nın kuzeyine doğru harekete geçtiklerinden habersiziz…</p>

  <p class="block_7"> </p>

  <p class="block_7"> </p>

  <p class="block_20">Şimdi dönüp geriye baktığım zaman, babamı kurtarmak için giriştiğimiz yolculuğun trajik bir hata olduğunu daha iyi anlıyorum.</p>

  <p class="block_20">Kocamla çocuklarımın hayatını ölümcül bir tehlikeye attığımı da.</p>

  <p class="block_20">Fakat nereden bilebilirdim ki?</p>

  <p class="block_20">Bunun, cehennem yolculuğundaki ilk adımım olacağını nasıl tahmin edecektim?</p>

  <p class="block_20">Bu topraklarda her an bir savaş olduğunu, bu ülkenin çoğunluğunu oluşturan Ortodoks Hıristiyan Sırpların, Katolik Hırvatların ve Bosna’nın Müslüman etnik gruplarının yüzyıllardan beri her fırsatta birbirlerinin gırtlaklarına sarıldıklarını söyleyenler var.</p>

  <p class="block_20">Yalan söyleyemeyeceğim: Aynı kasabayı veya köyü paylaşıyor olsak da, sadece atalarımızın akan kanı yüzünden, tarihin ve savaşların bizi birbirimize düşman ettiğini reddetmeyeceğim.</p>

  <p class="block_20">Oysa gerçekte kimse kimseden nefret etmiyor. Sadece aptallar nefret eder. Birbirimizle boğuştuğumuz süreden çok daha uzun bir zaman hep birlikte, barış ve huzur içinde yaşadık.</p>

  <p class="block_20">Halbuki şimdi savaş davulları yeniden çalıyor. Bir zamanlar ülkeyi demir yumruğuyla bir arada tutan Tito çoktan gitti. Yugoslavya parçalanıyor, ama Belgrad’daki kötü, çılgın diktatör Slobodan Miloseviç güce aşık ve onu yitirmekten ödü kopuyor. Bu yüzden eski etnik nefretleri körüklüyor, ülkeyi parçaladıkları için Hırvatlarla Boşnakları suçluyor.</p>

  <p class="block_20">Sırpların hepsi Miloseviç’i desteklemiyor. İçlerinde onun yönetimine muhalif çok sayıda iyi ve insaflı insan var. Ama koca bir sepeti mahvetmek için Miloseviç ve dalkavukları gibi birkaç çürük elma yeterli.</p>

  <p class="block_20">Gelip çatan topyekûn savaş korkunç bir katliamı da yanında getiriyor…</p>

  <p class="block_20">O cumartesi eski Volkswagen’imizde, köyüme üç kilometre kala yolda yürüyerek, traktörlere veya römorklara binerek, yüzlerinde bir dehşet ifadesiyle kaçan sivil gruplara rastlıyoruz. İçlerinde komşularımızı görüyorum. Sırp milislerinin o sabah saldırıya geçtiğini, çekilmeden önce onlarca kişiyi öldürüp evleri ateşe verdikten sonra gittiklerini anlatıyor ve geri dönmemizi söylüyorlar.</p>

  <p class="block_20">David’le içimiz parçalanıyor. O, ailemizi tehlikeye attığımızı ve bir saniye bile yitirmeden vazgeçmemiz gerektiğini tekrarlıyor. Oysa ben bir saldırı daha olmadan babama ulaşmaktan başka bir şey düşünemiyorum. 65 yaşında, hasta ve yalnız.</p>

  <p class="block_20">Terk edilmiş evlerin önünden geçiyoruz. Boş kasabanın sokaklarında sakatlar, başsız kalmış bedenler görüyorum. Carla’yla Luka’nın dikkatini katliamdan başka bir yere çekmek için uğraşırken ikimiz de dehşetle siniyoruz. Çocuklar korkunç bir şeyler olduğunun farkındalar.</p>

  <p class="block_20">Hızla babamın çiftliğine varıyoruz. Top ya da havan mermisiyle yarı yarıya yıkılmış ahırdan dumanlar tütüyor. Bir tarlada sığır leşleri yatıyor. Ve orada, ahır duvarına bağlanmış, üzerinde siyah savcı cüppesi, gözleri ölümün dehşetiyle açık, babam dikiliyor.</p>

  <p class="block_20">Gırtlağı kesilmiş, kanı göğsünü ıslatmış.</p>

  <p class="block_20">Gözlerimin önündeki dehşete inanamıyorum. Ona doğru koşarken, David çocukların yanında kalıyor. Babam utangaç ve benim için çoğu bakımdan gizemli biriydi, oysa şu anda onu ne kadar çok sevdiğimi fark ediyorum.</p>

  <p class="block_20">Ölü bedenine sarılarak, hıçkırıklara boğuluyorum. David’in yüzü kül gibi. Çocuklara arabadan çıkmamalarını söylüyor, ama Carla dedesini görüp bir çığlık atıyor. Silah sesi duyuyoruz ve kanımız donuyor.</p>

  <p class="block_20">Korkudan dehşete kapılmış bir komşu eski traktörünü kükreterek avluya giriyor.</p>

  <p class="block_20">“Lana, buradan uzaklaşmanız gerek. Sizi uyarmak için döndüm.”</p>

  <p class="block_20">“Babama bunu kim yaptı?”</p>

  <p class="block_20">“Mila Şavik’in milisleri.”</p>

  <p class="block_20">Kasabada herkes Mila Şavik’i tanırdı. Bosnalı Sırp bir avukatın oğluydu ve babasının ailesiyle aramızda düşmanlık vardı.</p>

  <p class="block_20">“Şavik Kızıl Ejderhalar adlı bir birliğin başında. İçlerinden bazıları, muhtemelen tanıdığın yerli Sırplar. Hepsi kasap gibi. Sırp olmayan ya da yanlarında yer almayan herkesi yok etmeye yemin etmişler.”</p>

  <p class="block_20">Silah sesleri yakınlaşıyor.</p>

  <p class="block_20">Komşum, “Hemen burayı terk edin Lana, geri dönüyorlar,” diye haykırıyor ve ardında kesif bir mazot kokusu bırakarak, traktör gürültüsü içinde uzaklaşıyor.</p>

  <p class="block_20">Pek bir şey düşünemeden baş ve işaretparmaklarımla babamın gözlerini kapatıyor, soğuk yanağını öpüyorum. Onu gömmek istiyorum fakat David beni Volkswagen’a sürüklüyor. “Lana! Bak!”</p>

  <p class="block_20">Çiftliğe yaklaşan bir askeri konvoy. David telaşla, “Hemen anayola ulaşmalıyız,” diye haykırıyor. “Kurtulmak için tek şansımız anayola ulaşmak.”</p>

  <p class="block_20">Çocuklar ağlıyor. David motoru çalıştırıyor. Öndeki kamyon bizi görüp hızlanıyor. Kasasındaki üniformalılar silahlarını doğrultuyor. Yüreğim çılgın gibi çarpıyor.</p>

  <p class="block_20">Bir mermi ön camımızda patlıyor, Luka’nın başını bir parmakla ıskalıyor. Ardından iki mermi de arabanın damından sekiyor. Carla’yla bağırıyoruz.</p>

  <p class="block_20">Luka dehşet içinde yalvarıyor. “Anne, baba…”</p>

  <p class="block_20">David gaz pedalını yere yapıştırıyor.</p>

  <p class="block_20">Motor yaralı bir hayvan gibi böğürüyor ve Şavik’in adamlarından uzaklaşıyoruz.</p>

  <p class="block_7"> </p>

  <p class="block_7"> </p>

  <p class="block_6">Carla okumaya ara verdi. Günlükten birçok sayfanın eksik olduğunu fark etmişti.</p>

  <p class="block_6">Başını kaldırıp Dr. Leon’a baktı. “Sayfalardan bazıları yırtılmış ya da çıkarılmış. O sayfalara ne oldu?”</p>

  <p class="block_6">“Hiçbir fikrim yok. Günlük Baize’den aldığım gibi. Durmak ya da ara vermek ister misin?”</p>

  <p class="block_6">“Hayır, devam edeceğim.”</p>

  <p class="block_6">Sayfayı çevirdi ve okumayı sürdürdü…</p>

  <p class="block_7"> </p>

  <p class="block_7"> </p>

  <p class="block_20">Dubrovnik’e kaçmak için en hızlı yolun Saraybosna üzerinden geçtiğine karar veriyoruz.</p>

  <p class="block_20">David oradan ülkeyi terk etmemiz gerektiğini düşünüyor.</p>

  <p class="block_20">Saraybosna bir zamanlar Balkanlar’ın Kudüs’ü olarak anılırdı.</p>

  <p class="block_20">Katolik ve Ortodoks kiliseleri, sinagogları ve camileriyle 400.000 kişiyi aşkın nüfusa sahiptir ve Hıristiyanların, Yahudilerin ve Müslümanların yüzyıllarca bir arada yaşadıkları, hoşgörüsü, sanatı ve kültürüyle tanınan bir kenttir.</p>

  <p class="block_20">Ne var ki bütün bunlar 1992 Nisanı’nda, Saraybosna’ya girdiğimiz o gün değişecekti.</p>

  <p class="block_20">Hiçbir yerde durmadan yol alıyor ve şehre henüz girmişken radyodan Sırp generali Stanislav Galiç’in Saraybosna’yı kuşattığını duyuyoruz.</p>

  <p class="block_20">Saraybosna içindeki herkes kapana kısılıyor.</p>

  <p class="block_20">Hâlâ babamın acısını hissediyorum. Orada gömülmeden, sıçanlara yem olmak üzere yatan cesedini düşündükçe dehşete kapılıyorum.</p>

  <p class="block_20">Logavina Sokağı’nda küçük bir evi olan kuzinim Raisa’yı buluyoruz.</p>

  <p class="block_20">Sarışın, ufak tefek -o kadar ufak tefek ki, hep yüksek topuklu ayakkabı giyer- ve siniri burnunda biri, ama bizi gördüğüne memnun oluyor ve evine davet ediyor.</p>

  <p class="block_20">Raisa kocasından boşandı ve Peter adlı sekiz yaşında bir oğlu var. Peter, David’e ve bana teyze ve amca diyor. Bir de hareketli bir köpekleri var, Pablo. En azından Carla ve Luka’nın oynayacak arkadaşları olacak.</p>

  <p class="block_20">Kendini bildi bileli sinirlerinden şikâyet eden Raisa sigaranın birini söndürüp bir diğerini yakıyor. Oğlu için kaygılanıyor, hayatta kalmak için kaygılanıyor.</p>

  <p class="block_20">“Bu top mermileri ve keskin nişancılar beni çıldırtacak.”</p>

  <p class="block_20">Sigara sıkıntısı başlayıp, içecek sigara bulamayınca Raisa’nın sinirleri keman teli gibi geriliyor. Huzursuz bir köpek gibi evin içinde volta atıyor.</p>

  <p class="block_20">“Tanrı günah yazmasın, ama bir sigara için sol bacağımı verirdim.”</p>

  <p class="block_20">Her sabah beşte başlayarak günde 300 yüzden fazla top ve havan mermisi kenti dövüyor. Deliksiz bir gece uykusu uyumak imkânsız. Herkesin gözü kan çanağı gibi.</p>

  <p class="block_20">Dün iki genç aşık -Hıristiyan bir kızla Müslüman bir delikanlı- Vrbanya Köprüsü’nü aşarak kentten kaçmaya çalıştı. Keskin nişancılar tarafından biçildiler. Cesetleri orada, çürümeye terk edildi. İnsanlar onlara Saraybosna’nın Romeo ve Jüliet’i adını taktı. Bugün, hava keskin nişancıların hedef alamayacağı kadar kararınca, köprünün yakınına aşıklar için çiçek bıraktım. Her yerde kontrol noktaları ve barikatlar var.</p>

  <p class="block_20">Evin karşısındaki duvara birileri, “Cehennemin başkentine hoş geldiniz,” diye yazmış.</p>

  <p class="block_20">Ürperiyorum. İçimden bir ses her şeyin daha da kötüleşeceğini fısıldıyor.</p>

  <p class="block_7"> </p>

  <p class="block_7"> </p>

  <p class="block_20">Sokaklardaki söylentiyi hepimiz duyuyoruz: Saraybosna kuşatması yeni bir Stalingrad olacakmış.</p>

  <p class="block_20">Ve sanki bir alamet gerekirmiş gibi, bu akşam şiddetli bir fırtına var. Gürültülü ve ürkütücü, karanlıklar şimşek ve gök gürültüsüyle yarılıyor.</p>

  <p class="block_20">Fırtınalar Luka’yı huzursuz eder. Mavi battaniye parçasına sarılıyor ve “Anne, Luka korkuyor,” diye ağlıyor.</p>

  <p class="block_20">Sarılıp teselli etmeye davranıyorum, ama Carla, “Hayır anne,” diyor, “Bana bırak.”</p>

  <p class="block_20">Kardeşini kollarına alıyor. “Tamam, Luka. Korkacak bir şey yok. Carla seni koruyacak.”</p>

  <p class="block_20">Luka, Carla’ya sokuluyor ve battaniyesine sarılıyor. Battaniyesi olmadan gözlerini yummaz. Huzursuz gecelerde, ya da top atışlarından rahatsız olduğumuz zamanlar, Tanrı’nın bir lütfu gibi. Luka sadece elleriyle battaniyenin bir ucunu tutarsa uyuyabiliyor.</p>

  <p class="block_20">İki meleğime bakarken, Carla’nın Luka’yı ne kadar çok sevdiğini, onu nasıl koruduğunu düşünerek gülümsüyorum. Birbirlerine o kadar yakınlar ki. Birinin başına bir şey gelse, diğerinin yıkılacağından korkuyorum.</p>

  <p class="block_20">Bir ebeveyn çocuğunun rehinesidir. Çocuklar, kendi çocukları olana kadar bir anne veya babanın onları korumak için hayatlarını feda edeceğini anlayamaz.</p>

  <p class="block_20">Bu kuşatmayı sağ salim atlatabilmemiz hususunda umutsuzca endişeleniyorum.</p>

  <p class="block_20">Saraybosna’nın dünyanın en büyük toplama kampı haline geldiğini söylüyorlar.</p>

  <p class="block_20">Gaz yok, elektrik yok. Su günlerdir kesik. Yiyecek gittikçe azalıyor. Ateş yakmak için ağaçlar kesiliyor.</p>

  <p class="block_20">İnsanlar umutsuzluğu her zamanki gibi kara mizahla yenmeye çalışıyor.</p>

  <p class="block_20">Birileri bir duvara soğuk bir espri çiziktirmiş: “Saraybosna’yla Auschwitz arasındaki başlıca fark nedir? Saraybosna’nın aksine, Auschwitz’te düzenli gaz dağıtımı vardı.”</p>

  <p class="block_20">Tramvaylarla otobüsler çalışmıyor.</p>

  <p class="block_20">Trenler de kentten ayrılamıyor, zira raylar havaya uçurulmuş.</p>

  <p class="block_20">Tek giriş çıkış yolu, havadan. Ama havaalanı Sırp birliklerinin elinde.</p>

  <p class="block_20">Dedikodulara göre paran varsa gidiş bileti alabiliyormuşsun.</p>

  <p class="block_20">Oysa bizim paramız yok, en azından yeterli paramız yok. Ve elimizdekileri de yiyeceğe ayırmak zorundayız. Yiyecek sıkıntısı çekiliyor. Her şeyin sıkıntısı çekiliyor.</p>

  <p class="block_20">Bizi kara mizah ayakta tutuyor. “Kötü haber, evinin top mermisiyle yarı yarıya yıkıldığı. İyi haber, evini CNN’de görebileceksin.”</p>

  <p class="block_20">Her akşam dinlediğimiz radyo istasyonu bile yayınına aynı cümleyle başlıyor: “Radyoları için hâlâ pili bulunan siz üçünüze iyi akşamlar…”</p>

  <p class="block_7"> </p>

  <p class="block_7"> </p>

  <p class="block_20">Şiddetin ve çılgınlığın sınırı yok.</p>

  <p class="block_20">Günler keskin nişancılardan kaçarak geçiyor. Buna Saraybosna Dansı deniyor. İnsanların keskin nişancı menzilindeki bir sokağı geçmeye karar vermeden önce ileri geri attıkları tereddütlü adımlar.</p>

  <p class="block_20">Sokaktaki her hareket bir keskin nişancı kurşununa davetiye gibi. Açlıktan ölmemek için yiyecek bir şeyler bulmaya çalışan yaşlı kadınlar, çocuklarını kucaklarına almış genç anneler. Keskin nişancılar kimi hedef aldıklarına bakmıyor bile.</p>

  <p class="block_20">Dün gece, evin yakınlarına bir roket mermisi düştü. Damdan arduazlar kopardı. Şimdi yağan yağmur içeriye akıyor.</p>

  <p class="block_20">Raisa sokakta bulduğu bir izmariti tüttürüp akan dama bakıyor. “İyi tarafından bak. Hiç olmazsa hepimiz duş yapabileceğiz.”</p>

  <p class="block_20">Dün yerlilerin yakaladıkları bir Sırp nişancısını sokaklarda gezdirdiğini gördüm. Amcasının tüfeğini kapmış, 15 yaşında melek yüzlü bir çocuk. Çan kulesine gizlenip gördüğü herkese ateş açmış.</p>

  <p class="block_20">Biri beş yaşında, on kişiyi vurup öldürdüğünü anlattılar. Nişancı çocuk öylesine masum görünüyor ki. Sürüklenip götürülürken hayatının bağışlanması için yalvardığını işittim.</p>

  <p class="block_20">Kalabalık onu bir elektrik direğine asarken ürküp uzaklaştım; çocuğun çığlıkları günler boyu kulaklarımda çınladı.</p>

  <p class="block_7"> </p>

  <p class="block_7"> </p>

  <p class="block_20">Raisa yine tatsız günlerinden birini yaşıyor.</p>

  <p class="block_20">Amerika’ya gidersek, onu ve Peter’ı da almamız için yalvarıyor. David elinden geleni yapacağına söz veriyor. Raisa’nın yüzünde güller açıyor.</p>

  <p class="block_20">Peter’la birlikte dans etmeye başlıyor; Peter heyecan içinde, kahkahalar atıp duruyor.</p>

  <p class="block_20">David’e beyzbol izlemeye bayıldığını söylüyor. Oynadığı lastik tenis topunu gösterip, beyzbol topuymuş gibi yapıyor. Okuldaki coğrafya kitabını açıyor ve David’in ailesinin New York’un neresinden geldiğini göstermemizi istiyor.</p>

  <p class="block_20">“New York’a gidebilir miyiz David Amca? Bana sosisli sandviç alırsın. Gerçek bir beyzbol kasketi alıp beni maça götürür müsün?”</p>

  <p class="block_20">David göz kırpıyor. “Sosisli sandviçle beyzbol maçı -tamam, anlaştık Peter.”</p>

  <p class="block_20">O gece, Raisa bir şişe armut brendisi açıyor.</p>

  <p class="block_20">Biz büyükler sarhoş oluyoruz. Daha iyi kutlamak için, Raisa değerli sigaralarından birini tüttürüyor. Aldığı iki paket ona bir servete mal oldu. Kuşatmayla birlikte, sigaralar altın pahasına satılıyor.</p>

  <p class="block_20">Raisa bize kitlesel Müslüman ve Sırp katliamlarından bahsediyor. Kadınların, çocuk ve bebeklerin vahşice öldürüldüğü köylerden. Askerlerin çocuklarını öldürmesini izlemeye zorlanan büyüklerden. Çılgınlıkları her tarafa yayılmış. Daha fazlasını dinleyemiyorum.</p>

  <p class="block_20">Raisa, Sırplar kentin tümünü ellerine geçirir ve intikam almaya başlarsa Peter’ı ve kendini öldüreceğine yemin ediyor.</p>

  <p class="block_20">Bir bardak daha ve iyimserlik üstün geliyor. “Biraz talihimiz varsa, bu sefalet sonsuza dek süremez.”</p>

  <p class="block_20">Değerli sigarasını kulağının arkasına sıkıştırdıktan sonra keskin nişancıların atış menzilindeki sokakta karşıdan karşıya koşmaya hazırlanan adamla ilgili komik bir öykü anlatıyor.</p>

  <p class="block_20">Sokağın yarısını geçmişken bir silah sesi duyuluyor, kurşun adamın kulağının yarısını koparıyor. Beriki dizlerinin üzerine çöküyor, bir eliyle yarasını tutarken, diğeriyle yerde bir şeyler arıyor.</p>

  <p class="block_20">Arkadaşı, “Sipere gir geri zekâlı!” diye bağırıyor. “İkinci kulağın yok mu?”</p>

  <p class="block_20">Raisa bir eliyle çizmesini şamarlıyor ve kahkahalar içinde adamın cevabını tekrarlıyor: “Kulağı umursayan kim! Ben sigaramı arıyorum.”</p>

  <p class="block_7"> </p>

  <p class="block_7"> </p>

  <p class="block_20">Ertesi gün, Raisa hepimiz için yiyecek bir şeyler bulmaya çıkıyor.</p>

  <p class="block_20">Üç silah sesi duyuluyor. Raisa haykırarak içeri koşuyor. “Oğlum… Oğlum… Tanrı aşkına bir şeyler yapın!”</p>

  <p class="block_20">Önde David, peşinden de ben dışarı fırlarken, Carla ve Luka’yı içeride kalmaya zorluyoruz.</p>

  <p class="block_20">Peter’ı sokakta, giderek yayılan bir kan gölünün içinde yatar buluyoruz.</p>

  <p class="block_20">Raisa keskin nişancıların ulaşamadıkları bir yan sokakta, sözde beyzbol oynamasına izin vermiş. Peter’ın attığı top sıçrayıp sokağa kaçmış. Topunun peşinden koşarken başından vurulmuş. Sol bacağı seğiriyor, hâlâ yaşıyor.</p>

  <p class="block_20">Köpek ona doğru koşuyor, yeni bir kurşun kaldırımdan sekiyor, köpek geri kaçıyor.</p>

  <p class="block_20">Ben ve birkaç komşunun zapt etmeye çalıştığı Raisa çılgın gibi. Biri keskin nişancıyı nallamaya çalışırken birbiri ardına silah sesleri duyuluyor. Peter’ın vücudu hâlâ seğiriyor. David ona doğru koşuyor ve kollarına alıyor. Ardından bir silah sesi daha işitiliyor, kurşun kucağında Peter’la eve koşan David’in hemen yanından geçiyor.</p>

  <p class="block_20">Zavallı çocuk çoktan ölmüş.</p>

  <p class="block_20">Hepimiz tesellinin ötesindeyiz. Raisa cin çarpmış gibi; bağırıyor, ağlıyor, Tanrı’ya yalvarıyor. Bir doktor ilaç yutturup onu sakinleştiriyor.</p>

  <p class="block_20">Komşuların yardımıyla Peter’ı yatağına yatırıyoruz. O kadar inanılmaz geliyor ki: Bir gün önce beyzbol ve sosisli sandviçten bahsediyordu, şimdi ölü. Köpeği Pablo, Peter’ın kapısının önünde bütün gece boyunca inleyip duruyor.</p>

  <p class="block_20">Neredeyse hiç uyumuyorum, aldığı ilaçlardan dolayı hâlâ komadaymış gibi yatan Raisa’ya David’le birlikte sırayla göz kulak oluyoruz. Peter için ağlayarak kâbus gibi bir uykuya dalıp dalıp çıkıyorum.</p>

  <p class="block_20">Şafak sökerken uyanıyorum, Raisa gitmiş. Yüreğim boşa vuruyor sanki. Onu Peter’ın naaşının yatırıldığı odada buluyorum.</p>

  <p class="block_20">Sevgili oğlunun göğsü üzerine uzanmış, ona sarılmış.</p>

  <p class="block_20">Vücudu hareket etmiyor.</p>

  <p class="block_20">Ekmek bıçağını ve bileklerini kestiği yerde pıhtılaşmış kızıllığı işte o an görüyorum…</p>

  <p class="block_7"> </p>

  <p class="block_7"> </p>

  <p class="block_20">Carla ve Luka sarsılıyor.</p>

  <p class="block_20">Hepimiz kederliyiz.</p>

  <p class="block_20">Raisa ve Peter’ı mezarlığa götürmek çok tehlikeli. Şimdilik ikisini de arka bahçeye gömmek zorundayız. Komşular mezar kazmada David’e yardım ediyor. Dua okuyoruz. Bitince, zavallı köpek bahçede kıvrılıp yatıyor, sanki hayatının sonsuza dek değiştiğini biliyormuş gibi, mutsuz.</p>

  <p class="block_20">Carla için kaygılanıyorum.</p>

  <p class="block_20">Sevgimizin zorlandığı dönemler oldu. Geçmişte, aramızda genellikle benim hatamdan kaynaklanan bir mesafe vardı. Onun böylesine inatçı, bu kadar kararlı ve bağımsız olmasını istemediğim günler yaşadık. Çoğu kez yıprandım. Ne var ki, kızımı giderek kendi kişiliğiyle, olduğu gibi kabul ederek bu mesafenin üstesinden geldim.</p>

  <p class="block_20">Her zaman iradeli ve haksızlığı eleştirmeye hazır. Bu özelliklerinden yoğun gurur duyduğum günü hatırlarım.</p>

  <p class="block_20">Dokuz yaşındaydı ve okula otobüsle gidiyordu; bazen ona eşlik ederdim. Bir gün, Tomas adlı küçük bir çocuk ötekilerin alay konusu oldu. Tomas zihinsel olarak biraz yavaştı ve öteki çocuklar onunla alay ederlerdi.</p>

  <p class="block_20">Carla, “Neden böyle yapıyorlar anne?” diye sordu. “Neden bu kadar acımasız davranıyorlar?”</p>

  <p class="block_20">Ben daha cevap vermeye fırsat bulamadan Carla ön tarafa yürüdü, Tomas’ın yanına oturdu ve ateş saçan gözlerini o zorbalara dikti. Ondan sonra her gün Tomas’ın yanına oturarak arkadaş oldu. Çocuğa sataşmak isteyen kim varsa, önce Carla’yla uğraşması gerekecekti.</p>

  <p class="block_20">Oysa sevdiğim o küçük ve cesur kızın gördüğü korkunç olaylardan sonra içine kapanmasından korkuyorum.</p>

  <p class="block_20">Çevresindeki cehennemden soyutlanmak için bazı günler bir köşede oturup başını dizlerinin arasına gömüyor ve elleriyle kulaklarını kapatıyor.</p>

  <p class="block_20">Luka onu ileri geri sallanır görünce sütümsü gözüyle bana bakıyor ve sanki bütün bunlar oyunmuş gibi gülümsüyor. Ardından Carla’yı taklit ediyor, ellerini yüzüne kapatıyor ama arada bir parmaklarının arasından ablasını gözetliyor.</p>

  <p class="block_20">Onlara hoş şeyleri, mutlu şeyleri, hatırladıkları güzel günleri düşünmelerini söylüyorum. Deniz kenarında, ya da annemle babamın çiftliğinde oyun oynadıkları günleri. Tanrım, David’le benim onları ne kadar sevdiğimizin farkındalar mı? Ne kadar endişelendiğimizi anlıyorlar mı? Güvenliklerinden kaygılanarak, yüreğimizin ne kadar kanadığının?</p>

  <p class="block_20">Kuşatma altındaki bir kentte yaşamanın maliyeti yavaş yavaş ortaya çıkıyor.</p>

  <p class="block_20">David çok daha sessiz, çok daha ciddi ve endişeden neredeyse hiçbir şey yemiyor.</p>

  <p class="block_20">Buraya geldiğimizden beri resim yapmadı.</p>

  <p class="block_20">Hepimiz zayıfladık, yaralar dökmeye başladık. Artık tek yiyeceğimiz konserve ton, sirkede bekletilmiş sebze ve turşu. Talihimiz varsa, biraz yulaf lapası. İnsanların ot ve ısırgan çorbasıyla doyduğu söyleniyor. Hiçbir yerde et yok.</p>

  <p class="block_20">İnsanlar balkonlarda çiçek yerine domates, şifalı ot veya patates yetiştiriyor.</p>

  <p class="block_20">Bir gün köpek, Pablo, kayboluyor.</p>

  <p class="block_20">Bir hafta geçiyor, ama onu bulamıyoruz.</p>

  <p class="block_20">Bir komşu, ev hayvanlarının etleri için çalındığını anlatıyor.</p>

  <p class="block_20">Çocuklara söylemeye cesaret edemiyorum.</p>

  <p class="block_7"> </p>

  <p class="block_7"> </p>

  <p class="block_20">Öldürülme riskine girmeden dışarı çıkıp yiyecek bulmak imkansız hale geldi. Her gün daha fazla yıkılan ev, bombaların yol açtığı çukurlar, bodrumlarda saklanan korku dolu insanlar.</p>

  <p class="block_20">Bugün, Raisa’nın son sigaralarına karşılık bir torba havuç, bir kutu ton balığı ve bir kavanoz turşu aldım.</p>

  <p class="block_20">İki gün sonra, son yiyeceklerimiz de tükeniyor. David, Raisa’nın sakladığı bir kutu köpek maması ve birkaç köpek bisküvisi buluyor. Paketin üzerini okuyor.</p>

  <p class="block_20">“Nefesini ferahlatıp, diş taşını önler, diyor.”</p>

  <p class="block_20">Köpek bisküvisi dişleyerek gülümsüyor. Ardından konserve açacağını alıyor ve vıcık vıcık köpek mamasını bir tabağa boşaltıyor. Kokusu iğrenç.</p>

  <p class="block_20">“Bunu yemeyeceksin, değil mi, David?”</p>

  <p class="block_20">“Yanlış ağaca bacak kaldıracağımı mı düşünüyorsun?”</p>

  <p class="block_20">Havayı hafifleten, tipik David. Tatsız şakasına yüzümü buruşturuyorum.</p>

  <p class="block_20">“İçinde protein var. Doyurucu olur.”</p>

  <p class="block_20">Kaşığını jöleli bulamaca daldırıp, içindekileri yutuyor.</p>

  <p class="block_20">Beni ve çocukları düşündüğünü biliyorum.</p>

  <p class="block_20">Yemek zamanı tok olduğunu söyleyecek ve kendi payını bize paylaştıracak.</p>

  <p class="block_20">Lakin elbette bunu kabullenmiyor, sadece gülümsüyor ve bana göz kırpıyor.</p>

  <p class="block_20">“Havvv…”</p>

  <p class="block_7"> </p>

  <p class="block_7"> </p>

  <p class="block_20">Son odunlarımızı ve kömür topaklarımızı da yaktık. Donuyoruz.</p>

  <p class="block_20">Soğuk gecelerde, ısınmak için hep birlikte paltoların ve battaniyelerin altında birbirimize sarılıyoruz. Isınmak için yanacak ne varsa sobaya attık: Mutfak iskemleleri, kitap rafları, hatta Raisa’nın o çok sevdiği çizmeleri, Peter’in bir çift eski sandaleti.</p>

  <p class="block_20">Arka bahçede gömülü cesetlerini düşünüp kederleniyorum.</p>

  <p class="block_20">Daha da beteri, ertesi gece hırlamalar işitiyoruz. David gaz lambasıyla dışarıya çıkıyor. İki yabani köpek mezarları kazıyor. Köpeklerden birinin dişleri arasında çürümüş bir el var. David dehşet içinde bir kürek alıyor, köpekleri kovaladıktan sonra eli yeniden gömüyor.</p>

  <p class="block_20">Kimin eli olduğunu bilmek bile istemiyorum, o denli midem bulanıyor.</p>

  <p class="block_20">David’in nasıl sıskalaştığını görüyorum.</p>

  <p class="block_20">Dün bir dişi düştü: Yetersiz beslenme yüzünden.</p>

  <p class="block_20">Aklında bir şey olduğunun farkındayım. “Neler oluyor David?”</p>

  <p class="block_20">“Sonra konuşuruz, çocuklar uyuyunca.”</p>

  <p class="block_20">Islak gözlerindeki gerginliği, endişeyi görüyorum. O da benimkileri.</p>

  <p class="block_20">Hıçkırıyorum, kollarını bana doluyor ve sıkıca sarılıyor.</p>

  <p class="block_20">Ve orada, birbirimize dayanarak, iki dansçı gibi değil, rüzgardaki iki narin dal gibi sallanarak, birbirimizin kollarında sallanarak duruyoruz.</p>

  <p class="block_20">O gece, Carla ve Luka’nın yanında yatıyoruz.</p>

  <p class="block_20">Elektrik kesiliyor. Tek mumumuzu yakıyoruz.</p>

  <p class="block_20">Yemeklerimizi çocuklara verdik. David ve ben tabağımızdaki yulaf lapasıyla oynayarak, yiyormuş gibi yaptık. Luka aç kurt gibiydi, tabağında kalanları da yaladı.</p>

  <p class="block_20">David çocuklar uykuya dalana kadar saçlarını okşuyor. Luka her zamanki gibi mavi battaniye parçasına sarılıp Carla’ya sokuluyor.</p>

  <p class="block_20">David sessizce salona geçmemizi işaret ediyor. Beni kanepeye oturtup, boşuna yanmaması için mumu söndürüyor. Perdelerin arasından içeri ay ışığı doluyor. Gölgeler gibi oturuyoruz. David iki elimi de tutmak için uzanıyor.</p>

  <p class="block_20">“Lana, kalırsak ölürüz. Bu kuşatma yıllarca sürebilir.”</p>

  <p class="block_20">“Ne yapabiliriz ki?”</p>

  <p class="block_20">“Saraybosna’dan çıkmamız gerek. Yoksa kolay hedef oluruz.”</p>

  <p class="block_20">Sesimi çıkaramadım.</p>

  <p class="block_20">“Ne diyorlar biliyor musun? Ruhu olan herkes Saraybosna’dan gidiyor. Geride sadece ruhsuzlar kalıyor.”</p>

  <p class="block_20">David haklı. Sokakta amaçsızca dolaşan insanlar görüyorum. Canlı cenazeye benziyorlar.</p>

  <p class="block_20">“İyi de nereye gideceğiz?”</p>

  <p class="block_20">Dağlardan kaçmaya çalışırken yakalanıp öldürülenleri duydum. Kapana kısıldık.</p>

  <p class="block_20">“Lana, bugün biriyle tanıştım. Kuzeni Sırp subayıymış. Havaalanı otobüsü için özel pasolar ve Belgrad’a uçak bileti bulabilirmiş.”</p>

  <p class="block_20">Yüreğimin kanatlandığını, ama aynı hızla söndüğünü hissettim.</p>

  <p class="block_20">Herkes akşam kentten kalkan uçakla gitmek istiyor. Paran varsa, bir yer alabiliyorsun. Uçaklar Sırp askeri ve malzeme getiriyor ve o fahiş fiyatı ödeyebilenleri götürüyor. Bir söylentiye göre havaalanını Mila Şavik’in Kızıl Ejderhaları kontrol ediyormuş, hepsi de gangster gibiymiş.</p>

  <p class="block_20">“Şakayı bırak David. Paramız yok.”</p>

  <p class="block_20">“Volkswagen’i kabul ediyor. Bir de kalan nakit paramızı.”</p>

  <p class="block_20">“Ciddi misin?”</p>

  <p class="block_20">“Benim Amerikan pasaportum var. Sen karımsın. Çocuklarımız filen Amerikan vatandaşı. Gideceğimiz yer en yakın Amerikan konsolosluğu”</p>

  <p class="block_20">David’e bakıyorum. Ne kadar yetersiz beslenmiş ve endişeli göründüğünü fark ediyorum. Gözleri kan çanağı gibi, dudakları çatlak ve iltihaplı. Yine de onda bir güç, bizi bu çılgınlıktan kurtarmak için ne gerekiyorsa yapma kararlılığını görüyorum. Gözlerine baktığım zaman, orada hâlâ sevgiyi seçebiliyorum.</p>

  <p class="block_20">Dudaklarına dokunuyorum. “Sık sık neyi düşünüyorum biliyor musun?”</p>

  <p class="block_20">“Neyi?”</p>

  <p class="block_20">“Mostar köprüsündeki o günü.”</p>

  <p class="block_20">“Ne olmuş o güne?”</p>

  <p class="block_20">“Seninle birlikte atlamam gerekirdi.”</p>

  <p class="block_20">Gülümsüyor. “Neden?”</p>

  <p class="block_20">“Bizi onurlandırmak için. Sana senin için neler hissettiğimi göstermek için. Çünkü seni o gün de, şimdiki gibi sevdiğimi düşünüyorum.”</p>

  <p class="block_20">Tebessümü yayılıyor ve eksik dişine rağmen son derece yakışıklı görünüyor. “Bir daha Mostar’a gittiğimiz zaman atlarsın.”</p>

  <p class="block_20">“Bu söylediğini söz olarak kabul ediyorum.”</p>

  <p class="block_20">Öpüşüyoruz, sarılıyoruz, ağlıyoruz. Kucaklaşmamız neredeyse ıstırap verene kadar birbirimize sarılıyoruz. Geri çekiliyor ve elimi yanağında bırakıyorum.</p>

  <p class="block_20">“Gidersek tehlikeli olacak. Şavik ve adamlarından bazıları bizim köyden. Beni tanıyabilirler. İşler kötüye varabilir.”</p>

  <p class="block_20">Mila Şavik’i görmeye ya da dalkavukları tarafından tanınmaya hiç hevesli değilim.</p>

  <p class="block_20">David yüzüme anlamlı anlamlı bakıyor. “Kalırsak, çocuklarımız açlıktan ölür. Ya Peter gibi ya da top ateşiyle. Bu riski almak zorundayız. Görünüşünü değiştirmeye çalış. Saçını kısa kes, yüzünü bir eşarpla ört.”</p>

  <p class="block_20">“Ne zaman gidiyoruz?”</p>

  <p class="block_20">“Yarın akşam.”</p>

  <p class="block_7"> </p>

  <h2 class="block_16" id="id_14">14</h2>

  <p class="block_6">Carla günlüğü elinden bıraktı.</p>

  <p class="block_6">Sanki birinden yumruk yemiş gibi bir sersemlik hissediyordu. Sayfaları okurken kemiklerine sızmasını istediği, tümüyle bambaşka bir hayattı.</p>

  <p class="block_6">Büyük bir çabayla hatırlamaya çalıştı, şakaklarının zonklamasını duyana kadar zihnini zorladı.</p>

  <p class="block_6">Geçmişten kalma yüzleri anımsamaya başladı.</p>

  <p class="block_6">Başka bir dünyadan ruhlar gibi, önünde süzülüp duruyorlardı.</p>

  <p class="block_6">Annesinin yüzü.</p>

  <p class="block_6">Babasının.</p>

  <p class="block_6">Sevgili küçük Luka’nın.</p>

  <p class="block_6">Bir duygu seline kapıldığını hissetti.</p>

  <p class="block_6">“Bana kalırsa, bugünlük bu kadarı yeter, Carla.”</p>

  <p class="block_6">“N… Ne?”</p>

  <p class="block_6">“Bugün için yeterince okudun. Nasılsın?”</p>

  <p class="block_6">“Sarsılmış… Şaşkın… Etkilenmiş.”</p>

  <p class="block_6">“Kendini hazır hissediyorsan, okudukların hakkında biraz konuşmamız gerek.”</p>

  <p class="block_6">Okumayı sürdürmek istiyor, ama korkuyordu; zihninin derinliklerine saklanan, onu kapana düşürmeyi bekleyen anılardan korkuyordu.</p>

  <p class="block_6">Öte yandan, devam etmesi gerektiğini de biliyordu.</p>

  <p class="block_6">“Özür dilerim, ama günlüğün tamamını okumak istiyorum.”</p>

  <p class="block_6">“Bir solukta mı? Bunun pek akıllıca olacağından emin değilim.”</p>

  <p class="block_6">“Bu günlük anneme aitti.”</p>

  <p class="block_6">“Elbette.”</p>

  <p class="block_6">“Öyleyse, yasal olarak benim oldu. Başladığımı bitirmek istiyorum.”</p>

  <p class="block_6">“Carla, bunun mantıklı olmayacağına eminim; buna izin vermem etik olarak da doğru değil. Gerçekten bu olaylara adım adım yaklaşmak zorundayız. Yoksa bir risk var.”</p>

  <p class="block_6">“Ne riski?”</p>

  <p class="block_6">“Zihnin için aşırı yük. Tüm bu travmanın canlanmasıyla derin bir şoka girebilir, yıkılabilirsin.”</p>

  <p class="block_6">“Yine de okumak istiyorum. Ve yalnız kalmak istiyorum.”</p>

  <p class="block_6">“Yanık yarasından çekilip koparılan flaster hakkında ne dediğimi hatırlıyor musun?”</p>

  <p class="block_6">“Bu benim kararım. Lütfen saygı gösterin.”</p>

  <p class="block_6">“Carla, hayır, üzgünüm…”</p>

  <p class="block_6">“Kararıma saygı göstermelisiniz.”</p>

  <p class="block_6">Yaşlı doktor içini çekti. “Bundan gerçekten emin misin?”</p>

  <p class="block_6">“Kesinlikle.”</p>

  <p class="block_6">Genç kadının sesindeki kararlılığı işitti. “Hiç memnun değilim. Seni burada okurken yalnız bırakmak sahip olduğum her türlü mesleki güdüye aykırı. Ama anlaşılan başka seçeneğim yok.”</p>

  <p class="block_6">Gönülsüzce ayaklandı ve çalışma masasının alt tarafında kapı ziline benzer küçük pirinç düğmeyi işaret etti. “Yan odada olacağım.”</p>

  <p class="block_6">Kapıyı usulca kapatarak çıktı.</p>

  <p class="block_6">Carla günlüğü dikkatle açtı.</p>

  <p class="block_7"> </p>

  <p class="block_7"> </p>

  <p class="block_20">Aylardan beri ilk kez umudum var.</p>

  <p class="block_20">Bir de heyecan. O gece birkaç parça eşyamızı topluyoruz.</p>

  <p class="block_20">Belgrad’a, oradan da Amerika’ya gideceğiz. Buradan bir çıkalım, Saraybosna’da olanları dünyaya anlatmak istiyorum, dinlemeye hazır her gazeteye ve televizyon kanalına haykırmak istiyorum. Dünyanın okumasını istediğim günlüğüme bütün ayrıntıları yazdım.</p>

  <p class="block_20">Saçımı kestim.</p>

  <p class="block_20">Eski bir elbise, yıpranmış topuksuz ayakkabılar giyiyorum.</p>

  <p class="block_20">Omuzlarıma soluk bordo rengi, eski bir hırka alıyorum.</p>

  <p class="block_20">Makyaj yapmıyorum.</p>

  <p class="block_20">En eski paltom ve başörtümle 20 yıl daha yaşlı gösteriyorum.</p>

  <p class="block_20">O kadar kilo verdim ki, kendimi tanımakta güçlük çekiyorum. Aylarca süren yetersiz beslenmeden avurtlarım çöktü, cildim kül rengine döndü.</p>

  <p class="block_20">Ertesi akşam saat altıda, önde en ağır iki valizimizi sürükleyen David, çantalarımızı dört blok öteye, otobüs durağına taşıyoruz. Keskin nişancılardan ödümüz kopuyor.</p>

  <p class="block_20">Sırtımda bir sırt çantası ve kalan azıcık yiyeceğimizi koyduğum bir poşet var. Luka elimi tutuyor. Sırtında, büyükbabasıyla büyükannesinin hediyesi Thomas the Train çantasını taşıyor. İçine mavi battaniyeciğini ve sevgili oyuncaklarından birkaçını tıkıştırmış.</p>

  <p class="block_20">Carla, Luka’nın öbür elinden tutuyor ve kendi pembe küçük valizini çekiyor.</p>

  <p class="block_20">Otobüs durağında, etrafında çocukları ve eşyalarıyla en az 200 kişi var. Paniğe kapılıyorum: Hepimiz otobüse sığmayacağız.</p>

  <p class="block_20">Her birinde bir Sırp subayıyla üç otobüs geliyor. Herkes belgelerini gösteriyor. Gruplara ayrılıyor, otobüslere götürülüyor ve tıklım tıklım aracın arkalarında bir yere oturuyoruz. Motor çalıştırılıyor.</p>

  <p class="block_20">Carla diken üstünde. “Gerçekten gidiyor muyuz anne? Amerika’ya mı gidiyoruz?”</p>

  <p class="block_20">“Evet tatlım.”</p>

  <p class="block_20">Aylardan beri ilk kez gülümsediğini görüyorum. Büyükbabasıyla büyükannesinin verdiği gümüş doları avucunda sıkıyor. Özgürlük biletiymiş gibi, arada bir dolara bakıyor.</p>

  <p class="block_20">Ona sarılıyorum.</p>

  <p class="block_20">Luka da ona sarılmamı ve kendi gümüş dolarını istiyor. Kaybetmemesi için plastik zarfında ve sırt çantasının içinde kalmasında ısrar ediyorum. Çocuk mutlu, kıkırdıyor. Çocuklar ve ben daha önce hiç uçağa binmedik.</p>

  <p class="block_20">“Büyük bir uçağa mı bineceğiz anne? Doğum günüm için?”</p>

  <p class="block_20">“Evet Luka, doğum günün için.”</p>

  <p class="block_20">Bugün Luka’nın dördüncü yaş günü. Kutlamak için ne pastamız var, ne mumumuz ne de oğlumuza verecek en ufak bir armağan. Ona verebileceğim tek şey, aylardan beri çantamda sakladığım sertleşmiş iki şekerleme. Luka halinden memnun, birini emiyor, diğerini de Carla’ya veriyor. Ama Carla’yı biliyorum, birincisi bitince, bu ikinciyi de Luka’ya verecektir.</p>

  <p class="block_20">Yüreğim kanatlanıyor. Belki de David’le birlikte çocuklarımıza en değerli armağanı, özgürlüklerini verebileceğiz.</p>

  <p class="block_7"> </p>

  <p class="block_7"> </p>

  <p class="block_20">Havaalanı yolunda umuttan midem kasılıyor.</p>

  <p class="block_20">Otobüse motosikletli askeri polisler eşlik ediyor. Havaalanının yakınındaki kontrol noktalarının hemen hepsinde, Saraybosna’dan kaçmak isteyen kalabalıklar sokakları kilitliyor. Bazıları otobüsü tekmeleyerek şoförü durdurmaya çalışıyor. Korkunç bir manzara.</p>

  <p class="block_20">Anneler küçük çocuklarını kaldırıp otobüsün camlarına bastırıyor, kurtulmaları için en küçük çocuklarını yanımıza almamız için yalvarıyorlar.</p>

  <p class="block_20">Otobüsteki bütün yolcular kahrolup ağlıyor, çocuklar da öyle. Geride bıraktıklarımız için kendimi kötü hissediyorum. Otobüs hızlanıp kalabalıkları arkada bırakırken, üzücü manzaraları görmemeleri için Carla ve Luka’nın gözlerini ellerimle kapatmam gerekiyor.</p>

  <p class="block_20">Havaalanı girişine yaklaşırken top sesleri işitiyoruz. Otobüsteki Sırp subayı telsizden biriyle konuşuyor. Bitirince otobüs şoförlerine kaldırımın kenarında durmalarını ve motorları durdurmalarını söylüyor.</p>

  <p class="block_20">Top sesleri yakından geliyor. Yarım saat bekliyoruz. Bir uçağın havalandığını duyuyoruz, sonra top atışları yeniden başlıyor. Sırp subayı telsizle konuşuyor.</p>

  <p class="block_20">David subaya, “Ne oluyor?” diye soruyor.</p>

  <p class="block_20">“Top mermileri piste hasar verdi. Anayollar Sırp ordusunun denetiminde, onun için sizi Belgrad’a karayolundan götürme emri aldık. Bu cehennemden kurtulacağınız için dua edin. Şimdi sessiz olun.”</p>

  <p class="block_20">Tıkanık yollardan Belgrad’a varmak tüm gece sürebilecek uzun bir yol olabilir. Otobüsler hareket edip kuzeye yöneliyor. Her yerde topçu ateşinin ve yoğun savaşın izleri var. Sırp kontrol noktalarından geçerken hepimiz huzursuz oluyoruz. Otobüstekilerin büyük çoğunluğu Boşnak, birkaç da Hırvat var.</p>

  <p class="block_20">Saatler sonra, otobüslerimiz bir kontrol noktasında durduruluyor. Bir kamyon dolusu milisin yolu kapadığını görünce boğazım düğümleniyor.</p>

  <p class="block_20">Çarpıcı, gök mavisi gözlü ve takma dişleri ağzına oturmayan Alma adlı orta yaşlı bir kadın karşı sıradan uzanarak, “Yolunda gitmeyen bir şeyler var,” diye fısıldıyor. “Neyin peşindeler acaba?”</p>

  <p class="block_20">Subay otobüsten inip bir sigara yakıyor. Milis nöbetçileriyle gevezelik eder ve otobüsümüzü işaret ederken sırıttığını görüyorum. Birden yerini silahlarını çekmiş iki nöbetçi alıyor. İnsanlar itiraz ediyor, neler döndüğünü soruyor. Nöbetçiler tabancalarını sallıyor.</p>

  <p class="block_20">“Hepiniz yerlerinizde kalın. Konuşmak yasak.”</p>

  <p class="block_20">Otobüsler yeniden hareket ediyor. Doğuya, Belgrad’a yönelecek yerde, batıya gidiyoruz.</p>

  <p class="block_20">Herkes şaşkın ve endişeli. Korkudan bacaklarımın titrediğini, ağzımın kuruduğunu hissediyorum. David öfkeli. Nöbetçilerden birinin yanına gidiyor. “Biletlerimiz için dünyanın parasını verdik. Burada neler olduğunu söylesen? Amerikan vatandaşıyım, yanımda da karım ve çocuklarım-”</p>

  <p class="block_20">Nöbetçi David’e silahının kabzasıyla vuruyor.</p>

  <p class="block_20">David’in alnı yarılıyor, arkaya doğru sendeliyor.</p>

  <p class="block_20">Yanına koşuyorum.</p>

  <p class="block_20">Nöbetçi yüzünde çirkin bir sırıtışla bizi geriye itiyor. “Kim olduğunuz hiç fark etmez. Yerinizden kalkmamanızı söylemiştim.”</p>

  <p class="block_20">Çocuklar ağlıyor. Büyükler sessizce siniyor, herkes şoktan sarsılmış.</p>

  <p class="block_20">Carla ve Luka babalarına sarılıyor, bırakmak istemiyor.</p>

  <p class="block_20">“Canın yanıyor mu baba?” Carla yarasına tampon yapmasına yardım ediyor; David’in mavi gömleğinde kan lekeleri var.</p>

  <p class="block_20">“Hayır iyiyim, hiç acımadı. Gerçekten acımadı. Meraklanma.”</p>

  <p class="block_20">“Adam neden sana bunu yaptı baba? Bizi neden tutsak ettiler?”</p>

  <p class="block_20">Luka sanki ayan beyan ortadaymış gibi, başını sallayarak, “Çünkü cesur bir adam,” diyor. “Öyle değil mi baba?”</p>

  <p class="block_20">“Evet Luka. O cesur bir adam.”</p>

  <p class="block_20">Çocuklar anlamıyor. Nasıl açıklayabiliriz ki? Tüm bunların ben Boşnak olduğum için başımıza geldiğini, bunun savaş olduğunu ve Sırpların bizden nefret ettiğini.</p>

  <p class="block_20">David, “Bu işi nereye gidiyorsak, orada halledeceğiz,” diyor. “Hiç merak etmeyin, yetkili birine olanları anlatırım.”</p>

  <p class="block_20">Amerikan pasaportuna sıkı sıkı sarılıp kendinden emin görünmeye çalışıyor ama olanlardan sarsıldığını görebiliyorum.</p>

  <p class="block_20">Ben de sarsıldım. Bizi nereye götürüyorlar? David’in pasaportu bizi kurtarabilecek mi? Yetişkinlerin üzerine umutsuzluk çöküyor. Saraybosna’dan kurtulma vaadi bir oyunmuş gibi, kendimizi kandırılmış hissediyoruz. Ve içimde Sırp milislerin bir işe hazırlandıkları yolunda kasvetli bir duygu var.</p>

  <p class="block_20">Ama neye?</p>

  <p class="block_7"> </p>

  <p class="block_7"> </p>

  <p class="block_20">Dört saat sonra, karanlıkta, otobüsler bombalanmış bir köprünün önünde duruyor.</p>

  <p class="block_20">Yol boyunca, kalbimin boğazımda attığını hissedebiliyordum. Öldürülecek miyiz? David tüm gece sıkıca elimi tuttu.</p>

  <p class="block_20">Askerler kamyonlardan atlarken Luka, sırtında hâlâ Thomas the Train çantası, gözünü fal taşı gibi açmış, pencereden dışarı bakıyor. Dokunduğumda, Carla’nın titremekte olduğunu hissedebiliyorum. Büyükbabasıyla büyükannesinin verdiği gümüş doları elinden bırakmıyor, asabice avucunda çevirip duruyor. Çocuk aklından ne gibi korkular geçtiğini düşünmekten bile ürküyorum.</p>

  <p class="block_20">Nöbetçiler, kötü bakışlı adamlar, bağırarak bizi otobüslerden indiriyorlar.</p>

  <p class="block_20">İniyor, üzerlerinde bohçalar ve ağlayan çocuklar olan bavullarımızı sürüklüyoruz. Bardaktan boşanırcasına yağmur yağıyor. Sırılsıklamız. Bir levhada “Omarska 10 kilometre” yazıyor. Nöbetçiler bizi yürümeye zorluyor.</p>

  <p class="block_20">Bitkin vaziyette, çamurlu orman yolunda yürümeye çalışıyoruz. Luka su için yalvarıyor. Hiç suyumuz kalmadı. David nöbetçilerden birinden biraz su istiyor.</p>

  <p class="block_20">Adam bağırıyor ve yürümesini söylüyor. Nöbetçiler ağır yürüyenleri tüfeklerinin dipçikleriyle dövüyorlar.</p>

  <p class="block_20">Bütün anneler umutsuz, dehşete düşmüş ve bitkin görünüyor. Çocuklar ağlıyor.</p>

  <p class="block_20">Kır sakallı yaşlı ve çelimsiz bir adam yere yığılıyor. Bize ayak uyduramıyor. Biri inanamıyormuşçasına, “Adamlar… Adamlar onu öldürüyor,” diye fısıldıyor. “Nöbetçiler ihtiyarın gırtlağını kesiyor.”</p>

  <p class="block_20">Arkama dönüp bakıyor ve muhafızların adamın cesedini şarampole yuvarladıklarını görüyorum.</p>

  <p class="block_20">Hepimiz dehşet içindeyiz. Cesedi çürümeye terk edilmiş babamı hatırlıyorum ve içimi hüzün kaplıyor.</p>

  <p class="block_20">Bir, bir buçuk kilometre sonra küçük bir kız altını pisletiyor. Annesi kızın elbisesini geçtiğimiz bir derede umutsuzca yıkamaya çabalarken, muhafızlar kadıncağızla alay ediyor, onu dövüyorlar.</p>

  <p class="block_20">Ne var ki bunlar bizi bekleyenlerin yanında hiç olacak.</p>

  <p class="block_7"> </p>

  <p class="block_7"> </p>

  <p class="block_20">Sabaha karşı ikide “kampa” vardığımızda hava donduracak kadar soğuk.</p>

  <p class="block_20">Bir zamanların tarımsal araştırma laboratuvarı şimdi dikenli tellerle ve ışıldaklarla çevrili. Pencereler tel kafeslerle kapatılmış. Silahlı nöbetçiler kurt köpekleriyle devriye geziyor.</p>

  <p class="block_20">Bitkin halde, büyük bir meydana kadar yürütülüyoruz. Nöbetçiler erkeklerle 14 yaşını geçmiş çocukları bir tarafa, kadınlarla kalan çocukları bir tarafa ayırıyor. David erkekler ve erkek çocuklarla sıraya girmek zorunda kalıyor. Erkeklerle oğlanların ailelerinden ayrılması bizde öylesine bir ağlamaya ve korkuya neden oluyor ki, bir Sırp subayı deri copunu çıkarıyor.</p>

  <p class="block_20">Kırık boksör burnuyla ve ince çizgi gibi dudaklarıyla iriyarı biri; kalabalığın arasına girip erkekleri, kadın ve çocukları rastgele copluyor. “Sıraya girin. Soru sorulmadıkça konuşmayın. Kamp kumandanı geliyor, sessiz olun!”</p>

  <p class="block_20">Kalabalık sıraya girip susuyor. Daha sonra bu adamın kampın muhafızlardan sorumlu komutan yardımcısı Binbaşı Boris Arkov olduğunu öğreniyoruz.</p>

  <p class="block_20">Daha o an, ana binadaki yeşil boyalı kapı ardına kadar açılıyor. Eşikte beliren adamın yakışıklı, neredeyse yumuşak bir yüzü var, Arkov’dan daha tıknaz ve üzerinde subay üniforması ve başında da mağrurca bir yana yatırdığı kırmızı bir bere görülüyor. Koltuğunun altında deri bir binici kırbacı taşıyor.</p>

  <p class="block_20">Ceketinin bir koluna bir kokart işlenmiş: Kızıl Ejderha.</p>

  <p class="block_20">Yüreğim hızlanıyor.</p>

  <p class="block_20">Bakar bakmaz Mila Şavik’i tanıyorum.</p>

  <p class="block_20">Göz kamaştırıcı ışıkların altında elini beline koyarak duruyor, kırbacıyla çizmelerini dövüyor.</p>

  <p class="block_20">Üçüncü sıradayız ve Şavik’in ya da köyümden adamlarından birinin beni tanıması ihtimali karşısında dehşete kapılıyor ve başımı öne eğiyorum.</p>

  <p class="block_20">Şavik kırbacını bacağına vurarak ilk tutsak sırasının önünden geçiyor.</p>

  <p class="block_20">“Sırp tutsaklarına karşılık değiş tokuş yapana kadar siz Boşnaklar misafirimiz olacaksınız. Buradayken ya kurallara uyar ya da cezalandırılırsınız.”</p>

  <p class="block_20">Duruyor, tutsaklara sertçe bakıyor. “Hırsızlık, emirlere itaatsizlik, kaçmaya kalkışmak -bunların hepsi ciddi suçlardır ve bölge komutanının emriyle ölümle cezalandırılır. Sadece kadınlarla 14 yaşın altında çocuklar burada kalacak. Erkekler ve gençler yakındaki bir kampa yerleştirilecek. Muhafızlar, erkek tutsakları götürün.”</p>

  <p class="block_20">Kalabalıktan itiraz çığlıkları yükseliyor; erkeklerle gençler korku ve kuşku içinde, kadınlar ve çocuklar ağlaşırken, muhafızlar erkekleri tüfek zoruyla yakında park etmiş kamyonlara doğru sürüyor, itiraz edenleri tüfek dipçiğiyle dövüyor. Boris Arkov yine copuyla girişiyor.</p>

  <p class="block_20">Askerler asık suratlı David’i kamyonlardan birine doğru itiyor. “Lana, güçlü ol…”</p>

  <p class="block_20">Kamyonlar geldiğimiz yoldan geri dönüyor. David’in yüzünü seçiyorum. Cesurca el sallıyor.</p>

  <p class="block_20">Yüreğim korkuyla çarpıyor. Sırplar tarafından kurşuna dizilen erkeklerle gençlerin öykülerini duymuştuk. Dehşet içindeyim.</p>

  <p class="block_20">Luka benim ve Carla’nın eline yapışıyor.</p>

  <p class="block_20">Korku yüklü sesiyle ablasına, “İyi olacak mıyız Carla?” diye fısıldadığını duyuyorum. “Babayla anne de iyi olacak mı?”</p>

  <p class="block_20">Birden otobüsten Alma adlı kadının sesi duyuluyor. “Komutan, çocuklar için yiyecek ve içecek bulup bulamayacağımızı sorabilir miyim?”</p>

  <p class="block_20">Boris Arkov öfkeden kızarmış suratıyla Alma’yla arasındaki mesafeyi bir saniyede aşıyor. “Soru sorulmadıkça konuşmayın dememiş miydim?”</p>

  <p class="block_20">“Ama efendim, çocuklar aç ve susuz-”</p>

  <p class="block_20">Alma’ya acımasızca vuruyor. Copu kadının çenesine öyle bir şiddetle çarpıyor ki kadıncağız sendeleyip olduğu yere çöküyor ve alt dişleri ağzından fırlıyor. Muhafızlar yerde kayan takma dişleri görünce gülüyorlar.</p>

  <p class="block_20">Alma’nın yüzü yanaktan çeneye kadar yarılmış, fena halde kanıyor. Arkov durmak bilmiyor, bu kez çizmesiyle tekmeliyor. “Ayağa kalk. Ayağa kalk dedim!”</p>

  <p class="block_20">Alma debelenerek kalkmaya çabalıyor. Arkov tabancasını çıkarıyor.</p>

  <p class="block_20">Kalabalığı bir ölüm sessizliği sarıyor. Arkov’un Alma’yı öldüreceğinden eminiz. Luka’yı bacağıma doğru çekip, gözlerini ellerimle kapatıyorum.</p>

  <p class="block_20">Sonra yere düşen madeni bir cismin sesini duyuyorum. Bir saniye sonra Carla’nın gümüş dolarını düşürdüğünü, paranın Şavik’in ayaklarının dibine yuvarlandığını anlıyorum.</p>

  <p class="block_20">Şavik yere, çizmesine çarpan şeye bakıyor. Eğiliyor, yerden alıp inceliyor.</p>

  <p class="block_20">“Kimin bu?” diye soruyor.</p>

  <p class="block_20">Bir hareket yapmama fırsat kalmadan Carla ağzını açıyor ve kalbim duracak gibi oluyor. Her zaman iradeli oldu, haksızlığı eleştirmekten çekinmedi.</p>

  <p class="block_20">“Benim, efendim. Lütfen bu kadına zarar vermeyin.”</p>

  <p class="block_20">Şavik gözlerini Carla’ya dikiyor. “Buraya gel.”</p>

  <p class="block_20">Carla Şavik’in yanına gidiyor.</p>

  <p class="block_20">“Elini uzat.”</p>

  <p class="block_20">Carla elini uzatıyor. Şavik parayı usulca avucuna bırakıyor.</p>

  <p class="block_20">“Teşekkür ederim, efendim.”</p>

  <p class="block_20">“Bir şey değil.” Birden uzanıyor ve Carla’nın başını okşuyor. “Ne kadar güzel bir kız. Adın ne senin?”</p>

  <p class="block_20">“Marianna Carla Joran, efendim.”</p>

  <p class="block_20">Şavik’in elini Carla’nın başında oyalanır görüp irkiliyorum. Şavik bir anne olarak neler hissettiğimi bir bilse. Bacaklarımın korkudan, tiksintiden titremesini önleyemiyorum.</p>

  <p class="block_20">“Ne kadar terbiyelisin. Bu kadını tanıyor musun?” Çenesiyle Alma’yı gösteriyor.</p>

  <p class="block_20">“Evet, efendim. Lütfen ona zarar vermeyin. O iyi bir kadın.”</p>

  <p class="block_20">Şavik takma dişlerin düştüğü yere gidiyor, alıp nazikçe Alma’ya uzatıyor. “Sanırım bunlar sizin.”</p>

  <p class="block_20">Muhafızlar gülüşüyor. Şavik bir bakışla hepsini susturuyor.</p>

  <p class="block_20">Alma takma dişlerini alıyor.</p>

  <p class="block_20">O anda Carla kalbimi sarsan, çok cesur bir şey söylüyor.</p>

  <p class="block_20">Şavik’e bakıyor ve dünyanın en olağan şeyinden bahsedermiş gibi, “Lütfen efendim,” diyor, “Bu kadın size sadece gerçeği söylüyordu. O kadar uzun bir yoldan geldik ki. Herkes aç ve susuz, özellikle de çocuklar.”</p>

  <p class="block_20">Şavik ses çıkarmıyor. Yüzünün öfkeden solduğunu mu görüyorum? Loş ışıkta, söylemesi güç.</p>

  <p class="block_20">Boris Arkov kontrolünü kaybetmiş gibi. Tabancasını Carla’nın başına doğrultuyor. Eli kızgınlıktan titrerken, kızımın yüzüne doğrulttuğu tabancaya sessiz bir dehşetle bakıyorum. Carla dehşete kapılmış.</p>

  <p class="block_20">Ardından Arkov silahını Alma’nın başına çeviriyor. “Önce sen, yaşlı cadı.”</p>

  <p class="block_20">Tam kadının ölmesini beklediğim anda, Şavik sanki burada Arkov’un değil, kendi borusunun öttüğünü anlatmak için, bir böğürtü çıkarıyor.</p>

  <p class="block_20">“Kadını bırak Boris. Tutsakları sıraya sok.”</p>

  <p class="block_20">Deri binici kırbacını yanağı gözünden ağzına kadar yarılmış Alma’ya uzatıyor. “Beni duydunuz madam, sıraya girin.”</p>

  <p class="block_20">Ardından Carla’nın yanına geliyor ve neredeyse gülümsüyor. “Sen de küçük kız. Cesur birisin, kabul etmek gerek. Ama gelecekte sana söylenenleri yapmayı öğren; yoksa başına tatsız şeyler gelebilir.”</p>

  <p class="block_20">“Tamam efendim.”</p>

  <p class="block_20">Alma hayatta kaldığına dua ederek, emekleyerek sıraya giriyor, Carla tutsakların arasından geçerek yanıma geliyor.</p>

  <p class="block_20">Yüreğim hâlâ deli gibi çarpıyor. Kimsenin öldürülmemiş olması bir mucize.</p>

  <p class="block_20">Şavik, Carla’nın yanıma geldiği yere bakıyor.</p>

  <p class="block_20">Bakışları benim üzerimde oyalanıyor. Gözlerinde bir kırpışma mı görüyorum, yoksa hayal gücüm bana oyun mu oynuyor? Beni görmemesi için başımı eğiyorum. Tanrım, yalvarırım, hayır…</p>

  <p class="block_20">Şavik, Arkov’a dönüp parmaklarını şaklatıyor.</p>

  <p class="block_20">“Tutsaklara yiyecek. Çorba ve ekmek.”</p>

  <p class="block_20">Öfkeden kudurmuş Boris Arkov’un yüzünde Şavik’in çıldırdığını düşündüğü gibi bir ifade var.</p>

  <p class="block_20">“Dediğimi duydun Boris. Yatakhanelere yemek dağıtın. Küçükler için de süt. Şimdi adamlar tutsakları kalacakları yerlere götürsün.”</p>

  <p class="block_7"> </p>

  <p class="block_7"> </p>

  <p class="block_20">Daha sonra, Alma kollarını Carla’nın omzuna doluyor ve bedenini sarsan hıçkırıklara boğuluyor.</p>

  <p class="block_20">“Kızın olmasaydı çoktan ölmüştüm. Şavik’in karşısında böyle durmak için sağlam bir ruhu olmalı.”</p>

  <p class="block_20">Bir haftadan beri kampta kalan bir hemşire iğne ve iplikle, anestezi kullanmadan Alma’nın kanlı çenesini dikiyor. Alma iki kez bayılıyor, yine de iyi dayanıyor. Dişleri hâlâ elinde olduğu için şükrediyor.</p>

  <p class="block_20">Şavik’in söylediği gibi hepimize çorba ve ekmek, çocuklara da süt dağıtılıyor.</p>

  <p class="block_20">Alma’nın çenesi öylesine kötü halde ki ne yiyip içebiliyor, ne de dişlerini yerine takabiliyor ve bizler yemeğimizi bitirdiğimiz zaman sanki biz yetişkinlerin konuşmasını istiyormuş gibi bana bakıyor. Carla’ya diğer çocuklarla oynaması için Luka’yı yatakhanenin ucuna götürmesini söylüyorum.</p>

  <p class="block_20">Çocuklar gidince Alma’nın gözleri endişeyle kararıyor, büzülmüş, yaralı dudakları arasından bir uyarı kekelemeye çalışıyor.</p>

  <p class="block_20">“Şavik beni hayatta bırakmış olabilir, ama onun bir çılgın olduğunu duydum. Bir dakika önce nazikken, bir dakika sonra dengesiz davranabiliyor. Onun yakınındayken dikkatli ol.”</p>

  <p class="block_20">“İkisi de deli; hem Şavik hem de Arkov.”</p>

  <p class="block_20">Hemşire, Alma’nın yarasına tentürdiyot bastırıyor. “Şavik gelip gider, ama çoğu zaman buraya Arkov bakar. O herif gerçek bir canavardır.”</p>

  <p class="block_20">Bir kadın, “Haklarında ne biliyorsun?” diye soruyor.</p>

  <p class="block_20">“Onlara Habil ve Kabil diyorlar. Akrabalıkları yok ama iki kardeş gibi büyümüşler ve her an birbirlerinin gırtlaklarına sarılırlar.”</p>

  <p class="block_20">“Kardeş gibi mi?”</p>

  <p class="block_20">“Boris Arkov’un babası, İvan Arkov, Sırp mafyasının en tepesindeki gangsterlerden,” diyor hemşire.</p>

  <p class="block_20">Kadınlardan biri başıyla onaylıyor. “Doğru. Şavik’in babasının Arkov hesabına çalışan bir avukat olduğunu duymuştum. Şavik küçükken babası intihar edince, İvan Arkov onu kanatlarının altına almış ve oğlundan ayırt etmemiş.”</p>

  <p class="block_20">“Mila Şavik ve Boris Arkov’un arasında sona ermeyecek bir güç çekişmesi var.”</p>

  <p class="block_20">“Neden?”</p>

  <p class="block_20">“Günün birinde mafyanın başına geçmek için.”</p>

  <p class="block_20">“Bütün bunları sana kim anlattı?” diye soruyor hemşire.</p>

  <p class="block_20">“Herkes bilir bunları. Baba Arkov mafyanın reisi ve Kızıl Ejderhaları o denetler.”</p>

  <p class="block_20">“Onun hakkında başka ne biliyorsun?”</p>

  <p class="block_20">“Öylesine namussuzdur ki, öldüğünde onu toprağa vidalamaları gerekecek. Hırslı hayvanın teki. Gözü güç ve paradan başka bir şey görmez.”</p>

  <p class="block_20">“Başka?”</p>

  <p class="block_20">“Bu adamlara mallarımızı ve topraklarımızı almalarını ve halkımızı katletmelerini söyleyen de o. Birini öldürmek onun için hiçbir şey ifade etmiyor. Oğlu Boris de ağacın tam dibine düşmüş. Kalpsiz katilin teki.”</p>

  <p class="block_20">Alma, “Peki ya Mila Şavik?” diye soruyor.</p>

  <p class="block_20">Hemşire tentürdiyot şişesinin mantarını yerine yerleştiriyor. “Şavik, İvan Arkov’un emirlerini yerine getiren bir uşaktan başka bir şey değil.”</p>

  <p class="block_20">Ağzımı açmıyorum. Mila Şavik ve köyümüzdeki ailesi hakkında her şeyi biliyorum. Ve bunların gerçeğin tümü olmadığının da farkındayım. Yine de Alma’ya ne kadar azını anlatırsam, o kadar iyi olacak.</p>

  <p class="block_20">Gerçek onu ancak huzursuz edecektir.</p>

  <p class="block_7"> </p>

  <p class="block_7"> </p>

  <p class="block_20">Kamptaki ilk gecemiz cehennemden farksız. Diğer tutsaklardan bu kampa Şeytan Tepesi adını verildiğini öğreniyoruz.</p>

  <p class="block_20">İnsanların en korkunç işkencelerden geçirilip öldürüldükleri böylesi yerler olduğunu duymuştuk. Ama hiçbir şey insanı gerçeğe hazırlayamıyor.</p>

  <p class="block_20">Şeytan Tepesi kadın, genç kız ve yaşları bebeklikle 13 arasındaki erkek çocuklardan 500’ü aşkın tutsağı barındırıyor.</p>

  <p class="block_20">En küçük çocuklar korkmuş ve pisler; ağlamaları bir an olsun dinmiyor.</p>

  <p class="block_20">Nöbetçiler sürekli korku uyandıran, kalpsiz ve gaddar hayvanlar. O ilk gece, bomboş yatakhanelere tıkılıyoruz. Başımızı ranzalarımıza henüz değdirmişken an az 20 sarhoş nöbetçi içeriye dalıyor ve genç kadınların en güzellerini sürükleyerek götürüyor.</p>

  <p class="block_20">Zavallılar dışarıya sürükleniyor, yeşil kapıdan ana binaya sokulup, Şavik’in girişin hemen yanındaki odasının önünden geçiriliyor.</p>

  <p class="block_20">Daha sonra o yeşil kapılar bizim için dehşet kaynağı olacak; oraya bir kez girmeye gör, acımasızca sorgulanmaya, ırzına geçilmesine, dayak yemeye ya da her üçüne birden hazır olmalısın demektir.</p>

  <p class="block_20">Ve bazen seni ölüm bekler.</p>

  <p class="block_20">Tüm gece boyunca tecavüz edilen kadınların çığlıklarını duyuyoruz.</p>

  <p class="block_20">Çocukların yüzündeki dehşet tanık olunamayacak kadar korkunç. Çığlıkları işitmemeleri için Carla’nın ve Luka’nın kulaklarını kapatmaya çalışıyorum ama imkansız.</p>

  <p class="block_20">Kızlarının ırzına geçilmesini dinlemek zorunda kalarak inleyen o zavallı annelere acıyorum. Kızlardan biri sadece 14 yaşındaydı.</p>

  <p class="block_20">Bazı sapık nöbetçilerin erkek çocukları da götürdüğünü duyuyoruz.</p>

  <p class="block_20">Çığlıklar şafakla birlikte diniyor.</p>

  <p class="block_20">Bundan böyle, nöbetçilerin kurbanlarını sürükleyip götürmedikleri hiçbir gece olmayacak.</p>

  <p class="block_7"> </p>

  <p class="block_7"> </p>

  <p class="block_20">Burada gördüklerim, tanık olduğum insanlık dışı olaylar tarif edilmenin de ötesinde.</p>

  <p class="block_20">Nöbetçiler annelere veya genç kızlarına şehvetle bakıyor.</p>

  <p class="block_20">İçlerinden bazıları, birkaç parçalık eşyamızı çalan gangsterler. Bir kadının mücevheri ya da altın yüzükleri varsa alıyorlar. Kadınlardan birinin ağzı altın diş doluydu. Adamlar ağzına kerpeten soktu ve bütün dişlerini söktüler.</p>

  <p class="block_20">Tutsaklar ya Hıristiyan ya da Müslüman, Boşnak ya da Hırvat, ama çoğunlukla Müslüman.</p>

  <p class="block_20">İlk gece dağıtılan çorba, ekmek ve sütün dışında, dört gün boyunca çok az yiyecek ve su veriyorlar. Dillerimiz susuzluktan kabarıyor. Çocuklarımız ağlıyor, ama nöbetçiler duymazdan geliyor.</p>

  <p class="block_20">Bazı kadınlar daha fazla dayanamayan bebeklerinin cansız bedenlerini taşıyor.</p>

  <p class="block_20">Nöbetçiler onlara cesetleri bir kenara atmalarını söylüyor. İçlerinden biri karşı gelip nöbetçilere küfür edince, kendisini sürükleyip götürüyorlar.</p>

  <p class="block_20">Onu bir daha görmeyeceğiz.</p>

  <p class="block_7"> </p>

  <p class="block_7"> </p>

  <p class="block_20">Mila Şavik’in güzel ve küçük kadınlara zaafı var.</p>

  <p class="block_20">Bazen yatakhaneleri arşınlıyor ve yirmilerinin sonunda ya da otuzlarının başlarındaki güzel bir kadını Boris Arkov’a işaret ediyor. Kadın Şavik’in dairesine götürülüyor.</p>

  <p class="block_20">Şavik henüz beni tanımadı. Ama nöbetçilerin çoğu gibi, genellikle birini tanıyamayacak kadar sarhoş olmasına şükrediyorum.</p>

  <p class="block_20">Üstelik öylesine sıska ve perişan görünüyorum ki, beni hatırlaması uzak ihtimal.</p>

  <p class="block_20">Ama bir gün Boris Arkov yanımızdan geçiyor, duraklıyor, copuyla Carla’yı gösteriyor. “Kaç yaşında bu?”</p>

  <p class="block_20">“Dokuz,” diye yalan söylüyorum.</p>

  <p class="block_20">Luka olanlardan habersiz, itiraz ediyor. “Hayır, anne, Carla on yaşında.”</p>

  <p class="block_20">Arkov çenesini sıvazlayıp sırıtıyor. “On yaşında, yeterince büyük sayılmaz mı? Ne dersin, kadın?”</p>

  <p class="block_20">“Efendim, lütfen…”</p>

  <p class="block_20">Carla’nın yüzünü baş ve işaretparmakları arasına kıstırıp, inceliyor. Kızcağız korkudan kaskatı kesiliyor.</p>

  <p class="block_20">Arkov’u öldürmek istiyorum.</p>

  <p class="block_20">Buna nasıl cüret eder.</p>

  <p class="block_20">Kızım hakkında böyle nasıl konuşur. Ona dokunmaya bile nasıl cesaret eder. Oysa hiçbir şey yapamıyorum.</p>

  <p class="block_20">Carla’nın yüzünü bırakıyor. Gözlerinde gaddar bir parıltıyla bana bakıyor. “Endişelenme, hazır olduğuna karar verinceye kadar gözümü ondan ayırmayacağım.”</p>

  <p class="block_20">Sonra yüksek sesle gülerek uzaklaşıyor.</p>

  <p class="block_20">Yaşadığımız, tuhaf bir dünya.</p>

  <p class="block_20">Gardiyanlarımızın ne tepki vereceğini hiç kestiremiyoruz.</p>

  <p class="block_20">Bugün bir öykü duydum. Sarhoş bir nöbetçi 12 yaşındaki bir kıza tecavüz ediyor. Çocukcağız saldırgan tarafından kanlar içinde, sersemlemiş ve ağlar halde bir yatakhanenin dışına bırakılıyor, sonunda korkudan kaskatı kesilmiş annesi bütün cesaretini toplayıp dışarı çıkıyor, yavrusuna sarılıp teselli ediyor.</p>

  <p class="block_20">Şavik oradan geçerken anneyle çocuğu görüp, “Neler oluyor burada?” diye soruyor.</p>

  <p class="block_20">Zavallı kadın anlatamayacak kadar korkmuş, gerçeğin hayatına mal olmasından da ürküyor.</p>

  <p class="block_20">“Sana burada neler olduğunu sordum.”</p>

  <p class="block_20">Şavik’in sesi öylesine acımasız ki, kadıncağız olanları anlatmaktan başka çare bulamıyor.</p>

  <p class="block_20">“Bunu yapan nöbetçi hangisi?”</p>

  <p class="block_20">Kadın titrek parmağını 50 metre ötede, kampın giriş kapısının dibinde kağıt oynayan birkaç üniformalıya uzatıyor.</p>

  <p class="block_20">Şavik o tarafa yürüyor, biradan göbeği çıkmış, sarkık bıyıklı, orta yaşlı ve vahşi görünüşlü bir nöbetçinin karşısına dikiliyor. “Çocuğa sen mi tecavüz ettin?”</p>

  <p class="block_20">Nöbetçi kirli elinin tersiyle ağzını silerek sırıtıyor. “Küstah bir fırlama. Ona bir ders vermek gerekiyordu komutanım. Ben de verdim.”</p>

  <p class="block_20">“Ya ben size ne emir vermiştim?”</p>

  <p class="block_20">“Girişi beklemeyi, komutanım.”</p>

  <p class="block_20">“Ve yerinizden ayrılmamayı, doğru mu?”</p>

  <p class="block_20">“Evet, komutanım, ama-”</p>

  <p class="block_20">Şavik tek kelime etmeden tabancasını çekiyor ve adamı başından vuruyor. Nöbetçi kafatasından kanlar fışkırarak, vücudu seğirerek arkadaşlarının arasına yığılıyor.</p>

  <p class="block_20">“Bundan böyle kimse emirlerime itaatsizlik etmeyecek. Yoksa buradan ayakları önde çıkarsınız.”</p>

  <p class="block_20">Nöbetçiler arkadaşlarının cesedini sürükleyip götürüyor.</p>

  <p class="block_20">Ve her yetişkin tutsak kendi kendine aynı soruyu soruyor: Şavik nöbetçiyi emre itaatsizlik ettiği için mi vurdu, yoksa o kızda gözü mü vardı?</p>

  <p class="block_20">“Anne, burada daha ne kadar kalacağız?”</p>

  <p class="block_20">“Bilmiyorum. Tatlım.”</p>

  <p class="block_20">“Nereden buradayız?”</p>

  <p class="block_20">“Çünkü… Çünkü bu adamlar bizi düşman olarak görüyor.”</p>

  <p class="block_20">“Neden? Onlara hiçbir şey yapmadık, öyle değil mi?”</p>

  <p class="block_20">“Yapmadık, ama bizi farklı görüyorlar.”</p>

  <p class="block_20">“Nasıl?”</p>

  <p class="block_20">“İşte… Farklı.”</p>

  <p class="block_20">“Hareketlerimiz farklı değil ki. Kadınlardan birinin Boşnak olduğumuzu söylediğini işittim. Boşnaklar farklı mı? Ama biz farklı değiliz, yalan mı? Hem farklı olsak da ne fark eder? İnsanız, o kadar.”</p>

  <p class="block_20">Luka da katılıyor. “Evet, insanız o kadar anne.”</p>

  <p class="block_20">Sorular bitmek bilmiyor. Bütün ebeveynlerin aynı sorulara cevap vermeye çalıştıklarından eminim. İyi ama, bir çocuk sadece şimdiki zamanı görürken, ona 500 yıllık bir tarihi nasıl anlatırsın?</p>

  <p class="block_20">Şimdilik, çevremizdeki gaddarlığa rağmen hayatta kalmayı başardık.</p>

  <p class="block_20">Ama şansımızın devam etmemesinden korkuyorum.</p>

  <p class="block_7"> </p>

  <p class="block_7"> </p>

  <p class="block_20">500’den fazla kadın ve çocuk için sadece altı tuvalet ve duş var.</p>

  <p class="block_20">Nöbetçilerin tecavüz etmeden önce kadınların yıkanmalarını istedikleri zamanların dışında sıcak su yok. Kış sert geçiyor ve çocuklarımızı buz gibi suda yıkamak zorundayız. Kadınlar liste hazırlıyor, ama bazen tartışmalar ve kavgalar çıkıyor.</p>

  <p class="block_20">David’in kampında erkeklerle çocukların daha beter koşullarda yaşadıklarını ve bizdekilerden az battaniyeyi paylaşmak zorunda olduklarını söylüyorlar. Her gün -Tanrı’nın her günü- David için kaygılanıyorum. Nasıl? Dayanabiliyor mu? Sağlığı nasıl?</p>

  <p class="block_20">Bu sorular bana azap veriyor.</p>

  <p class="block_20">Bazı günler taze ekmek, süt ve yumurta olmasına rağmen, kadınlar kampında yiyecek kıtlığı var. İstihkakımız genellikle sulu bir fasulye çorbasından, pirinçten ve bayat ekmekten oluşuyor. Bir gün, kadınlardan biri yakınmaya kalkıyor. Bir nöbetçi pantolonunun önünü açıp çorbaya işiyor. “Haydi şimdi de şikayet et bakalım mızmız karı.”</p>

  <p class="block_20">Gülerek uzaklaşıyor.</p>

  <p class="block_20">İlk ay 14 kadın ve altı çocuk öldü. Çocukların hepsi hastalıktan ve yetersiz beslenmeden can verdi. Kadınlardan sekizi tecavüze uğradıktan sonra iç kanamadan gitti. Kurbanların cesetleri kampın kenarındaki bir çukura atılıyor.</p>

  <p class="block_20">Dayanılması en güç olanı çocukların ölümü.</p>

  <p class="block_20">Anneleri ağlayıp sızlıyor, akıllarını kaçırıyor. Çocuklarını yitiren annelerden ikisi kör gibi dikenli tellere koştu ve nöbetçiler tarafından vuruldu; ders olsun diye cesetleri orada çürümeye bırakıldı.</p>

  <p class="block_7"> </p>

  <p class="block_7"> </p>

  <p class="block_20">Luka artık koşmuyor, oynamıyor, şaka yapmıyor. Carla kayıtsız ve üzgün; eski tasasızlığından eser kalmadı.</p>

  <p class="block_20">Onlarla ilgilenmek için umutsuzca gayret ediyorum, ama bu kadar az gıdadan sağlığımın bozulduğunu hissediyor ve hasta olmaktan korkuyorum. Carla daha büyük olduğu için olan biteni anlayabiliyor ama Luka’nın aklı tümüyle karışıyor. Babalarını şiddetle özlüyorlar.</p>

  <p class="block_20">Carla durmadan babasından bahsediyor. Onun güvende ve iyi olması için dualarını ve umudunu kesmiyor.</p>

  <p class="block_20">Sefaletin dibine vurmak üzereyken küçük bir mucize oluyor.</p>

  <p class="block_20">Martın ilk haftasında ilkbahar gelip çatıyor. Güneş parlıyor.</p>

  <p class="block_20">Kampa su sağlayan kuyunun pompası bozuluyor. Alma’yla bana nöbetçi çamaşırlarından bir kısmını nehre götürüp yıkama görevi veriliyor.</p>

  <p class="block_20">Önce, sevimsiz bir genç nöbetçi bizi ana binadaki koridorlardan birine, hademe odalarının önüne götürüyor.</p>

  <p class="block_20">Odaların birinde kötü kokulu çamaşır dolu bir torba var. Bize sabun kalıpları veriyor, işimizi iyi yapmamızı, yoksa bizi döveceğini söylüyor.</p>

  <p class="block_20">Bizi kampın dışına çıkarıyor. Alma iki bohça sürüklüyor. Benim kucağımda Luka var, Carla’yla birlikte öteki iki bohçayı çekiyoruz.</p>

  <p class="block_20">Bir ormandan geçip, usulca akan sığ bir nehrin suladığı harika bir çayıra varıyoruz. Etrafımızda kelebekler uçuşuyor ve sanki Şeytan Tepesinden dünyalar kadar uzak bir yaz günü yaşıyoruz.</p>

  <p class="block_20">Nöbetçi elinde tüfeğiyle bir ağacın dibine uzanıyor, birbiri ardına sigara tüttürerek çamaşırları sabunlamamızı izliyor.</p>

  <p class="block_20">Carla ve Luka suları sıçratırken, Alma nöbetçinin sinirlenmesinden korkarak fazla gürültü yapmamalarını söylüyor.</p>

  <p class="block_20">“Suya girebilir miyiz anne? Lütfen, yüzebilir miyiz?”</p>

  <p class="block_20">“Hayır Carla. Nöbetçi izin vermez.”</p>

  <p class="block_20">Yüzmeyi düşünmüyordum. Aklımda kaçmak vardı.</p>

  <p class="block_20">Uzakta damlar ve bir çan kulesi görüyorum. Kamptan neredeyse 500 metre uzaktayız. Nöbetçinin silahını alabilsek, onu ağaca bağlasak ya da bayıltsak, birileri fark edene kadar uzaklaşmış oluruz.</p>

  <p class="block_20">Dönüp bakıyorum. Bizi izlemek zahmetine bile katlanmadan, ağzında bir sap çiğniyor. Zayıf pek de güçlü görünmüyor. Alma’yla birlikte hakkından gelebilir miyiz?</p>

  <p class="block_20">Sonra David’i düşünüyorum.</p>

  <p class="block_20">Onu burada nasıl bırakırız?</p>

  <p class="block_20">Kafamı toparlamaya fırsat bulamadan, Carla’nın nöbetçiye yüzsüzce yaklaştığını görüyorum.</p>

  <p class="block_20">“Efendim, yıkanmamız gerekiyor. Nehirde yıkanabilir miyiz efendim? Lütfen?”</p>

  <p class="block_20">Beriki tembelce, “Sadece on dakika, daha fazla değil,” diyor. “Sizi izleyeceğim, onun için hiçbir şeye kalkışmayın, anlaşıldı mı?”</p>

  <p class="block_20">“Tabii efendim. Teşekkür ederim.”</p>

  <p class="block_20">Kolunu tutuyorum. “Olmaz Carla. Luka’nın soğuk algınlığı var.”</p>

  <p class="block_20">“Lütfen anne. Luka artık iyileşti.”</p>

  <p class="block_20">“Carla…”</p>

  <p class="block_20">“Ama anne, nehirde yıkanma fırsatını bir daha nasıl buluruz?”</p>

  <p class="block_20">Alma, “Kız haklı Lana,” diyor. “Fırsat varken faydalan derim.”</p>

  <p class="block_20">Kabullenmek zorunda kalıyorum. Usulca akan nehir çekici, üstelik fazla soğuk da değil.</p>

  <p class="block_20">Soyunuyoruz, Carla, Luka’nın karmakarışık giysilerini çıkarmama yardım ediyor. Çocukcağız neşeden ne yapacağını bilmiyor, çırılçıplak nehre atlamak için sabırsızlanılıyor.</p>

  <p class="block_20">Çırılçıplak yıkanırken nöbetçi bizi gözlüyor. Her şey o kadar absürt ki.</p>

  <p class="block_20">Tüm bu ölüm ve umutsuzluğun ortasında, Alma’yla el ele tutuşuyor, birlikte nehre doğru koşuyor, kucak dolusu sular köpürtüp keyifle sıçrıyoruz.</p>

  <p class="block_20">Kendimi bir kez daha çocuk gibi hissediyorum.</p>

  <p class="block_20">Luka’yı sabunlarken bir kıkırdama nöbetine tutuluyor ve pembe küçük poposu elimden kaçıyor, suların içinde onu kovalıyorum. Birkaç dakika için de olsa yaşıyor olmanın güzellik ve keyfi içindeyiz.</p>

  <p class="block_20">Carla bir öpücük için yalvarıyor. Luka gülüp kaçıyor.</p>

  <p class="block_20">“Bugün sana öpücük yok,” diye kıkırdıyor.</p>

  <p class="block_20">Sonra Carla onu yakalıyor, Luka neşeyle gülüyor ve ödül olarak yanaklarımıza öpücükler konduruyor.</p>

  <p class="block_20">Carla, “Söyledim sana anne, hepimizin buna ihtiyacı vardı,” diyor. Hep birlikte nehirde sırtüstü yatıp yukarı, mavi göğe bakıyoruz. Sanki deniz kıyısındayız ve. Dalgalar bizi okşuyor.</p>

  <p class="block_20">Nöbetçi işaret edince giysilerimizle kurulanıyor, giyinip kampa dönüyoruz. Kapıya yaklaşırken Carla ve Luka sıçramaya koyuluyor.</p>

  <p class="block_20">Kampa geldiğimizden beri ilk kez yüzlerinde tebessüm görüyorum.</p>

  <p class="block_7"> </p>

  <p class="block_7"> </p>

  <p class="block_20">Çocuklarıma uğradığım tecavüzü asla anlatamam.</p>

  <p class="block_20">Nehirde yıkandığımız günün gecesinde, bize eşlik eden genç nöbetçi yatakhaneye geliyor. Yanında Boris Arkov var ve her ikisi de sarhoş.</p>

  <p class="block_20">Soluklarındaki votka kokusunu duyabiliyorum.</p>

  <p class="block_20">Carla ve Luka derin bir uykuda. Arkov’la genç nöbetçi beni ve başka bir kadını kavrıyor.</p>

  <p class="block_20">Yüreğim çarpıyor ve beni barakalarına sürüklerlerken inliyorum.</p>

  <p class="block_20">Boris Arkov beni yumrukluyor. “Kes sesini! Kes sesini, beni duydun mu? Dediğimi yap, yoksa seni öldürürüm.”</p>

  <p class="block_20">Arkov ve genç nöbetçi bana sırayla tecavüz ediyor. Arkov sarhoşluğuna yenik düşüp uykuya dalınca, genç nöbetçi beni nihayet barakanın dışına atıyor.</p>

  <p class="block_20">Kendimi kirlenmiş hissediyorum.</p>

  <p class="block_20">Öfkenin de ötesindeyim. Her türlü kendine acıma duygusunun ötesinde.</p>

  <p class="block_20">Emekleyerek yatakhaneye ve buz gibi bir duşun köşesine giriyorum. Bir bulaşık teli buluyorum. Buz gibi suyun altında sert telle cildimi ne kadar kazırsam kazıyayım kendimi hâlâ kirli hissediyorum.</p>

  <p class="block_20">Bacaklarımın arasındaki ıstırap ateş gibi. Kanamamın dinmesi bir saat sürüyor. Yatakhaneye dönüp uyuyan iki çocuğumun yanına uzanınca gözyaşlarımı bastırıyorum. Carla’ya ve Luka’ya bakınca öyle büyük bir utanç duyuyorum ki.</p>

  <p class="block_20">Kadınlar arasında, başımıza gelenlerden asla bahsetmeme yolunda zımnî bir kural var: Istırabımızı anlatmak için acılı bakışlar yeterli. Her şeye rağmen, hâlâ hayatta olduğum ve bunları kızıma değil de bana yaptıkları için şükran duyuyorum.</p>

  <p class="block_20">Boris Arkov’un tehdidini düşünmediğim bir dakika bile yok.</p>

  <p class="block_20">Carla’yı nasıl korurum? Nasıl?</p>

  <p class="block_20">Arkov’un küçük kızları barakasına götürdüğünü gördüm; bazıları ancak 13, 14 yaşındaydı. Nöbetçiler 12 yaşındaki kızların bile ırzına geçti.</p>

  <p class="block_20">Carla için dehşete düşüyorum. O hâlâ çocuk.</p>

  <p class="block_20">Ve nöbetçiler her gün biraz daha gaddarlaşıyor, biraz daha bayağılaşıyor.</p>

  <p class="block_20">Bazen çocuklarının gözleri önünde annelere tecavüz ediyor, ya da bir grup genç kadına soyunmalarını emretmek için yatakhaneye geliyorlar. İstedikleri kadını seçiyorlar. Aşağılamayı tamamlamak için bazen annelerin yanında büyük kızlarını da götürüyorlar.</p>

  <p class="block_20">Ertesi gün, Arkov yine sarhoş. Yanımdan geçerken sırıtıyor.</p>

  <p class="block_20">“Ee, dün geceden hoşlandın mı? Gelecek sefer, belki şu senin kızı bir denerim.”</p>

  <p class="block_7"> </p>

  <p class="block_7"> </p>

  <p class="block_20">Luka’nın biraz ateşi var ve öksürüyor. Nehirde yıkanmanın sağlığını etkilemiş olmasından korkuyorum.</p>

  <p class="block_20">O gün öğleden sonra, uzaklardan gelen top sesleri duyuyoruz.</p>

  <p class="block_20">Nöbetçiler kaygılı görünüyorlar. Yakında kurtarıcı Boşnak güçlerinin kampa saldıracağı söylentileri dolaşıyor.</p>

  <p class="block_20">Alma nöbetçilerin hepimizi öldüreceklerini sandığını söylüyor: Ne de olsa tüm cinayetlerinin tanığıyız. Doğru olmasından korkuyorum.</p>

  <p class="block_20">Carla ve Luka’ya bakıyor, ne tür insanların böylesine güzel çocukları öldürebileceğini düşünüyorum. Cevabını biliyorum: Bize tecavüz eden, aşağılayan, vuran, işkence eden türden.</p>

  <p class="block_20">David’i özlüyorum.</p>

  <p class="block_20">Onun bana sarılmasını, ona sarılmayı özlüyorum. Sevdiğin birini görememek, ya da iyi olup olmadığını bilememek dayanılır gibi değil.</p>

  <p class="block_20">Umutsuzluğumuzu daha da pekiştirmek için olacak, son birkaç haftadır çorba ve ekmek istihkakımız da kesildi. Çocuklar bir deri bir kemik kaldı. Umutsuz kadınlar çocuklarına yedirmek için nöbetçilerden yemek çalmaya çalışıyor, ya da bulabilecekleri herhangi bir ilaç karşılığında gönüllü olarak vücutlarını sunuyor. Çalarken yakalanma halinde Mila Şavik’in ya da Boris Arkov’un gazabına uğrama tehlikesi var.</p>

  <p class="block_20">Küçük oğluna vermek için nöbetçiden bir çikolata parçası çalan genç bir kadın hatırlıyorum. O hafta Şavik kamp dışındaydı. Nöbetçi kadını döverken komutada olan Arkov ortaya çıkıverdi.</p>

  <p class="block_20">Kadına, “Demek adamlarımdan bir şeyler çaldın?” derken kelimeler ağzında yuvarlanıyor, sarhoş olduğu anlaşılıyor.</p>

  <p class="block_20">“Ben… Çocuğum aç efendim.”</p>

  <p class="block_20">“Bana çocuğunu göster.”</p>

  <p class="block_20">Kadın ölü gibi soluk.</p>

  <p class="block_20">Arkov copuyla zavallının çenesini kaldırıyor. “Bana çocuğunu göster dedim.”</p>

  <p class="block_20">Kadın yaşı ancak sekize varmış, küçük bir erkek çocuğunu işaret ediyor. Boris parmağını kıvırıyor, “Çocuk, buraya gel.”</p>

  <p class="block_20">Çocuk korku içinde yaklaşıyor ve dilini yutmuş gibi Arkov’a bakıyor.</p>

  <p class="block_20">Beriki tabancasını çekiyor. “Çikolata güzel miydi küçük adam?”</p>

  <p class="block_20">Çocuk cevap vermeyince, tabancasının horozunu kaldırıyor.</p>

  <p class="block_20">Zavallı anne kendinden geçiyor ve çocuğuna dokunmaması için yalvarmaya koyuluyor. Arkov kadının önüne, yere ateş ederek onu dansa zorluyor.</p>

  <p class="block_20">Ateşi kesince, kahkahalar atarak nöbetçilerden birinden ip alıyor. İpi kadının boynuna dolayıp, ucunu yükleme alanındaki kirişin üzerinden aşırıyor. Bir anda kadını yukarı çekerek soluğunu kesiyor.</p>

  <p class="block_20">Küçük çocuk annesinin soluk almak için çabaladığını dehşet içinde izledikten sonra Arkov’u yumruklamaya girişiyor.</p>

  <p class="block_20">Arkov eğilip çocuğa bakıyor. “Ee, çikolata güzel miydi bari? Aptal ananın hayatına değer miydi? Siz salaklar kuralları ne zaman anlayacaksınız? Çılgın gözlerini tutsaklara çevirerek haykırıyor. “Ne zaman?”</p>

  <p class="block_20">Sonra, zavallı kadın boğularak ölürken, hiçbir şey olmamış gibi çekip gidiyor.</p>

  <p class="block_20">Küçük çocuk annesinin cesedinin yanına çöküp ağlamaya başlıyor; sonunda bir nöbetçi gelip onu götürüyor, çocuğu bir daha gören olmayacak.</p>

  <p class="block_7"> </p>

  <p class="block_7"> </p>

  <p class="block_20">Kar yağıyor, tüm gün kar taneleri düşüyor. Bu ani soğuk dalgası hepimizi endişelendiriyor. Herkesin sağlığı öylesine zayıf ki.</p>

  <p class="block_20">Bu gece de uzaktan top sesleri geliyor, arada da tüfek. Luka’yı ısıtmaya çalışıyorum, ama burnu durmadan akıyor. Oyalanması için, Alma’nın bulmayı başardığı kalemlerle günlüğümün arkasına resim çizmesine izin veriyorum.</p>

  <p class="block_20">Luka tüfekli adamlarla çevrili kampın resmini çiziyor. Bir başka resimde bir adamla bir kadın, yanlarında da iki çocuk var, biri kız, diğeri erkek. Hepsinin gözünden yaşlar akıyor.</p>

  <p class="block_20">Her şeklin altına bir isim yazıyor: Anne, Baba, Carla, Luka. Her birinin yanına sarsak bir kırmızı kalp çizip resmi imzalıyor: Luka.</p>

  <p class="block_20">Yüreğim parçalanıyor. Oğlumun küçücük yüzünü kaldırıp akan burnuyla güçsüzce gülümsediğini görünce ağlamak istiyorum.</p>

  <p class="block_7"> </p>

  <p class="block_7"> </p>

  <p class="block_20">Alma erkeklerin kampında zatürree salgını çıktığını duymuş.</p>

  <p class="block_20">En korktuğum sözleri söylüyor. “Hastalardan birinin Amerikalı olduğunu işittim, diyor.</p>

  <p class="block_20">Bu sözler, aylardan beri David’le ilgili aldığım ilk haber.</p>

  <p class="block_20">Hasta olduğunu bilmek umudumu yok ediyor.</p>

  <p class="block_20">Kadınlardan biri, hemşire olanı, hayatta kalmak için antibiyotik alması gerektiğini söylüyor.</p>

  <p class="block_20">İşin kötüsü Carla da soğuk aldı, Luka da öyle.</p>

  <p class="block_20">Luka’nın sağlığı endişe verici. Tüm gece öksürüyor ve ateşi var.</p>

  <p class="block_20">Göğsü her zaman zayıftı. O nehre hiç girmemesi gerekirdi.</p>

  <p class="block_20">Carla’nın bir günahı yok, benim hatam. İzin vermemeliydim.</p>

  <p class="block_20">Ve şimdi kocam kadar hasta çocuklarım için de kaygılanıyorum.</p>

  <p class="block_7"> </p>

  <p class="block_7"> </p>

  <p class="block_20">Ertesi gün, Luka’nın ateşi yükseliyor ve öksürürken kan tükürmeye başlıyor.</p>

  <p class="block_20">“Göğsüm ağrıyor anne.”</p>

  <p class="block_20">Hasta görünüyor, zor nefes alıyor. Carla’yla birlikte nöbetleşe Luka’nın ateşli alnına ıslak bez koyuyoruz. Hem çocuklar, hem de David için antibiyotik gerek. Nöbetçilerin bize hiçbir şey vermeyeceklerini biliyorum.</p>

  <p class="block_20">Endişeden öylesine bir umutsuzluğa kapılıyorum ki.</p>

  <p class="block_20">Tüm umutsuzluğum içinde, tek ve ufacık bir fırsatım olduğunun farkındayım.</p>

  <p class="block_20">Kendimi Mila Şavik’e tanıtmak ve yardım etmesi için yalvarmak. Dizlerimin üzerinde yalvarmak ve antibiyotik karşılığında ne istiyorsa yapmak.</p>

  <p class="block_20">Ve onu David’i görmeme izin vermesine ikna etmem gerektiğini yüreğimin ta derinliklerinden biliyorum.</p>

  <p class="block_20">Planımı Alma’ya açıyor, gerektiği kadar ayrıntılı anlatıyorum.</p>

  <p class="block_20">Dehşete düşüyor. “Şavik’i kötü gününde yakalarsan seni öldürür.”</p>

  <p class="block_20">“Babası babamı tanıyordu.”</p>

  <p class="block_20">“Arkadaştılar mı demek istiyorsun?”</p>

  <p class="block_20">“Hayır, birbirlerinden nefret ederlerdi. Aynı köyden geldiler.”</p>

  <p class="block_20">“Tanrı aşkına Lana, bunu yapma. Ya seni öldürürse?”</p>

  <p class="block_20">“Sabuna ihtiyacım var. Biraz makyaj. Biri saçımı toplamama yardım etmeli.”</p>

  <p class="block_20">“Yoksa… Yoksa kendini Şavik’e sunmaya mı gideceksin?”</p>

  <p class="block_20">“Ne gerekiyorsa onu yapacağım.”</p>

  <p class="block_20">Alma iğrenmiş görünüyor, ama anladığından eminim.</p>

  <p class="block_20">O akşam vücudumu ve saçlarımı yıkıyorum. Ne parfümüm var, ne de doğru dürüst bir elbisem. Güzel iç çamaşırım da yok, ama tek giysimi yıkayıp temizliyorum. Alma hırkasını ödünç veriyor.</p>

  <p class="block_20">Benim için kazıyarak toplayabildiği azıcık malzemeyle makyaj yapıyorum.</p>

  <p class="block_20">Carla kendime böylesine çekidüzen verdiğimi görünce, “Ne… Ne yapıyorsun anne?” diye soruyor.</p>

  <p class="block_20">“Biriyle konuşmam gerek.”</p>

  <p class="block_20">“Kiminle?”</p>

  <p class="block_20">“Mila Şavik’le. Ondan ilaç istemem lazım.”</p>

  <p class="block_20">“Ben… Benim ilaca ihtiyacım yok.”</p>

  <p class="block_20">“Belki, ama Luka’yla babanın var.”</p>

  <p class="block_20">Carla beni büyüklerin dünyasındaki kuralları birden anlayıvermiş on yaşındaki bir çocuğun sert bakışlarıyla süzüyor.</p>

  <p class="block_20">O anda, kızımın suçlayıcı bakışlarından rahatsız oluyorum.</p>

  <p class="block_20">Ama ne yapmam gerektiğinin farkındayım.</p>

  <p class="block_20">Carla’yı alnından öpüyorum, çocuklarımı Alma’ya emanet ediyor ve kamp bürosuna doğru yollanıyorum.</p>

  <p class="block_20">Buz tutmuş camın ardındaki bir masanın üzerinde sallanan bir ampul görüyor ve telefonda konuşan Şavik’in hırçın sesini işitiyorum.</p>

  <p class="block_20">Kapının önündeki çapaçul nöbetçi dudaklarını yalayıp sırıtıyor. “Bak hele. Giyinip kuşanmış ama gidecek yeri yok. Ne istiyorsun kadın?”</p>

  <p class="block_20">“Komutan Mila Şavik’i görmek.”</p>

  <p class="block_20">“Neden?”</p>

  <p class="block_20">“Lütfen git ve Koyiç’ten Lana Tanoviç’in onunla görüşmek istediğini söyle.”</p>

  <p class="block_7"> </p>

  <p class="block_7"> </p>

  <p class="block_6">Carla okumayı bıraktı. Bir sonraki sayfa eksikti.</p>

  <p class="block_6">Annesine ne olmuştu? Şavik kadına tecavüz mü etmişti? Annesi daha sonra çektiği eziyeti anlattığı sayfaları yırtacak kadar utanmış mıydı?</p>

  <p class="block_6">İçinde öfkenin kabardığını hissetti.</p>

  <p class="block_6">Bir de annesiyle güçlü bir bağ duydu.</p>

  <p class="block_6">Ailesini kurtarmak için kendi hayatını tehlikeye atmış, kendini Şavik gibi bir hayvana sunmuştu. O adamdan nefret ediyordu. Bu kadar insana çektirdiklerinden dolayı Şavik’ten ve adamlarından nefret ediyordu.</p>

  <p class="block_6">Eksik sayfayı görmezden gelmeye çalıştı. Oysa bu neredeyse imkânsızdı ve annesinin katlanmak zorunda kaldığı korkunç aşağılanmayı düşünmeden edemiyordu.</p>

  <p class="block_6">Okumaya devam etti.</p>

  <p class="block_6">Geriye sadece birkaç sayfa kalmış, yazılar aceleyle yazılmış gibi görünmeye başlamıştı…</p>

  <p class="block_7"> </p>

  <p class="block_7"> </p>

  <p class="block_20">Oldu. Yapmam gerekeni yaptım.</p>

  <p class="block_20">Şavik’in yaptıkları beni ağlatıyor.</p>

  <p class="block_20">Biraz sonra, yatakhanemize geliyor. Konuşmadan bana bakıyor. Oysa gözlerinde tuhaf, akıl sır ermez bir bakış fark ediyorum. Adamın ruhu var mı, diye merak ediyorum. Uzunca bir süre süzerek Carla’ya bakıyor, sonra tek kelime etmeden kucağıma bir torba antibiyotik atıyor.</p>

  <p class="block_20">Adımlarında bir çeşit öfkeyle, geldiği gibi gidiyor.</p>

  <p class="block_20">En azından sözünü tutuyor. Luka’ya antibiyotiklerini veriyorum. Ateşi hâlâ yükseliyor. Ben David’e antibiyotiklerini götürürken, Alma, Carla ile Luka’ya göz kulak olacak.</p>

  <p class="block_20">Şavik, David’i görmem için 30 dakika izin verdi; beklediğimden çok daha fazlası. Kampın geri kalanı gibi Şavik de gergin. Uzaktan gelen patlama sesleri her gün duyuluyor. Kampın düşmesi fazla süremez artık.</p>

  <p class="block_20">Kurtarılacak mıyız? Kurtarılmamız için dua ediyorum. Ailemin bütün bunları atlatması için.</p>

  <p class="block_20">Kar hâlâ yağıyor. Öğlene doğru bir nöbetçi kamyonuyla geliyor ve beni kilometrelerce öteye, David’lerin kampına götürüyor. Kampa Omarska adı verilmiş. Etrafında bir sürü müştemilatı olan kırmızı tuğlalı, terk edilmiş büyük bir demir madeni kompleksi.</p>

  <p class="block_20">Ama hiçbir şey beni göreceklerime hazırlamamıştı.</p>

  <p class="block_7"> </p>

  <p class="block_7"> </p>

  <p class="block_20">Kesinlikle insanlık dışı.</p>

  <p class="block_20">Auschwitz’den de daha beter olmalı, diye düşünüyorum. Orada, tutsakların barakaları ve ranzaları vardı. Bir hijyen kalıntısı vardı.</p>

  <p class="block_20">Oysa Omarska’da tutsaklar metal karyolalarla tıka basa dolu pis yatakhanelerde, ya da büyükbaş hayvan ağıllarında kalıyor.</p>

  <p class="block_20">Buz gibi kamp ter ve dışkı kokuyor. Her ağıl bölmesinde 10-12 adam var. Hepsi de kibrit gibi sıska, kemikleri çıkmış, saçları makineye vurulmuş, açlığın tüm izlerini sergileyen yüzlerinin ortasında, koskocaman gözler. Havada elle tutulur bir umutsuzluk asılı.</p>

  <p class="block_20">Nöbetçi beni ağılın orta geçidinden götürürken ağlıyorum.</p>

  <p class="block_20">Yüreğim gittikçe hızlanarak tutsakları tarıyor, David’i seçmeye çalışıyorum. Gözlerim sıska yüzlere takılıyor: Kocalar ve oğullar, yaşlı veya genç erkekler, yıpranmış giysilerinin altından kaburgaları görünen 14 yaşında çocuklar. Hepsinde bir ruhsuzluk ve dehşet ifadesi var.</p>

  <p class="block_20">Oysa okulda olmaları, futbol oynamaları, gençliklerinin keyfini çıkarmaları gerekiyor, fakat ısınmak için birbirlerine sokulmuş çiftlik hayvanlarına benziyorlar.</p>

  <p class="block_20">Bazıları ağlıyor ve sanki akıllarını kaçırmışa benziyor. En fazla 15 yaşında olması gereken bir çocuğun başını bir taraftan bir tarafa salladığını, annesini çağırıp ağladığını görüyorum. Herkes bana hayaletmişim gibi bakıyor. İtaatkâr bir sessizlik havası egemen.</p>

  <p class="block_20">Nöbetçi listesine bakıyor ve leş gibi bir bölmenin önünde duruyor. İnsan dışkısının kokusu korkunç. Erkek tutsaklar iskelete benziyor.</p>

  <p class="block_20">David’i hemen tanıyamıyorum.</p>

  <p class="block_20">Bir demir korkuluğa yaslanmış, köşelerden birinde oturuyor; üzerinde son gördüğümde giydiği mavi gömlek var. Gömlek kirden yapış yapış, sarı saçları keçeleşmiş, kavrulmuş dudakları yarık ve yara izleriyle kaplı.</p>

  <p class="block_20">Yüreğim donuyor. Bir deri bir kemik kalmış. Hasta görünüyor. Gömleğinin arasından kaburgalarını seçebiliyorum. Beni gördüğü zaman gözleri kırpışıyor. Önce ben olduğuma inanamıyor, ardından ağlamaya başlıyor.</p>

  <p class="block_20">Nöbetçi kapıyı açıyor ve pis kokulu bölmede David’in yanına oturuyorum; onunla yan yana olduktan sonra başka hiçbir şeyin önemi yok.</p>

  <p class="block_20">Yüzünü öpüyor, gözyaşlarını siliyor ve kemikli ellerini tutuyorum. “David. Güzel David’im benim.”</p>

  <p class="block_20">Kendini hâlâ toparlayamadan, kısık sesle, “Lana, gerçekten sen misin?..” diye fısıldıyor.</p>

  <p class="block_20">Öylesine şaşkınım ki, cevap veremiyorum.</p>

  <p class="block_20">“Nasılsın? Çocuklar nasıl?”</p>

  <p class="block_20">“İyiler David. Hepimiz iyiyiz.”</p>

  <p class="block_20">Yalan söylüyorum. Ona gerçeği söyleyemem.</p>

  <p class="block_20">Gözleri zor zor odaklanıyor. “Buraya nasıl girdin… Sana nasıl izin verdiler?”</p>

  <p class="block_20">“Yalvardım, yalvardım.” Yine yalan söylüyorum. Gözyaşlarımdan tıkanıyorum.</p>

  <p class="block_20">Elimi güçsüzce sıkıyor. Konuştuğu zaman göğsünden hırıltılar, ıslıklar çıkıyor.</p>

  <p class="block_20">“Tüm bunlardan kurtulacağız Lana. Atlatacağız. Sadece güçlü kalmamız gerekiyor.”</p>

  <p class="block_20">“Evet, kurtulacağız.”</p>

  <p class="block_20">“Sözünü tutmanı sağlayacağım… Hiç unutmadım.”</p>

  <p class="block_20">“Sözümü?”</p>

  <p class="block_20">“Köprü… Atlamanı seyretmek istiyorum.”</p>

  <p class="block_20">Belli belirsiz gülümsüyor, gözleri açılıp kapanıyor, gözkapakları titriyor.</p>

  <p class="block_20">“Elbette.” Yüzünü okşuyorum.</p>

  <p class="block_20">İki uzun ve beyaz hapı yutmaya zorluyorum onu. Yanımda su yok. Zorla yutarken âdemelması oynuyor.</p>

  <p class="block_20">“David, sana söylediklerime kulak vermen gerek, çok önemli. Burada on gün yetecek kadar antibiyotik var. Kendini daha iyi hissedeceksin. Her dört saatte bir iki tane yutacaksın. Yutmayı unutmazsın değil mi? Lütfen?”</p>

  <p class="block_20">Başını sallıyor, ama hatırlayacağından emin değilim. Yanındaki sıska adam çok daha uyanık görünüyor. David’in parmaklarını hap şişesinin üzerine kapatıyorum.</p>

  <p class="block_20">Öbür adama dönüp, “Lütfen,” diyorum. “Bu benim kocam. İyileşmek için her dört saatte bir bu haplardan iki tane yutması gerek. Yutmasını sağlayabilir misin? Lütfen, hatırlatman için sana güveniyorum.”</p>

  <p class="block_20">Adam başıyla onaylıyor, ama dört saatin geçtiğini anlaması bir yana, saatin kaç olduğunu bildiğinden kuşkuluyum.</p>

  <p class="block_20">“Evet, unutmam. Dört saatte bir iki hap.”</p>

  <p class="block_20">“Yalvarıyorum, bu hapları almasını sağlayın. Yoksa sağlığı daha bozulur.”</p>

  <p class="block_20">“Benim için de hapın var mı?”</p>

  <p class="block_20">“Hasta mısın?”</p>

  <p class="block_20">“Burada hepimiz hastayız.”</p>

  <p class="block_20">“Üzgünüm. Sizin için hap getirmedim. Ama yine gelmeye, size de getirmeye çalışacağım.”</p>

  <p class="block_20">Buraya bir daha gelmemin uzak ihtimal olduğunun farkındayım, ama David’e yarayacaksa, ne gerekiyorsa söylerim. Uzakta bir top mermisi patlıyor. Sinirleri laçka olmuş tutsaklar korkuyla mırıldanıyor. İki top sesi daha duyuluyor, kıvrımlı çatı sarsılıyor. Nöbetçi asabice koluma yapışıyor.</p>

  <p class="block_20">“Vakit doldu.”</p>

  <p class="block_20">“İyi ama Komutan Şavik yarım saat kalabileceğimi söyledi…”</p>

  <p class="block_20">“Dediğimi duymadın mı? Hemen gidiyoruz.”</p>

  <p class="block_20">Beni dışarı sürüklüyor. Parmaklarımız uzayıp ayrılana kadar David’in elini tutuyorum.</p>

  <p class="block_20">Ne olursa olsun, birbirimizi asla bırakmayacağımızı söylerdik.</p>

  <p class="block_20">Şimdi onu bırakmak istemiyorum.</p>

  <p class="block_20">Gözlerim yüzünden ayrılamıyor.</p>

  <p class="block_20">İkimiz de biliyoruz; ikimiz de birbirimizi bir daha göremeyebileceğimizi biliyoruz ve bunu bilmek kalbimi parçalıyor.</p>

  <p class="block_20">Aklımda kalan son görüntü, arkamdan şaşkınlıkla ve güçsüzce el sallayan David’in umutsuz mavi gözleri.</p>

  <p class="block_7"> </p>

  <p class="block_7"> </p>

  <p class="block_20">David, benim güzel, harika David’im, bize ne oldu böyle?</p>

  <p class="block_20">Döndüğümde, Carla nereye gittiğimi soruyor.</p>

  <p class="block_20">Sorduğu an ağlamaya başlıyorum. Yapabileceğim bir şey yok. Mutlu olduğum için ağladığımı söylüyorum. Oysa David’in çok hasta olduğunu biliyorum. Hayatta kalmayı başaramayacağının farkındayım.</p>

  <p class="block_20">Ruhum yaralı, ama Carla’ya bunu belli edemem.</p>

  <p class="block_20">Neşeyle, “Bugün babanı gördüm, Carla,” diyorum. “Gördüm onu. Onunla konuştum.”</p>

  <p class="block_20">Şaşırıyor. “Peki nasılmış?”</p>

  <p class="block_20">“İyi, güzelim. Sağlıklı ve sağlam; sana sevgilerini gönderdi. Onun adına sana kocaman sarılmamı istedi.”</p>

  <p class="block_20">Kuşkuyla bana bakıyor, ama dediklerime inanmak istediğini biliyorum.</p>

  <p class="block_20">Uzakta patlayan topların sesi geliyor. Aramızda uyuyan ateşli Luka, birbirimize tutunuyoruz.</p>

  <p class="block_20">Ve o zaman en çok korktuğum şey başıma geliyor.</p>

  <p class="block_20">Yatakhaneye Arkov giriyor. Ondan yayılan alkol kokusunu duyuyorum.</p>

  <p class="block_20">“Benimle gel.”</p>

  <p class="block_20">Kalkıyorum.</p>

  <p class="block_20">“Sen değil… Kızın.”</p>

  <p class="block_20">“Kı… Kızım mı?”</p>

  <p class="block_20">“Beni duydun.”</p>

  <p class="block_20">Bunu bekliyordum.</p>

  <p class="block_20">“Lütfen ona zarar vermeyin.”</p>

  <p class="block_20">Homurdanıyor. “Dediğimi yap. Şavik onu görmek istiyor.”</p>

  <p class="block_20">“Ne… Ne için?”</p>

  <p class="block_20">Öfke yüzünde patlıyor. “Bir soru daha sor ve ikinize de bir daha asla unutamayacağınız bir dayak atayım.”</p>

  <p class="block_20">“Anne…” Carla şaşkın, yalvaran gözlerle bana bakıyor ve ağlamaya başlıyor. “Lütfen, gitmek istemiyorum, onlara izin verme…”</p>

  <p class="block_20">Sakinleştirmek için saçlarını okşuyorum.</p>

  <p class="block_20">“Lütfen Carla, Şavik’e git. Ona kardeşini ve babanı sevdiğini anlat. Senin için her şeye değer olduklarını söyle. Daha güçlü antibiyotiklere ihtiyacımız olduğunu anlat. Merhamet etmesini iste ondan. Bunu yapman gerek; baban için, Luka için, hepimiz için.”</p>

  <p class="block_20">Carla’nın gözlerindeki yaşları görüyorum.</p>

  <p class="block_20">Arkov parmaklarını şaklatıyor. “Haydi, haydi, bütün gün burada dikilip bekleyemem.”</p>

  <p class="block_20">Carla’yı kolundan tutup götürüyor.</p>

  <p class="block_20">Yüreğim parçalanmış gibi. Omuzlarım çöküyor ve hıçkırıklara boğuluyorum.</p>

  <p class="block_20">Kimliğimi açıklayarak nelere yol açtım?</p>

  <p class="block_20">Ne yaptım ben? Şavik’le konuşmak için korkunç bir bedel ödedim. O küçük beyaz haplar için.</p>

  <p class="block_20">Ve sonra, engelleyemediğim gözyaşları sel olup akarken hıçkırıklara teslim oluyorum.</p>

  <p class="block_7"> </p>

  <p class="block_7"> </p>

  <p class="block_20">Carla dönene kadar, bir saat boyunca, yatakhaneyi arşınlıyorum.</p>

  <p class="block_20">Bütünüyle sersemlemiş görünüyor. Uykuda yürür gibi. Ona sarılıp, bir şeyler söylemeye çalışıyorum. Bana şöyle bir bakıp, ağzını açmıyor. Gözlerinde yaşlar var.</p>

  <p class="block_20">“Canın acıyor mu? Şavik canını acıttı mı? Sana ne söyledi?”</p>

  <p class="block_20">Şavik’le karşılaştığı zaman kızıma bir şeyler olduğunu biliyorum ve bunu bilmek kemiklerime işliyor. Ama Carla başını sallamakla yetiniyor ve konuşmuyor.</p>

  <p class="block_20">Bir nöbetçi geliyor ve önüme Luka için daha güçlü antibiyotikler atıyor. “Bunlara hak kazanmak için ne yaptın kadın?”</p>

  <p class="block_20">Uzaktaki top ateşleri yeniden başlıyor. Ben Luka’ya haplarını yutturduktan sonra Alma telaşla yatakhaneye giriyor.</p>

  <p class="block_20">“Top seslerinin yaklaştığını duymuyor musun? Söylentilere göre Şavik ve adamları kurtulmayı umuyorlarsa yarın sabah bizi tahliye etmeleri gerekecek.”</p>

  <p class="block_20">Dinlemiyorum bile. Luka’nın battaniyeciğini uyuşmuş gibi katlayıp katlayıp açan Carla’ya bakıyorum. Her korktuğu ya da üzüldüğünde yaptığı gibi.</p>

  <p class="block_20">Yeni bir patlama.</p>

  <p class="block_20">Luka ateşli uykusunun içinde sıçrıyor. Carla saçlarını okşuyor, Luka’nın alnındaki koyu renk bukleleri ıslak, solukları hırıltılı.</p>

  <p class="block_20">Alma, “Carla’ya ne oldu?” diye soruyor. “Birden sessizleşti.”</p>

  <p class="block_20">Cevap vermeye fırsat bulamadan, birkaç sarhoş nöbetçi yatakhaneye dalıyor ve sabah altıda gitmeye hazır olmamızı söylüyor.</p>

  <p class="block_20">Kadınların birkaç parça eşyalarını toplaması gerek; havada korku ve panik var. Söylenenlere göre Şavik’in elinde hepimizi taşımaya yetecek kadar kamyon yokmuş. İlave kamyon gelmesi için sabahı beklemek zorunda.</p>

  <p class="block_20">Carla suskun. Beni endişelendiriyor ama çelimsiz Luka için daha çok kaygılanıyorum. Hâlâ ateşli ve hareket edecek durumda değil.</p>

  <p class="block_20">Söylentiden geçilmiyor. Bizimkilerin 15 kilometre ötede olduğu söyleniyor.</p>

  <p class="block_20">Parmaklıklı pencerenin ötesindeki avluda, nöbetçiler avadanlıklarını topluyor. Yaklaşan çatışmadan ürküyor gibi, her zamanki korkaklıklarıyla durmadan içiyorlar.</p>

  <p class="block_20">Sadece yapması gerekenlerle ilgilenen Şavik’in dışında. Ellerini kaldırıp adamlarına emirler yağdırdığını görüyorum.</p>

  <p class="block_7"> </p>

  <p class="block_7"> </p>

  <p class="block_20">Kampın en kısa zamanda kurtarılması için dua ediyorum.</p>

  <p class="block_20">Fakat Alma endişeyle, “Bizi buradan götürseler de öldürürler Lana,” diye fısıldıyor. “Onlar için yüküz, üstelik yaptıklarının tanığıyız. Panik varken bir kaçma şansımız var. Ama bunu yarın kamyonların hareketinden önce yapmamız gerek.”</p>

  <p class="block_20">Düşünüyorum: Şavik kendi güvenliğimiz için tahliye edileceğimizi söylemişti.</p>

  <p class="block_20">Ama adamları artık her gün içiyor, sinirleri gergin, parmakları silahlarının tetiğinde. Emirlere uymalarına güvenilebilir mi? Şüphe içindeyim.</p>

  <p class="block_20">Ben yeterince çabuk tepki vermeyince Alma telaşlanıyor. Bana diktiği gözlerinde vahşi, neredeyse çılgın bir bakış var.</p>

  <p class="block_20">“Tanrı aşkına, beni dinlemiyor musun?”</p>

  <p class="block_20">“Dediğini duydum, Alma.”</p>

  <p class="block_20">“Öyleyse cevap ver.”</p>

  <p class="block_20">“Düşünüyorum.”</p>

  <p class="block_20">“Düşünecek zaman değil, hareket zamanı.”</p>

  <p class="block_20">Alma panikten çılgın gibi. Etraftakiler ona bakmaya başlıyor. Omuzlarını kavrıyorum.</p>

  <p class="block_20">“Alma… Alma… Toparla kendini.”</p>

  <p class="block_20">Sakinleşiyor, ama söylediklerinin mantıklı olduğunu biliyorum.</p>

  <p class="block_20">Hayatımızın tehlikede olduğunun farkındayım.</p>

  <p class="block_20">Nöbetçiler horozu kaldırılmış tabanca gibi, her an her şeyi yapabilirler.</p>

  <p class="block_20">Şimdi fırsattan yararlanma ve kaçma zamanı.</p>

  <p class="block_20">Ama nasıl?</p>

  <p class="block_20">Ya David? Benim zavallı David’im…</p>

  <p class="block_7"> </p>

  <p class="block_7"> </p>

  <p class="block_20">Daha sonra, Carla ve Luka uyurken günlüğüm ve kalemimle bir köşeye oturuyorum.</p>

  <p class="block_20">Uzun uzun düşünüyorum.</p>

  <p class="block_20">Bu yazdıklarım son satırlarım olabilir. Kaleme aldıklarım hiçbir sonuç da vermeyebilir. Kelimelerimin başkaları tarafından okunması çok uzak bir ihtimal de olsa, başımızdan geçen her şeyi kayıt altına almam gerekiyor.</p>

  <p class="block_20">Dünya bilmeli. Sadece olanları değil, insan ruhunun direnme gücü olduğunu, umudunu yitirmediğini de öğrenmeli.</p>

  <p class="block_20">Bütün trajedilerimize rağmen, bunun böyle olduğunu biliyorum.</p>

  <p class="block_20">Kötülük, içimizde yanan iyilik ışığını asla söndüremeyecek.</p>

  <p class="block_20">Nasıl söndürebilir?</p>

  <p class="block_20">Dünyada minicik bir mumun ışığını bile boğmaya yetecek kadar karanlık yokken…</p>

  <p class="block_7"> </p>

  <p class="block_7"> </p>

  <p class="block_20">Gece yarısından biraz sonra başım düşünmekten zonkluyor.</p>

  <p class="block_20">Ama aklıma bir plan geliyor.</p>

  <p class="block_20">Luka’nın battaniyeciğini ve haplarını Thomas the Train sırt çantasına yerleştiriyorum. Zavallı çocuk terden sırılsıklam yüzüyle acınacak durumda.</p>

  <p class="block_20">Çocukları henüz uyandırmıyorum, sadece Alma’yı.</p>

  <p class="block_20">Uykulu bir sesle, “Ne var? Ne oluyor?” diye soruyor.</p>

  <p class="block_20">Ve anlatıyorum: Ona son kurtulma şansımız hakkında düşündüklerimi söylüyorum.</p>

  <p class="block_7"> </p>

  <p class="block_7"> </p>

  <p class="block_6">Yazı birden bitti. Carla sayfaları çevirdiyse de günlüğün sonunda, Luka’nın elinden çıkma resimlerin dışında, bütün yapraklar boştu.</p>

  <p class="block_6">Sorular beynini kemiriyordu.</p>

  <p class="block_6">Annesine, babasına ve Luka’ya ne oldu?</p>

  <p class="block_6">Düzgün düşünmeye çalıştı, oysa imkânsızdı.</p>

  <p class="block_6">Şavik’in bürosunda başından ne geçti?</p>

  <p class="block_6">Hiçbir şeyi, Şavik’le karşılaşmayı bile hatırlamıyordu.</p>

  <p class="block_6">Ve annesinin günlükteki sözleri beyninde kilise çanı gibi çınlıyordu.</p>

  <p class="block_20">Oldu. Yapmam gerekeni yaptım.</p>

  <p class="block_20">Şavik’in yaptıkları beni ağlatıyor.</p>

  <p class="block_6">İlaçların karşılığında, annesinin Şavik’in ellerinde aşağılanmayı kabul etmesi.</p>

  <p class="block_6">Kendisi de tecavüze uğramış mıydı?</p>

  <p class="block_6">Şakaklarının köreltici bir ağrıyla zonkladığını hissetti.</p>

  <p class="block_6">Günlüğü masanın üzerine bıraktı.</p>

  <p class="block_6">Uzunca bir süre arkasına yaslanarak, tavana baktı.</p>

  <p class="block_6">Sımsıkı yumduğu gözlerini usulca yeniden açtı.</p>

  <p class="block_6">Üzüntü, acı ve nefret hissetti. Karmakarışık duygular.</p>

  <p class="block_6">Zihninden daha fazla anı çekip çıkarmak için bütün gücüyle çabaladı.</p>

  <p class="block_6">Baş ağrısı bir ara öylesine keskindi ki, odaklanmakta zorlandı.</p>

  <p class="block_6">Başta hiçbir şey hatırlayamadı.</p>

  <p class="block_6">Sonra, sanki biri birden su kapaklarını açmış, zihnindeki baraj yıkılmış gibi oldu.</p>

  <p class="block_6">Anılar akın akın geldi. Öylesine duygu yüklü bir patlamayla geldiler ki, neredeyse tufanın altında kalıp boğulacaktı.</p>

  <p class="block_6">Otobüste, muhafızın babasına vurduğu o gün.</p>

  <p class="block_6">Kampa gitmek için uzun yürüyüş. Minik elini tuttuğu Luka’nın sırtındaki Thomas the Train çantası. Zavallının su için yalvarmasını hatırladı. Ve annesinin gözlerindeki umutsuz, ürkek ifadeyi.</p>

  <p class="block_6">Dehşete düşmüş, bitkin annelerin hepsini hatırladı. Babasının yüzünde, neredeyse utancı andıran yaralı ıstırabı: Ailesinin acılarını dindirecek bir şey yapamadığı için kendini çaresiz hissediyor olmalıydı.</p>

  <p class="block_6">Zihninde, küçük oğlu için bir parça çikolata çalan umutsuz annenin Boris Arkov tarafından asılmasını, zavallı çocuğun bir daha görülmemek üzere bir yere götürülmeden önce annesinin cesedinin başında ağlamasını gördü.</p>

  <p class="block_6">Nöbetçilerin gaddar suratlarını ve kurbanlarının acınacak yüzlerini gördü.</p>

  <p class="block_6">Ve o harika günü: Annesi ve Luka’yla nehirde yıkanmalarını, soğuk ve köpüklü suyun cildinde bıraktığı duyguyu.</p>

  <p class="block_6">Hepsi geri geldi.</p>

  <p class="block_6">Hıçkırarak yüzünü ellerinin arasına gömdü.</p>

  <p class="block_6">Hepsi hazmedilemeyecek kadar fazlaydı.</p>

  <p class="block_6">Dr. Leon’un çalışma masasının altına uzanıp zile bastı.</p>

  <p class="block_7"> </p>

  <p class="block_11"> </p>
</body>
</html>