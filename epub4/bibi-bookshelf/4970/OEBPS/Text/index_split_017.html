<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <p class="block_4" id="calibre_pb_17"> </p>

  <h2 class="block_16" id="toc_id_17">69</h2>

  <p class="block_5">CENTRAL PARK, NEW YORK</p>

  <p class="block_6">Dr. Raymond Leon sandviçinden -çavdar ekmeğine hardal üzerinde kalın bir dilim pastırma- bir lokma daha ısırdı, patikadan yaklaşan Baize’i görünce el salladı.</p>

  <p class="block_6">Sigarasını içerek elini sallayan Baize’in yüzündeki endişeli ifadeyi fark etti. Yaşlı kadın yanına geldiğinde doktor bir kâğıt peçeteyle ağzını siliyordu.</p>

  <p class="block_6">“Bana zaman ayırmana çok sevindim Raymond.”</p>

  <p class="block_6">“Hiç sorun değil, bu öğleden sonra boş bir ara vardı. Şu otlu tabut çivilerinden vazgeçtiğini sanıyordum?”</p>

  <p class="block_6">Baize sigarasını bir çöp tenekesine bastırarak söndürdü. “Beni rahat bırak Raymond. Bugün de o türde günlerden biri.”</p>

  <p class="block_6">Adam, Bazie’e bir kesekâğıdı ve bir şişe kaynak suyu uzattı. “Bu sefer kendimize Kilo Avcıları spesiyalitesi seçtim; içinde ne tereyağı var ne de mayonez. Senin için fırından yeni çıkmış kıtır kıtır bir dürüm içinde ton balığı, salata, hafif Fransız sosuyla ıslatılmış. Peynir yok.”</p>

  <p class="block_6">“Beni şımartıyorsun.”</p>

  <p class="block_6">El çantasını bankın üzerine bıraktı ve gözlerini parkta gezdirdi.</p>

  <p class="block_6">Koşanlar, yollarını kaybetmiş görünen Asyalı turistler, çimenlerde ya da park banklarında öğle yemeği yiyen, güneşten yararlanan büro ya da büyük mağaza çalışanları. Prova yapan bir dörtlü, havada hafif bir Beethoven tınısı.</p>

  <p class="block_6">“Nasılsın Baize?”</p>

  <p class="block_6">“Mücadele ediyorum. Bazen nasıl oldu da kendimi bir kirişe asmadım diye merak ediyorum.” Su şişesinin kapağını açtı. “Bana nasıl gittiğini anlatmayacak mısın?”</p>

  <p class="block_6">Leon parmaklarına bulaşmış hardalı yaladı. “Baize, uzun zamandır birbirimizin aile dostuyuz.”</p>

  <p class="block_6">“30 yıldır.”</p>

  <p class="block_6">“Sana hastam olarak Carla’dan bahsedemeyeceğimi biliyorsun. 20 yıl önce olsaydı tamamdı, ama şimdi yetişkin birisi oldu. Artık iş doktor-hasta mahremiyetine girdi.”</p>

  <p class="block_6">“Durumunun biraz ayrıcalık gerektirdiğini düşünmüyor musun?”</p>

  <p class="block_6">“Tabii düşünüyorum. Ama meslekten ihraç edilmemi, Tanrı’nın unuttuğu bir yerdeki bir hödük köyüne gidip sıfırdan başlamamı istemezsin değil mi?”</p>

  <p class="block_6">“Bütün notlarını, tek tek kayıtlarını görmek istediğimi söylemedim Raymond.”</p>

  <p class="block_6">“Bunlar geçen gün muayenehanemde konuştuklarımızla mı ilgili? Carla’nın annesinden ve Luka’dan geri kalanları görmesiyle mi ilgili? Çünkü eğer öyleyse, daha benimle konuşmadı.”</p>

  <p class="block_6">“Konuşmadı mı?”</p>

  <p class="block_6">“Hayır. Ama konuşmak istediği zaman, ne zaman olursa olsun hazırım Baize.”</p>

  <p class="block_6">“Kemikler Luka’nın değilmiş.”</p>

  <p class="block_6">“Ne?”</p>

  <p class="block_6">“DNA uyuşmamış.”</p>

  <p class="block_6">“Bu… Bu harika bir haber, öyle değil mi Baize?”</p>

  <p class="block_6">“Carla, Alma’nın daha sonra Luka’yı hastanede gördüğüne inanıyor. Bir şekilde hayatta kaldığını düşünüyor. Mümkün, ama dürüst olmak gerekirse çok düşük bir ihtimal.”</p>

  <p class="block_6">“Neden?”</p>

  <p class="block_6">“Dan ve ben bütün o yıllar boyunca David, Lana ve Luka’nın sağ mı, ölü mü olduğunu öğrenmek için elimizden gelen her şeyi yaptık. Ben sadece umutlarımızın bir kez daha yıkılmaması için dua ediyorum.”</p>

  <p class="block_6">“Konuşmak istediğin bu muydu?”</p>

  <p class="block_6">“Hayır, genel bir sohbet yapmak istedim Raymond.”</p>

  <p class="block_6">“Ne kadar genel?”</p>

  <p class="block_6">“İşe Carla’nın ailesi hakkında öğrendikleriyle nasıl başa çıkacağını anlatarak başlayabilirsin. Bu da soru olarak yeterince zararsız değil mi?”</p>

  <p class="block_6">Leon umutsuz bir hareketle ellerini kaldırdı. “Bu aşamada söylemesi oldukça güç.”</p>

  <p class="block_6">“Uğraşacağı bu kadar çok şey olduğu için mi?”</p>

  <p class="block_6">“Öyle de denebilir. Kocasının ölümünden sonra bambaşka bir hayatı olduğunu öğrenmek, sonra annesinden kalanları ve kardeşinin sandığı kemikleri görmek, bunlarla başa çıkması çok güç ve çok büyük bir şok. Buna bir de hamile olduğu gerçeğini ekle. İnanılmaz travmalar yaşadı ve eksiksiz bir psikolojik çöküntü yaşamamasına şaşmak gerekiyor.”</p>

  <p class="block_6">“Bence de.”</p>

  <p class="block_6">“Bana kalırsa insanlar travmanın yaşanan olayda değil, yoğunluğu sebebiyle kurbanın vücudu ve zihninde olduğunu anlayamıyorlar. Bir insan bir hayvanın saldırısına uğrayıp ağır yaralanabilir, ama kendini kaybetmeyip hayvanı öldürmeyi ya da kaçıp kurtulmayı başarırsa bir travma yaşamaz.”</p>

  <p class="block_6">Elastan giysilere bürünmüş koşucu bir çift soluk soluğa geçerken Baize içini çekti.</p>

  <p class="block_6">“Biliyor musun, sevmenin kolay olduğunu düşünürdüm. Oysa değilmiş, hiç değilmiş; ne dersin Raymond?”</p>

  <p class="block_6">“Hayır, kolay değil.”</p>

  <p class="block_6">“Çoğu zaman harika, insanı tatmin eden bir şey oluyor. Ama bazen de hayatlarımızda çok karmaşık, çok umut kırıcı anlar yaşatıyor.”</p>

  <p class="block_6">“Hayrola Baize? Telefonda son derecede kaygılıydın?”</p>

  <p class="block_6">“Luka konusunda umutluyum; umutlu olduğumu kabul ediyorum. Ama aynı zamanda da korkuyorum Raymond.”</p>

  <p class="block_6">“Devam et.”</p>

  <p class="block_6">“Korkuyorum çünkü Carla, Şavik’e karşı öylesine yoğun bir nefret besliyor ki insan gerçekten ürküyor.”</p>

  <p class="block_6">“Nefret etmeseydi, insan olamazdı.”</p>

  <p class="block_6">“Öfke içinde patlamaya hazır bir lav yatağı gibi kaynıyor.”</p>

  <p class="block_6">“Öfke normal. Katillere karşı öfke ve adalet isteği. Bu konuları zamana yayarak halletmeye çalışacağız.”</p>

  <p class="block_6">“Beni endişelendiren tam da bu ya.”</p>

  <p class="block_6">Baize’in gözpınarlarında biriken gözyaşlarını fark etti. Yaşlı kadın duygularını gemlemeye çalışırken derin derin iç geçirdi.</p>

  <p class="block_6">“Ne demeye çalışıyorsun Baize?”</p>

  <p class="block_6">“Bunu kabullenmek için biraz geç kaldığımın farkındayım. Ama bütün o yıllar boyunca sana Carla hakkında her şeyi anlatmadım.”</p>

  <p class="block_6">Leon sesini çıkarmadan bekledi.</p>

  <p class="block_6">“Dan ve ben Carla’ya geçmişiyle ilgili her şeyi anlatmadık. Gerçeğin tümünü söylemedik.”</p>

  <p class="block_6">“Bütün bunlar nereye varacak?”</p>

  <p class="block_6">“Ona geçmişiyle ilgili her şeyi söylemedim, çünkü…”</p>

  <p class="block_6">“Çünkü neden, Baize?”</p>

  <p class="block_6">“Çünkü taşıyamayacağı kadar ağır olacağını düşündüm. Ama şimdi vicdanım sızlıyor, suçluluk duygusu içimi parçalıyor. İçimde bir ses, görevimin anlatmak olduğunu söylüyor. Bir başka ses de nasıl tepki vereceğinden korkmam gerektiğini bağırıyor.”</p>

  <p class="block_6">“Sen neden söz ediyorsun?”</p>

  <p class="block_6">Baize çantasını açtı, içinde bir deste tanıdık görünüşlü sararmış kâğıt bulunan şeffaf bir plastik poşet çıkardı.</p>

  <p class="block_6">Leon birden gerçeği anlayıverdi. “Günlüğün eksik sayfaları mı?”</p>

  <p class="block_6">“Bunları yıllar önce koparmıştım.”</p>

  <p class="block_6">“Neden?”</p>

  <p class="block_6">“Carla’nın görmesini istemedim.”</p>

  <p class="block_6">“Neden istemedin?”</p>

  <p class="block_6">“Bu sayfalar onun annesi ve babasıyla ilgili.”</p>

  <p class="block_6">Leon bir şey demeden ona baktı.</p>

  <p class="block_6">“Evlendiklerinde Lana hamileydi.</p>

  <p class="block_6">Yaşlı doktor kaşlarını çattı. “Bu kadar önemli olan ne, peki?”</p>

  <p class="block_6">“Lana başka bir erkeğe âşıktı. Ondan hamile kaldı. Adam onu terk etti. Lana da babasının utanmaması için Dubrovnik’e taşındı.”</p>

  <p class="block_6">“Anlıyorum. Carla’nın bundan haberi var mı?”</p>

  <p class="block_6">Baize başını hayır der gibi salladı. “David ve Lana, Carla’nın kendini aileye ait olmayan bir yabancı gibi hissetmesini istemediler. Aslında, tam tersi. David, Carla’nın onu sevdiğini görmesi için inanılmaz gayret etti.”</p>

  <p class="block_6">“Eksik sayfalarda ne yazıyor?”</p>

  <p class="block_6">“Anılar, düşünceler, itiraflar.”</p>

  <p class="block_6">“Ne hakkında?”</p>

  <p class="block_6">“Lana’nın bir zamanlar sevdiği adam hakkında. Üzülür diye Carla’nın annesinin yazdıklarını görmesini istemedim.”</p>

  <p class="block_6">“Baize, tavsiyemi dinler misin? Bu konuda kendini fazla üzme. David, Carla’yı kendi kızı gibi seviyordu; nihayetinde de önemli olan bu.”</p>

  <p class="block_6">“Carla’nın bir insan hakları mahkemesinde ayağa kalkması gerektiğini düşünebiliyor musun? Bana kalırsa kovuşturma açılmasını gerektiği kadar ısrarla talep etmememizin bir nedeni de buydu. Geçmişine bir daha dönmesini istemememizin de öyle.”</p>

  <p class="block_6">“Hiçbir şey anlamıyorum.”</p>

  <p class="block_6">“Hâlâ anlayamıyor musun Raymond?”</p>

  <p class="block_6">“Neyi?”</p>

  <p class="block_6">“Ona gerçeği neden söyleyemediğimi?”</p>

  <p class="block_6">“Neyi söyleyemedin?”</p>

  <p class="block_6">“Carla’nın ölmesini istediği, herkesten fazla nefret ettiği ve hayatını mahvetmekle suçladığı adamın gerçek babası olduğunu.”</p>

  <p class="block_7"> </p>

  <p class="block_7"> </p>

  <h2 class="block_16" id="id_70">70</h2>

  <p class="block_5">ARIZONA</p>

  <p class="block_6">Paul, hep geri dönmelerinden korkuyordu.</p>

  <p class="block_6">Üç silahı dolu ve hazır tutmasının nedeni de buydu.</p>

  <p class="block_6">Yatak odası dolabında bir Mossberg taktik pompalı tüfeği, koridordaki çekmecede dokuzluk bir Taurus ve bir tane de stüdyoda.</p>

  <p class="block_6">Böyle yaptığı için memnundu, çünkü o öğleden sonra en korkunç kâbusu gerçekleşiyordu.</p>

  <p class="block_6">Yabancılar.</p>

  <p class="block_6">Evini gözlüyorlar.</p>

  <p class="block_6">Jan’ın başına gelenlere rağmen.</p>

  <p class="block_6">Köpeğe rağmen.</p>

  <p class="block_6">Kızlarla Kim alışverişe çıkmışlardı ve stüdyosunda çalışırken içinde iki kişinin bulunduğu gümüş renkli bir Ford’un yoldan geçtiğini gördü. Birkaç dakika sonra yeniden geçti.</p>

  <p class="block_6">Araba geçerken içindekilerden biri eve doğru baktı.</p>

  <p class="block_6">Paul Lane o zaman terlemeye başladı.</p>

  <p class="block_6">Üst kata, odasına koşarken bacakları titriyordu.</p>

  <p class="block_6">Elinde Mossberg, sahanlıkta durup panjurların aralığından dışarıya bir göz attı.</p>

  <p class="block_6">Gümüş renkli Ford bir U-dönüşü yaptıktan sonra geldiği yöne gitti. Paul sendeleyerek basamaklardan indi, koridordaki çekmeceden Taurus’u aldı.</p>

  <p class="block_6">Tüfeği masaya dayadıktan sonra tabancanın sürgüsünü çekti, namluya bir mermi sürdü. Ter gömleğini ıslatıyor, yüreği göğsünü sızlatacak kadar güçlü çarpıyordu.</p>

  <p class="block_6">Ön kapıdaki geniş açılı camdan bakarken Ford’un kaldırımın kenarında durduğunu, içinden iki kişinin indiğini gördü.</p>

  <p class="block_7"> </p>

  <p class="block_6">Koyu renk takım elbiseleri ve güneş gözlükleriyle iyi beslenmiş, güçlü kuvvetli iki kişi gibiydiler.</p>

  <p class="block_6">Giriş yolunda yürümeye başladılar.</p>

  <p class="block_6">Tabancaya bir mermi sürdü.</p>

  <p class="block_6">Adamlardan birinin parmağını uzattığını gördü, zilin çaldığını duydu.</p>

  <p class="block_6">Yüreği ağzına geldi, ama gözünü adamlardan ayırmadı.</p>

  <p class="block_6">Adamlardan biri cebinden bir şey çıkardığında madeni bir parıltı oldu. Silah mı?</p>

  <p class="block_6">Adamlar aralarında bir şey konuştu -fısıltıyla konuştukları için bir şey duyamadı. Sonra ikinci adamın eli kalktı ve Paul başka bir parıltı gördü: cüzdan kokardı.</p>

  <p class="block_6">Polis.</p>

  <p class="block_6">Gerçekten öyleler miydi?</p>

  <p class="block_6">Bu numaraya kolay kanılırdı.</p>

  <p class="block_6">Paul kapının arkasından, “Evet?” diye seslendi.</p>

  <p class="block_6">“Mr. Paul Lane? New York Polis Müdürlüğü’nden geliyoruz. Ben Manhattan Kuzey Bölgesi’nden dedektif Jackie Soames. Buraya meslektaşım dedektif Pat Reilly’yle birlikte geldik.”</p>

  <p class="block_6">“Evden çok uzaklaşmışsınız dedektif.”</p>

  <p class="block_6">İkinci adam, “Buraya kardeşinizin öldürülmesi konusunda sizinle konuşmak için geldik efendim,” dedi.</p>

  <p class="block_6">New York aksanı.</p>

  <p class="block_6">Bir anlamı yoktu ama bacaklarının titremesi azaldı.</p>

  <p class="block_6">Kapıyı usulca açtı, bir eli kapının arkasında, parmağı Taurus’un tetiğindeydi. Emniyet mandalını açıp açmadığını hatırlayamıyordu. Alnının ortasından aşağıya kayan bir ter damlası hissetti.</p>

  <p class="block_6">Adamlardan biri kokardını kaldırdı. “Mr. Lane? Jackie Soames.”</p>

  <p class="block_6">Polis ellilerindeydi, beyaz dişleri ve pahalı bir kaplama ya da diş köprüsü vardı fakat hangisi olduğunu anlayamadı.</p>

  <p class="block_6">“Bu da dedektif Reilly.”</p>

  <p class="block_6">İkincisi daha genç, daha kaslıydı. Sanki saçıyla bir sorunu varmış gibi duruyordu: Vahşi görünüşlü kırmızı Kelt yelesi Arizona güneşinde öylesine kıvrılmıştı ki, başının etrafından pas renkli bir hale var gibiydi.</p>

  <p class="block_6">“Bir süre önce bir arkadaşımızla görüşmüştünüz -Dedektif Rodgers ile.”</p>

  <p class="block_6">“Evet, görüştüm.” O adı hatırlıyordu.</p>

  <p class="block_6">“Soruşturmayı tamamlamamız gerekiyor, efendim.”</p>

  <p class="block_6">Paul hâlâ tam ikna olmamıştı ama adamlar gerçek dedektife benziyorlardı. Hem onu öldürmeye de kalkmamışlardı.</p>

  <p class="block_6">Henüz.</p>

  <p class="block_6">Rahatlayınca elinde tabanca olduğunu unuttu, kolunu yanına indirdi.</p>

  <p class="block_6">Beyaz Diş, “Elinizdeki silah mı, efendim?” diye sordu.</p>

  <p class="block_6">“Evet, silah.”</p>

  <p class="block_6">“Horozu kalkık mı?”</p>

  <p class="block_6">“Şey… Evet, kalkık.”</p>

  <p class="block_6">“Kendinizi tehlikede mi hissediyorsunuz?”</p>

  <p class="block_6">“Burası izbe bir yer; yabancılar da varken pek emin olamıyorsunuz.”</p>

  <p class="block_6">“Emniyet mandalını kapatıp bizi içeri alsanız nasıl olur?”</p>

  <p class="block_7"> </p>

  <p class="block_7"> </p>

  <h2 class="block_16" id="id_71">71</h2>

  <p class="block_6">Adamları mutfağa aldı.</p>

  <p class="block_6">“Bir şey içer misiniz?”</p>

  <p class="block_6">Kızıl Saç kıvır kıvır yelesini bastırdı ve bir Coca-Cola kutusuna uzandı.</p>

  <p class="block_6">Beyaz Diş bir bardak buzlu suyla yetindi.</p>

  <p class="block_6">“Sizin için ne yapabilirim?”</p>

  <p class="block_6">“Jan’ın ölümü konusunda meslektaşlarımızla konuşmuştunuz Mr. Lane.”</p>

  <p class="block_6">“Hem de kaç kere. Bildiğim her şeyi onlara anlattım.”</p>

  <p class="block_6">“Bizi endişelendiren de bu ya efendim.”</p>

  <p class="block_6">“Anlamadım?”</p>

  <p class="block_6">Beyaz Diş sıkıntıyla gülümsedi ve gözlerini koridora çevirdi.</p>

  <p class="block_6">“Masaya dayalı olan pompalı bir Mossberg mi?”</p>

  <p class="block_6">“Evet, Mossberg.”</p>

  <p class="block_6">“Bir bakmamın sakıncası var mı?”</p>

  <p class="block_6">Adamların polis olduklarından emin, kendini daha rahat hissetti. “Tabii, buyurun.”</p>

  <p class="block_6">Beyaz Diş koridora çıkıp tüfeğin haznesini açınca yataktan kırmızı kovanlı bir fişek fırlayıp yerde yuvarlandı.</p>

  <p class="block_6">Eğildi, fişeği aldı, tüfeğin emniyet mandalının kapalı olduğundan emin olunca mutfağa döndü.</p>

  <p class="block_6">“Çocuğunuz var mı Mr. Lane?”</p>

  <p class="block_6">“İki kızım var.”</p>

  <p class="block_6">Beyaz Diş duvardaki aile fotoğrafına döndü. “Buralarda hiç sorun olur mu? Ev baskını? Hırsızlık? Soygun?”</p>

  <p class="block_6">“Olmaz.”</p>

  <p class="block_6">“Evde başka dolu silah var mı?”</p>

  <p class="block_6">“Çalışma odamda bir tabanca daha var.”</p>

  <p class="block_6">Dedektif arkadaşıyla şöyle bir bakıştı, Mossberg’i duvara yaslamasına rağmen, kırmızı kovanlı fişeği elinden bırakmadan masanın başına oturdu. “Bana sanki çok ciddi bir anti-sosyal davranışa hazırlanıyormuşsunuz gibi geliyor Mr. Lane.”</p>

  <p class="block_6">“Burası Amerika dedektif. İnsanın her an bir şeylere hazırlıklı olması gerekiyor.”</p>

  <p class="block_6">“Bu dediğinize kabul, ama ben evde çocuk varken etrafta dolu silah bırakmamaya çok dikkat ederim.”</p>

  <p class="block_6">“Ben dikkatliyim.”</p>

  <p class="block_6">“Bana öyle gelmiyor.”</p>

  <p class="block_6">“Burada çakallarla başımız dertte.”</p>

  <p class="block_6">“Öyle mi?”</p>

  <p class="block_6">“Evin yakınına kadar sokuluyorlar. Çoğu zaman korkutmam gerekiyor.”</p>

  <p class="block_6">“Gerçekten mi?”</p>

  <p class="block_6">“Bakın, buraya anayasanın ikinci bölümünden doğan haklarımı konuşmaya ya da kendimi ayaktakımından korumam için tavsiyelerde bulunmaya gelmedinizse konuya girebilir miyiz? Jan konusunda bir şeyden kaygılandığınızı söylemiştiniz.”</p>

  <p class="block_6">Beyaz Diş gözlerini küçük parmağıyla topaç gibi çevirdiği kırmızı kovanlı fişeğe dikerek, “Sanırım hiç ilerleyemiyoruz,” dedi.</p>

  <p class="block_6">“Bunu duyduğuma üzüldüm. Bir yerlere vardığınızı sanıyordum.”</p>

  <p class="block_6">“Evet, biz de öyle.”</p>

  <p class="block_6">Kızıl Saç araya girdi. “Siz ve abiniz göçmensiniz değil mi? Buraya Hırvatistan’dan gelen savaş mültecilerisiniz.”</p>

  <p class="block_6">“Doğru.”</p>

  <p class="block_6">“Amerika’da, Hırvatistan’dan gelme çok kişi tanır mısınız?”</p>

  <p class="block_6">“Hayır tanımam. Vasim teyzemdi ama o da öldü.”</p>

  <p class="block_6">“Çok oldu mu?”</p>

  <p class="block_6">“Altı yıl.”</p>

  <p class="block_6">Beyaz Diş mermiyi biraz daha döndürdü. “Balkanlar’dan gelen diğer mültecilerle görüşür müsünüz?”</p>

  <p class="block_6">“Hayır.”</p>

  <p class="block_6">Sözü Kızıl Saç aldı, Coca-Cola tenekesinin üzerindeki damlacıkları silerken, “Detroit’te polis bir kardeşim var,” dedi. “Orada da eski Yugoslavya’dan gelme mülteciler var.”</p>

  <p class="block_6">“Sahi mi?”</p>

  <p class="block_6">“Evet. Sırplar, Hırvatlar, Hıristiyanlar, Müslümanlar, Ortodokslar, aklınıza kim gelirse.”</p>

  <p class="block_6">“Sözü nereye getirmek istiyorsunuz dedektif?”</p>

  <p class="block_6">“Kardeşim ne diyor biliyor musunuz?”</p>

  <p class="block_6">“Ne diyor?”</p>

  <p class="block_6">“Arada bir hesaplaşma yaşanıyormuş. Eski ülkeden kalma kinler. Biri ötekini vuruyor ya da bıçaklıyor. O toplumlar için bıçak özellikle popüler bir silahmış.”</p>

  <p class="block_6">“Anlayabiliyorum.”</p>

  <p class="block_6">Kızıl Saç belli belirsiz sırıttı. “Dediklerine göre, dünyanın o bölgesinde insan hafızası fil hortumundan da uzunmuş.”</p>

  <p class="block_6">“Hiç kuşkum yok.”</p>

  <p class="block_6">“Siz ve kardeşiniz bu gibi sorunlar yaşadınız mı? Eski kinler? Kan davası?”</p>

  <p class="block_6">“Hayır dedektif.”</p>

  <p class="block_6">“Emin misiniz?”</p>

  <p class="block_6">“Kesinlikle.”</p>

  <p class="block_6">Beyaz Diş buzlu suyundan bir yudum aldı. “Peki ya Carla Lane?”</p>

  <p class="block_6">“Ne olmuş ona?”</p>

  <p class="block_6">“Onunla konuşmaya çalıştık. Telefonuna cevap vermiyor. Sizce neden vermiyor?”</p>

  <p class="block_6">“Hâlâ yas tutuyor dedektif. Kısa süre önce yurtdışına gitti. Biraz kafasını dinlemek istediğinden eminim.”</p>

  <p class="block_6">“Dubrovnik’e gitti, demek istiyorsunuz, değil mi? Annesinin kemiklerini teşhis etmeye.”</p>

  <p class="block_6">“Nereden biliyorsunuz?”</p>

  <p class="block_6">“Bizim işimiz bilmek.”</p>

  <p class="block_6">“Yoksa onu izletiyor musunuz?”</p>

  <p class="block_6">“Ülkeden ya da eyaletten ayrılacaksa bize haber vermesi söylenmişti. Vermedi. Bu da kuşkulanmama neden oluyor. Bu nedenle kocasının ölümünde şüpheli durumuna düşebilir.”</p>

  <p class="block_6">“Ne?”</p>

  <p class="block_6">“Cinayet soruşturmalarında, eve ne kadar yaklaşırsanız, suçluyu bulma ihtimaliniz de o kadar artar. Sizinle konuşmamızın nedeni de bu zaten.”</p>

  <p class="block_6">“Delirmiş olmalısınız. Jan’a zarar vermek hiçbirimizin aklından geçmez.”</p>

  <p class="block_6">“Öyle mi? Bakın, yengeniz hiç de mantıklı davranmıyor Mr. Lane. Sizce kocasının intikamını almaya çalışıyor olabilir mi?”</p>

  <p class="block_6">“Neden… Bunu da nereden çıkardınız?”</p>

  <p class="block_6">“Güneye, Tennessee’ye gitti. Orada Ronnie Kilgore adlı eski bir Özel Kuvvetler üyesiyle buluştu. Birlikte atış talimi yaptılar. Aslına bakarsanız dünya kadar mermi yaktılar.”</p>

  <p class="block_6">“Bundan hiç haberim olmadı.”</p>

  <p class="block_6">“Bildiğiniz kadarıyla Carla Lane’in ateşli silahı var mıdır? Tecrübeli bir nişancı mıdır?”</p>

  <p class="block_6">“Hiçbir fikrim yok. Doğrusu sanmam. Silahlardan nefret ettiğinden eminim.”</p>

  <p class="block_6">“Öyle mi? Bakın bu ilginç işte.” Beyaz Diş, gözlerini dışarıda, çölde bir yere dikmiş olan Kızıl Saç’a dalgınca baktı.</p>

  <p class="block_6">“Eve çok yaklaştıkları doğru,” dedi Kızıl Saç.</p>

  <p class="block_6">“Kimler?”</p>

  <p class="block_6">“Çakallar, Mr. Lane.”</p>

  <p class="block_6">“Söyledim size. Silah bulundurmamın başlıca nedeni bu.”</p>

  <p class="block_6">Kızıl Saç ensesini kaşıdı. “Evet, ama işin iyi tarafı, sizi toprağı havalandırma masrafından kurtarmaları.”</p>

  <p class="block_6">“Ne?”</p>

  <p class="block_6">“Orada toprağınızı kazan bir sürü var.”</p>

  <p class="block_6">Paul ayağa fırladı. Dört çakal kırmızı çöl toprağını pençeleriyle kazıyordu. Tam da Colleen’i gömdüğü yeri.</p>

  <p class="block_6">“Neyiniz var Mr. Lane? Rahatsız görünüyorsunuz.”</p>

  <p class="block_6">Paul cevap vermedi. Bacakları yeniden titremeye başlamıştı.</p>

  <p class="block_6">Kızıl Saç gözlerini kısarak, “Hey, o yaratıklardan birinin ağzında kocaman bir şey var,” dedi.</p>

  <p class="block_7"> </p>

  <p class="block_6">Çürümüşlük kokusu iğrençti.</p>

  <p class="block_6">Colleen’in yarısı ortaya çıkmış, çevresini sinekler almıştı.</p>

  <p class="block_6">Bacaklarından biri kemirilmişti.</p>

  <p class="block_6">Yaklaştıklarında çakallar dağılıverdi. Kızıl Saç kollarını sallayarak onlara doğru koşmuş, korkutarak kaçırmıştı.</p>

  <p class="block_6">Beyaz Saç gömleğinin yenini burnuna tuttu, keskin polis gözleriyle Colleen’den arta kalanları inceledi.</p>

  <p class="block_6">“Köpek sizin mi?”</p>

  <p class="block_6">“Evet.”</p>

  <p class="block_6">“Gırtlağını siz mi kestiniz?”</p>

  <p class="block_6">“Hayır.”</p>

  <p class="block_6">“Kimin kestiğini biliyor musunuz?”</p>

  <p class="block_6">Paul cevap vermedi.</p>

  <p class="block_6">Dedektifler gözlerini ona dikmişlerdi.</p>

  <p class="block_6">“Bir hayvanı böyle öldürmek ağır suçtur. Ve hiçbirimiz salak değiliz Mr. Lane.”</p>

  <p class="block_6">“Siz neden bahsediyorsunuz?”</p>

  <p class="block_6">“Bana aptal muamelesi yapmaya devam edin, cinayet soruşturmasını engellemekten on yıl almanıza çalışayım. Tabii o da eğer talihiniz varsa.”</p>

  <p class="block_6">Paul, âdemelmasını zorlayarak yutkunmaya çalıştı.</p>

  <p class="block_6">Beyaz Diş’in göğsüne batırdığı parmağı çelik gibiydi.</p>

  <p class="block_6">“Bildiğin her şeyi anlat dostum. Konuşmaya başlasan iyi olur. Hem de hemen, şimdi.”</p>

  <p class="block_7"> </p>

  <p class="block_7"> </p>

  <h2 class="block_16" id="id_72">72</h2>

  <p class="block_6">“Gitti mi?”</p>

  <p class="block_6">“Evet, arabasına binip gitti.”</p>

  <p class="block_6">“Ne zaman?”</p>

  <p class="block_6">“Sabah saat on gibi.”</p>

  <p class="block_6">“Nasıl görünüyordu?”</p>

  <p class="block_6">“İyiydi, sanırım.”</p>

  <p class="block_6">“Sanır mısın?”</p>

  <p class="block_6">“İşte, belki, sanki.”</p>

  <p class="block_6">“Belki, sanki? Ne biçim cevap bu?”</p>

  <p class="block_6">“Bilmiyorum Regan. Belki de biraz dalgındı. Sence babam ondan hoşlanıyor mu?”</p>

  <p class="block_6">Josh büroda bilgisayarın önüne kurulmuş tuşlara basarken, Regan da masasının üzerindeki fatura tomarını elden geçiriyordu.</p>

  <p class="block_6">“Babanı biliyorsun. Duygularını hiç belli etmez. Bence ona sor. Yakında eve döner.”</p>

  <p class="block_6">“Onu Google’da biraz daha aradım.”</p>

  <p class="block_6">“Ee?”</p>

  <p class="block_6">Josh bilgisayar ekranını çevirerek Jan Lane’i sahnede, piyano çalarken gösteren resimleri işaret etti. Bir de Carla’yla birlikte konser salonlarının önünde çekilmiş fotoğrafları vardı.</p>

  <p class="block_6">“Bu kocası. Biri arabalarını havaya uçurmuş, gazeteler öyle diyor. Tuhaf, değil mi?”</p>

  <p class="block_6">Regan ekranı inceledi. “Evet, biliyorum. Ben de gördüm bunları.”</p>

  <p class="block_6">“Biraz merak ettim de.”</p>

  <p class="block_6">“Neyi merak ettin?”</p>

  <p class="block_6">Josh sesini çıkarmadı.</p>

  <p class="block_6">Regan çocuğun yüzüne bakarak, “Bana söylemeyecek misin?” diye sordu.</p>

  <p class="block_6">“Babam eve dönene kadar söylememek istiyordum.”</p>

  <p class="block_6">“Neyi?”</p>

  <p class="block_6">“Kızar diye.”</p>

  <p class="block_6">“Neye kızacak?”</p>

  <p class="block_6">“Mrs. Carla babamın tabancalarından birini ödünç almak istedi.”</p>

  <p class="block_6">Regan elindeki fatura destesini masanın üzerine çarpıp Josh’a döndü. “Ne dedin sen?”</p>

  <p class="block_6">“Ben… Benden silah kasasını açmamı istedi.”</p>

  <p class="block_6">“Neden?”</p>

  <p class="block_6">“Bir yere gideceğini, gideceği yerin tehlikeli olabileceğini söyledi. Zaten babam ona bunun için nişancılık öğretiyormuş. Babama telefon edip sormak istedim. Ama beni ona yardım etmeye zorladı. Babama sonra anlatacağını söyledi.”</p>

  <p class="block_6">“Josh, bütün bunları uydurmuyorsun ya? Çünkü uyduruyorsan bil ki hiç komik değil.”</p>

  <p class="block_6">“Yemin ederim. İstersen kasaya gidip bak. Oradan bir Sig aldı.”</p>

  <p class="block_6">“Alması için kasayı mı açtın?”</p>

  <p class="block_6">“Hayır, ama şifreyi senin dolabının üzerinde bulacağını söyledim. Çok ısrar etti. Çok önemli olduğunu, o silaha ihtiyacı olduğunu söyledi.”</p>

  <p class="block_6">“Başka bir şey aldı mı?”</p>

  <p class="block_6">“Bir susturucu, bir kutu mermi, bir de tabanca temizlik malzemesi.”</p>

  <p class="block_6">“Aman Tanrım!”</p>

  <p class="block_6">“Babam kızar mı sence?”</p>

  <p class="block_6">“Bana kalırsa boğazına kadar pisliğe battın dostum.”</p>

  <p class="block_6">“Öyle deme Regan.”</p>

  <p class="block_6">“Ya ne diyeyim? İyi yapmışsın, al sana bir madalya mı diyeyim?”</p>

  <p class="block_6">Dışarıdan bir otomobil sesi geldi. Regan pencereden baktı.</p>

  <p class="block_6">“İşte sana babanın ne diyeceğini öğrenme fırsatı.”</p>

  <p class="block_6">Ronnie kucağında bir koli dolusu büro malzemesiyle içeri girdi. Elindekileri masaya bıraktı, bir Regan’a, bir de Josh’a baktı.</p>

  <p class="block_6">“Nasıl oluyor da her ikiniz soyulmuş gibi duruyorsunuz?”</p>

  <p class="block_6">“Anlat babana Josh.”</p>

  <p class="block_7"> </p>

  <p class="block_7"> </p>

  <h2 class="block_16" id="id_73">73</h2>

  <p class="block_6">Ronnie bungalovun basamaklarını ikişer üçer tırmandı, kapıyı hızla açtı.</p>

  <p class="block_6">Carla’nın valizinin yerinde yeller esiyordu ve oda toplanıp temizlenmişti.</p>

  <p class="block_6">Havada parfümünden belli belirsiz bir esinti vardı ama genç kadından geriye kalan tek şey de buydu.</p>

  <p class="block_6">Regan, Ronnie’nin peşinden basamakları çıkıp içeriye girdi.</p>

  <p class="block_6">“Saat onda mı gitmiş?”</p>

  <p class="block_6">“Evet, öyle gibi.”</p>

  <p class="block_6">“Hastanede son gördüğün zaman nasıldı?”</p>

  <p class="block_6">“Oldukça iyiydi. Sence neden ayrıldı Ronnie?”</p>

  <p class="block_6">“Karışık bir iş.” Cep telefonunu çıkardı, Carla’nın numarasını tuşladı.</p>

  <p class="block_6">Zil sesini duydu, ardından devreye telesekreter girdi. “Ben Ronnie. Beni ilk fırsatta ara.” Telefonu kapattı.</p>

  <p class="block_6">“Tabancayla ne yapacağını anlatmak niyetinde değil misin?”</p>

  <p class="block_6">“Pek değilim.”</p>

  <p class="block_6">“Neden?”</p>

  <p class="block_6">“O da çok karışık. Hayatımın öyküsü.”</p>

  <p class="block_6">“Onu bu sabah gördüğümde söyledim zaten.”</p>

  <p class="block_6">“Neyi söyledin?”</p>

  <p class="block_6">“Aptal olmadığımı. Bir şeyler olduğunu hissettiğimi. Josh’u düşündüğüm için, senin herhangi bir tehlikeye atılmanı istemediğimi. Öyle bir şey yapmayacaksın değil mi Ronnie?”</p>

  <p class="block_6">Adam kapıya yöneldi.</p>

  <p class="block_6">“Değil mi, Ronnie?”</p>

  <p class="block_6">“Hayır.”</p>

  <p class="block_6">“Nereye gidiyorsun?”</p>

  <p class="block_6">“Bana kalırsa otomobili Knoxville’de iade etmesi gerekiyor. Akşama doğru New York’a uçak var. Ona yetişmeyi planlıyor olabilir. Ben yokken burayı idare edebilir misin?”</p>

  <p class="block_6">“Sence o iyi olacak mı?”</p>

  <p class="block_6">“Belki. Aklını başına toplamaya razı edebilirsem.”</p>

  <p class="block_7"> </p>

  <p class="block_6">Beş dakika sonra, dörtçeker gelip durduğunda, Regan bürodaydı.</p>

  <p class="block_6">Arabadan bir adam indi, parmaklarıyla açık büro kapısına vurdu. Uzun boylu, koyu renk saçlı, yakışıklı. Yüzünde bir yaramaz çocuk tebessümü, dişleri hafif fırlak.</p>

  <p class="block_6">Beyzbol kasketi, blucin pantolon, çizme ve soluk mavi bir gömlek giymişti. Beyzbol kasketinin yan tarafına parlak renkli iki balık yemi takıyordu.</p>

  <p class="block_6">Yanındaki tezgahın üzerinde ahşap bir kaide üzerine yerleştirilmiş sahte bir el bombası duruyordu. El bombasını eline aldı. Kaidenin üzerine “Şikâyet Bölümü” kazılmıştı, el bombasının pimine takılı kâğıtta da, “Bir Form Doldur” yazıyordu.</p>

  <p class="block_6">“Komik.” Billy Davix kapının pervazına yaslanıp Regan’a baktı.</p>

  <p class="block_6">“İşte size Güney. Bir sürü deli ama sevimli redneck.”</p>

  <p class="block_6">“Bu kelimenin pek nazik sayılmadığını sanıyordum.”</p>

  <p class="block_6">“Yüzlerine karşı söylenmedikçe. Ya da burnunuza bir tabanca namlusu dayamalarını istemiyorsanız. Appalachia Amerikalıları demek daha iyi.”</p>

  <p class="block_6">Billy gülümsedi. “Buralarda balık var mı?”</p>

  <p class="block_6">“Buralarda balık hep vardır tatlım. Piranhalar gibi saldırırlar.”</p>

  <p class="block_6">“Ben de burayı bunun için seviyorum.” Kapı pervazından uzaklaştı. “Gezgin balıkçıların bir gece geçirebilecekleri bir kulübeniz var mı? Bir de kiralık bir balıkçı teknesi?”</p>

  <p class="block_6">“Tabii.”</p>

  <p class="block_6">Regan ayağa kalkarken Billy, Josh’a bakıp göz kırptı, kasketinin siperliğine dokundu. “Selam evlat. İnternette mi takılıyorsun?”</p>

  <p class="block_6">Josh başını salladı.</p>

  <p class="block_6">Billy ekrana baktı, resimleri gördü, kaşlarını kaldırıp parmağıyla fotoğraflara dokundu. “Hey, bu Jan Lane. Kemancı. Dünyaca ünlü biri. En azından, öyleydi. Bir süre önce ölmemiş miydi? Çaldığı müziğe bayılırdım, özellikle de canlı dinlemeye.”</p>

  <p class="block_6">“Çalarken dinlediniz mi hiç?”</p>

  <p class="block_6">“Bir keresinde. New York’ta, Carnegie Hall’da.”</p>

  <p class="block_6">“İyi miydi?”</p>

  <p class="block_6">“Evet, harikaydı.”</p>

  <p class="block_7"> </p>

  <p class="block_6">“Harika. Ev gibi.”</p>

  <p class="block_6">“Ev neresi bayım?”</p>

  <p class="block_6">Regan, Billy’nin peşinden bungalovun verandasına çıktı.</p>

  <p class="block_6">Beriki beyzbol kasketini çıkararak kapkara saçlarının ortaya çıkmasını sağladı, elinin tersiyle alnındaki teri sildi. “New Jersey. Ama ruhum redneck’tir. Adım Billy Lubbock. Ben çocukken bizimkiler Roanoke’tan kuzeye taşınmış. Biraz balık yemine ihtiyacım olacak.”</p>

  <p class="block_6">“Sorun değil. Kaç gece?”</p>

  <p class="block_6">“İki, balık varsa, belki biraz daha fazla. Burada insanın akşam yemek yiyip, bira içebileceği bir yer var mı?”</p>

  <p class="block_6">“Etraf oldukça sıkıcıdır.”</p>

  <p class="block_6">“Bar yok mu yani?”</p>

  <p class="block_6">“Ancak birkaç tane. Frog’s Rest’i deneyebilirsiniz, anayol üzerinde, 15 kilometre doğuda. ‘Banjo Dersi Verilir’ diye bir levha görürseniz orayı geçtiğinizi anlarsınız.”</p>

  <p class="block_6">“Bunu hatırlayacağım.”</p>

  <p class="block_6">“Birası iyi, kovboy müziğinden rahatsız olmazsanız ortamı da güzeldir. Dokuz buçukta son yemek siparişlerini alırlar.”</p>

  <p class="block_6">“Hiç gider misiniz?”</p>

  <p class="block_6">“Tabii. Burada akşamları gidilebilecek neredeyse tek yerdir.” Adamın parmağında yüzük olmadığını fark etti.</p>

  <p class="block_6">Billy genç kadına baktı. Göz göze geldiler. Billy Bob tebessümünü patlattı.</p>

  <p class="block_6">Adam, aralarında bir elektriklenme olduğunu anladı.</p>

  <p class="block_6">Regan yüzünün kızardığını hissetti. “Gidip size bir tekneyle yem seçelim.”</p>

  <p class="block_7"> </p>

  <p class="block_6">Güneş Billy’nin ensesini kavuruyordu.</p>

  <p class="block_6">Kıyıdan 100 metre açıkta, teknede oturuyordu. Yanında, oturağın üzerinde bir paket Marlboro Light vardı, çakmağı paketin içine tıkıştırmıştı. Oltayı sallandırmıştı ama vuran falan yoktu; gerçi balık olup olmadığına da aldırmıyordu.</p>

  <p class="block_6">Ona odayı veren kadından iz yoktu ama tekerlekli sandalyesiyle rıhtıma yerleşmiş, onu izleyen çocuğu görebiliyordu.</p>

  <p class="block_6">Billy elindeki video cihazını çalıştırmış, sağdan sola doğru tarıyor, gerektiğinde yaklaştırıp uzaklaştırıyor, marinayı her açıdan çekiyordu. Ayrıntılar önemliydi. Halihazırda hava haritalarını, yol haritalarını ve su yolları haritalarını elde etmişti.</p>

  <p class="block_6">İşini bitirince cihazı kaldırdı.</p>

  <p class="block_6">Cep telefonunu aldı, bir numara tuşladı.</p>

  <p class="block_6">Cevap veren Arkov’du. “Evet?”</p>

  <p class="block_6">“Buradayım. Kadının burayla bir ilgisi olduğu kesin. Biraz daha bilgi edinir edinmez seni ararım.”</p>

  <p class="block_6">“Bu işi hallet. Sana güveniyorum. Gerekirse kadın ve çocukla da ilgilen.”</p>

  <p class="block_6">“Sence Şavik bir şey demez mi?”</p>

  <p class="block_6">“Orasıyla ilgilenme Billy. Sen sadece yapman gerekeni yap.”</p>

  <p class="block_6">“Tamam.”</p>

  <p class="block_6">“Şimdi bana öğrendiklerini anlat.”</p>

  <p class="block_6">Billy telefonu kapatınca teknede sırtına yaslandı, bir Marlboro yakar ve dumanı yavaşça içine çekerken marinayı inceledi, bundan sonra yapacaklarını tasarlamaya çalıştı.</p>

  <p class="block_7"> </p>

  <p class="block_7"> </p>

  <h2 class="block_16" id="id_74">74</h2>

  <p class="block_6">Şavik bodrumda oturmuş, Angel’ın soluklarını dinliyordu.</p>

  <p class="block_6">Tümüyle bilinçsiz olduğunu gösteren derin, ağır soluklar. Genç kadının makyajı karmakarışık olmuş, başı bir yana sarkmıştı. Çenesini kavrayıp, yüzünü kaldırdı. Angel’ın gözleri kapalı, Arkov’un yumrukladığı yanağı koyu mordu. “Beni duyuyor musun Angel?”</p>

  <p class="block_6">Cevap yoktu.</p>

  <p class="block_6">Yüzünü sarstı, yanaklarına hafifçe vurdu. Tepki yoktu.</p>

  <p class="block_6">Aşırı dozda skopolamin yüzünden iki saat yitirilmiş, ama hâlâ bir sonuç alınamamıştı. Yere atılmış şırıngaya öfkeyle bakarken, kapı hızla açıldı ve kendinden memnun bir ifadeyle Arkov göründü. Elinde küçük bir şişe vardı. “Oldu.”</p>

  <p class="block_6">Şavik, “İşe yarayacağından emin misin?” diye sordu.</p>

  <p class="block_6">“Ne kadar kötü durumda olduğuna bağlı, yine de denemeye değer.”</p>

  <p class="block_6">Elindeki şişenin kapağını çevirerek açınca havaya güçlü bir amonyak kokusu yayıldı. Açık şişeyi Angel’ın burnuna tuttu. Genç kadının tepkisi ani oldu.</p>

  <p class="block_6">Başı önce arkaya kaykıldı, sonra öne devrildi, kuru kuru öğürdü, boş midesini kusmaya kalktı, sümük ve balgamdan başka bir şey çıkmadı.</p>

  <p class="block_6">Öğürmesi bitince homurdandı, gözlerini kırpıştırdı, odaklanmaya uğraşarak karşısındakilere baktı.</p>

  <p class="block_6">Arkov sırıtarak şişenin kapağını kapattı. “Canlı cenaze geri gelmişe benziyor.”</p>

  <p class="block_6">Ronnie, Tyson Havaalanı’nın gelen yolcu salonunun karşısındaki Hertz otoparkında bulunan parlak cilalı otomobillerin arasından geçti.</p>

  <p class="block_6">Kulübede oturan kadının yanına geldi. Kadının göğsündeki isim kartında adının Peggy olduğu yazıyordu.</p>

  <p class="block_6">Şapkasına dokunup gülümsedi. “Merhaba.”</p>

  <p class="block_6">“Size nasıl yardımcı olabilirim?”</p>

  <p class="block_6">“Eşim bu öğleden sonra bir araba iade etmeye geldi. Beyaz bir Toyota Camry. Çantasını arabada unuttuğunu sanıyor, gelip almamı istedi.”</p>

  <p class="block_6">“Eşinizin adı neydi?”</p>

  <p class="block_6">“Carla Lane.”</p>

  <p class="block_6">“Bir dakika lütfen.” Peggy klavyesine dokundu, kaşlarını çattı. “Arabayı Hertz’e getirdiğinden emin misiniz?”</p>

  <p class="block_6">“Neden sordunuz?”</p>

  <p class="block_6">“Burada Hertz’e kiralık araba getiren hiçbir Lane yok da.”</p>

  <p class="block_6">“Emin misiniz?”</p>

  <p class="block_6">“Kesinlikle. Sakin bir gündü. Beyaz Toyota da yok.”</p>

  <p class="block_6">“Anlaşılan eşim bana yalan söylemeye başlamış Peggy.”</p>

  <p class="block_7"> </p>

  <p class="block_6">Havaalanı otoparkına doğru yürürken kalkan bir jetin kükremesini işitti.</p>

  <p class="block_6">Şapkasını çıkarıp yandaki yolcu koltuğuna fırlattı ve kamyonete, direksiyonun arkasına yerleşti. İçini çekti, parmaklarını saçlarından geçirdi.</p>

  <p class="block_6">Tablodaki GPS’e dokunmadı. New Jersey uzun bir yolculuktu, en az 12 saat sürerdi. Genç kadına asla yetişemeyecekti.</p>

  <p class="block_6">Cep telefonunu çıkarıp onu bir daha aramaya çalıştı.</p>

  <p class="block_6">Yine telesekreterle karşılaştı.</p>

  <p class="block_6">Bu kez mesaj bırakmak zahmetine bile katlanmadı.</p>

  <p class="block_6">Cep telefonunu koltuğun üzerine bırakıp torpido gözünü açtı.</p>

  <p class="block_6">Torpido gözünden Şavik’in Cape May’deki evinin resimlerinin bulunduğu dosyayı aldı, fotoğrafları yandaki koltuğun üzerine yaydı. Parmaklarıyla direksiyon üzerinde tempo tutar, resimleri incelerken zihni hızla çalışıyordu.</p>

  <p class="block_6">Torpido gözünün dibinde kendi kişisel savunması için bulundurduğu kılıflı bir Glock 26 ile yedek şarjör vardı. Tabancayı çıkardı, ona dikkatle baktı ve tekrar kararsızlığın pençesinde kaldı.</p>

  <p class="block_6">Bir kez daha kendi kendine aynı soruyu sordu.</p>

  <p class="block_6">Josh’a verdiği sözden dönebilir miydi?</p>

  <p class="block_6">Daha birkaç saat önce Regan’a da verdiği sözden.</p>

  <p class="block_6">Ve hepsinden önemlisi, kendi kendine verdiği sözden.</p>

  <p class="block_6">Savaş alanında ve hayatta Carla gibi davranan insanlar görmüştü. Bir yoldaşın ya da bir sevgilinin ölümünün intikamını almak dürtüsüyle hareket ettiklerinde kızıl sisin ardını göremiyorlardı.</p>

  <p class="block_6">Onlar için önemli olan tek şey öç almaktı.</p>

  <p class="block_6">Kardeşi de hesaba katılınca Carla’da bu dürtü daha da derine gidiyordu.</p>

  <p class="block_6">Büyük soru.</p>

  <p class="block_6">Onu nasıl koruyabilirim? Hem Şavik ve onun gibilerden, hem de bizzat kendisinden?</p>

  <p class="block_6">Orada otururken, zamanın akıp geçtiğinin farkındaydı. Alnından elinin üstüne ter damlıyordu. Yeniyle terini sildi, şakaklarına dokununca, orada kalbinin atışlarını hissetti.</p>

  <p class="block_6">Ne olursa olsun sözünden dönemezdi.</p>

  <p class="block_6">Dönemezdi işte.</p>

  <p class="block_6">Sonunda Glock’u torpido gözüne geri koydu.</p>

  <p class="block_6">Kalkan başka bir jetin şiddetli gümbürtüsünü duydu.</p>

  <p class="block_6">Büyük soru geri geldi.</p>

  <p class="block_6">Carla’yı kendinden nasıl kurtarmalı?</p>

  <p class="block_6">Aslında bunu yapmak için tek çaresi vardı.</p>

  <p class="block_7"> </p>

  <p class="block_7"> </p>

  <h2 class="block_16" id="id_75">75</h2>

  <p class="block_5">VIRGINIA</p>

  <p class="block_6">Carla otoyoldan ayrıldı ve arabaya servis yapılan bir McDonald’s’a yanaştı.</p>

  <p class="block_6">Sütsüz bir kahve ısmarladıktan sonra otoparka girdi. Motoru susturdu, bacaklarını açmak için arabadan indi ve sıcak kahvesini yudumladı.</p>

  <p class="block_6">Yolda neredeyse dokuz saat geçirdikten sonra tüm vücudu sızlıyordu. Cep telefonunu çalıştırdı. Ronnie’den cevapsız bir çağrı, bir de geri aramasını isteyen sesli mesajı.</p>

  <p class="block_6">Onu gerçekten aramayı, erkeksi sesini işitip rahatlamayı çok istiyordu. Yine de, yüreğinin derinliklerinde bunun kendi özel savaşı olduğunun bilincindeydi. Hayatını onun için tehlikeye atmasını ya da oğluna verdiği sözü tutmamasını beklemek yanlıştı.</p>

  <p class="block_6">Oysa New Jersey’ye yaklaştıkça, durumun ne kadar umutsuz olduğunu daha iyi anlıyordu. Korku derisinin altında yuvalanmaya başlamıştı. Kendini umutsuzluğun hükmünde kalmış hissetti.</p>

  <p class="block_6">Şavik gibi biri, onun gibi bir kadın için korkunç bir rakipti.</p>

  <p class="block_6">Arkov, korumalar ve son model alarm sistemleriyle korunan malikâne yapmak istediğinin ne kadar imkânsız olacağını gösteriyordu.</p>

  <p class="block_6">Buna rağmen, bir kararlılık, yüzü öleceği güne kadar peşini bırakmayacak olan, gözü sütümsü o küçük oğlana ne olduğunu öğrenmenin dürtüsünü duyuyordu.</p>

  <p class="block_6">Gözlerinin önünde ustura kadar keskin bir anı parlayıverdi. Eteğine yapışan, gitmesini istemeyen, yüzü korkudan buz kesmiş Luka’nın anısı. Onun kendine yapışan küçük, kararlı parmaklarını açmaya çalışması, çocukcağız ağlarken onları zorlayıp kurtulması.</p>

  <p class="block_6">Yüreği parçalanıyordu. Luka’nın korkusunu, paniğini, yaşadığı dehşeti kendi içinde tazelenir hissetti.</p>

  <p class="block_6">Son ve acıklı sözlerini hatırlarken gözlerini yumdu.</p>

  <p class="block_6">“Carla lütfen… Carla lütfen beni bırakma.”</p>

  <p class="block_6">“Senin için döneceğim Luka, söz veriyorum. Carla geri gelecek. Sakın korkma.”</p>

  <p class="block_6">Yüreğinin sızısıyla mücadele etti, yaşlı gözlerini açtı.</p>

  <p class="block_6">Umutsuzluktan, bütün imanını ve güvenini Tanrı’ya, belli belirsiz bir ilahi adalet kavramına dayandırmaya çalıştı. Bu çaba onu rahatlatmadığı gibi, içinde sinsi bir canavar misali büyüyen dehşet duygusunu da yatıştırmadı. Ne var ki, korkmasına rağmen, onu devama zorlayan aynı umutsuz korku oldu.</p>

  <p class="block_6">Luka’yı bul.</p>

  <p class="block_6">Arabasına bindi ve sıcak kahvesini fincan yuvasına yerleştirdi.</p>

  <p class="block_6">GPS’e göre 250 kilometre daha yolu vardı. Hızını düşürmez ve trafikte gecikmezse Cape May’e üç saatte varacaktı.</p>

  <p class="block_6">Tam zamanında orada olabilirdi.</p>

  <p class="block_6">Saat akşamın tam dokuzu olmuştu.</p>

  <p class="block_6">Motoru çalıştırdı.</p>

  <p class="block_20">Senin için geliyorum Luka.</p>

  <p class="block_20">Sonunda sana geliyorum.</p>

  <p class="block_7"> </p>

  <p class="block_6">“Bana metni göster.”</p>

  <p class="block_6">Arkov görmesi için Angel’ın cep telefonunu Şavik’e uzattı. Saat 13.00’de Newark.</p>

  <p class="block_6">Şavik bir an düşündü, sonra yeniden Angel’ın önüne diz çöktü. “Konuş benimle Angel. Bana nedenini söyle.”</p>

  <p class="block_6">“Neden?”</p>

  <p class="block_6">“Kasayı neden açtın?”</p>

  <p class="block_6">“Defter…”</p>

  <p class="block_6">“İyi ama neden?”</p>

  <p class="block_6">“Annem, kız kardeşim.”</p>

  <p class="block_6">“Ne olmuş onlara?”</p>

  <p class="block_6">Dalgın gözler Şavik’in üzerinde oyalandı, sonra döndü, Arkov’a odaklanmaya çalıştı. Kelimeler yorgun, ama öfkeli bir hırıltı gibi çıkıyordu. “Bu… Onları öldürdü.”</p>

  <p class="block_6">“Nerede?”</p>

  <p class="block_6">“Kamp.”</p>

  <p class="block_6">“Ne kampı?”</p>

  <p class="block_6">Sessizlik.</p>

  <p class="block_6">“Ne kampı Angel?”</p>

  <p class="block_6">“Merviak.”</p>

  <p class="block_6">Şavik’in gözleri bileklerinden her birindeki soluk yara izlerine takıldı. Uzun zaman önceki bir intihar teşebbüsünden kaldığını söylediği yaralara.</p>

  <p class="block_6">Arkov’la bakıştılar.</p>

  <p class="block_6">Arkov ağzını açmaya davranırken Şavik elini kaldırıp onu susturdu.</p>

  <p class="block_6">“Bana Carla Lane’den bahset.”</p>

  <p class="block_6">Angel’ın başı bilyeli bir mafsal gibi arkaya kaykıldı, hemen sonra yeniden dikildi.</p>

  <p class="block_6">Uyuşuk gözlerinin ardında tuhaf düşler, şaşkınlık, hezeyan varmış gibi bilinçsiz bakıyor, sorulan her soruyu yanıtlamaya direnemiyordu. Sırları açığa vurmaya hevesli, uysal bir çocuk gibi.</p>

  <p class="block_6">“Onu tanıyor musun? Carla Lane’i tanıyor musun?”</p>

  <p class="block_6">“Evet…”</p>

  <p class="block_6">“Bana ondan bahset Angel. Onunla Newark Havaalanı’nda neden buluştun? Ne konuştunuz?”</p>

  <p class="block_6">Angel’ın ağzının kenarından birkaç damla salya sızdı. Dudaklarını ayırdı, mırıldandı. “Bir sürü şey.”</p>

  <p class="block_6">“Açık konuş. Neler konuştunuz?”</p>

  <p class="block_6">“Arkov. Şavik.”</p>

  <p class="block_6">“Bizimle ne ilgisi var?”</p>

  <p class="block_6">Sessizlik.</p>

  <p class="block_6">“Bizimle ne ilgisi var?”</p>

  <p class="block_6">“Ona verdiğim…”</p>

  <p class="block_6">“Ne verdin?”</p>

  <p class="block_6">“Fotoğraflar.”</p>

  <p class="block_6">“Ne fotoğrafı?”</p>

  <p class="block_6">“Ev… Fotoğraflar.”</p>

  <p class="block_6">“Bu evin fotoğrafları?”</p>

  <p class="block_6">“Evet.”</p>

  <p class="block_6">“Carla yalnız mı çalışıyor?”</p>

  <p class="block_6">“Yalnızdı.”</p>

  <p class="block_6">“Yalnız mı çalışıyor diye sordum, Angel.”</p>

  <p class="block_6">“Bil… Bilmiyorum.”</p>

  <p class="block_6">“Nerede şimdi?”</p>

  <p class="block_6">Sessizlik.</p>

  <p class="block_6">“Nerede şimdi Angel? Burada, New Jersey’de mi?”</p>

  <p class="block_6">“Geliyor.”</p>

  <p class="block_6">“Nereye geliyor?”</p>

  <p class="block_6">“Buraya.”</p>

  <p class="block_6">“Anlat bana Angel. Her şeyi bilmek istiyorum.”</p>

  <p class="block_7"> </p>

  <p class="block_6">Ay koskocaman, gümüş bir top gibiydi.</p>

  <p class="block_6">Şavik tahta kaldırım üzerinde durmuş, dalgaların çakılları sürüklemesini dinliyordu.</p>

  <p class="block_6">Sigarasından bir nefes çekip üfledi. Havaya, o basık bodrumdan kurtulmaya ihtiyacı vardı. Angel’ın kaçınılmaz ölümünden kaçmaya.</p>

  <p class="block_6">Ölümü öylesine anlamsızdı ki. Ama iş kendi elinden çıkmıştı artık.</p>

  <p class="block_6">O anın gelmekte olduğunu bilerek, gözlerini bodrum penceresine doğru kısarak arkasına baktı.</p>

  <p class="block_6">Susturucu takılmış bir silahın belli belirsiz sesini işittiğini, karanlıkta namludan çıkan parıltıyı gördüğünü sandı.</p>

  <p class="block_6">İçinde bir duygu…</p>

  <p class="block_6">Ne hissediyordu?</p>

  <p class="block_6">Hiç.</p>

  <p class="block_6">Hiçbir şey hissetmemek onu başından beri rahatsız ederdi.</p>

  <p class="block_6">Yüreğini bulmaya çalıştığı anlar vardı. Uzun zaman önce binlerce hayali, sevgili bir babası ve ruhunda iyilik olan o sıradan çocuk. Ama geri dönüş yolculuğu çok güçtü, yol çok karanlık, çok ıstıraplıydı.</p>

  <p class="block_6">Nedenini bilmeden, bir yaz gününü hatırlıyordu. Babasının iş için Belgrad’a giderken oğlunu da yanına aldığı, Novi Sad’a hâkim tepelerde, ta Tuna’ya kadar uzanan nefis manzaraya bakarak piknik yaptıkları o günlerden birini.</p>

  <p class="block_6">Bunlar annesinin ölümünden sonra kocaman evde iki kişi kaldıkları, annesinin kaybını bütün keskinliğiyle hissettiği yalnızlık günleriydi. Annenin ölümünden aylar sonra bile uyumayıp merdivende onun ayak seslerini beklediği, o ayak seslerini hiç duymadığı zamanlar.</p>

  <p class="block_6">O gün, Tuna’ya bakarken, babası oğlundaki kayıp duygusunu ilk kez derinliğine hissetmiş gibiydi. “Biliyorum, baş başa kaldık, ama bunu da aşacağız Mila. Anneni özleyeceğiz, ama onun için cesur olacağız, sen de, ben de. Bizi görmek istediği gibi olacağız.”</p>

  <p class="block_6">Babası göz kırpmış, kendi üzüntüsünü gizleyerek oğluna sarılmış, saçlarını okşamıştı.</p>

  <p class="block_6">Ardından babasının kollarında uyuyakalmıştı. O günün huzurunu ve dinginliğini hâlâ hatırlıyordu. Kalbinde o sükûneti duymayalı ne kadar da uzun zaman olmuştu.</p>

  <p class="block_6">Ayak seslerini duyunca anılarını kesti. Seni üzecek şeyleri ne kadar az düşünürsen, o kadar iyi.</p>

  <p class="block_6">Arkov göründü, bahçe merdivenlerini aceleyle indi, yüzünde bir sırıtmayla ferforje kapıdan çıktı, adımları tahta kaldırımda yankılandı.</p>

  <p class="block_6">Ölümden hoşlanıyordu, ötesi yok. Öldürmeye bayılıyordu.</p>

  <p class="block_6">“Tamam. Şimdi cesetten kurtulmaya bakacağız.”</p>

  <p class="block_6">Uzunca bir sessizlik. Yüzü asıktı, kendi içinde başka kimsenin ulaşamadığı yere dönerken gözlerindeki ışık solmuştu.</p>

  <p class="block_6">“Sence bize doğru mu söyledi?”</p>

  <p class="block_6">Arkov elinde Angel’ın telefonunu kaldırarak, “Kelimesi kelimesine,” dedi. “O ilaç insanın yalan söylemesine izin vermez.”</p>

  <p class="block_6">“Haber kaynaklarımızı ara. Fazla belli etmeden herhangi bir sorun belirtisi olup olmadığını öğren. İşin içine polisin karışmayacağından emin olmak istiyorum. Metni gönderdin mi?”</p>

  <p class="block_6">“Senin dediğin gibi: ‘Beni arama. Ama bu akşam uygun,’ diye yazdım.”</p>

  <p class="block_6">“Daha cevap gelmedi mi?”</p>

  <p class="block_6">Angel’ın telefonu tam o sırada iki kere bipledi. Arkov aydınlanan mavi ekranı inceleyip bir tuşa bastı. Yüzü aydınlandı.</p>

  <p class="block_6">“Anlaşılan işler yolunda. ‘Geliyorum,’ diye yazıyor.”</p>

  <p class="block_6">“Ver şunu bana. Bir bakayım.”</p>

  <p class="block_6">Telefonu aldı, mesajı okudu.</p>

  <p class="block_6">“Onu bekliyor olacağız.”</p>

  <p class="block_7"> </p>

  <p class="block_7"> </p>

  <h2 class="block_16" id="id_76">76</h2>

  <p class="block_5">UNION COUNTY, TENNESSEE</p>

  <p class="block_6">Bar baştan başa neon bira reklamları, adi plastik sandalyeler ve loş ışıkla doluydu.</p>

  <p class="block_6">Billy tıraş sonrası losyon sürmek bir yana, kocaman barda gelmeden önce yıkanıp tıraş olan tek erkek olduğunu düşündü.</p>

  <p class="block_6">Burası dövmelerin ve eksik dişlerin yeriydi.</p>

  <p class="block_6">Adamlar biralarının üzerine eğilmiş, mırıldanarak bir şeyler anlatıyor. Bazılarında kovboy şapkaları, çizmeleri ya da kirli tulumlar, kimilerinde geyik avcılarına özgü Mossy Oak kamuflaj giysileri, birazının yanında sanki bileklerini kesmek istermiş, ya da en azından o gece için partnerleriyle birlikte çıkmadan önce o seçeneği düşünmüş gibi duvara bakan ve biralarını yudumlayan karıları.</p>

  <p class="block_6">Bir duvarda bir dizi geyik boynuzu, bir diğerinde içinde köpekbalığı boyunda gümüşümsü bir levrek bulunan camdan bir kutu. Bar aynasının üzerinde parıldayan, mavi-beyaz neondan bir Miller Light reklamı.</p>

  <p class="block_6">Eğlenceden gitar, banjo ve org çalan ve bir Willie Nelson parçasına işkence eden, aşırı şişman üç sakallı sorumluydu. Sanki önem verdikleri nota değil de, gecenin sonunda bar sahibinin ellerine sıkıştıracağı banknotlarmış izlenimi veren bir grup.</p>

  <p class="block_6">Billy önündeki Budweiser’dan bir yudum aldı. Tabancasını valizinde bıraktığına pişmandı; yoksa her birini vurabilirdi.</p>

  <p class="block_6">Daha da beteri, menüdeki hemen her yemeğin bir cins yayınbalığı kızartması olmasıydı.</p>

  <p class="block_6">Onların dışındaki tek sağlıksız seçenekte karar verdi, bir Cajun usulü çizburger, patates kızartması ve bira ısmarladı, üzerine de cila olarak bir Jack Daniel’s söyledi.</p>

  <p class="block_6">Burgerin yağlı tadını silmek için buna ihtiyacı vardı -tam yudumu almıştı ki, barın aynasından kapının açıldığını ve içeriye güzel, saçları ve tırnakları yapılı, savaş boyalarını sürmüş üç kadının girdiğini gördü.</p>

  <p class="block_6">Hep birlikte köşedeki bir bölmeye geçmeden önce, Regan’ın öteki kızların kulağına bir şeyler fısıldadığını fark etti.</p>

  <p class="block_6">Bar bir cuma akşamı için fazla kalabalık değildi, çığlıklar atılmıyor, ıslıklar çalınmıyor, çizgi dansı yapılmıyordu -bugünlerde çizgi dansı yapan var mıydı yoksa? Birasından bir yudum aldı, çizburgerinden bir lokma daha aldı ve ısırdığını tükürmek istedi.</p>

  <p class="block_6">“Selam.”</p>

  <p class="block_6">Aynadan kadının yaklaştığını görünce yutkundu, omzunda elini hissetti, bar taburesinde döndü ve her zaman en güzel özelliklerinden olan tebessümü yüzünü aydınlattı. “Merhaba Regan.”</p>

  <p class="block_6">“Demek riski göze aldın?”</p>

  <p class="block_6">“Hayatımı tehlikeye attım. İnsan kumarbaz olmalı.”</p>

  <p class="block_6">“Burger nasıldı?”</p>

  <p class="block_6">“Ayakkabı köselesinden bir gıdım daha iyi.”</p>

  <p class="block_6">“Seni uyarmam gerekirdi.”</p>

  <p class="block_6">“Komik olan, dışarıdaki tabelada Bar ve Izgara diyor, ama ızgara adına hiçbir şey yok.”</p>

  <p class="block_6">“Burası Güney tatlım. Dibine kadar bol yağda kızart. Sonra bir daha kızart ve üzerini sosla kapla. Tadını yok ettiğinden emin olana kadar.”</p>

  <p class="block_6">Billy önündeki tabağı itti. “Bir zararı olmadı. Bir içki ısmarlayayım mı?”</p>

  <p class="block_6">Genç kadının boynunun kızardığı neon ışığından bile belli oldu. “Bu… Buraya iki arkadaşımla geldim Billy.”</p>

  <p class="block_6">Çoğu kadının hoşuna giden ne diyeceğini bilemeyen küçük çocuk ifadesiyle beyzbol kasketine dokundu. “Sorun değil. Umarım asıldığımı düşünmüyorsun?”</p>

  <p class="block_6">“Hayır… Hayır ilgisi yok. Belki daha sonra, arkadaşlarımla biraz konuştuktan sonra?”</p>

  <p class="block_6">“Tabii. Bir yere gitmiyorum zaten.”</p>

  <p class="block_6">Regan gitmek üzere dönerken, “Balıkçılık nasıl gidiyor?” diye sordu.</p>

  <p class="block_6">“Çok iyi; yeme atladıkları kesin.”</p>

  <p class="block_7"> </p>

  <p class="block_6">Orkestra bir Dolly Parton parçası çalıyordu. “Nine to Five.” Dolly buraya gelse, ne kadar melek huylu olursa olsun, kusmak isteyeceği, ardından herifleri çiftesiyle kalbura çevireceği kesindi.</p>

  <p class="block_6">Billy bir içki daha ısmarlarken, “Her zaman bu kadar iyi midir?” diye sordu. Grup şarkıyı katletmeyi tamamlayıp bira molası verdi.</p>

  <p class="block_6">Regan margaritasını yudumladı. “Hafta ortasında yeni grupları denemek için açık sezon yaparlar.”</p>

  <p class="block_6">“Öyle mi?”</p>

  <p class="block_6">“O geceler sağır olmak isterim.”</p>

  <p class="block_6">Billy gülümsedi. Bu kadının espri kabiliyeti vardı. Cildi esmer, çıplak omuzları kahverengi altın renginde.</p>

  <p class="block_6">Regan kadehindeki kamışla oynuyor, pembe ojeli tırnağıyla fiskeliyordu. “Seni hangi rüzgâr buraya, Union County Marina’ya attı?”</p>

  <p class="block_6">“Buradan geçiyordum, bir deneyeyim dedim. Yılın bu döneminde genellikle iki hafta tatil yapar, oğlumla buralara gelir, ava ya da balığa çıkarım. Matt 14 yaşında. Tek çocuğum.”</p>

  <p class="block_6">“Annesi siz iki erkeğin böyle kaybolmasına bir şey demiyor mu?”</p>

  <p class="block_6">“Son on yıldan beri demiyor. Bizi bırakıp ilişkisi olduğu bir otomobil satıcısıyla gitti. Adam hem arabamı hem de karımı aldı. Onları bir daha hiç görmedik.”</p>

  <p class="block_6">“Üzgünüm.”</p>

  <p class="block_6">“Aldırma. Hayatta başıma gelen en iyi şey. Karımla ben zaten uzatmaları oynuyorduk. Matt bu sefer kız kardeşimin çocuklarıyla Lexington’da kaldı. Babayla tatil yapmaktan pek hoşlanılmayacak yaşa geliyor. O yaştaki çocukların hepsi gibi.”</p>

  <p class="block_6">Birasına eğilirken, Regan adamın profilini gördü, içkisinden bir yudum alıp, “Biliyor musun?” dedi, “O aktöre, Billy Bob Thornton’a çok benziyorsun.”</p>

  <p class="block_6">Billy kasketini çıkarıp tezgâhın üzerine bıraktı, elini gür saçlarından geçirdi. “Çok iyisin, ya da ileri derecede miyop. Peki ya sen? Evli misin? Cuma akşamı kızlarla birlikte çıktığına göre, evli olmaman gerek.”</p>

  <p class="block_6">“Bir zamanlar evliydim. Köprünün altından çok sular akmadan önce.”</p>

  <p class="block_6">“Marinadaki işi nasıl buldun?”</p>

  <p class="block_6">“Aile işi. Abim işletiyor. Ben de yardım ediyorum.”</p>

  <p class="block_6">“Çocuk senin mi?”</p>

  <p class="block_6">“Abim Ronnie’nin oğlu. Josh. Harika bir çocuk.”</p>

  <p class="block_6">“Öyle görünüyor. Ronnie’ye hiç rastlamadım değil mi?”</p>

  <p class="block_6">“İş için şehre gitti ama döner.”</p>

  <p class="block_6">“Öyle mi? Daha sonra tanışır mıyım?”</p>

  <p class="block_6">“Hiç belli olmaz; Ronnie’nin kendine özgü saatleri vardır.”</p>

  <p class="block_6">Billy boş bourbon kadehini parmağıyla itti, daha baştan bir sürü soru sorup genç kadını kuşkulandırmak istemiyordu. “Neyse, seni arkadaşlarınla baş başa bıraksam daha iyi olacak Regan. Yola düşmenin zamanı geldi.”</p>

  <p class="block_6">“Marinaya mı dönüyorsun?”</p>

  <p class="block_6">“Oğluma telefon edeceğime söz verdim, ondan sonra da birkaç iş konuşmam olacak.”</p>

  <p class="block_6">“Nasıl bir iş yapıyorsun?”</p>

  <p class="block_6">“Geçimimi öldürmekten sağlarım.”</p>

  <p class="block_6">“Ne dedin?”</p>

  <p class="block_6">“Öldürme lisanslı diyorlar ya, o benim işte. Kendi özel böcek imha şirketim var. Haşereyle mücadele. Sloganımı duymak ister misin? Böceksiz Huzur.”<sup class="calibre1"><sup class="noteref" id="back_note_5"><a class="calibre2" href="../Text/index_split_024.html#note_5" title="5">5</a></sup></sup></p>

  <p class="block_6">Genç kadın kıkırdadı. “İşler nasıl?”</p>

  <p class="block_6">“Hep talep var. İnsanlar her zaman kurtulmak isteyecekleri bir şeyler buluyor.”</p>

  <p class="block_6">Kasketini aldı. “Seninle sohbet etmek güzeldi Regan, çok keyif aldım. Askıntı oluyor görünmek istemem, gerçekten istemem, ama daha sonra canın yatmadan bir yudum bir şey içmek ister de bana katılırsan çok mutlu olurum. Verandamda, sizin şu nefis gece manzaranızın keyfini çıkarıyor olacağım.”</p>

  <p class="block_6">“Öyle görünüyor.”</p>

  <p class="block_6">“Nedir öyle görünen?”</p>

  <p class="block_6">“Asılmak gibi görünüyor. Ama önerini kabul edebilirim.”</p>

  <p class="block_7"> </p>

  <p class="block_7"> </p>

  <h2 class="block_16" id="id_77">77</h2>

  <p class="block_6">Billy dörtçekerini bungalovun önüne park edip motoru susturdu.</p>

  <p class="block_6">Cırcır böceklerinin gürültüsü sıcak gece havasını dolduruyordu. Bungalovun ön kapısına gidip arkasına baktı.</p>

  <p class="block_6">Regan’ın loş bungalovundan içerideki televizyonun aydınlığı yayılıyordu. Bir perdenin kımıldayıp bir başın belirdiğini gördü. Baş kaybolunca perde de durdu. Anlaşılan çocuk televizyon izlerken duyduğu otomobil sesinin nereden geldiğine bakmıştı.</p>

  <p class="block_6">Regan’ın bungalovunun dışında yeni bir araba yoktu.</p>

  <p class="block_6">Anahtarı çevirip bungalovuna girdi, bavulunu açtı. 45’lik Kimber, susturucusu ve yoldan aldığı mermiler bıraktığı gibi duruyor, yanlarında da bir şişe Jack Daniel’s yatıyordu. Şişeyi çıkardı, banyodan iki bardak aldı, sonra verandaya çıkıp ahşap masanın yanına oturdu.</p>

  <p class="block_6">Cam gibi durgun suyun üzerinde Samanyolu parıldıyordu. Belli belirsiz bir kahkaha, ardından da müzik sesi duydu, birileri yüzen evlerden birinde parti veriyor olmalıydı.</p>

  <p class="block_6">Bir Marlboro Light tüttürüp yapacaklarını gözden geçirerek, oturduğu yerde birkaç dakika bekledi.</p>

  <p class="block_6">Ahşap kaldırımdan 100 metre kadar ötedeki marina bürosunun soluk vinil kaplaması gri bir damla gibiydi. Billy sigarasını söndürdü, çizmelerini ve çoraplarını çıkardı, çıplak ayaklarıyla dikildi.</p>

  <p class="block_6">Verandanın korkuluklarının üzerinden atladı, büroya doğru seğirtti.</p>

  <p class="block_7"> </p>

  <p class="block_6">Kapı kilitliydi.</p>

  <p class="block_6">Boyanın üzerindeki bir levhada BURADA NAKİT BULUNDURMUYORUZ yazılıydı. Daha önce ikinci bir kapı gördüğü arka tarafa doğru kıvrıldı. Yarı yolda sivri bir taşa basıp irkildi, acısı dinene kadar tek ayağının üzerinde sıçradı.</p>

  <p class="block_6">Arka kapıyı yokladı. O da kilitliydi.</p>

  <p class="block_6">Cebinden bir dizi maymuncukla kalem biçiminde bir fener çıkardı. Farklı ayarları olan o gelişmiş taktik fenerlerden biri. Loş mavi ultraviyole ışığı açtı. Kapının üstesinden gelmesi bir dakikadan az sürdü.</p>

  <p class="block_6">Karanlığa dalmadan önce bir an tereddüt etti.</p>

  <p class="block_6">Büroda kablolu alarm görünmüyordu -bunu öğleden sonra, girdiği sırada görmüştü. Yine de tetikleyebileceği hareket sensörleri ya da pilli cihaz olup olmadığını görmek için feneriyle çevresini taradı. Alışkın gözleri hiçbir şeye rastlamadı.</p>

  <p class="block_6">Dikkatli adımlarla çalışma masasına ve dosya dolabına yaklaştı. Bu kez maymuncuk gerekmeyecekti: Üst çekmece gıcırdayarak açıldı. İçini aradı, bir gazi derneğinden birkaç mektubun dışında ilgisini çekecek bir şey bulamadı -tuhaf şey, Ronnie Kilgore eski askerdi, eski özel kuvvetler üyesiydi. Büyük ikramiyeyi ikinci çekmecede buldu.</p>

  <p class="block_6">Misafir defteri, o öğleden sonra doldurduğu kahverengi kaplı defter çekmecedeydi. Masanın başına oturdu, ultraviyole ışığı elinden bırakmayarak sayfaları çevirmeye başladı.</p>

  <p class="block_6">Birkaç dakikasını aldı, ama imzayı, adı ve adresi görünce sırıttı.</p>

  <p class="block_6">“Evet bebek, anlaşılan işbaşındayız.”</p>

  <p class="block_7"> </p>

  <p class="block_7"> </p>

  <h2 class="block_16" id="id_78">78</h2>

  <p class="block_6">Lear Jet 14.000 metrede bulutların üzerinden süzülerek geçtiği uzun Atlantik yolculuğundan sonra 23.00’de New York hava sahasına girdi.</p>

  <p class="block_6">Uçak, yakıt için Shannon, İrlanda’da kısa bir duruş, gümrük ve pasaport işlemleri için de Boston’da ikinci bir moladan sonra kayıtlı rotasını sürdürerek Cape May’in 1.500 metrelik pisti için alçalmaya başladı.</p>

  <p class="block_6">Deri yolcu koltuğunda, battaniyenin altında şekerleme yapan İvan Arkov gerindi.</p>

  <p class="block_6">Korumalarından biri kabine girerek patronunu uyandırdı.</p>

  <p class="block_6">“Kaptan 20 dakika kaldı diyor efendim.”</p>

  <p class="block_6">Arkov uyku sersemliğine rağmen Lear Jet’in inişe geçtiğini hissetti. İyi uyuyamamış, dönüp durmuştu. Beyninin içinde çelişki tüm şiddetini sürdürmüş, kafasındaki sorun bütün uçuş boyunca zihnini kemirip durmuştu.</p>

  <p class="block_6">Esneyerek doğruldu. 72 yaşına göre hâlâ oldukça iyi görünmesine rağmen, her uyandığında vücudunda daha şiddetli ağrılar hissediyordu. İleri yaş demişti biri bir zamanlar, çırılçıplak kızartma yapmaktır. Canının yanacağını bilir, ama nerenin acıyacağını kestiremezsin.</p>

  <p class="block_6">Vârisini giderek daha çok düşünmeye başlamıştı. Çelişki de tam burada başlıyordu işte.</p>

  <p class="block_6">İki aday. Boris mi, Mila mı?</p>

  <p class="block_6">Kan mı, beyin mi?</p>

  <p class="block_6">Gömleğini ilikledi, ipek kravatını bağladı. Aşağıda, New York’un parlak ışıkları göz kamaştırıyordu. Uçak iskeleye doğru yattı, New Jersey ve Cape May’e doğru inişe geçti.</p>

  <p class="block_6">Elleriyle yüzünü sıvazladı.</p>

  <p class="block_6">Mila Şavik, son derece becerikli, hâlâ güce aç.</p>

  <p class="block_6">Oysa Boris kendi kanındandı.</p>

  <p class="block_6">Aslında, her şey kanun’da, kabileye karşı mutlak sadakate gelip düğümleniyordu.</p>

  <p class="block_6">Ve Arkov da halefini seçmeden önce son bir sınav hazırlamıştı.</p>

  <p class="block_6">Gerçek sadakat sınavı.</p>

  <p class="block_6">Rastlantıyı düşünüp gülümsedi.</p>

  <p class="block_6">İniş takımlarının vınlayarak açıldığını işitti.</p>

  <p class="block_6">Lear Jet dakikalar sonra bir lastik cayırtısı içinde yere kondu.</p>

  <p class="block_7"> </p>

  <p class="block_6">Uçak pistin sonuna kadar gitti, motorlarını bir vınlamayla durdurdu.</p>

  <p class="block_6">Apronda pırıl pırıl bir Escalade dörtçeker bekliyordu. Jetin yolcu kapısı havalı bir ıslıkla açılınca kabine Delaware Körfezi’nin tuzlu havası doldu.</p>

  <p class="block_6">Arkov merdiveni inerken, basamakların dibinde Şavik bekliyordu. İhtiyarı iki yanağından öptü. “İvan.”</p>

  <p class="block_6">Arkov huysuzca, “Boris babasını karşılamaya gelmedi mi?” diye sordu.</p>

  <p class="block_6">“Bir gelişme oldu.”</p>

  <p class="block_7"> </p>

  <p class="block_6">Escalade 60’ta sabitlenmiş, gidiyordu.</p>

  <p class="block_6">Arkadaki gerçek deri koltuklarda oturuyorlardı, Şavik yaşlı adamın yanındaydı.</p>

  <p class="block_6">“Bana bu Angel’dan bahset.”</p>

  <p class="block_6">“Kişisel bir mesele. Merviak kampındaymış. Boris’le beni kulüplerden birinde görünce o müzisyenle, Jan Lane’le temas kurmuş.”</p>

  <p class="block_6">“Öyle mi başlamış yani?”</p>

  <p class="block_6">“Öyle görünüyor.”</p>

  <p class="block_6">“Anlaşılan kadın konusunda yanlış seçim yapmışsın Mila. Peki, Lane’in karısından ne haber?”</p>

  <p class="block_6">“Kocasının ölümünün öcünü almaya çalışıyor. Şu anda evime doğru gelmek için yolda.” Angel’ın telefonundaki mesajı anlattı.</p>

  <p class="block_6">“Yalnız mı çalışıyor?”</p>

  <p class="block_6">“Öyle görünüyor.”</p>

  <p class="block_6">“Nasıl? Anlat.”</p>

  <p class="block_6">“İntikam duygusuyla hareket eden bir amatör.”</p>

  <p class="block_6">“Bu dediğin, yetkilileri işe karıştırmadığı anlamına gelmez.”</p>

  <p class="block_6">“Karıştırmış olsa, şimdiye kadar çoktan duyardık. Adamlarımız hiçbir şey işitmemiş.”</p>

  <p class="block_6">Arkov dudaklarını büzüp düşündü, elini yüzünden geçirirken Atlantik uçuşunun yorgunluğu belirgindi. “Bana kalırsa bunun arkasında çok daha fazlası var Mila.”</p>

  <p class="block_6">“Nasıl?”</p>

  <p class="block_6">“Talihin bir cilvesi. Birbirimizi ne kadar zamandır tanıyoruz?”</p>

  <p class="block_6">“30 yılı geçti.”</p>

  <p class="block_6">İhtiyar kıskaç gibi elini Şavik’in koluna koydu. “Sana hayatta kalmanın anlamını öğrettiğim günü hatırlıyor musun? Bir de ailene karşı sadakati?”</p>

  <p class="block_6">“Ne oldu ki?”</p>

  <p class="block_6">“Baban Priştine’de çalışırken sen Boris’le birlikte benim yanımda kaldın. Daha o günlerde sende büyük bir potansiyel görmüştüm. Çabuk öğrenen, zeki bir çocuk. O zaman sana önemli bir ders vermek istedim. Ben çocukken bana verilen dersi.”</p>

  <p class="block_6">Şavik ağzını açmadan dinliyordu.</p>

  <p class="block_6">“Sana bir oğlak verdim. Bir ay geçmeden, her çocuk gibi, onsuz yapamamaya başladın.”</p>

  <p class="block_6">Şavik hâlâ konuşmadan, hareketsiz, dinliyordu.</p>

  <p class="block_6">“Sonra hayvanın gırtlağını kesmeni istedim. Kesmezsen evde yiyecek olmayacağını söyledim.”</p>

  <p class="block_6">Gözlerini Şavik’e dikti. “Ailene ya da kabilene karşı sadakat hakkında sana çok önemli bir ders verdim. Ve hayatta kalmak için sevdiğin birini öldürme cesaretine sahip olman gerektiğini öğrettim. Bu, gerçek erkeğin işaretidir.”</p>

  <p class="block_6">“Neden içimde anlattıklarının sadece oğlakla ilgili olmadığı gibi bir his var İvan?”</p>

  <p class="block_6">“Her zamanki gibi zekisin Mila. Baban, Tanoviç adlı o savcının yüzünden öldü. Boşnaklardan nefret etmenin nedeni de bu zaten. Sana her zaman onların pislik olduğunu söylerdim. Miloseviç’in haklı olduğunu. Onları haşarat gibi öldürmemiz gerektiğini anlatırdım.”</p>

  <p class="block_6">“Tüm bunlar bir yere varacak mı?”</p>

  <p class="block_6">“Sabırlı ol. Oğlağı öldürmeni istememin bir nedeni daha vardı.”</p>

  <p class="block_6">“Neydi o neden?”</p>

  <p class="block_6">“Yumuşak kalpli olduğunu hissetmiştim. Bizim dünyamızda hayatta kalmak istiyorsan, o yumuşak kalbin sertleştirilmesi gerekiyordu.”</p>

  <p class="block_6">“Nereye varıyoruz?”</p>

  <p class="block_6">Arkov’un ince dudakları bir tebessümle ayrıldı. “Bazen talihin tuhaf cilvelerine şaştığın olmuyor mu Mila? Sanki bu dünyada anlayamadığımız acayip bir mantık varmış gibi? Yıllar önce kadın konusunda yanlış bir karar daha vermiştin. O Boşnak’la, savcının kızıyla.”</p>

  <p class="block_6">Şavik sessiz kaldı.</p>

  <p class="block_6">“Carla Lane.”</p>

  <p class="block_6">“Ne olmuş ona?”</p>

  <p class="block_6">“O sadece hepimizi yerle bir edebilecek bir tanık değil.”</p>

  <p class="block_6">“Ne demek istiyorsun?”</p>

  <p class="block_6">“Annesi Lana Tanoviç’ti…”</p>

  <p class="block_7"> </p>

  <p class="block_7"> </p>

  <h2 class="block_16" id="id_79">79</h2>

  <p class="block_6">Carla, Garden State Otoyolu üzerinde O numaralı çıkışa yöneldiğinde etrafa denizden gelen hafif sis çökmüştü.</p>

  <p class="block_6">Sahil ve Cape May’in gece göğünü hançerleyen zarif, beyaz deniz feneri önünde uzanıyordu. Aşırı süslü, kazık çitlerle çevrilmiş tuhaf evler, gotik ve Viktoryen usulde sayısız villa ve konak. Şavik gibi birinin oturmak için seçeceği son yer.</p>

  <p class="block_6">Doğuya, Delaware Körfezi’ne bakan görkemli evlerin sıralandığı koyağa yöneldi. Sahile yakın bir otoparka girerek motoru susturdu. Kendini sakinleştirmeye çalışarak olduğu yerde öylece durdu.</p>

  <p class="block_6">Ellerinin şiddetle titrediğini hissetti. Korku içinde, polise telefon etmekle yetinmek eğilimindeydi fakat Angel’ın uyarısını göz ardı etmiyordu. Şavik polisin gelmesinden çok önce sırra kadem basardı. Camı indirdi.</p>

  <p class="block_6">Kaldırım ışıklarından floresan birikintiler taşıyordu. Hayal mi görüyordu, yoksa sis gerçekten yoğunlaşıyor muydu?</p>

  <p class="block_6">Havada bir tuz tadı vardı ama esinti yoktu; duyulan tek ses sahile vuran dalgacıklardı. Jan’la geceleri duymaya bayıldıkları bir ses.</p>

  <p class="block_6">Dalga sesi onu Jan’ı düşünmeye götürdü. Elini karnına koydu. Kramp yoktu. Oysa endişe içini öylesine kemiriyordu ki midesinin bulandığını hissediyordu.</p>

  <p class="block_6">Her neredeysen fan, lütfen bu gece bebeğimizi korumaya çalış.</p>

  <p class="block_6">Lütfen.</p>

  <p class="block_6">Nedenini bilmeden, bir düşünce bilinçaltından yüzeye çıktı: Yıllar önce Şavik’in bürosunda neler olmuştu? Hiç öğrenecek miydi? Öğrenmek istiyor muydu?</p>

  <p class="block_6">Ürperdi, saçını toplayıp bir bantla bağladı, üzerine siyah yün şapkasını geçirdi.</p>

  <p class="block_6">Sig’i almak için koltuğun altına uzandığında elleri titriyordu. Tabancayı dizlerinin üzerine bırakıp taktik feneri taktı, susturucuyla mermileri aldı.</p>

  <p class="block_6">Nişancı eldivenlerini ellerine geçirdikten sonra mermileri kutudan silikon bezle teker teker çıkardı, hazneyi ve iki yedek şarjörü doldurdu. Elleri öylesine titriyordu ki, döktüğü bir avuç mermiyi toplamak için yere çökmesi gerekti.</p>

  <p class="block_6">Her biri 15’er mermilik üç şarjör.</p>

  <p class="block_6">Şakaklarında zonklayan kanı hissetti. Gerçekten Şavik’i öldürmeye cesaret edebilecek miydi? İçi kararsızlıkla çalkalandı, fakat güçlü bir hatıra içinde kabaran kuşkuyu bastırıp ezdi.</p>

  <p class="block_6">Zihninden kamptakilerin yüzlerini geçirdi: İşkenceden geçirilen çocuklarla kadınların yüzleri. Ailelerinden kesin bir ölüme götürülmek için koparılıp alınan babalar ve genç erkekler.</p>

  <p class="block_6">Sonra hademe odasındaki büzülmüş ceset kalıntıları bir daha gözünün önüne gelince benliğini ateşli bir nefret kaplayıverdi.</p>

  <p class="block_6">Titremesi durdu. Onun yerini tuhaf bir dinginlik aldı.</p>

  <p class="block_6">Toyota’dan indi ve kapüşonlu koyu renk ceketinin fermuarını çekti.</p>

  <p class="block_6">Uzun araba yolculuğundan sonra tüm bedeni sızlıyordu. Sig’i bir cebine, susturucuyu ötekine yerleştirip otomobilin kapısını kapattı, alarm düğmesine bastı, anahtarı yedek şarjörlerle birlikte blucininin ceplerine sıkıştırdı.</p>

  <p class="block_6">Önünde kumlu bir koyak uzanıyor, havada duman gibi ince bir sis salınıyordu.</p>

  <p class="block_6">Oralarda bir yerde Şavik’in evi vardı.</p>

  <p class="block_6">Beyninde yine Luka’nın sesini, kendisine seslenişini işitti.</p>

  <p class="block_6">Ellerini ceketinin ceplerine sokarak koyağa doğru yürümeye koyuldu.</p>

  <p class="block_7"> </p>

  <p class="block_6">Ayakları kumlu zemine batıyordu.</p>

  <p class="block_6">Birkaç yüz metre ileride, aradığını gördü. Soluk sıva. İskelenin üzerinde güçlü neonların yandığı özel bir tahta kaldırım, iskeleye bağlanmış, cilalı ahşabı parıldayan dev gibi, siyah ve zarif bir deniz motoru.</p>

  <p class="block_6">Loş ay ışığında bile ferforje kapıya işlenmiş kartal figürünü, hemen yanındaki elektronik tuş takımının belli belirsiz mavi ışığını seçebiliyordu.</p>

  <p class="block_6">Kapıya yaklaştı. Yüzme havuzuna çıkan basamakları fark etti. Evin içinde birkaç loş ışık. Kalbi öylesine şiddetli çarpıyordu ki nefes almakta zorlanıyordu. Derin soluklar aldı, ardından cebinden Sig’i çıkardı.</p>

  <p class="block_6">Titreyen ellerle susturucuyu taktı.</p>

  <p class="block_6">Tuş takımına uzanıp, dikkatle şifreyi -2744- girdi ve kare tuşuna dokundu.</p>

  <p class="block_6">Kapının otomatiği dalgaların sesinin bastırdığı bir vınlamayla çalıştı. Sig’in horozunu kaldırıp emniyet mandalını açtı.</p>

  <p class="block_6">İttiği kapı ince bir gıcırtıyla açıldı. İçeriye girmeden önce birkaç saniye bekledi.</p>

  <p class="block_6">Sig’i tutan kolunu gererek uzatmış, ama henüz taktik feneri yakmaya cesaret edememişti. Havuzun yanındaki basamakları tırmanıp veranda kapısının önüne geldi. Kapının ardı karanlıktı. Arkasında bir sürtünme sesi işitti.</p>

  <p class="block_6">Döndüğünde yüzünde bir yumruk patladı.</p>

  <p class="block_6">Sendeledi, sersemleyerek yere devrilirken elinden tabancasını düşürdü. Tabanca yerde takırtıyla kayarken kaba eller genç kadını ayaklarının üzerine dikti, güçlü güvenlik ışıkları yandı.</p>

  <p class="block_6">Karşısında elinde bir beyzbol kasketi tutarak sırıtan Boris Arkov dikiliyordu.</p>

  <p class="block_6">Kollarını kaslı iki koruma kavramıştı.</p>

  <p class="block_6">Arkov vahşice saçlarını kavradı. “Zeki olduğunu sanıyordun öyle değil mi?”</p>

  <p class="block_6">Carla kafatasında yayılan ağrıyı hissetti.</p>

  <p class="block_6">Gözlerinin önündeki her şey donuklaştı, bilincini yitirdi.</p>

  <p class="block_7"> </p>

  <p class="block_7"> </p>

  <h2 class="block_16" id="id_80">80</h2>

  <p class="block_6">Billy sundurmanın altında oturmuş, yeniden çizme geçirdiği ayaklarını masanın üzerine dayamıştı.</p>

  <p class="block_6">Hemen yanında buzdolabından alınma, içi buz dolu bir kova duruyordu.</p>

  <p class="block_6">Çekmecelerden birinde bulup yaktığı sarı bir mum, limon otu kokusuyla sivrisinekleri uzak tutuyordu. Mumun aleviyle bir sigara yakarken Regan’ın beyaz bir Dodge Durango’yla geldiğini gördü.</p>

  <p class="block_6">Genç kadın Billy’nin bungalovuna bir baktıktan sonra kendi kulübesinin basamaklarını tırmanıp içeriye girdi.</p>

  <p class="block_6">Billy bekledi, sonra portatif radyo-CD çalarını açıp sesini kıstı, Itzhak Perlman’ın Beethoven yorumu tam da yıldızlı bir gece için bestelenmiş gibiydi. Beş dakika sonra ön kapı yeniden açıldı ve Regan yürüyerek geldi.</p>

  <p class="block_6">Billy nazikçe, “Harika bir gece,” dedi.</p>

  <p class="block_6">“Bunlardan burada sürüyle var.”</p>

  <p class="block_6">“Jack Daniel’s ve buza bir itirazın var mı? Ya da buzdolabında bira da var.”</p>

  <p class="block_6">“Jack iyidir.”</p>

  <p class="block_6">“Josh yalnız idare edebilir mi, yoksa abin döndü mü? Josh’un yalnız kaldığını düşünmek hiç hoşuma gitmiyor.”</p>

  <p class="block_6">“Ronnie yakında döner. O tekerlekli sandalyeye aldanma. Josh kendini idare etmeyi bilir.”</p>

  <p class="block_6">Regan, Billy’nin karşısına oturdu. Genç kadının parfümünü duyabiliyordu. Regan’ın kadehine bourbon doldurup biraz da buz ekledi.</p>

  <p class="block_6">“Arkadaşların eve mi döndü?”</p>

  <p class="block_6">“Kalıp takılmaya karar verdiler.”</p>

  <p class="block_6">“Sakın grupiye olduklarını söyleme.”</p>

  <p class="block_6">“O kadar da umutsuz değiller canım.” Regan bir yudum alıp kıkırdadı. “Yine de belli olmaz. Buralarda yapılacak pek bir şey yoktur. Ya bara gidersin ya da göle.”</p>

  <p class="block_6">Billy ellerini ensesinde kavuşturup başını kaldırdı, yıldızlara baktı. “Ne demek istediğini anladım. Yine de insan bu hayata alışabilir.”</p>

  <p class="block_6">Genç kadın, arka plana Perlman’ın kadife kemanının ezgilerini yayan CD çalan işaret etti. “Bu tarz müzikten hoşlanır mısın?”</p>

  <p class="block_6">“İyi olan her müzikten hoşlanırım. Özellikle de klasik müzikten.”</p>

  <p class="block_6">“Hiç o tiplere benzemiyorsun.”</p>

  <p class="block_6">“Görünüş aldatıcı olabilir.” Gülümsedi. “Haşere avcısı gibi görünmek için çok çabalıyorum. Aslını sorarsan iki yıl müzik eğitimi aldım. O kadar çok obua çalmak istiyordum ki.”</p>

  <p class="block_6">Regan yine kıkırdadı. “Şaka etmiyorsun ya? Obua? Neden obua?”</p>

  <p class="block_6">“Yüreğim yufkadır. Biraz sevgiye ihtiyacı olan, çok ihmal edilmiş bir alet olduğunu düşünüyordum.”</p>

  <p class="block_6">Regan ojeli bir tırnak uzatıp, gülümsedi. “İşte şimdi yalan söylediğin kesin,” dedi. “Haydi, doğruyu söyle.”</p>

  <p class="block_6">“Pekâlâ, banjo çaldım.”</p>

  <p class="block_6">Kıkırdaması dalgalanınca, Regan eliyle ağzını kapattı.</p>

  <p class="block_6">“Ya sen?”</p>

  <p class="block_6">“Bir şey çalmıyorum. Ama Josh çalıyor. Ben aslında her şeyden hoşlanırım, gerçekten.”</p>

  <p class="block_6">“Jan Lane çok iyiydi -Josh’un bilgisayar ekranında onun bir resmini görmüştüm. Bende CD’lerinden birkaçı var. Onun çaldıklarını bir dinlemelisin. Böylesi yeteneğe kolay rastlanmıyor. Ölmesi ne acı.”</p>

  <p class="block_6">“Kısa süre öncesine kadar adını hiç duymamıştım.”</p>

  <p class="block_6">“Yok canım!”</p>

  <p class="block_6">Regan kadehini masanın üzerine bıraktı. “Tam bir rastlantı işte. Böyle Jan Lane’den bahsetmen.”</p>

  <p class="block_6">“Ya?”</p>

  <p class="block_6">“Dul karısı Carla kısa zaman önce buradaydı.”</p>

  <p class="block_6">“Şaka ediyorsun?”</p>

  <p class="block_6">“Hayır.”</p>

  <p class="block_6">“Nasıl oldu?”</p>

  <p class="block_6">“Abim Ronnie askerde onun dedesinin emrindeymiş.”</p>

  <p class="block_6">“Dünya küçüktür, derler. Neden gelmiş peki?”</p>

  <p class="block_6">“Ronnie’yi görmeye. Buradan gerçekten hoşlandın mı?”</p>

  <p class="block_6">“Hoşlanmayacak ne var ki? Böyle bir yerde yaşamak için sol bacağımı verirdim. Huzur, balık, manzara. Bir haşerecinin hayatında görmeyeceği kadar çok mahluk.</p>

  <p class="block_6">Bir arı çevrelerinde vızıldayarak dolaştı, sonra gelip masaya kondu. Billy sağ elini kaldırdı, avcılara özgü keskin bir sabırla bekledi, sonra elini hızla indirerek hedefini ezdi. “Benim etrafımda vızlamak hayır getirmez.”</p>

  <p class="block_6">Regan eliyle ağzını kapadı, gülerken neredeyse burnundan horlayacak gibi oldu, eğilip kadehini masaya bıraktı. “Ya çok komiksin ya da ben çok içtim.”</p>

  <p class="block_6">Billy elini kâğıt mendille sildikten sonra eğilerek biraz daha yaklaştı, kadehine biraz daha buz doldurdu. Limonumsu ışıkta, genç kadının gözündeki beklenti ifadesini gördü. Dudakları bourbondan ıslanmıştı.</p>

  <p class="block_6">Kadının öpülmek istediğini düşünmekle birlikte, bunun iyi bir fikir olup olmadığından emin değildi.</p>

  <p class="block_6">Elini kaldırdı, Regan’ın sarı saçlarını usulca okşadı. Genç kadın kısa bir süre razı olacakmış göründü, ağzını açıp dudağını ısırdı, ama nedendir bilinmez, fakat bir sebepten kendini geri çekti ve o an kayboldu.</p>

  <p class="block_6">“Özür dilerim. Ben… Ben genellikle böyle davranmam.”</p>

  <p class="block_6">“Yabancılarla mı demek istiyorsun? Bu kadar kısa zamanda?”</p>

  <p class="block_6">“Onun gibi bir şey.”</p>

  <p class="block_6">“Sorun değil. Anlıyorum. Böylesi bir gecede. Yıldızlar, birkaç kadeh içki, hoş bir sohbet…”</p>

  <p class="block_6">“Galiba. Her neyse, gidip yatsam iyi olacak. Yarın sabah erken kalkılacak.”</p>

  <p class="block_6">İçkisini bitirip ayaklandı.</p>

  <p class="block_6">“Billy.”</p>

  <p class="block_6">“Evet?”</p>

  <p class="block_6">“Bu akşamki konuşma hoşuma gitti.”</p>

  <p class="block_7"> </p>

  <p class="block_7"> </p>

  <p class="block_5">CAPE MAY</p>

  <p class="block_6">Her taraf sis.</p>

  <p class="block_6">Sisin daha hafif olduğu birkaç yerde, dumansı loşlukta, yıldızlar parlıyordu.</p>

  <p class="block_6">Şavik elinde brendi dolu bir şişe, gömleğinin yakası açık, ahşap kaldırımda dikilmişti. Uzak dalgaların bitmek bilmez şarıltısı dışında sessizlik hâkimdi.</p>

  <p class="block_6">Yine oradaydı, kendi içinde, hiç kimseyle paylaşmadığı o yerdeydi. Uzun zamandan beri ilk kez hissettiği… Ne hissediyordu?</p>

  <p class="block_6">Bir çeşit korku?</p>

  <p class="block_6">İvan Arkov’un dediklerini hatırladı.</p>

  <p class="block_6">“Annesi Lara Tanoviç’ti… Senin memleketinden. Onu hatırlıyor musun?”</p>

  <p class="block_6">Cevap vermeden önce, daha o kelimeleri duyar duymaz yüzü şoktan kasılmış, “Onu daha önce bir yerde gördüğümden eminim,” demişti. “Ama adı… Adı farklıydı.”</p>

  <p class="block_6">“Nerede görmüştün?”</p>

  <p class="block_6">“Kampta.”</p>

  <p class="block_6">Şimdi de orada durmuş, derin derin soluk alıyordu. Şişeden bir yudum aldı.</p>

  <p class="block_6">Bu genç kadın, onun için yabancı biriydi.</p>

  <p class="block_6">Yine de onu öldürebilecek miydi? Gerçekte kim olduğunu bile bile?</p>

  <p class="block_6">Kendi kanından, kendi canından birini?</p>

  <p class="block_6">Şişeden esaslı bir yudum aldı.</p>

  <p class="block_6">İçinde çatışmanın alevlendiğini hissediyordu.</p>

  <p class="block_6">20 yıldan uzun zaman önce, kamp bürosunda o gün olanları asla unutamayacaktı.</p>

  <p class="block_6">Asla.</p>

  <p class="block_6">Ne de kimseye açamadığı o sırrı.</p>

  <p class="block_6">Peşini bırakmayan sırrı.</p>

  <p class="block_6">Tahta kaldırımda yankılanan ayak seslerini duydu.</p>

  <p class="block_6">Yaşlı Arkov mutlu bir ifadeyle yaklaşıyordu. “Cayman’a yatırılacaklara bir göz attım.”</p>

  <p class="block_6">“Ve?”</p>

  <p class="block_6">“Bu seferki güzel bir parti Mila. İyi iş becerdin.”</p>

  <p class="block_6">“Uzun mu kalacaksın?”</p>

  <p class="block_6">“Sisin ne kadar süreceğine bağlı. Sıkıntılı görünüyorsun.”</p>

  <p class="block_6">Şavik şişeden bir yudum daha içti. “Bildiklerini birilerine anlatmış olabilir.”</p>

  <p class="block_6">“Bu da işleri karıştırır.”</p>

  <p class="block_6">“İcabına bakarım.”</p>

  <p class="block_6">“Boris kadının hamile olduğunu söylüyor.”</p>

  <p class="block_6">“Öyle sanıyoruz.”</p>

  <p class="block_6">“Kadının hamileliğini lehine kullan. Konuşturmak için ne gerekiyorsa yap. Sonra da onu annesi gibi yok et.”</p>

  <p class="block_6">İhtiyar, adımlarının yankısı zayıflayarak uzaklaştı.</p>

  <p class="block_7"> </p>

  <p class="block_6">Şavik, İvan gidene kadar bekledi, sonra şişeyi kayalıklara fırlattı, parçalandığını işitti. Onu konuşturacaktı. Ama neden korktuğunu biliyordu.</p>

  <p class="block_6">Geçmişine ait o özel cehenneme geri dönmekten.</p>

  <p class="block_6">Unutmayı yeğlediği bir geçmişe.</p>

  <p class="block_6">Hangi korkunç düşler onu tuzağa düşürmek için bekliyordu? Zihninin karanlık çan kulesinde hangi yaratıklar dolaşıyordu?</p>

  <p class="block_6">Kendini hazırlamak istiyormuş gibi parmaklarını esnetti, sonra eve doğru yürümeye koyuldu.</p>

  <p class="block_7"> </p>

  <p class="block_7"> </p>

  <p class="block_5">KILGORE MARINA</p>

  <p class="block_5">UNION COUNTY, TENNESSEE</p>

  <p class="block_6">Billy bungalovuna yürüyen, sonra da içeri giren Regan’ı izledi.</p>

  <p class="block_6">Yüzünü buruşturdu. Billy Lubbock. Haşereyle mücadele uzmanı. Rol yapmak gerçekten hoşuna gidiyordu. Aktörlük günlerindeki gibi. Mumu söndürdü, Jack Daniel’s şişesiyle kadehleri alıp odasına götürdü.</p>

  <p class="block_6">Cep telefonunu çıkarıp numarayı tuşladı. Telefonu yanağıyla omzu arasında sıkıştırmış beklerken, şiltenin altından 45’lik Kimber’ı çekti, susturucusunu taktığında avucunda o güven verici ağırlığını hissetti.</p>

  <p class="block_6">Telefona cevap veren Arkov’du.</p>

  <p class="block_6">“Ben Billy. Kadın buraya gelmiş. Misafir defterinde adı yazılı.”</p>

  <p class="block_6">Misafir defteri önündeydi. Bürodan aldığı defterden kurtulması gerekiyordu. İmzasının hiçbir yerde görünmesine taraftar değildi. Cebine iki dolu şarjör atarken Arkov’a bilgi verdi.</p>

  <p class="block_6">“İyi iş becerdin Billy. Biz de epey ilerledik.”</p>

  <p class="block_6">“Ya?”</p>

  <p class="block_6">“Angel konuştu, biz de o Lane karısını yakaladık.”</p>

  <p class="block_6">“Nasıl?”</p>

  <p class="block_6">Arkov her şeyi anlattı. “Onunla meşgul olacağız. Marinayı işleten adamdan haber var mı?”</p>

  <p class="block_6">“Kardeşi bu akşam dönmesi gerektiğini söylüyor.”</p>

  <p class="block_6">“Bu Lane isimli kadının o redneck dostlarına neler anlattığını öğreneceğim. Gerekirse o taraftaki işleri halledebilecek misin?”</p>

  <p class="block_6">“Elbette.”</p>

  <p class="block_6">“Bir şeyler öğrenir öğrenmez seni ararım. Şansımız varsa bir, en fazla iki saat içinde.”</p>

  <p class="block_6">Hat sustu. 45’lik Kimber hâlâ elindeydi. Şarjörü çıkardı. Dolu, göreve hazır. Şarjörü hızla kabzaya itti, o bilindik klik sesini duydu. O sese bayılıyordu.</p>

  <p class="block_6">Adrenalinin yükseldiğini, avuçlarının birini öldürmeden önce her zamanki gibi terlemeye başladığını hissetti.</p>

  <p class="block_6">Tekerlekli sandalyedeki çocuğu öldürmek fikrinden hoşlanmamıştı fakat yapması gerekiyorsa yapacaktı.</p>

  <p class="block_6">Haşereyle mücadele. Bundan hoşlanmıştı. Güzel bir dokunuş. Böcek katilleri. Öldürmeye lisanslı. Benim etrafımda vızlamak hayır getirmez.</p>

  <p class="block_6">Kahretsin, çok iyiydi.</p>

  <p class="block_6">Bir ya da iki saat daha.</p>

  <p class="block_6">En fazla.</p>

  <p class="block_6">O zaman bazı haşarata elveda demenin zamanı gelecekti.</p>

  <p class="block_6">Buenas noches<sup class="calibre1"><sup class="noteref" id="back_note_6"><a class="calibre2" href="../Text/index_split_025.html#note_6" title="6">6</a></sup></sup>, hamamböcekleri.</p>

  <p class="block_7"> </p>

  <p class="block_7"> </p>

  <h2 class="block_16" id="id_81">81</h2>

  <p class="block_6">Carla burun deliklerini dağlayan kostik kokusuyla sıçrayarak kendine geldi.</p>

  <p class="block_6">Duman zehirli gaz gibi ciğerlerine kadar indi, başı hızla arkaya kaykıldı, gözlerini sonuna kadar açtı. Derin bir nefes aldı, ciğerlerinde ıstıraptan zorlukla soluyacak kadar derin, ustura keskinliğinde bir sızı duydu. Ahşap bir sandalyeye oturtulmuş, elleri arkasına bağlanmıştı.</p>

  <p class="block_6">“Hoş geldin. Daha iyi misin tatlım?”</p>

  <p class="block_6">Boris Arkov sırıttı, onunla aynı hizaya gelmek için dizlerinin üzerine çöktü, genç kadının karnına dokundu.</p>

  <p class="block_6">“Bebek nasıl?”</p>

  <p class="block_6">Carla kanının donduğunu hissetti.</p>

  <p class="block_6">Arkov başını sallayarak göz kırptı. “Doktorun sana hamile kadınların sağlıklarına dikkat etmeleri gerektiğini söylemedi mi? Burnunu istenmediğin yerlere sokarken daha dikkatli olmalıydın. Artık çok geç.”</p>

  <p class="block_6">Carla’nın yüreği taştan da hızlı çöktü.</p>

  <p class="block_6">Arkov eline bir hipodermik şırınga alıp küçük bir şişenin içindeki berrak bir sıvıyla doldurdu. “Şeytan soluğunu içine çekmenin zamanı geldi.”</p>

  <p class="block_6">Genç kadının kolunu acıtacak kadar sıkı kavradı. İğne damarına yaklaşırken, Carla çırpınmaya başladı.</p>

  <p class="block_6">“Bırak. Bu sefer ilaç yok.”</p>

  <p class="block_6">Mila Şavik, elinde bir brendi şişesiyle gölgelerden çıktı.</p>

  <p class="block_6">Gömleğinin düğmelerinden çoğu açık, kravatı gevşekti. “Sen dışarı çık Boris.”</p>

  <p class="block_6">“İyi ama ilaçla dili daha çabuk çözülür…”</p>

  <p class="block_6">“Aynı zamanda öldürebilir de. Bizi yalnız bırak.”</p>

  <p class="block_6">“Buna yumuşak davranmakla bir yere varamayız. Bunun gibiler sadece kaba güçten anlar.”</p>

  <p class="block_6">“Sana dışarı çık dedim. Şimdi.”</p>

  <p class="block_6">Arkov elindeki şırıngayı öfkeyle masanın üzerine fırlattı, sert adımlarla çıkıp kapıyı ardından hızla çarptı.</p>

  <p class="block_6">“Boris buyruk almaktan hoşlanmıyor. Bir de damarında akan şiddete karşı bir tutkusu var.”</p>

  <p class="block_6">Carla cevap vermedi.</p>

  <p class="block_6">“Kim olduğumu biliyor musun?”</p>

  <p class="block_6">“Mila Şavik.”</p>

  <p class="block_6">Tek bir söz söylemeden Carla’nın önünde, dizlerinin üzerine çöktü. Sağ elini uzattı, sanki oradaki şişkinliği yoklamak istiyormuş gibi, karnına dokundu. Neredeyse büyülenmiş gibiydi.</p>

  <p class="block_6">“Hamile olduğun doğru mu?”</p>

  <p class="block_6">Genç kadın yüreğini dolduran buz gibi bir dehşet ürpertisinin etkisiyle cevap vermedi.</p>

  <p class="block_6">Şavik bir şey demeden Carla’nın arkasına geçip ipleri çözdü.</p>

  <p class="block_6">Carla inanmıyormuş gibi baktı sonra da kollarını ve bileklerini ovuşturmaya girişti.</p>

  <p class="block_6">“Boris bu işi zor yoldan yapmak istiyordu. Ben ise önce dostça bir konuşmak, bir çare bulabilir miyiz diye bakmak istedim.” Bir an Sırpça-Hırvatçaya döndü. “Hâlâ anadilini konuşuyor musun?”</p>

  <p class="block_6">“Hayır. Geleceğimi nasıl öğrendiniz? Angel’dan mı?”</p>

  <p class="block_6">Şavik elini sağ cebine sokup çıkardığı iki telefonu gösterdi. “Kolay oldu. Sen kendini ele verdin.”</p>

  <p class="block_6">“Angel nerede?”</p>

  <p class="block_6">“Seni ilgilendirmez.”</p>

  <p class="block_6">“Öldü mü?”</p>

  <p class="block_6">Şavik cevap vermedi, telefonları yeniden cebine koyup bir sandalye çekti. Genç kadının karşısına oturdu, bir Marlboro paketi çıkardı. “Cüretkâr birisin öyle değil mi? Kampta, tören alanındaki o günden beri. Hiç değişmedin.”</p>

  <p class="block_6">Şimdi Şavik’e bu kadar yaklaşmışken tuhaf bir şekilde bir nefret, bir iğrenme duymuyordu. Onun yerini farklı, çok derinden gelme başka bir duygu almıştı. Bir çeşit acıma hissi? Tuhaf bir duyguydu.</p>

  <p class="block_6">“Beni… Beni hatırlıyor musun?”</p>

  <p class="block_6">“Biraz sürdü, ama evet, hatırladım.”</p>

  <p class="block_6">“Ve şimdi beni öldürecek misin?”</p>

  <p class="block_6">“Belli olmaz.”</p>

  <p class="block_6">“Neye bağlı?”</p>

  <p class="block_6">“Vereceğin cevaplara. Umarım doğruyu söylersin. Buraya beni öldürmeye geldin, değil mi?”</p>

  <p class="block_6">“O da vardı.”</p>

  <p class="block_6">“Ya başka?”</p>

  <p class="block_6">“Sende aradığım bilgiler var.”</p>

  <p class="block_6">“Sahi mi? Oraya da geleceğiz. Önce, marinada birlikte olduğun o insanlar. Onlara neler anlattığını bilmem gerek.”</p>

  <p class="block_6">“Neden? Onları da öldürmen için mi?”</p>

  <p class="block_6">“Hayır, ama ciddi bir tehlike içinde olabiliriz.”</p>

  <p class="block_6">“Seni kaçıracak kadar mı?”</p>

  <p class="block_6">“Korkarım evet. Pekâlâ, onlara ne anlattın?”</p>

  <p class="block_6">“Neden soğuk kış gecelerinde bunu düşünüp kendini avutmayasın?”</p>

  <p class="block_6">Sigarasından bir nefes çekti, külü yere silkti. “Bilgi istiyorsun. Ben de öyle. Onun için, gel medeni insanlar gibi gerçekle gerçeği takas edelim. Ben sana öğrenmek istediğin her şeyi söyleyeyim, sen de bana her şeyi anlat. Anlaştık mı?”</p>

  <p class="block_6">“Her şeyi?”</p>

  <p class="block_6">“Her şeyi.”</p>

  <p class="block_6">Carla gözlerini indirmedi. “Babama, David Joran’a ne olduğunu öğrenmek istiyorum. Bir de kardeşime. Adı Luka. Kamptayken dört yaşındaydı. Onu canlı gören son insanın sen olduğunu biliyorum.”</p>

  <p class="block_6">“Neden böyle düşünüyorsun?”</p>

  <p class="block_6">“Haklıyım değil mi? Neredeler? Onlara ne yaptın? Öldürdün mü? Annemi ve kocamı öldürdüğün gibi?”</p>

  <p class="block_6">Şavik’in yüzü ifadesizdi, ne düşündüğünü anlamak imkânsızdı.</p>

  <p class="block_6">Hiçbir nedeni olmadan uzandı, usulca Carla’nın saçlarına dokunup yüzünün etrafına düşürdü.</p>

  <p class="block_6">Carla adamın yüzüne bir tokat attı, sigara elinden yere düştü.</p>

  <p class="block_6">Şavik sigarayı pabucunun ucuyla sakince ezdi. Elinin tersiyle dudaklarını sildi, parmaklarındaki kana baktı.</p>

  <p class="block_6">Carla bir daha vurmaya davrandı.</p>

  <p class="block_6">Şavik bu kez niyetini anında okudu, elini havada yakalayıp zorla indirdi.</p>

  <p class="block_6">“Şevk ve meydan okuma. Sence bunları annenden mi aldın?”</p>

  <p class="block_6">“Sen neden bahsediyorsun?”</p>

  <p class="block_6">“Gerçek kimliğimi bilmiyor musun?”</p>

  <p class="block_6">“Dedim ya. Mila Şavik. Savaş suçlusu ve insan kasabı.”</p>

  <p class="block_6">“Gerçeği öğrenmenin zamanı geldi.”</p>

  <p class="block_7"> </p>

  <p class="block_7"> </p>

  <h2 class="block_16" id="id_82">82</h2>

  <p class="block_6">Arkov, yüzü öfkeden kıpkırmızı, çalışma odasından fırladı, kapıyı korkunç bir kızgınlıkla çarptı.</p>

  <p class="block_6">Doğruca bara yönelip bir bourbon şişesi kaptı.</p>

  <p class="block_6">Babası çoktan gelmiş, önünde yemeği, cilalı bir masanın başına oturmuştu. Salata, soğuk et çeşitleri, meyveler. Şavik’in Porto Rikolu kahyası, tombul ve yakışıklı bir kadın kadehine kırmızı şarap dolduruyordu.</p>

  <p class="block_6">Yaşlı adam peçeteyle dudaklarını sildi, elini ilgisizce sallayınca kadın çekildi.</p>

  <p class="block_6">“Bir anlaşmazlık daha, öyle mi?” Bir puro yaktı, aromasının tadına vararak bir nefes aldı.</p>

  <p class="block_6">Oğlu kristal bir kadehe doldurduğu bourbonu bir dikişte bitirdi. “Hiç başka türlüsünü gördün mü?”</p>

  <p class="block_6">Babası öfkelendi. “Değişen bir şey yok değil mi?”</p>

  <p class="block_6">“Bunu komik mi buluyorsun baba?”</p>

  <p class="block_6">“Hayır, daha ziyade acınacak bir şey Damarlarında benim kanım akıyor olabilir Boris, ama maalesef kafanda benim beynim yok.”</p>

  <p class="block_6">“Aptal olduğumu mu söylemek istiyorsun?”</p>

  <p class="block_6">“Sakinleş ve mantıklı ol. Demek istediğim, senin ve Mila’nın birlikte çalışması gerektiği, pitbullar gibi hırlaşmanız değil. Bunu sana daha kaç kere söylemem lazım?”</p>

  <p class="block_6">Oğlunun dudaklarının kenarı bir sırıtışla çarpıldı. “Bizi birbirimize karşı kızıştırmaktan vazgeçmediğin düşünülürse şaka yapıyor olmalısın. Profesyonel boksörmüşüz gibi birbirimizi öldüresiye dövmemizi izlemekten zevk aldın.”</p>

  <p class="block_6">Yaşlı adam yine ağız dolusu puro dumanı üfledi. “Doğanın en önemli kuralı: Sağlam olan hayatta kalır.”</p>

  <p class="block_6">“Midemi bulandırıyorsun baba.”</p>

  <p class="block_6">“Sarhoş konuşmasına başlama. Saygılı ol.” İhtiyar kalktı, pantolonunu yukarı çekti. “Ne oluyor?”</p>

  <p class="block_6">“İlaç kullanmama izin vermiyor. Kadın ölebilir, diyor.”</p>

  <p class="block_6">“Bir yerde hakkı var.”</p>

  <p class="block_6">Arkov bir yudum aldı, ağzı küçümsemeyle kasıldı. “Bu akıllı geçinenlerle başa çıkmanın tek yolu kaba kuvvet. Konuşarak hiçbir yere varamayacak.”</p>

  <p class="block_6">“Haklısın, ama bu da Mila’nın sorunu. Billy’nin izlediği şu insanlar. Sence bir şey biliyor olabilirler mi?”</p>

  <p class="block_6">“Kadın katil değil, hukukçu. Buna rağmen, üzerinde susturuculu bir Sig vardı. Marinada eski bir özel kuvvetler mensubunu ziyaret etti. Tesadüf olmak için bu kadarı fazla.”</p>

  <p class="block_6">“Haklısın.”</p>

  <p class="block_6">“Bu da, adam tehlikeli, demek.”</p>

  <p class="block_6">“Öyleyse, onu sen hallet.”</p>

  <p class="block_6">“Mila’nın fikrini almayalım mı?”</p>

  <p class="block_6">“Benim kararım.” Yaşlı adam purosunu kristal bir tablaya bastırdı, ceketinin düğmelerini ilikledi, yüzünde kaygılı bir ifadeyle pencerenin yanına gitti. Gecenin karanlığında dumandan ince bir kefen gibi salınıyordu.</p>

  <p class="block_6">“Neyin var?”</p>

  <p class="block_6">“Buradan gitmek akıllılık olurdu. Sis daha da yoğunlaşırsa, burada kısılıp kalabilirim. Havaalanından haber var mı?”</p>

  <p class="block_6">“Hâlâ açık. Sordum. Özel uçak trafiği bekleniyor.”</p>

  <p class="block_6">“Güzel. Öyleyse, kararlaştırdığımdan biraz önce hareket ederim. Şoförün beni hemen götürsün Boris.”</p>

  <p class="block_6">Yaşlı adam kapıya yöneldi. “Her şey halledilince bana bildir ve istediğini elde edince Mila’nın kadının işini bitirmesini sağla. O zevk senin de olabilir.”</p>

  <p class="block_6">“Ya ötekiler?”</p>

  <p class="block_6">“O kısmını da Billy çözüversin.”</p>

  <p class="block_6">“Temelli olarak?”</p>

  <p class="block_6">“Tabut kapağını kapatır gibi. Olaya aile içi anlaşmazlık görüntüsü vermesini söyle.”</p>

  <p class="block_6">Boris parmak eklemlerini kütürdetti; şiddetin düşüncesinden bile heyecanlanmış, gözleri parlamıştı. “Hepsini mi?”</p>

  <p class="block_6">“Öylesi daha iyi; yarım kalmış iş olmasın. Sence Billy bu dediklerimi becerebilir mi?”</p>

  <p class="block_6">“Ne yaptığını bilir.”</p>

  <p class="block_6">“Seni büroma çağırttığım günü hatırlıyor musun?”</p>

  <p class="block_6">“Evet.”</p>

  <p class="block_6">Şavik sanki metin olmak istiyormuş gibi brendiden kocaman bir yudum aldı. “Neler olduğunu da hatırlıyor musun?”</p>

  <p class="block_6">“Hayır, hatırlamıyorum.”</p>

  <p class="block_6">“Neden?”</p>

  <p class="block_6">“On yaşındaydım. Kampta uyguladığın vahşetten canı yanan her kadın ve çocuk gibi sarsılmıştım. Bize yaşattıklarını hatırlamıyor musun yoksa? Yoksa sadece emirleri yerine mi getirdiğini iddia edeceksin?”</p>

  <p class="block_6">“Öyleydi.”</p>

  <p class="block_6">“Yalancı.”</p>

  <p class="block_6">“Büroma gelmenle ilgili hiçbir şey hatırlamıyor musun?”</p>

  <p class="block_6">“İnsan zihninin yaşayan travmanın gömülmesini sağlayan bir savunma mekanizmasına sahip olduğunu öğrendim. Beni soruyorsan, talihi yaver gidenlerdenim.”</p>

  <p class="block_6">“Öyleyse bana ne hatırladığını anlat.”</p>

  <p class="block_6">“Cehenneme git.”</p>

  <p class="block_6">“Gerçeğe karşılık gerçek, unuttun mu?”</p>

  <p class="block_6">“Öyleyse bana babamla kardeşime ne olduğunu söyle.”</p>

  <p class="block_6">“Karışık bir iş. Ama gerçeği anlatacağım. Söz veriyorum.”</p>

  <p class="block_6">“Yaşıyorlar mı? Lütfen, bunu söylemek zorundasın…”</p>

  <p class="block_6">“Önce neler hatırladığını öğrenmek istiyorum.”</p>

  <p class="block_6">“Bu neden bu kadar önemli?”</p>

  <p class="block_6">“Açıklayınca anlayacaksın.”</p>

  <p class="block_6">“Söyledim ya, hiçbir şey hatırlamıyorum. Yoksa… Yoksa bana zarar mı verdin?”</p>

  <p class="block_6">“Zarardan ne kastettiğine bağlı.”</p>

  <p class="block_6">“Bana… Bana dokundun mu?”</p>

  <p class="block_6">“Evet, sana dokundum.”</p>

  <p class="block_6">Carla’ya baktı, genç kadın gözlerini indirmedi. “Biraz önce saçına dokunduğum gibi.”</p>

  <p class="block_6">Carla’nın gözleri birden nemlendi. “Tecavüz etmedin mi?”</p>

  <p class="block_6">Şavik’in yüzünde tuhaf bir dehşet ifadesi belirdi. “Elbette etmedim.”</p>

  <p class="block_6">“Buna neden inanamıyorum acaba? Sen ve adamların her gün kadınlara tecavüz ettiniz… Onları öldürdünüz. Annemi öldürdünüz.”</p>

  <p class="block_6">“Yüzüme bak. Yanılıyorsun. Kampı yönetiyordum, doğru. Ama hiçbir kadına ya da çocuğa şahsen zarar vermedim. Emrimdekiler öldürdü ve ırza geçti, çünkü bunun için üstlerim tarafından teşvik ediliyorlardı. Evet, kamptaki kadınlarla yattım. Ama onları öldürmek, hayır. Anneni de öldürmedim.”</p>

  <p class="block_6">“Buna inanmıyorum.”</p>

  <p class="block_6">Şavik’in çenesi sanki ani bir sızı saplanmış gibi kasıldı. “Annenin geçmişi hakkında ne biliyorsun? Babanla tanışmadan öncesi hakkında?”</p>

  <p class="block_6">“Konyiç’li, Saraybosna ve Mostar arasında, Müslümanlarla Hıristiyanların yüzyıllardır yan yana yaşadıkları, sakin bir kasabadan olduğunu. Savaş tüm bunları değiştirene kadar.”</p>

  <p class="block_6">Şavik içkisinden bir yudum daha aldı; yüzünde sanki bambaşka bir yerdeymiş gibi dalgın bir ifade vardı. “Öyleyse sana gerçek öyküyü anlatayım.”</p>

  <p class="block_6">“Senin öykülerini dinlemek istemiyorum Şavik.”</p>

  <p class="block_6">“Bunu duymak isteyeceksin.”</p>

  <p class="block_7"> </p>

  <p class="block_7"> </p>

  <p class="block_7"> </p>

  <h2 class="block_16" id="id_83">83</h2>

  <p class="block_6">“Babam hukukçuydu.”</p>

  <p class="block_6">Şişeden ağız dolusu bir yudum daha içti. “Tümüyle dürüst biri değildi, ama iyi bir babaydı. Müvekkilleri hayatın daha karanlık tarafından geliyordu diyelim. Bunların içinde en karanlığı da İvan Arkov’du.”</p>

  <p class="block_6">“Bütün bunların benimle ne ilgisi var?”</p>

  <p class="block_6">“Annenin babası savcıydı. Mahkemede babamla yolları sık sık kesişirdi. Birbirlerine rakiptiler.”</p>

  <p class="block_6">“Bütün bunların benimle ne ilgisi olduğunu sordum.”</p>

  <p class="block_6">“Senden saklanan sırrı öğrenmen çok önemli. O gün büroda sana sadece gerçeği anlattım.”</p>

  <p class="block_6">“Hangi sır? Ne gerçeği?”</p>

  <p class="block_6">“Bir gün, eski kentteki bir kahvede annene rastladım. İkimiz de 18 yaşındaydık. Gidip yanına oturdum. Ona kahve ısmarlamayı teklif ettim.”</p>

  <p class="block_6">“An… Annemi tanıyor muydun?”</p>

  <p class="block_6">“Evet, tanıyordum. Tanıştığımız gün Shakespeare’e hayran olduğunu, yazar olmak istediğini öğrendim. Ona babam gibi avukat olmak istediğimi anlattım. İyi, zeki, matrak ve akıllı biriydi. Birbirimizin sohbetinden hoşlandık. Babasının kim olduğunu biliyordum. O da benimkini. Birbirimizi tanıyor olmamızın bazılarının hoşuna gitmemesine hiç aldırmadık. Aile düşmanlıklarının bizimle hiç ilgisi yoktu. Böylece ilişkimiz aylarca sürdü, gizlice.”</p>

  <p class="block_6">Carla içini bir soğukluğun kapladığının, soluklarının hızlandığının farkındaydı.</p>

  <p class="block_6">“O kadar şaşkın bakma. İkimiz de gençtik, masumduk, etnik uçurumun farklı taraflarından geliyorduk. Babam Müslüman Boşnaklardan nefret ederdi. Senin deden de Hıristiyan Sırplardan. Balkanlar’ın bu bölgelerinde yüzyıllardır böyle gelmiş, böyle gidiyor. Müslümanlardan nefret eden Hıristiyanlar, Hıristiyanlardan nefret eden Müslümanlar. Ama annenle ben geçmişle değil, o günle ilgileniyorduk.”</p>

  <p class="block_6">Carla hâlâ şoku hazmetmeye çalıştığından cevap vermedi.</p>

  <p class="block_6">“Bizler sadece gençlerin yaptığını yapmak, konuşmak, gülmek, eğlenmek, âşık olmak isteyen iki gençtik.”</p>

  <p class="block_6">Şavik’in yüzüne baktı, midesinin şaşkınlıktan kalktığını hissetti. “Annem… Annem sana âşık mı oldu?”</p>

  <p class="block_6">“Romeo ve Juliet’e benzediğimizi, kan davasının ve ailelerimizin bağnazlığının kurbanı olduğumuzu söylerdi. Üstelik haklıydı da.”</p>

  <p class="block_6">“Duy… Duyduklarıma inanamıyorum.”</p>

  <p class="block_6">“Ailelerimiz durumu öğrendiği zaman birbirimizle görüşmemiz yasaklandı. Ama yasak bizi durduramadı. Onlara karşı geldik. İşler uğursuz bir hale dönünceye kadar.”</p>

  <p class="block_6">“Ne demek istiyorsun?”</p>

  <p class="block_6">“Babam yıkımına neden olabilecek bir rüşvet soruşturmasıyla karşı karşıyaydı. Suçlamayı yapan da dedendi. Duruşmadan önceki gece babam kendini astı. Annem daha önce ölmüştü. Başka kimsem yoktu. Tek kardeşim ben üç yaşındayken ölmüş. İvan Arkov beni yanına aldı bana kalacak bir ev verdi, karnımı doyurdu, korudu.</p>

  <p class="block_6">“İvan, babamın deden yüzünden öldüğünü söyledi. Kızıyla görüşmeyi sürdürdüğüm için savcı Tanoviç’in intikam aldığını anlattı. Kızının benim gibi bir Sırp’la evlenmesine asla izin vermeyeceğini.”</p>

  <p class="block_6">“Evlenmek mi?”</p>

  <p class="block_6">“Evlenmekten de bahsediyorduk, annenle ben. Ama bu olanlardan sonra annenin ailesinden nefret etmeye başladım. O günden itibaren, intikamımı almak istedim.”</p>

  <p class="block_6">“Peki ya annem?”</p>

  <p class="block_6">“Mektup yazıp her şeyin bittiğini söyledim. Tüm bu olanlardan sonra onunla görüşemeyeceğimi belirttim. Yüreğimde çok fazla acı olduğunu anlattım.”</p>

  <p class="block_6">“Ne dedi?”</p>

  <p class="block_6">“Cevap verdi, son bir mektup gönderip beni ne kadar sevdiğini yazdı. Ama nefretim bir türlü geçmiyordu. Çok derindi, çok acıydı.”</p>

  <p class="block_6">“Ne… Sonra ne oldu?</p>

  <p class="block_6">“Kısa süre sonra Dubrovnik’ten ayrıldığını duydum, bir daha da onu görmedim.”</p>

  <p class="block_6">“Hiç mi görmedin?”</p>

  <p class="block_6">“Kamptaki o güne kadar. Kampta onu zor tanıdım ama her şey bir anda geri geldi.”</p>

  <p class="block_6">“Neler?”</p>

  <p class="block_6">“Heyecanlar, duygular, pişmanlıklar, yitirdiğimiz hayat.”</p>

  <p class="block_6">“Annem… Hayatımız için sana yalvarmaya, kendini sunmaya gitmişti.”</p>

  <p class="block_6">“Baban ve kardeşine ilaç vermem için yalvardı. İlaçları getirteceğime söz verdim.”</p>

  <p class="block_6">Carla’nın sesindeki öfke çarpıcıydı, sertti: “Neden?”</p>

  <p class="block_6">“Çünkü onu hâlâ seviyordum. Çünkü…” Şavik cümlenin sonunu getiremedi.</p>

  <p class="block_6">“Karşılığında bedenini sunduğu için değil mi?”</p>

  <p class="block_6">“Değil.”</p>

  <p class="block_6">“Ona zarar vermediğini mi söylemek istiyorsun?”</p>

  <p class="block_6">“Asla vermedim.”</p>

  <p class="block_6">“Bu dediğin doğru olamaz. Annem günlük tutuyordu. Seni görmeye gittikten sonra yazdığı bazı sözleri hatırlıyorum.”</p>

  <p class="block_6">“Ne yazmıştı?”</p>

  <p class="block_6">“‘Şavik’i görmek için korkunç bir bedel ödedim.’ Başka satırlar da vardı. ‘Oldu. Yapmam gerekeni yaptım. Şavik’in yaptıkları beni ağlattı.’ Annem böyle yazmıştı. Bunlarla ne demek istemiş olabilir? Onu ağlatan ne? Ona ne yaptın?”</p>

  <p class="block_6">“Belki ödediği bedel beni yeniden tanımaktı. Unutmak istediği eski duyguların canlanmasıydı. Ona ne mi yaptım? Hiçbir şey. Sadece bir söz verdim.”</p>

  <p class="block_6">“Ne sözü?”</p>

  <p class="block_6">“Onu ve ailesini kurtarmak için elimden geleni yapacağıma.”</p>

  <p class="block_6">“Neden?”</p>

  <p class="block_6">“Sanırım bu soruya cevap verdim.”</p>

  <p class="block_6">“Verdiğin söze inandı mı?”</p>

  <p class="block_6">“Bilmiyorum.”</p>

  <p class="block_6">“Karşılığında bir şey istemedin mi?”</p>

  <p class="block_6">“Seninle konuşmak istedim.”</p>

  <p class="block_6">“Benimle mi? Neden?..”</p>

  <p class="block_6">“Merak ediyordum.”</p>

  <p class="block_6">“Neyi?”</p>

  <p class="block_6">“Yaşlı kadını koruduğun o gün beni etkilemiştin. Sende annenden çok şey var. Konuştuklarımızı hâlâ hatırlamıyorsun öyle mi?”</p>

  <p class="block_6">“Söyledim sana. Hiçbir şey hatırlamıyorum. Annemi sen öldürmedinse, kim öldürdü?”</p>

  <p class="block_6">“Tutukluların naklinden Arkov sorumluydu. Kamyonlara doğru götürülürlerken, en arkada Lana’yı gördüm. Senin ve kardeşinin eksik olduğunu anladım. Annenin kamp binasına doğru baktığını fark ettim. Bir şeylerin yolunda olmadığını hissettim.”</p>

  <p class="block_6">Bir soluk aldı. “Koşarak kampa döndüm, seni ve kardeşini aradım ama bulamadım. Top atışları yoğunlaşıyordu. Sonra silah sesleri duydum…”</p>

  <p class="block_6">Sesi kırıldı. “Kamptan çıktım ve Arkov’a yetiştim. Vardığımda kadın ve çocuklar ölmüş ya da ölmek üzerelerdi.”</p>

  <p class="block_6">Genç kadın bir şey söylemedi.</p>

  <p class="block_6">Şavik devam etti: “Tutuklulardan bazıları kaçmaya çalışmış. Arkov kaçanları vurunca ortalık karışmış. Adamlar günlerden beri içiyordu, onun için mantık falan da kalmamıştı. Tam bir katliam oldu.”</p>

  <p class="block_6">“Annemi Arkov mu öldürdü?”</p>

  <p class="block_6">“Reddediyor ama ona hiç inanmadım.”</p>

  <p class="block_6">Carla ellerinin tiksintiyle titrediğini, midesine buz gibi bir soğuğun çöreklendiğini hissetti.</p>

  <p class="block_6">“Ne… Babamla kardeşim ne oldu?”</p>

  <p class="block_6">“Son bir kez kampa döndüm. Çocuğu enkazın arasında, yaralı yatarken buldum, ama senden en ufak bir iz yoktu. Yaralarını elimden geldiğince temizleyip sardım. Sonra da onu babanın tutulduğu Omarska kampına götürdüm.”</p>

  <p class="block_6">“Babam… Hâlâ hayatta mıydı?”</p>

  <p class="block_6">“Zar zor. Onları rahibelerin çalıştığı bir sahra hastanesine götürdüm. Rahibeler hayatta kalmayı başaracaklarından emin değildi. Oysa annene hepinizi kurtaracağıma söz vermiştim.”</p>

  <p class="block_6">“Sonra ne yaptın?”</p>

  <p class="block_6">“Onları rahibelerin yanında bırakıp bizim tarafa geçmeye çalıştım. Oraya varınca, bir arabaya tıbbi malzeme yükledim. Dönüş yolunda yaralandım.”</p>

  <p class="block_6">“Ama döndün?”</p>

  <p class="block_6">“Oraya vardığımda, babanla kardeşinin durumları kötüleşmişti. Ama rahibeler hâlâ umut olduğunu söylüyordu. Yaralarımı sardılar ve eğer o akşam dağları aşıp bir hastaneye götürebilirsem kurtulabileceklerini söylediler.”</p>

  <p class="block_6">“Ne yaptın?”</p>

  <p class="block_6">“Kar fırtınası vardı. Arabam kara saplandı. Baban dondurucu soğukta hızla kötüledi. Elimden gelen her şeyi yaptım. Ama kardeşini kollarında tutarak öldü.”</p>

  <p class="block_6">Carla’nın yüzü kül gibiydi. “Ya… Ya Luka? Ona ne oldu? Söyle.”</p>

  <p class="block_6">“Babasını çağırıp ağlıyordu. Ağlıyor ve her dakika sönüyordu. Onu babasının cesedine sarılır görmek bana… Bana öldüğü gece babamın cesedine nasıl sarıldığımı hatırlattı. Sanırım yıllardan beri ilk kez duyguya benzer bir şey hissettim.”</p>

  <p class="block_6">“Sonra?”</p>

  <p class="block_6">“Onu sımsıkı sardım, bir ateş yaktım, ilaç verdim. Elimden gelen her şeyi denedim. Ama baban öldükten sonra hayat kardeşinden de çekilmeye başladı ve kısa süre sonra o da son nefesini verdi.”</p>

  <p class="block_6">Carla daha fazla dayanamadı. Bedeni hıçkırıklarla kasılıyordu.</p>

  <p class="block_6">Sonra birden bütün kontrolünü, mantığını yitirdi ve korkunç bir öfkeyle Şavik’in başına, göğsüne peş peşe yumruklar indirmeye başladı.</p>

  <p class="block_6">Adam kımıldamadan durdu, yumruklara dayandı ve genç kadının enerjisi tükenip ağlamaya başlayınca, onu kollarına aldı.</p>

  <p class="block_6">Carla adamın erkeksi kokusunu duyuyor, güçlü bir iğrenme duygusu bekliyordu fakat çok garipti -ona karşı bağışlamaya ürkütecek kadar yakın, tuhaf bir acıma duygusu dışında hiçbir şey hissetmedi. Bunu fark edince, ani bir tiksintiyle kendini çekti.</p>

  <p class="block_6">“Peki cesetlerini ne yaptın?”</p>

  <p class="block_6">“Ertesi gün, oralı bir köylü cesetleri Mostar’daki morga götürmeme yardım etti. Daha sonra, kent yakınlarında bir mezarlığa gömüldüklerini öğrendim.”</p>

  <p class="block_6">“Seni anladığımı iddia edemeyeceğim Şavik. Hiç anlamıyorum. Kadın ve çocukların ölmesine izin verecek kadar nefreti nasıl biriktirdin? İyiyle kötü arasındaki sınırı ne zaman aştın? Seni kampta her gördüğümde gözlerin öylesine nefret doluydu ki.”</p>

  <p class="block_6">“Buna verecek cevabım yok. Sadece, zihnimde babamın öcünü alıyordum. Bizim dünyamızda, kan davasının kuralları mutlaktan Kendi yakınlarına yapılan haksızlığın intikamını almayan insan lanetlenir, bu bir cevap olabilecekse elbet.”</p>

  <p class="block_6">“Buna cevap mı diyorsun?”</p>

  <p class="block_6">“Hayır. Ama annenin bana son mektubunda yazdığı bir şeyi hatırlıyorum.”</p>

  <p class="block_6">“Nedir o?”</p>

  <p class="block_6">“Tıpkı aşk ve nefret gibi, iyi ve kötünün birbirlerine ruha birlikte zincirlenecek kadar yakın olduğunu yazmıştı. Hangisini seçersek, onun zincirlerini kırabileceğimizi. Belki de haklıydı. Ben nefretin zincirlerini kırmayı seçtim.”</p>

  <p class="block_6">Gözlerinde pişmanlıkla genç kadının yüzüne baktı. “Biliyor musun, anneni içimden hiç çıkaramadım. Hiç. Huzur bulur gibi olduğum tek an, onun yanında olduğum anlardı. Bana yeniden hayat veriyordu. Özel bir kadındı.”</p>

  <p class="block_6">Sanki bir sürü şeyin kenarındaymış gibi, Carla’nın yüzünü rahatsız edici bir ifade kaplamıştı.</p>

  <p class="block_6">Şavik sustu.</p>

  <p class="block_6">Sessizlik sonsuza dek sürecek gibiydi.</p>

  <p class="block_6">Şavik gözünde tuhaf bir bakışla Carla’nın saçına dokunmak istermiş gibi elini uzatmaya davrandı, sonra elini dikkatle çekti.</p>

  <p class="block_6">“Ben sandığın gibi ruhsuz bir yaratık değilim. Bir şey daha var. Annen kampta beni görmeye gelene kadar bilmediğim bir şey…”</p>

  <p class="block_6">“Yok. Seni yeterince dinledim.”</p>

  <p class="block_6">“Çok önemli.”</p>

  <p class="block_6">“Umurumda değil.”</p>

  <p class="block_6">Evin bir yerinden bir silah sesi geldi, hemen arkasından da bir ikincisi.</p>

  <p class="block_6">Carla irkildi.</p>

  <p class="block_6">Karşılığında seri atışlar duydu.</p>

  <p class="block_6">Şavik ayaklandı ve Carla’ya, “Sakın kımıldama,” dedi.</p>

  <p class="block_6">Tabancasını çıkarıp odanın karşı tarafına geçti. Bodrum kapısını aralayarak merdivenin tepesine baktı. Hemen o anda evin içinde bir alarm kulakları patlatacak bir tizlikle çalmaya başladı.</p>

  <p class="block_6">Şavik bir gürültü işitip geri çekildi. Birkaç saniye sonra basamaklarda ayak sesleri duyuldu ve Arkov elinde bir makineli tüfek, yüzü terli, sol kolu ve omzu kanlı, koltuğunun altında bir evrak çantasıyla göründü.</p>

  <p class="block_6">“Başımız dertte. Hemen şimdi iskeleye koş!”</p>

  <p class="block_7"> </p>

  <p class="block_7"> </p>

  <h2 class="block_16" id="id_84">84</h2>

  <p class="block_6">Miriam Flores tabakları çalkaladı, kurumaları için eviyeye bıraktı.</p>

  <p class="block_6">Ellerini bulaşık beziyle kurulayıp duvardaki saate baktı.</p>

  <p class="block_6">Gece yarısını beş geçiyordu.</p>

  <p class="block_6">Bu toplantılar bazen çok uzuyordu. Şansı yoksa, çok geç saatlere kadar. İhtiyar ve öteki ikisi, patronuyla o tuhaf adam, ihtiyarın katil bakışlı oğlu.</p>

  <p class="block_6">Konuş - konuş. Mış, mış, mış.</p>

  <p class="block_6">Anlamadığı, anlamayı da hiç düşünmediği bir dilde.</p>

  <p class="block_6">Yanında çalıştığı insanlar pislik torbasıydı.</p>

  <p class="block_6">Zengin pislik torbaları.</p>

  <p class="block_6">Kadına ve kocasına neredeyse tek kelime bile etmiyorlardı. Böyle giderse saat üçte ancak yatacak, kahvaltı hazırlamak için de yedide kalkmak zorunda kalacaktı.</p>

  <p class="block_6">Hizmetleri için hazır bekleyen küçük insanları asla düşünmezlerdi ki. Küçük insanların adı bile yoktu.</p>

  <p class="block_6">İçini çekti. Gevşeme zamanı. Buzdolabındaki şişeden bir kadehe Chardonnay doldurdu. Dudaklarını yalayarak bir dolap açtı. Kuruyemiş ve bir de elma. İştahını köreltmenin en iyi yolu. Dolaptan bir badem paketi aldı, mutfak masasının üzerindeki kâseden de parlak kırmızı bir elma seçti. Çekmeceden bir meyve bıçağı alıp televizyonun uzaktan kumandasına bastı.</p>

  <p class="block_6">Tekrarlar. Yetenek Sizsiniz ya da Jerry Springer?</p>

  <p class="block_6">Springer’ı tercih ediyordu.</p>

  <p class="block_6">Saf ayaktakımı. Birbirlerinin suyunu çıkaran ve kirli çamaşırlarını ortalıkta yıkayan aptal, deli insanlar. Bir yudum Chardonnay içti -çok güzel. Ağzına bir avuç dolusu badem attı, elmadan bir dilim kesti ve televizyonun sesini açtı. Birkaç lokma yuttuktan sonra, çenesine bir şeyin dokunduğunu hissederek durakladı.</p>

  <p class="block_6">Badem değil.</p>

  <p class="block_6">Soğuk çelik.</p>

  <p class="block_6">Sağ yanağına diş ağrısı gibi bastıran bir tabanca namlusu.</p>

  <p class="block_6">İnce bir çığlık attı, göz açıp kapayıncaya kadar bir el gelip ağzını kapattı.</p>

  <p class="block_7"> </p>

  <p class="block_6">“Canını acıtmak istemem, ama tek bir ses çıkarırsan acıtırım.”</p>

  <p class="block_6">Bir erkek sesi. Buzdolabının paslanmaz çeliğinde siyahlar içinde bir figür seçti.</p>

  <p class="block_6">Aman Tanrım.</p>

  <p class="block_6">El kalktı, dudaklarından bir parmak ötede asılı kaldı.</p>

  <p class="block_6">“Adın ne? Yavaş konuş.”</p>

  <p class="block_6">“Miriam.”</p>

  <p class="block_6">“Unutma, ses çıkarmak yok Miriam. Anladın mı?”</p>

  <p class="block_6">Kadın, alnında ter damlaları birikirken, başını dehşetle salladı.</p>

  <p class="block_6">El ağzından uzaklaştı. Adam Miriam’ı çevirdi. Yüzünde kara bir kar maskesi, üzerinde siyah giysiler, ayaklarında siyah ayakkabılar bulunan, eli siyah tabancalı bir adamla karşı karşıyaydı. Kar maskesinin yarıklarında kahverengi gözler.</p>

  <p class="block_6">Adam elindeki koli bandı rulosunu kaldırdı. “Bu nedir, biliyor musun?”</p>

  <p class="block_6">Miriam yüzünde saf bir dehşet ifadesiyle ruloya bakıyordu.</p>

  <p class="block_6">“Yapışkan bant, Miriam. Sessizlik rulosu.”</p>

  <p class="block_6">Anlamayarak, ama ne geleceğini hissederek adama baktı; bağlanacaktı. Belki de ırzına geçilecek, öldürülecekti. Yakında 68’ini kutlayacaktı. Yaşlı kadınlara tecavüz eden sapıklar olduğunu okumuştu.</p>

  <p class="block_6">Adam korkusunu hissetmiş olacak ki, fısıldayarak, “Dediğimi yaparsan, canının yanmayacağına söz veririm. Bağırır, imdat çağırırsan iş değişir. Beni anlıyor musun Miriam?”</p>

  <p class="block_6">Kadın yine başını salladı. Sapık katillerin kurbanlarını yatıştırmak için böyle konuşup konuşmadıklarını düşünüyordu.</p>

  <p class="block_6">“Sadece birkaç soru sormam gerek.”</p>

  <p class="block_6">“Soru mu?”</p>

  <p class="block_6">“Patronların hakkında. Ondan sonra sana arkadaşlık etsin diye seni şu şarap şişesiyle kilere kapattığımda gürültü yapmamanı istiyorum, tamam mı?”</p>

  <p class="block_7"> </p>

  <p class="block_7"> </p>

  <h2 class="block_16" id="id_85">85</h2>

  <p class="block_6">Arkov pencerenin yanında durmuş, babasını Cape May havaalanına götüren Escalade’in ön kapıdan çıkmasını izliyordu.</p>

  <p class="block_6">Kırmızı stop lambaları siste gözden kaybolduğunda, aklında sapık bir fikir vardı. Kadınla bizzat ilgilenebileceğini umuyordu. Kasıklarından karıncalanma gibi bir beklenti duygusu, yoğunluğuyla neredeyse cinsel bir dürtü geçti.</p>

  <p class="block_6">Bodruma gidecek, Şavik’in ne yaptığına bakacaktı. Daha da iyisi, güvenlik odasının yalnızlığında, onu kameraların yardımıyla izlemekti.</p>

  <p class="block_6">Elini takım ceketinin altına sokup Glock’u kılıfından çıkardı. Sürgüyü çekti, bir mermi sürdükten sonra yerine itti.</p>

  <p class="block_6">Sonra cep telefonunu çıkarıp tuşlara bastı.</p>

  <p class="block_6">Billy ikinci çalışta telefonu açtı. “Evet?”</p>

  <p class="block_6">“Tamam. Hepsini öldür.”</p>

  <p class="block_7"> </p>

  <p class="block_6">Arkov’un koruması Dobraşin fermuarını kapattı, sifonu çekti ve güvenlik odasına döndü.</p>

  <p class="block_6">145 kilosuyla kendini bıraktığı döner koltuk itirazdan çatırdadı. Bu zımbırtıyı yağlamak gerekiyordu. Sumocu vücudunun anında fiziksel saygı görmek gibi bazı avantajları vardı fakat insanın kıçını kene gibi sıkıştıran koltuklar bu ödüllere dahil değildi.</p>

  <p class="block_6">Kollarını enerjiyle şişirerek, konsol düğmeleriyle oynamak ve ekranları taramak için uzandı.</p>

  <p class="block_6">Her yer temiz. Her görüntü olması gerektiği gibi. Biri hariç: Şavik denen herif, bodrumda saldırganla konuşuyor. Orada neler döndüğü hakkında en ufak bir fikri yoktu, zaten onu ilgilendirmezdi ve ilgilenmeyi de düşünmüyordu.</p>

  <p class="block_6">12’den fazla kamera evin içi ve dışındaki stratejik noktaları kapsadığı gibi, birinden diğerine istenildiği gibi geçiliyordu.</p>

  <p class="block_6">Bahçede kızılötesi ışınlar da vardı.</p>

  <p class="block_6">Herhangi bir şey hareket etse görecek, görmese de alarmlar hareketi algılayıp harekete geçecekti. Kadını da zaten böyle yakalamışlardı.</p>

  <p class="block_6">Kimse o kameraların ışınlarından kurtulamazdı; kurtulsa da karşısında Dobraşin’i bulurdu. Dobraşin’i ve konsolun üzerinde yatan kısa namlulu makineli tüfek Heckler &amp; Koch MP5’i.</p>

  <p class="block_6">Dobraşin uzandı ve konsolun yanından küçük bir keman kutusuna benzeyen şeyi aldı. Mandallarını açtı. Kutunun içinden bir ukulele çıktı.</p>

  <p class="block_6">Hayatın gerçeği: Herkesin gündüz yaptığı bir işi, bir de bir düşü vardı.</p>

  <p class="block_6">Dobraşin’in düşü de, “Somewhere over the Rainbow” ile inanılmaz bir başarı yakalayan titrek sesli o Hawaii’li gibi olmaktı. Yetenek Sizsiniz ya da American Idol gibi bir programa katılmak istiyordu. Çok para kazanmak. Bu korumacılık safsatasını unutmak; zengin bir salak için ölmek değil, bol para istiyordu.</p>

  <p class="block_6">Annesiyle babası Amerika’ya o üç yaşındayken gelmiş, Dobraşin de sekiz yaşından bu yana ukulele çalmıştı. O Hawaii’li adamı oldukça iyi taklit ediyor, tiz do’ları sorunsuzca çıkarıyor, hatta sesini de titretebiliyordu. Ukuleleyi<sup class="calibre1"><sup class="noteref" id="back_note_7"><a class="calibre2" href="../Text/index_split_026.html#note_7" title="7">7</a></sup></sup> tıngırdatmaya koyuldu, şarkıya girişti, sesini tizleştirdi.</p>

  <p class="block_6">Oooo, 0000, 0000…</p>

  <p class="block_6">Oooo, 0000, 0000…</p>

  <p class="block_6">Do, mi minör, yine do.</p>

  <p class="block_6">“Somewhere over the rainbow, way up high…”</p>

  <p class="block_6">“Hey, hiç fena değil!”</p>

  <p class="block_6">Tıngırdatmayı kesti, kulağına sert bir şeyin dokunduğunu hissetti.</p>

  <p class="block_6">Dönmeye davranınca, koltuk gıcırdadı. Siyahlar giymiş, siyah kar maskeli bir adam gördü. Elinde Glock.</p>

  <p class="block_6">“Bir daha hareket etme. Hiç profesyonel çalmayı düşündün mü evlat?”</p>

  <p class="block_6">Dobraşin şaşkınlıktan donmuştu.</p>

  <p class="block_6">“Ee, düşündün mü?”</p>

  <p class="block_6">“Evet.”</p>

  <p class="block_6">“Senin yerinde olsam bunu düşünürdüm. Sesin güzel.”</p>

  <p class="block_6">Dobraşin neredeyse teşekkür edecek oldu, kendini son anda tuttu.</p>

  <p class="block_6">“Bir hanımı arıyorum. Sanırım buraya geldi. Arabasını yakında bir yerde bırakmış. Kimden bahsettiğimi anladın mı?”</p>

  <p class="block_6">Dobraşin başını evet der gibi salladı.</p>

  <p class="block_6">“Nerede?”</p>

  <p class="block_6">“Bodrumda.”</p>

  <p class="block_6">“Canlı?”</p>

  <p class="block_6">Dobraşin’in gözleri güvenlik ekranlarına döndü.</p>

  <p class="block_6">Ronnie korumanın bakışlarını izledi, Carla’yı bir odada oturur, karşısında da bir adamı ayakta, onunla konuşur gördü. Şavik mi?</p>

  <p class="block_6">“Sanırım fikrini değiştirmek için biraz geciktim. Sence tehlikede mi?”</p>

  <p class="block_6">Dobraşin omuz silkti.</p>

  <p class="block_6">“Aleti konsolun üzerine bırak ve o elleri indir, MP5’ten de uzak tut. Sonra yavaşça, yavaşça dedim, ellerini sırtına götür. Oyun oynamaya kalkma, yoksa sorgu yargıcının hafta sonu tatilini berbat edersin.”</p>

  <p class="block_6">Dobraşin ukuleleyi bıraktı. Kalın kollarını yavaşça sırtına götürdü. Sert plastikten bir çift bağın bileklerine geçirilip sıkıldığını hissetti. Kollarını kımıldatamıyordu.</p>

  <p class="block_6">Ağzı koli bandıyla sıkı sıkı kapandı. Burnundan soludu.</p>

  <p class="block_6">“Sana soru sormak istediğim zaman bandı çıkarırım, onun için rahat ol. Şimdilik, ben ayak bileklerini bağlarken sakince otur. Elin kolun bağlanacak, dostum. Ama yine de vurulmaktan iyidir…”</p>

  <p class="block_6">Dobraşin kameralardan birinde bir hareket sezdi.</p>

  <p class="block_6">Arkov.</p>

  <p class="block_6">Koridorda, güvenlik odasına doğru sakince yürüyordu.</p>

  <p class="block_6">Arkasındaki adam plastik kelepçelerle ekranları izleyemeyecek kadar meşgul olmalıydı; çünkü demir güvenlik kapısı yaylarının üzerinde açılıp Arkov belirdiğinde yerinden sıçradı.</p>

  <p class="block_6">Dobraşin sandalyesinde döndü ve olanları izledi.</p>

  <p class="block_6">Arkov yüzünde şaşkınlıkla tabancasına uzandı.</p>

  <p class="block_6">Adam da tabancasını çekmeye davrandı ama geç kaldı, önce Arkov ateş etti, iki kurşun davetsiz misafirin başının üzerinden duvara saplandı.</p>

  <p class="block_6">Davetsiz misafir hızla atıldı, Dobraşin’in MP5’ini kaptı, yerde yuvarlanıp tetiğe çöktü, kurşunlar duvarları deldi, Arkov sol elinden ve sol omzundan vuruldu.</p>

  <p class="block_6">Arkov sendeleyerek geldiği yoldan çekildi, çeliği iki parmak kalınlığındaki kapı yaylarının üzerinde döndü ve madeni bir tıkırtıyla kapandı.</p>

  <p class="block_6">Geriye sadece sessizlik ve patlayan kurşunların barut kokusu kaldı; Dobraşin ekranda koridordan kaçan yaralı Arkov’u izledi…</p>

  <p class="block_7"> </p>

  <p class="block_6">Arkov ne yapması gerektiğinin bütünüyle farkında, sendeleyerek yatak odasına yöneldi.</p>

  <p class="block_6">Bodrumdaki çıkış iskeleye açılıyordu fakat daha önce yapması gereken önemli işler vardı. Ter yüzünü kaplar, göğsünde ve omzunda kahredici sancılar hissederken, cep telefonunu çıkardı ve telaşla bir numara tuşladı.</p>

  <p class="block_6">Karşıdan birinin, “Felix,” diye cevap verdiğini duydu.</p>

  <p class="block_6">“Ben Boris. Yuvayı terk ediyoruz. Tekneyi kullanacağız. Planı biliyorsun, bizi karşılamaya hazır ol.”</p>

  <p class="block_6">Konuşma altı saniye sürmüş, Arkov telefonu kapatırken yatak odasına varmıştı. Bütün sezgileri hayatta kalmaya odaklanmıştı, her saniyenin önemi vardı.</p>

  <p class="block_6">Geniş soyunma odasına girdiğinde, kasaya ulaşmak için giysi dolu askıları itti. Kasanın dibinde siyah bir evrak çantası yatıyor, yanındaki rafta da dolu bir MP5 bulunuyordu.</p>

  <p class="block_6">Kurşunun kemiği parçaladığı sol kolundan kan damlıyor, ağrıdan gözleri kararıyordu, ama tüm bunlar parmağını klavyeye bastırmasını engellemiyordu.</p>

  <p class="block_6">Kasa açıldı.</p>

  <p class="block_6">Defteri, dizüstü bilgisayarı ve dekoderi alıp siyah evrak çantasına tıkıştırdı.</p>

  <p class="block_6">Duvardaki kasanın yanındaki alarm düğmesine basınca bütün evde tiz bir siren sesi yankılandı. Evrak çantasını kolunun altına sıkıştırarak MP5’i kavradı, sendeler gibi odadan çıktı, bodruma giden basamakları indi. Alarm hâlâ çalıyor, yaraları ateş gibi yanıyordu.</p>

  <p class="block_6">Güvenlik odasından çıktığı andan itibaren sadece 47 saniye geçmişti.</p>

  <p class="block_6">Arkov sendeleyerek basamakları inerken, Şavik bodrum kapısını açmıştı bile.</p>

  <p class="block_6">“Başımız dertte. Hemen şimdi iskeleye koş!”</p>

  <p class="block_7"> </p>

  <p class="block_7"> </p>

  <h2 class="block_16" id="id_86">86</h2>

  <p class="block_6">Bodrum çıkışından aceleyle fırladılar, tahta kaldırım sise boğulmuştu. Çıkış arka kapıya, oradan da aydınlatılmış iskeleye açılıyordu.</p>

  <p class="block_6">Başlarının üzerindeki neon ışıklar yolu aydınlatıyor, ama tahta kaldırıma pek ışık veremiyordu. Siyah sürat teknesi oralarda bir yerde, sislerin arasında olmalıydı.</p>

  <p class="block_6">Şavik, Carla’yı elinden tutarak sürüklerken telaşlı bir sesle, “Çabuk, sakın durma,” dedi.</p>

  <p class="block_6">Genç kadın polis sirenleri duyduğundan emindi; ardından da uzaktaki bir helikopterin güçsüz ama belirgin uğultusu geldi.</p>

  <p class="block_6">Korkudan titreyen bacaklarıyla yürümekte zorlanıyordu. Her şey öylesine gerçekdışı geliyordu ki, rüya gibiydi: Onu hızlandırmaya çalışan Şavik, peşlerinde elinde makineli tüfek ve evrak çantasıyla sendeleyerek yürüyen, kanlı kolu felç geçirmiş gibi kıvrılmış Arkov.</p>

  <p class="block_6">“Duyuyor musun? Yaklaşıyorlar.” Arkov’un sesi korkudan boğuk çıkıyordu.</p>

  <p class="block_6">Krem rengi deri koltuklarıyla zarif ve cilalı sürat teknesine vardılar. Şavik, Carla’nın elini bıraktı ve çılgınca bir telaşla palamarları çözmeye girişti. Siren sesleri ve kanat gürültüsü artıyordu.</p>

  <p class="block_6">Carla fırsatı gördü. Döndü ve koşmaya başladı.</p>

  <p class="block_6">Daha beş adım bile atmamıştı ki Arkov ayağını uzatıp çelme takınca boylu boyunca tahta kaldırıma devrildi.</p>

  <p class="block_6">Beriki evrak çantasını teknenin içine fırlattı. “Bizi yavaşlatmaktan başka bir işe yaramayacak. İşini hemen burada bitirelim.”</p>

  <p class="block_6">“Hayır!”</p>

  <p class="block_6">Arkov buyruğu duymazdan geldi, MP5’i doğrulttu, tetikteki parmağı kasıldı.</p>

  <p class="block_6">“Sana hayır dedim!” Şavik bir anda yanında bitip Arkov’un çenesine bir yumruk salladı, Arkov sendeleyerek geriledi, teknenin içine devrilirken başı yere çarptı, tabancası elinden fırladı.</p>

  <p class="block_6">Şavik, “Motoru çalıştır, acele et…” diye seslendi.</p>

  <p class="block_6">Arkov homurdandı, doğrulmaya çalıştı, ama başı bir yana sarkarak yığıldı. İşi bitmiş gibiydi.</p>

  <p class="block_6">Siren sesleri daha da arttı.</p>

  <p class="block_6">MP5’i kavrar, Carla’nın kolundan tutup ayağa kaldırırken Şavik’in yüzü öfkeden çarpılmıştı.</p>

  <p class="block_6">Ronnie çelik güvenlik kapısını zorladı. Kilitliydi. Kapıyı yumruklarıyla dövdü, sonra Dobraşin’e döndü, ağzındaki bandı koparır gibi çıkardı ve MP5’i doğrulttu. “Bu kapıyı aç, hem de derhal.”</p>

  <p class="block_6">“Güvenlik mekanizması var dostum. Zaman ayarlı. Açamam.”</p>

  <p class="block_6">“İptal anahtarı olmalı. Nerede?”</p>

  <p class="block_6">Dobraşin ağzını açmadı.</p>

  <p class="block_6">Ronnie MP5’i adamın bacaklarının arasına çevirdi.</p>

  <p class="block_6">“Bir daha sormak zorunda kalırsam, o tiz do’ları daha da tiz söylersin.”</p>

  <p class="block_7"> </p>

  <p class="block_5">TENNESSEE</p>

  <p class="block_6">Billy verandasından bungalovu izliyordu.</p>

  <p class="block_6">Biri dışında bütün ışıklar sönmüştü.</p>

  <p class="block_6">Televizyon gibi belli belirsiz, titrek bir ışık. Hâlâ uyumamış biri mi vardı?</p>

  <p class="block_6">Bütün gece bekleyemezdi.</p>

  <p class="block_6">Çabuk ol, gir ve çık.</p>

  <p class="block_6">Kuralı böyleydi.</p>

  <p class="block_6">Bacaklarını korkuluktan aşırdı ve Regan’ın bungalovuna doğru yürümeye koyuldu; cırcır böceklerininkiler dışında tek bir ses yoktu. 45’lik ve susturucu taktik fenerle birlikte blucininin ceplerindeydi. Bungalov merdiveninin dibinde ayakkabılarını çıkardı.</p>

  <p class="block_6">Çoraplı ayaklarla hareket etmek daha uygundu. Basamakları usulca çıkarken kenarda kalmaya dikkat etti. Şurada burada belli belirsiz bir çıtırtı, hepsi o kadar. Ön kapıya ulaştı ve tokmağı yokladı.</p>

  <p class="block_6">Kilitli değildi.</p>

  <p class="block_6">Sırıttı. Buralarda hâlâ fazla güven dolu salaklar vardı.</p>

  <p class="block_6">İnsanın canına mal olabilecek bir güven.</p>

  <p class="block_6">Sağ cebinden 45’liği, soldakinden de susturucuyu çıkardı. Susturucuyu namluya yerleştirdi, emniyet mandalını açtı ama horozu kaldırmadı.</p>

  <p class="block_6">Kapıyı dikkatle açtığında bir televizyonun soluk ve titrek ışığı dışında karanlıkla karşılaştı. Işık arkadan bir yerden geliyordu, odalardan birinden mi?</p>

  <p class="block_6">Belli belirsiz bir müzik ya da konuşma sesi duydu; hangisi olduğunu ayırt edemedi.</p>

  <p class="block_6">45’liği hazır tutarak içeriye girdi. Taktik fenerini yaktı, soluk mavi ışın duvarları yıkadı.</p>

  <p class="block_6">Bir oturma odasındaydı.</p>

  <p class="block_6">Hâlâ boğuk müzik ya da konuşma sesleri.</p>

  <p class="block_6">Koridorun ucunda titrek ışığın kaynağını seçebiliyordu. Açık bir kapıdaki aralıktan görülen bir televizyon ekranı. Hiç ses çıkarmadan koridorda ilerledi, kapıya yaklaştı.</p>

  <p class="block_6">Aralıktan içeriye bir göz attı. Bir yatak odası. Çocuk yatakta uyuyakalmış, başının altındaki elleriyle kızı andırıyor. MTV açık, bir grup ıvır zıvır bir şey çalıyor.</p>

  <p class="block_6">Koridorun dibine doğru bakınca başka kapılar gördü. Regan’ın odası da o yanda olmalıydı. Bungalovda dolaştığını genç kadının bilmemesinden röntgenci bir keyif duydu, o keyifle birlikte bir de güç duygusu geliverdi.</p>

  <p class="block_6">Önce hangisi? Çocuk mu, Regan mı?</p>

  <p class="block_6">Önce pis işi hallet.</p>

  <p class="block_6">Çocuğun odasına girdi…</p>

  <p class="block_7"> </p>

  <p class="block_7"> </p>

  <h2 class="block_16" id="id_87">87</h2>

  <p class="block_6">Şavik son palamarı da çözdükten sonra Carla’yı tekneye itti.</p>

  <p class="block_6">Kontağı çevirince konsolun ışıkları yandı. Sirenler artık daha yakında, koyağın içinde bir yerde olmalıydı ama polis arabalarının farları yoğun sisten görünmüyordu.</p>

  <p class="block_6">“Bana ne yapacaksın?”</p>

  <p class="block_6">Şavik’in alnı MP5’i bir tarafa fırlatır ve motoru çalıştırırken terden parıl parıldı. Makine sabit bir devirde, boşta çalıştı.</p>

  <p class="block_6">“Hiç. Düşünüyorum da, burada kalman daha iyi.”</p>

  <p class="block_6">“Beni öldürmeyecek misin?”</p>

  <p class="block_6">“Öyle bir niyetim olmadı.”</p>

  <p class="block_6">“Hiç anlamıyorum.”</p>

  <p class="block_6">“Belki bir gün anlarsın. Bu arada, ancak beni bağışlamanı isteyebilirim.”</p>

  <p class="block_6">“Senin gibi birini asla bağışlayamam.”</p>

  <p class="block_6">“Daha tuhaf şeyler de oldu.” Genç kızı kolundan tuttu, usulca kaldırarak iskeleye çıkmasına yardım etti.</p>

  <p class="block_6">“Nereye kaçarsan kaç seni bulacaklar Şavik.”</p>

  <p class="block_6">“Kuşkusuz.” Bir şey söylemek ister gibi Carla’ya baktı, sonra kararını değiştirdi. “Artık vedalaşmanın zamanı geldi. Biliyor musun, annen haklıydı.”</p>

  <p class="block_6">“Ne demek istiyorsun?”</p>

  <p class="block_6">“İyiyle kötü, aşkla nefret konusunda. Hangisini istersek, onun zincirlerini kırabileceğimizi söylerken. Ve sonunda hepimiz günahlarımızın bedelini ödeyeceğiz.”</p>

  <p class="block_6">“Öğrenmem gereken bir şey olduğunu söylemiştin.”</p>

  <p class="block_6">“Öyle mi? Sanırım artık her şeyi biliyorsun. Ne kastettiysem, fazla önemli bir şey olmamalı.”</p>

  <p class="block_6">Şavik elini uzatıp yanağına dokunmak isteyince Carla çok tuhaf bir şey, gözlerinde bir duygu kabarması görür gibi oldu, ama geri çekildi.</p>

  <p class="block_6">Adam elini indirdi. “Benim hakkımda ne düşünürsen düşün, sana uzun ve mutlu bir ömür diliyorum.”</p>

  <p class="block_6">İskelede koşan ağır ayak sesleri duyulur, sirenler çok yaklaşır, sanki eve ulaşmışlar gibi gürültüleri değişmeden kalırken cebinden bir cep telefonu çıkardı.</p>

  <p class="block_6">“Bu arada, marinada bir bungalov kiralamış biri var. Adı Billy Lubbock. Uzun boylu, esmer, 30’larında biri. Arkadaşlarını öldürmeye çalışıyor olabilir. Telefon edip onları uyar, sonra da polise haber ver. Ama acele et, fazla zamanları yok.”</p>

  <p class="block_6">Koşanların ayak sesleri yaklaşırken telefonu Carla’ya fırlattı; sislerin içinden elinde makineli tüfeğiyle Ronnie çıkıverdi.</p>

  <p class="block_6">Şavik’i gördüğü an, “Yere yat, Carla!” diye kükredi.</p>

  <p class="block_6">Genç kadın eğildi, yana kaçtı; Ronnie tetiğe çöküp tekneyi kurşun yağmuruna tuttu, havaya fiberglas parçaları uçuştu.</p>

  <p class="block_6">Bir an sonra, güçlü Mercury motor öfkeli bir hayvan gibi atıldı ve tekne muazzam bir hamleyle sislerin arasına daldı.</p>

  <p class="block_7"> </p>

  <p class="block_5">TENNESSEE</p>

  <p class="block_6">Regan’ın başucundaki cep telefonu sessiz konumda titreşime geçti.</p>

  <p class="block_6">Telefonu en az on kez titreten, yandaki su bardağını da sallayan ipeksi bir mırıltı.</p>

  <p class="block_6">Kimse cevap vermeyince, ses kesildi.</p>

  <p class="block_6">Birkaç saniye sonra, telefon yeniden titremeye başladı.</p>

  <p class="block_6">Sanki hiç susmayacakmış gibi, komodinin üzerinde titremeyi sürdürdü, ama kimse cevap vermedi…</p>

  <p class="block_7"> </p>

  <p class="block_5">DELAWARE KÖRFEZİ, CAPE MAY</p>

  <p class="block_6">Denize açıldıktan on dakika sonra, Şavik yoğun sisin içinde işaret şamandırasına yaklaştığını düşünerek hava durumu radarını çalıştırdı.</p>

  <p class="block_6">Gaz kolunu çekti, motoru susturunca sadece derin bir sessizlik oldu. Tekne bir sis duvarıyla çevrili suların üzerinde süzülmeye başladı. Cebinden telefonunu çıkardı, tuşlara basmak üzereydi.</p>

  <p class="block_6">“Sabredenler hep kârlı çıkar, hatırladın mı?”</p>

  <p class="block_6">Hızla döndü. Arkov ayaklanmış, teknenin küpeştesinden de destek alarak MP5’i doğrultmuştu. Kindar bir nefretle kasılan yüzü ölüm kadar soluk görünüyordu.</p>

  <p class="block_6">“Öyle değil mi Mila? Kötü bir şeyi öldürmek zor.”</p>

  <p class="block_6">“Hiç bundan daha doğru bir şey söylememiştin.”</p>

  <p class="block_6">“Kadın nerede?”</p>

  <p class="block_6">“Gitti.”</p>

  <p class="block_6">“Nereye?”</p>

  <p class="block_6">“Uzun hikâye derler ya.”</p>

  <p class="block_6">“Sen mi bıraktın?”</p>

  <p class="block_6">“Evet, ben bıraktım.”</p>

  <p class="block_6">Arkov’un yüzü korkunç bir öfkeyle aydınlandı. “Seni aptal. O son tanıktı. Delirdin mi?”</p>

  <p class="block_6">“Haklı olabilirsin. Ama sanırım uzun süre önce mantıklı düşünme yeteneğimi kaybettim.”</p>

  <p class="block_6">Arkov tabancayı doğrulttu, tetikteki parmağı gerildi, sonra birden aklı karışmış gibi oldu, çevresindeki yoğun sise bakıp etrafının farkına vardı. “Hangi cehennemdeyim ben?”</p>

  <p class="block_6">“Bu soruyu ben de sıkça sormuştum Boris.”</p>

  <p class="block_6">“Zeki olmaya çalışma.”</p>

  <p class="block_6">“İşaret şamandırasını bekliyoruz. Devam etmek güvenli mi diye Felix’i aramak üzereydim. Yoksa kafandaki o şişlik sana planımızı unutturdu mu?”</p>

  <p class="block_6">Arkov ileriye doğru atıldı.</p>

  <p class="block_6">Şavik fırsatı kaçırmadı, Arkov’un dizinin altına bir tekme atınca, beriki acıyla homurdandı. Çenesinde bir yumruk patladı, düşerken vücudu küpeşteye şiddetle çarptı.</p>

  <p class="block_6">Şavik elinden tabancasını koparıp aldı, sersemlemiş Arkov’u kollarından tutup kaldırdı, deri koltuklardan birine sürükledi.</p>

  <p class="block_6">“Ciddi bir konuşma yapmamızın zamanı geldi.”</p>

  <p class="block_6">Arkov cevabını tükürür gibi verdiğinde, dudaklarına kan bulaştı. “Ne konuda?”</p>

  <p class="block_6">“Lana Tanoviç’le başlayalım.”</p>

  <p class="block_7"> </p>

  <p class="block_5">TENNESSEE</p>

  <p class="block_6">Billy çocuğun odasına girerken yanından titrek bir şey geçti.</p>

  <p class="block_6">Ne olu…</p>

  <p class="block_6">Bir pervane. Kalbi çarptı, neredeyse tabancanın tetiğine çökecekti.</p>

  <p class="block_6">Bir profesyonel olarak bile hatırlamak zorundaydı: kas hafızası. Ateşe hazır olana kadar parmak tetikte olmayacak. Terleyerek yatağa yaklaştı.</p>

  <p class="block_6">Aşağıya, uyuyan çocuğa baktı.</p>

  <p class="block_6">Tek bir kurşun.</p>

  <p class="block_6">Tek bir kurşun ve beyin zarı yarılan çocuk hiçbir şey hissetmeyecekti.</p>

  <p class="block_6">O kahrolası pervane yine yanından geçti.</p>

  <p class="block_6">Kaybol!</p>

  <p class="block_6">Tabancanın namlusunu çocuğun ensesine yaklaştırdı.</p>

  <p class="block_6">Usulca horozu kaldırdı.</p>

  <p class="block_6">Tatlı rüyalar, amigo.</p>

  <p class="block_6">Horozu kaldırdıktan sonraki sessizlikte titreşen, cep telefonu gibi, zayıf bir ses işitti. Titreşim sürdü de sürdü.</p>

  <p class="block_6">Sonra başka bir ses daha geldi.</p>

  <p class="block_6">Belirgin.</p>

  <p class="block_6">Yanılmayacak kadar tanıdık bir ses.</p>

  <p class="block_6">Bir başka horoz sesi.</p>

  <p class="block_6">Hemen yanından.</p>

  <p class="block_6">Sonra o his.</p>

  <p class="block_6">Ensesine dayanan soğuk bir namlu.</p>

  <p class="block_6">“O horozu indir bayım.”</p>

  <p class="block_6">Arkasına bir göz attı, alnından damlayan teri hissetti.</p>

  <p class="block_6">Regan.</p>

  <p class="block_6">İpeksi bir gecelik giymiş.</p>

  <p class="block_6">Elinde gümüş bir revolver.</p>

  <p class="block_6">Bunu beklemiyordu.</p>

  <p class="block_6">“Kimsin? Burada ne arıyorsun?”</p>

  <p class="block_6">Billy cevap vermedi.</p>

  <p class="block_6">“Kelimelere hâkim olduğun kesin bayım. Ama sanırım bir sürü hırsız da öyle. Yoksa burayı soymaya gelmiş bir hırsız mısın? Çünkü öyleyse, burada alınacak bir şey yok, günlük hasılatı çoktan yatırdım.”</p>

  <p class="block_6">Billy genç kadının sorularına cevap vermedi. “Burada olduğumu nasıl anladın?”</p>

  <p class="block_6">“Penceremden seni izliyorum. Buraya sürünerek yaklaştığını gördüm. Sürünmek doğru kelime.”</p>

  <p class="block_6">“Beni neden izliyordun?”</p>

  <p class="block_6">“Nedir bu, soru yarışması mı? Senden hoşlanmıştım da ondan. Çünkü sana biraz vurulduğumu hissetmiştim. Büyük hata. Ama izlediğim iyi olmuş. Şimdi, ne yaptığını sanıyorsun bayım?”</p>

  <p class="block_6">Billy yüzünü buruşturdu. Kadına asılmak yanlış olmuştu. Yine de telafi edemeyeceği bir hata değildi. Vücudundaki her sinir keman teli kadar gergin, hızla düşündü.</p>

  <p class="block_6">“Tabancayı ensemden çek, yoksa çocuğu öldürürüm. Ciddi söylüyorum.”</p>

  <p class="block_6">“Gerçekten öldürür müsün? Bir çocuğu öldürebilir misin?”</p>

  <p class="block_6">“İstersen dene.”</p>

  <p class="block_6">“Mantıklı değil. Beni soymak için neden çocuğu öldüresin ki?”</p>

  <p class="block_6">Sessizlik.</p>

  <p class="block_6">Billy’nin sabrı taşıyordu. “Beni dinlemiyorsun değil mi? Sana dediğimi yap diyorum, yoksa çocuk ölür.”</p>

  <p class="block_6">“Billy’nin etrafında dolaşmak hayır getirmiyor değil mi?”</p>

  <p class="block_6">Billy gülümser gibi oldu. Genç kadından hoşlanmıştı. Yazık. “Hayır. Güzel cümleydi.”</p>

  <p class="block_6">“Güzel cümleye kapılmak kolay.”</p>

  <p class="block_6">Billy’nin 45’liğin kabzasındaki parmakları yağlanmış gibiydi. Tetiğe çökmeye hazırdı. Regan hareket etmiyordu. Böyle karşı durduğuna göre kızın gözü pek olduğunu kabul etmeliydi.</p>

  <p class="block_6">Çocuk uykusunda döndü, usulca homurdandı.</p>

  <p class="block_6">Billy dudaklarını asabice yaladı. “Son kez söylüyorum. Tabancayı çek. Yoksa çocuğun beynini duvardan kazımak zorunda kalırlar. Doğru söylüyorum. Bir daha da söylemem.”</p>

  <p class="block_6">Sessizliği neredeyse hissedebiliyordu. Ağır, sinir bozucu.</p>

  <p class="block_6">Hiçbir şey olmadı.</p>

  <p class="block_6">Billy kolunu sadece bir santim oynattı, tetikteki parmağını gerdi, çekmesine ramak kaldı. Regan görmüş olmalıydı.</p>

  <p class="block_6">“Ciddiyim. Beni zorlama.”</p>

  <p class="block_6">Yine sessizlik.</p>

  <p class="block_6">Sonunda, tabancanın ensesindeki baskısının hafiflediğini hissetti.</p>

  <p class="block_6">Regan söyleneni yapıyordu. Billy neredeyse derin bir soluk alacakken kendini tuttu.</p>

  <p class="block_6">“Tabancayı bırak Regan. Yatağın üzerine, yakınıma.”</p>

  <p class="block_6">“Kimsin sen?”</p>

  <p class="block_6">“Dediğimi yap.”</p>

  <p class="block_6">Gözünün ucuyla arkasına baktı. Regan tabancayı bırakıyordu. Genç kadının elinin hareket ettiğini görünce 45’liği çocuğun ensesinden ayırmadan yavaşça döndü.</p>

  <p class="block_6">Regan tabancasını bırakırken Billy gerildi, kendi 45’liğini hızla kaldırdı, tek ve akıcı bir hareketle genç kadına nişan aldı.</p>

  <p class="block_6">Ama kadın daha hızlıydı.</p>

  <p class="block_6">Revolver nereden geldiği belli olmadan görünüverdi, patladı ve 38’lik mermi Billy’nin şakağına saplandı, kafatasının öbür yanından çıktı, beyin parçacıklarıyla duvarda soyut bir tablo çizdi.</p>

  <p class="block_6">Josh irkilerek uyandı, toparlanıp korkuyla haykırmaya başlarken vücudu seğiren, başındaki yaradan kan fışkıran Billy’nin yere yığıldığını gördü.</p>

  <p class="block_6">Regan çocuğa koştu, kollarını doladı, sıkıca sarılarak sakinleştirmeye çalıştı. “Tamam bebeğim. Geçti.”</p>

  <p class="block_6">Revolveri yere düşürdü, Billy’nin ölü gözlerini tavana diktiğini gördü.</p>

  <p class="block_6">Pervane yüzünün üzerinde dans ederken suratı ıslak ve ipeksi kanla kaplandı.</p>

  <p class="block_6">Regan, adamın büyük, cansız gözlerine baktı.</p>

  <p class="block_6">“Biliyor musun? Bir redneck’e sataşmaktan hayır gelmez bayım.”</p>

  <p class="block_7"> </p>

  <p class="block_7"> </p>

  <h2 class="block_16" id="id_88">88</h2>

  <p class="block_6">Batı 54. Sokak’taki Manhattan Kuzey Mıntıkası Polis Merkezi o sabah da her pazartesi gibi kalabalıktı.</p>

  <p class="block_6">Soames dilini dişlerinin üzerinden geçirir ve günün tek kahvesini içerken, içeriye kızıl İrlandalı saçları her zamanki gibi yabani, elektrikli sandalyeye oturmuş gibi diken diken Reilly girdi.</p>

  <p class="block_6">“Saçına bir şey mi yaptın Reilly?”</p>

  <p class="block_6">“Yok.”</p>

  <p class="block_6">“O konuda bir şeyler düşünmen gerek dostum.”</p>

  <p class="block_6">“Çok komik.”</p>

  <p class="block_6">Soames, Reilly’nin saçını sık sık düşünüyor, buna İrlanda Afrosu diyordu. Bir kere onu duşta görmüştü ve sıkı durun: Reilly normal saç şampuanı kullanıyordu. Acayip.</p>

  <p class="block_6">Yanlarından başka bir dedektif geçti, göz kırptı, parmağıyla hareket çekti.</p>

  <p class="block_6">Reilly, “Mankafanın derdi ne?” diye sordu.</p>

  <p class="block_6">“Kıskançlık. Yıldız olduk arkadaş. Alış buna. CNN’de, NBC’de, bütün yerel istasyonlarda söyleşiler. Daha ne istiyorsun?”</p>

  <p class="block_6">“Doğru. Haklısın.”</p>

  <p class="block_6">Her şey gazetelerde ve televizyonlardaydı -Balkanlar’da olanlar, bomba, Jersey’deki evde patlayan silahlar, çete işleri. Jan Lane cinayetinin aydınlanması. Epey sürmüştü ama sonunda bütün parçaları birleştirmişlerdi.</p>

  <p class="block_6">Herifler Lane’in karısını bile kaçırmıştı. Bu bambaşka bir öyküydü; hem bu, hem de Cape May’deki iskelede elinde silahla yakalanan Tennessee’li o adam -silah seslerini soruşturmaya gelen polisler onu neredeyse öldürüyordu. Kadının başından geçenlerden sonra Soames adamın suçlanacağından kuşkuluydu.</p>

  <p class="block_6">Müfettiş onu ve Reilly’yi başardıkları inanılmaz iş için bizzat kutlamıştı…</p>

  <p class="block_6">Oysa….</p>

  <p class="block_6">Zanlılardan üçü de -Şavik, Arkov ve babası- kaçmıştı ve…</p>

  <p class="block_6">Çete faaliyetleri hakkında zırnık kadar bile somut delil yoktu.</p>

  <p class="block_6">Herifleri 20 yıldan fazla listesine alan İnterpol de bir yere varamamıştı. Soames gerçeği biliyordu: Bu çeteyi yakalama ihtimali piyangoda büyük ikramiyeyi -ikinci kez- kazanma olasılığı kadardı.</p>

  <p class="block_6">Bir başka dedektif içeri girip bağırdı: “Hey, Soames ve Reilly, günün adamları. Sihir gibi geliyor değil mi?”</p>

  <p class="block_6">“Kıskançlıkla hiçbir yere varamazsın dostum. Ne oldu?”</p>

  <p class="block_6">“Sizin dosyayla ilgili gerçekten acayip bir şey.”</p>

  <p class="block_6">“Zaten yeterince acayipti dostum.”</p>

  <p class="block_6">“İyi ya, demek daha da acayipleşiyor. Cape May’e gitmeniz gerekiyor. İkinizi bekleyen bir Sahil Güvenlik teknesi var.”</p>

  <p class="block_7"> </p>

  <p class="block_6">Denizde sis kalmamıştı, sadece serin bir rüzgâr, bir de alabildiğince uzanan okyanus.</p>

  <p class="block_6">Sahil Güvenlik botu devir düşürüp paslı işaret şamandırasının yanında dururken martılar çığlık çığlığa havalandı.</p>

  <p class="block_6">Soames başını kaşıdı.</p>

  <p class="block_6">Reilly gözlerini kaldırarak kendisine bakan Soames’a baktı, ve sonra ikisi de dörtlü kancayla onları yakına çeken, hafif akıntıdaki şamandıraya bağlayan Sahil Güvenlik memuruna baktılar.</p>

  <p class="block_6">Acayip, diye düşündü Soames.</p>

  <p class="block_6">Gerçekten acayip.</p>

  <p class="block_6">Zamanında sürüyle tuhaf manzara görmüştü ama bu hepsini geride bırakıyordu.</p>

  <p class="block_6">Adamın cesedi işaret şamandırasının tepesinden sarkan bir ipe asılmıştı. Sol omzunda kan pıhtılaşmış, yüzü maviye kesip şişmişti.</p>

  <p class="block_6">Kurşun yemiş, belki de fena halde dövülmüştü. Ölünün göğsüne bir evrak çantası asılmış, tutamağından geçen bir ip cesede sağlamca sarılmıştı.</p>

  <p class="block_6">Soames memura dönüp, “Evrak çantasını alabilir misin?” diye sordu.</p>

  <p class="block_6">Adam çantayı tutan ipi bıçakla kesti. Ardından bağından kurtulması biraz zaman alan çantayı Soames’a uzattı. Kilitliydi.</p>

  <p class="block_6">Soames, mürettebattan birinin uzattığı levyeyle kilitleri parçaladı.</p>

  <p class="block_6">Çantanın içinde bir çeşit defter vardı. Onun altında bir dizüstü Mac ve baloncuklu naylona sarılmış, seloteyple kapatılmış ufak bir şey daha.</p>

  <p class="block_6">Seloteybi koparıp baloncuklu naylonu yırttı.</p>

  <p class="block_6">İçinde bir bellek cihazı buldu.</p>

  <p class="block_6">Defteri karıştırırken jetonu düştü ve cildi neredeyse takma dişleri kadar beyazlaştı. Başını kaldırıp kendisiyle konuşan Reilly’ye şaşkınlık içerisinde baktı.</p>

  <p class="block_6">“Hey, beyin anevrizması geçirmişe benziyorsun Soames…”</p>

  <p class="block_7"> </p>

  <p class="block_7"> </p>

  <h2 class="block_16" id="id_89">89</h2>

  <p class="block_5">BELGRAD</p>

  <p class="block_6">Mila Şavik’in uçağı Nikola Tesla Havaalanı’na indiğinde aynı günün akşamüstüydü.</p>

  <p class="block_6">Yanında bir evrak çantasıyla bir Samsonite valiz, üzerinde de Britanyalı bir işadamının adına hazırlanmış sahte bir pasaport vardı. Pasaport kontrolünden ve gümrükten geçti, bekleme salonuna girdiğinde iki kaslı koruma tarafından karşılanıp beklemekte olan siyah bir Mercedes’e götürüldü. Otomobil bir saat sonra Novi Sad’daki özel dağ malikânesinin girişinde durdu.</p>

  <p class="block_6">Evden İvan Arkov çıktı. Güneşin altında çarpık yüzü bitkin ve gergin görünüyordu. “Boris?”</p>

  <p class="block_6">“Başaramadı.”</p>

  <p class="block_6">İhtiyarın dudakları büzüldü, sulanmış, uykusuzluktan kızarmış gözlerinde bir duygu titreşimi belirdi ama bunların ötesinde, oğlunun ölümü iş yapmanın tatsız bir bedelinden başka bir şey değilmiş gibi hiçbir üzüntü belirtisi göstermedi. “Önemli olanlar yanında mı Mila?”</p>

  <p class="block_6">Şavik elindeki evrak çantasını kaldırdı. “Hepsi burada.”</p>

  <p class="block_7"> </p>

  <p class="block_6">Havuzun uzak ucundaki bir masanın başına geçtiler. İki koruma öteki uca, kulak misafiri olamayacakları mesafeye gitti.</p>

  <p class="block_6">İhtiyar şakaklarını ovaladı. “Boris’in cesedi?”</p>

  <p class="block_6">“Deniz üzerinde öldü. Kurtulduğum için talihim varmış.”</p>

  <p class="block_6">“Ya kadın?”</p>

  <p class="block_6">“Kaçtı.”</p>

  <p class="block_6">Arkov’un ince dudakları memnuniyetsizlikle gerildi. Tuna manzarasına, çepeçevre dolanan huzurlu görüntüye baktı.</p>

  <p class="block_6">“Onun işini yine de göreceğiz. Bu kez her şeyi bizzat düzenleyeceğim, bir daha hata falan olmayacak. Beni düş kırıklığına uğrattın Mila.”</p>

  <p class="block_6">“Bir daha olmayacak.”</p>

  <p class="block_6">“Buna inanmak isterdim.”</p>

  <p class="block_6">“Bir daha olmayacak, çünkü senle ben yolun sonuna geldik İvan.”</p>

  <p class="block_6">“Sesindeki bu tını. Çok saygısızca. Hoşuma gitmedi.”</p>

  <p class="block_6">“Gitmesi gerekmiyordu.”</p>

  <p class="block_6">Küstahlığa alışkın olmayan Arkov gözlerini kıstı. “Davranışlarına dikkat et. Boris gittiğine göre yerimi sen alacaksın. Başından beri istediğine kavuşmak üzeresin. Bunları denize atma Mila.”</p>

  <p class="block_6">“Hepsi sende kalabilir. Bir şey daha var anlıyor musun? Son 30 yıldır olmak istemediğim biri olduğumu hissettim. Bu sana mantıklı geliyor mu?”</p>

  <p class="block_6">“Ne oldu? Boris’in ölümü seni bu kadar mı sarstı?”</p>

  <p class="block_6">“Pek öyle denemez, çünkü onu ben öldürdüm.”</p>

  <p class="block_6">İhtiyarın gözleri öfkeyle parladı.</p>

  <p class="block_6">Şavik’in sol eli anında cebine girdi, cebin kumaşının altından bir tabanca namlusunun şekli belli oluyordu. “Boğma telini cebinden çıkar, İvan. İç cebindeki Walther otomatiği de.”</p>

  <p class="block_6">“Sen aklını mı kaçırdın?”</p>

  <p class="block_6">“Aslında, onu galiba yeni buldum İvan. Üstündekileri masaya bırak. Tek bir kelime eder ya da ani bir hareket yaparsan emin ol gözlerinin arasına kurşunu yerleştiririm.”</p>

  <p class="block_6">Arkov bir an düşündü, sonra denileni yaptı, masanın üzerine önce tabancayı, sonra da boğma telini koydu.</p>

  <p class="block_6">“Ne yapmak istiyorsun?”</p>

  <p class="block_6">Şavik boğma telini kenara itti, sonra tabancayı alıp dizlerinin üzerine korumaların göremeyeceği şekilde yerleştirdi. “Sana bildiklerimi anlatayım mı?”</p>

  <p class="block_6">“Ne konuda?”</p>

  <p class="block_6">“Hayatım konusunda. Benim için değerli olan her şeyi nasıl yıkıp yok ettiğini. Babamı nasıl öldürdüğünü. Mahkemede doğruyu söyleyip işini bitireceğinden korktun. Onun için cinayete intihar süsü verdin.”</p>

  <p class="block_6">“Yalan bu.”</p>

  <p class="block_6">“Boris anlattı. İtiraz etmeye kalma. Kamptaki diğer kadınlarla birlikte Lara Tanoviç’i öldürmesi için ona nasıl emir verdiğini anlattı. Benden Carla Lane’i öldürmemi bile istedin…”</p>

  <p class="block_6">“O kadın, evet, o Boşnak pisliğinden bahsediyoruz, babandan değil—”</p>

  <p class="block_6">“Bana gerçeği anlat. Şimdi anlat. Yoksa seni şu an öldürürüm.”</p>

  <p class="block_6">Mila Şavik’in sesindeki kararlılığı duymamak mümkün değildi. Gözleri son derece tehlikeli görünüyordu. Parmağı Walther’ın tetiğindeydi, öne doğru eğildi ve kısık sesle konuştu: “Bana gerçeği anlat, dedim.”</p>

  <p class="block_6">“Baban mahvıma sebep olabilirdi. Seni de öldürtebilirdim, ama öldürmemeyi yeğledim Mila. Sana hep bir yakınlık duyuyordum. Her zaman.”</p>

  <p class="block_6">“Bunun için sana teşekkür etmem mi gerekiyor?”</p>

  <p class="block_6">“Babandan daha iyi birisin. O zayıftı.”</p>

  <p class="block_6">“Dürüst bir insandı.”</p>

  <p class="block_6">“Dürüstlerin hepsi aptaldır.”</p>

  <p class="block_6">Şavik gülümsedi. İhtiyar adamın hayatı boyunca gördüğü en soğuk tebessümdü. “Öyleyse göreceklerinden hoşlanacaksın. Çantayı aç.”</p>

  <p class="block_6">Çantanın içinde kırmızı bir tuğla vardı. Yaşlı adamın yüzü bembeyaz oldu.</p>

  <p class="block_6">“Bu da ne demek oluyor?”</p>

  <p class="block_6">“Şu ya da bu şekilde İvan, cehenneme gideceksin demek oluyor.”</p>

  <p class="block_6">Arkov ağzı açık, Şavik’e bakmayı sürdürdü.</p>

  <p class="block_6">“Her şeyi federallere gönderdim. İşimiz bitti İvan. Ama sana bir seçim hakkı tanıyacağım. Cehenneme şimdi de gidebilirsin, ya da yetkililer seninle işlerini bitirdikten sonra da. Seçim senin.”</p>

  <p class="block_6">“Ne yaptığını bilmiyorsun.”</p>

  <p class="block_6">“Sandığından çok daha iyi biliyorum. Carla Lane benim kızım. Benden onu öldürmemi istedin.”</p>

  <p class="block_6">“Sen neden bahsediyorsun?”</p>

  <p class="block_6">“Masum rolü kesme İvan. Bunun için çok yaşlısın. Lana Tanoviç’in benim çocuğumu doğurduğunu biliyordun değil mi?”</p>

  <p class="block_6">“Elbette biliyordum.”</p>

  <p class="block_6">“Senden pek bir şey kaçmaz, öyle değil mi?”</p>

  <p class="block_6">“Sen aileye katıldıktan sonra bilmem gerekiyordu. Ama o Boşnak orospusundan bir piç peydahlamanın beni şaşırttığını söylemeliyim. O kızı öldürmek sadakatinin en son sınavı olacaktı.”</p>

  <p class="block_6">“Geri dönüşü olmayan noktayı geçmiş olabilirim ama sen hastasın Arkov. Şimdiye kadar gördüklerimin en hastası.”</p>

  <p class="block_6">“Ona gerçeği, babası olduğunu söyledin mi?”</p>

  <p class="block_6">“Kızcağıza neden bir de kin ve nefret yükleyeyim? Neden hayatını senin benimkini yıktığın gibi yıkayım? Haklıyım -pek bir şey kaçırmıyorsun. Ve kaçırmayacağın bir şey daha var.”</p>

  <p class="block_6">“Ne?”</p>

  <p class="block_6">“Seni öldürecek mermi.”</p>

  <p class="block_6">“Sen delirmişsin Şavik. Bu evden asla canlı çıkamayacaksın.”</p>

  <p class="block_6">“Bu zaten planımın bir parçası değildi.”</p>

  <p class="block_6">Yaşlı adamın yüzü öfkeyle parladı, tabancaya atılırken kızgın bir hırıltı gibi bir ses çıktı.</p>

  <p class="block_6">Şavik ihtiyarı suratından vurdu.</p>

  <p class="block_6">Arkov geriye doğru sarsıldı. Şavik bir kez daha, bu kez kalbine ateş etti. Arkov her tarafından kanlar fışkırarak sandalyesinde yana doğru yığılırken, korumalar harekete geçmişti bile.</p>

  <p class="block_6">Şavik sandalyesinde döndü, nişan aldı, havuzun üzerinden 25 metre ötredeki adamı göğsünden vurdu.</p>

  <p class="block_6">İkincisi bir kez ateş etmeyi başardı, Şavik omzunu sıyıran kurşuna rağmen iki kez tetiğe çöktü, adamı göğsünden vurarak anında öldürdü.</p>

  <p class="block_6">Sonra ayaklandı, ilk korumanın yanına gidip silahını aldı. Yaralı adam oturmaya, tabancasına uzanmaya davranınca Şavik’in onu kalbinden vurdu.</p>

  <p class="block_6">Silah sesleri kilise çanları gibi yankılanıp söndü, ardından sessizlik oldu, mutlak sessizlik, onunla birlikte de çepeçevre Novi Sad tepelerinin ve boğazlarının güzelliği ve huzuru, ta Tuna’ya kadar uzanan, güneşin altındaki o daimi muhteşem manzara. Aynı babasıyla buraya geldiği zamanlardaki gibi.</p>

  <p class="block_6">Baktığı her tarafta gerçeküstü bir şey vardı. Suyun altındaymış gibi, her şey ağır çekim hareket ediyordu. Yine o yere dönmüştü.</p>

  <p class="block_6">Kendi içinde, kimseyle paylaşmadığı o yere. Oysa bu kez çocukluğundan, babasının kollarında uykuya daldığı o ender anlardan beri duymadığı bir dinginlik hissediyordu.</p>

  <p class="block_6">İçinde sanki bir taş eriyordu.</p>

  <p class="block_6">Uzun zamandan beri ilk kez gülümsedi, gerçekten gülümsedi, aynı anda da gözlerinin yaşardığını hissetti.</p>

  <p class="block_6">Başka gürültüler oldu. Tabancalarını çekmiş, evden fırlayan başka korumalar.</p>

  <p class="block_6">Şavik orada durmuş, etrafındaki huzur ve sükûnete bakarken içini tuhaf bir dinginliğin kapladığını fark etti.</p>

  <p class="block_6">Korumalardan ikisi öne çıktı, 30 metre öteden silahlarını doğrulttu.</p>

  <p class="block_6">Şavik onlara fırsat vermedi.</p>

  <p class="block_6">Tabancasını kaldırdı.</p>

  <p class="block_6">Sol şakağına dayayarak tetiği çekti.</p>

  <p class="block_7"> </p>

  <p class="block_7"> </p>

  <h2 class="block_16" id="id_90">90</h2>

  <p class="block_6">Derin bir soluk alıyor, sonra bırakıyorsun.</p>

  <p class="block_6">Gölün kıyısında su şarıldıyor.</p>

  <p class="block_6">Sıcak yaz güneşi cildini ısıtıyor. Kendinle barışıksın.</p>

  <p class="block_6">Ancak düşünde görebileceğin bir huzur. Uzun ve dinlendirici bir uykudan sonra uyanmak gibi.</p>

  <p class="block_6">Bahar havası üzerinde oturduğun pamuklu eski battaniye kadar yumuşak. Regan ve Josh rıhtımda, bir yüzen ev boyuyor, el sallıyorlar. Cevap veriyor ve elini soğuk suya daldırıyorsun, parmaklarını açıyorsun.</p>

  <p class="block_6">Güzel bir duygu.</p>

  <p class="block_6">Dokuz ay geçmiş.</p>

  <p class="block_6">O kadar çok şey olmuş ki.</p>

  <p class="block_6">Uyuyan bebeğine bakıyorsun. Beşiğini bir cibinlik örtmüş, soluklarının yumuşak ve rahatlatıcı mırıltısını duyuyorsun. Eğilip iyice yaklaşıyor, cildinin kokusunu soluyorsun.</p>

  <p class="block_6">Dolgun yanakları, melek dudakları ve gamzeli gülücüğüyle senin ve Blaize’in ruhunu fethetti bile. Her ikiniz de hayatın döngüsüne hayransınız, ama çok daha derinini biliyorsunuz. Yaradan’ın bir sihri, biz ölümlülerin anlayabileceğinden çok daha derin, görkemli bir giz.</p>

  <p class="block_6">Ve bunca yıl önce Sinyor Banda’nın evinde, hepiniz ısınmak için birbirinize sarıldığınızda, sana ve Luka’ya hayranlıkla bakan anne ve babanın da aynı şeyleri hissettiğini düşünüyorsun.</p>

  <p class="block_6">Anlıyorsun. Sevgilerinin dipsiz derinliğini ve sizleri kötülükten koruyamadıkları zaman hissettikleri acının korkunçluğunu anlıyorsun. Bu acıyı düşünmek istemiyorsun, çünkü seni çok rahatsız ediyor.</p>

  <p class="block_6">Tıpkı o gün Şavik’in bürosunda olanları düşünmek istemediğin gibi, çünkü o düşüncenin zihnine bir kaçak gibi sızdığı, kaygı verici varsayımlarla düş gücünü tetiklediği günler var. Kesinlikle bildiğin tek şey, Şavik’in sana ve annene zarar vermediğine bir nedenle inandığın.</p>

  <p class="block_6">Bir de ondan artık nefret etmediğin.</p>

  <p class="block_6">Ama böylesi düşünceler üzerinde de durmak istemiyorsun.</p>

  <p class="block_6">Bugünü yaşamayı tercih ediyorsun.</p>

  <p class="block_6">Ronnie elinde ısıtılmış bir biberonla bungalovdan çıkıyor. Biberonu sana uzatıyor, battaniyenin üzerine, yanına çöküp bağdaş kuruyor.</p>

  <p class="block_6">Beşikten kaldırdığında bebeğin ağlamaya başlıyor, biberonu aç dudaklarına değdirip susturuyorsun, emdiğini işitiyorsun.</p>

  <p class="block_6">Adını Lana koydun.</p>

  <p class="block_6">Ronnie bebeğe bir şeyler fısıldıyor, sen başını kaldırınca gözleriniz birleşiyor, aranızda bir şey, sorulan ama konuşulmayan bir soru geçiyor. Mutlu musun?</p>

  <p class="block_6">Cevabı, Ronnie’nin yüzünü okşayan elinde. Hiç tahmin etmediğim kadar.</p>

  <p class="block_6">Aranızdaki her neyse, arzudan daha derine gidiyor. Siz yastan sonra hayatta kalanlarsınız, ruh ikizleri, dostlarsınız.</p>

  <p class="block_6">Jan bu adamdan hoşlanırdı, bunu biliyorsun.</p>

  <p class="block_6">Çünkü sana gecenin sessizliğinde sarıldığı zaman, sevgiden sarıldığını biliyorsun. Ve senin için henüz aşk olmasa da yaklaşıyor, bu da şimdilik yeterli. Sabırlı olacak, zaman tanıyacaksın.</p>

  <p class="block_6">Ronnie sana arka cebinden çıkardığı beyaz bir zarf uzatıyor.</p>

  <p class="block_6">“Anne için bir hediye.”</p>

  <p class="block_6">Katlanmış bir şeyin kenarlarını yokluyorsun. “Nedir bu?”</p>

  <p class="block_6">“İçine bak.”</p>

  <p class="block_6">Zarfı yırtarak açıyorsun. İçinde seyahat belgelerinin çıktısını görüyorsun. Yapmak istediğin yolculuk. Ronnie’nin gözlerinin içine bakıp soruyorsun. “Ne zaman?”</p>

  <p class="block_6">“Ne zaman kendini hazır hissedersen.”</p>

  <p class="block_7"> </p>

  <p class="block_6">Mostar yakınındaki mezara ulaşmanın birçok yolu var. Reçine kokulu ormanlar arasından otomobille gidebilir ya da otobüs veya trene binip, dünyanın en mavi nehrinin üzerindeki köprüden yürüyebilir, ardından da 16. yüzyıldan kalma kente hâkim tepeye tırmanabilirsin.</p>

  <p class="block_6">Birçok yolu var ama o güneşli gün Dubrovnik’ten kiralık bir arabayla geliyorsun.</p>

  <p class="block_6">Bu sokakları biliyorsun. Daracık yollarını bilgisayar ekranındaki renkli haritalardan buldun. Sıcak günlerde delikanlıların hâlâ Mostar köprüsüne geldiklerini, “Mostari<sup class="calibre1"><sup class="noteref" id="back_note_8"><a class="calibre2" href="../Text/index_split_027.html#note_8" title="8">8</a></sup></sup>“ unvanını elde edebilmek için 300 yıldan beri yaptıkları gibi soyunup çevik bedenlerini buz gibi soğuk sulara bıraktıklarını da biliyorsun.</p>

  <p class="block_6">Mezarlığın, kelebeklerin süslediği uzun çimenliğin yanında duruyorsunuz.</p>

  <p class="block_6">“Bana ihtiyacın olursa buradayım Carla.”</p>

  <p class="block_6">Başını sallıyorsun.</p>

  <p class="block_6">Ama yanına daha sonra geleceğini biliyorsun.</p>

  <p class="block_6">Çünkü bu, yalnız yapman gereken bir şey.</p>

  <p class="block_7"> </p>

  <p class="block_6">Elinde bir demet nergis, mezar taşlarının arasında yürüyorsun.</p>

  <p class="block_6">Sen sade, mermer mezar taşına yönelirken, zeytin ağacını budayan bir bahçıvan başıyla selam veriyor. Yakıcı güneşin altında, mezarlarının yanında, çimlerin üzerine oturuyorsun. Böylesi seni gidenlere daha yakın hissettiriyor.</p>

  <p class="block_6">Sıcak mermere dokunuyor, kitabeyi hissediyorsun. Hatırlanmaları için seçtiğin kelimeler. Dünyanın bilmesini istediğin kelimeler. Sanki doğru değiller mi? Sanki söylenmiş en doğru sözler değiller mi?</p>

  <p class="block_6">Mermerin sıcaklığı parmaklarına sızıyor.</p>

  <p class="block_6">Ağlıyorsun.</p>

  <p class="block_6">Çünkü benliğinin en derininde burada yatanların, sevdiklerinin varlığını hissediyorsun; babanın, annenin, Luka’nın.</p>

  <p class="block_6">Gözlerini mavi gökten beyaz taşa çeviriyor, onlara fısıldıyor, onları özlediğini, kışın karında ve soğuğunda, yazın kızgın güneşinde burada yattıklarını düşündüğünü anlatıyorsun.</p>

  <p class="block_6">Onları hep özleyeceğini ve hep seveceğini söylüyorsun. Onları asla unutamayacağını.</p>

  <p class="block_6">Sağanak gibi bir rüzgâr geçiyor. Sıcak bir dil misali, kentin parke taşı kaplı eski, çatlak sokaklarının çevresini yalıyor.</p>

  <p class="block_6">Sesler duyuyorsun.</p>

  <p class="block_6">Meltemdeki bir fısıltı gibi, adını çağırdıklarını işitiyorsun.</p>

  <p class="block_6">Cebinden eprimiş, mavi bir kumaş parçası çıkarıyorsun: Luka’ya o sayısını bilmediğin huzursuz geceler boyunca rahat bir melek uykusu uyutan battaniyesinin parçasını, değerli altın iplikten yapılmış gibi elinde usulca sıkıyor, sonra dudaklarına götürüyorsun.</p>

  <p class="block_6">Beni duyuyor musun Luka?</p>

  <p class="block_6">Bu küçük pamuklu karenin bebeğimi sakinleştireceğini biliyorum. Tıpkı bu dünyada önümde tatlı ve mutlu günler uzandığını bildiğim gibi.</p>

  <p class="block_6">Çocuğumla birlikte denize yürüyeceğimiz harikulade günler uzanıyor; sonra birlikte dalgalara koşacak, kucaklar dolusu serin sular sıçratıp keyifle hoplayacağız. Artık yekvücut olmamamıza rağmen, seninle benim birbirimizi sevmekten vazgeçmememiz gibi.</p>

  <p class="block_6">Taşlarını öpüyorsun.</p>

  <p class="block_6">Nergisleri bırakıyor, ama bir tanesini tutuyorsun.</p>

  <p class="block_6">Mavi pamuklu parçayı cebine yerleştiriyor ve vedalaşıyorsun, ama sadece şimdilik, çünkü buraya tekrar geleceğini biliyorsun.</p>

  <p class="block_6">Ve söylemek istediklerini söylüyorsun onlara.</p>

  <p class="block_6">Zamanının geldiği güzel bir günde, yüreğin yolculuğunun sonuna ulaştığında ve son nefesini verdiğinde buraya, onlarla birlikte olmaya geleceğini söylüyorsun.</p>

  <p class="block_6">Ama daha değil.</p>

  <p class="block_6">Ama daha değil.</p>

  <p class="block_7"> </p>

  <p class="block_6">Dar sokaklardan eski kente doğru iniyorsun.</p>

  <p class="block_6">Babanın üzerine isimleri kazıdığı zeytin ağacı artık yok, ama yeniden yapılmış Mostar köprüsünün kenarında durup aşağıya bakıyorsun.</p>

  <p class="block_6">Altından mavi sular akıyor.</p>

  <p class="block_6">Hayatları burada birbirine geçen annenle babanı düşünüyorsun. Ve bu köprünün her zaman olduğu gibi bir bağ, bir umut simgesi olduğunu biliyorsun.</p>

  <p class="block_6">Bu ana hazırlandın. Korkuyla da olsa, bu anı bekledin.</p>

  <p class="block_6">Sen orada dururken, birkaç genç mayolarıyla, konuşup gülüşerek geçiyor, sonra korkuluğa tırmanıyor ve kendilerini soğuk mavi sulara bırakıyorlar.</p>

  <p class="block_6">Suyun yüzüne çıkıp, oradan sana gülerek el sallıyorlar.</p>

  <p class="block_6">Bluzunu ve blucinini çıkarıyorsun, altında mayon var.</p>

  <p class="block_6">Delikanlılar bakıyor. Bazıları itiraz ediyor, seni tehlike hakkında uyarıyorlar. Yine de korkuluğa tırmanıyor, hâlâ elinde olan çiçekle epeyce aşağıdaki sulara bakıyorsun.</p>

  <p class="block_6">Bunu Lana için, annen için yapıyorsun.</p>

  <p class="block_6">Verdiği sözün tutulması gerek.</p>

  <p class="block_6">Düşünmeden atlıyorsun.</p>

  <p class="block_6">Kulaklarında havanın uğultusunu duyuyorsun. Düşüşünü yavaşlatmak için ellerini hafifçe açarak, suları sıçratarak nehre dalıyorsun. Suyun yüzüne çıktığın zaman derin bir soluk alıyorsun. Kendini canlanmış hissediyorsun.</p>

  <p class="block_6">Sırılsıklamsın ve gülüyorsun.</p>

  <p class="block_6">O gün, yüreğini annene uzatırken, baban da bunları hissetmiş olmalı.</p>

  <p class="block_6">Tembelce kıyıya, Ronnie’nin seni karşılamak için beklediği sahile, dönemeçli kaldırıma doğru yüzüyorsun.</p>

  <p class="block_6">Vücudunu bir merhem gibi yatıştıran suyun serin ferahlığının tadını çıkardığın için yavaş kulaçlar atıyorsun.</p>

  <p class="block_6">Luka’yla nehre girdiğiniz günkü gibi.</p>

  <p class="block_6">Güzel ve afacan tebessümüyle Luka, şaka yapıp kıkırdayarak kaçması, onu kovalaman için sana takılması: “Hayır, öpücük yok. Bugün sana öpücük yok.” Ve sonra: “Peki… Uslu olursan sadece bir öpücük.” Sonra onu yakalıyorsun ve kıkırdaması kahkahaya dönüşüyor. Yumuşacık melek dudaklarıyla yanağına bir öpücük konduruyor.</p>

  <p class="block_6">Onu nasıl unutabilirsin?</p>

  <p class="block_6">Yüreğin hâlâ kırık. Hiç iyileşmeyecek. Ağlaması hiç dinmeyecek.</p>

  <p class="block_6">Oysa hâlâ umut var, çünkü içinde başka bir hayat gelişti.</p>

  <p class="block_6">Elindeki çiçeği bırakıyorsun. Sarı bir parıltıyla akıntıya kapılıp gidiyor.</p>

  <p class="block_6">Böylesi küçük şeylerle teselli buluyorsun.</p>

  <p class="block_6">Doğanın bitmeyen akışında, bebeğinin hayatında. Ebedi bir ritüelin devam ettiği bilgisinde.</p>

  <p class="block_6">Var olmanın kendine özgü, nefret, acı, karanlık ve vahşetin yıkamayacağı, bastırılamaz bir güce sahip olduğu gerçeğinde teselli buluyorsun.</p>

  <p class="block_6">Çünkü hepimizin bildiği gibi, sevgi ya da nefreti, hangisini seçersek zincirlerini kırabileceğimizi, varlığının derinliklerinden biliyorsun. Ve onu beslemeyi kestiğin anda nefretin yok olduğunu, ama iyinin ölümden sonra da uzun yaşadığını.</p>

  <p class="block_6">Ve birden hepsi, bütün o derin ama basit gerçekler sana dank ediyor: Hayat bütün o gölgelerden daha büyük ve daha güçlü. Sevilen hiçbir şey gerçekten kaybolmaz. Ve kötülük kollarını çevremizdeki neye dolarsa dolasın, kucaklaması ancak anlık, uçup giden bir şeydir.</p>

  <p class="block_6">Ve annenin sözlerini, mezar taşına kazıttığın o sözlerini hatırlıyorsun. Sanki ruhuna kazınmış gibi, o yontulmuş çizgileri hâlâ parmaklarının ucunda hissediyorsun.</p>

  <p class="block_6">Onlara kulak ver -lütfen kulak ver- çünkü bu sözlerin doğru olduğunu hepimiz biliyoruz:</p>

  <p class="block_6">Kötülük içimizde yanan iyilik ışığını nasıl yok edebilir.</p>

  <p class="block_6">Nasıl edebilir?</p>

  <p class="block_6">Dünyada küçücük bir mumun ışığını boğmaya yetecek kadar bile karanlık yokken…</p>

  <p class="block_7"> </p>

  <p class="block_7"> </p>
</body>
</html>