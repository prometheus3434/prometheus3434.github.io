<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <p class="block_4" id="calibre_pb_11"> </p>

  <h2 class="block_16" id="toc_id_9">15</h2>

  <p class="block_6">“Annemin günlüğünü nerede buldunuz?”</p>

  <p class="block_6">“Açıkladığımı sanıyordum. Bulunduğunda, senin üzerindeydi. Günlük ve gümüş dolar.”</p>

  <p class="block_6">“Nerede bulunduğumda?”</p>

  <p class="block_6">“Kampın altı kilometre uzağında, terk edilmiş bir köyün sokaklarında başıboş dolaşırken. Günlüğü sonuna kadar okudun mu?”</p>

  <p class="block_6">“Okudum. Beni kim buldu?”</p>

  <p class="block_6">“Bölgede keşif görevine çıkmış özel NATO birlikleri.”</p>

  <p class="block_6">“Başımdan geçenleri onlara anlatmış mıyım?”</p>

  <p class="block_6">“Hemen değil. Top ateşinin şokunda, büyük bir travmanın etkisinde ve hipotermia halindeymişsin.”</p>

  <p class="block_6">“Kamp saldırıya mı uğramış?”</p>

  <p class="block_6">“Evet, seni buldukları gün.”</p>

  <p class="block_6">“Luka’ya ne oldu?”</p>

  <p class="block_6">“Hiçbir fikrim yok Carla. Ama kampın arandığını ve kimsenin bulunmadığını biliyorum. Eminim Baize sana daha fazlasını anlatabilir.”</p>

  <p class="block_6">Genç kadın koltuğuna yığıldı. “Bunları… Tüm bunları benden bunca yıl sakladı.”</p>

  <p class="block_6">“Baize benim talimatımla sustu.”</p>

  <p class="block_6">“Neden?”</p>

  <p class="block_6">“Belleğini tetikleme riskini alamazdım. Baize seni seviyor ve ona söylediklerimi yaptı. Susması bile ağır bir bedele mal oldu.”</p>

  <p class="block_6">“Ne demek istiyorsunuz?”</p>

  <p class="block_6">Dr. Leon yumuşak bir sesle, “Bana kalırsa, bunu açıklamayı Baize’e bırakalım,” dedi. “Ne düşünüyorsun Carla? Neler hissediyorsun?”</p>

  <p class="block_6">“Şu anda pek düşünemiyorum. Hâlâ sersem gibiyim.”</p>

  <p class="block_6">“Başa çıkabiliyor musun?”</p>

  <p class="block_6">“Hayır, çıkamıyorum. Bu kadar dehşeti okuduktan sonra çıkamıyorum.”</p>

  <p class="block_6">“İnsanın başka insanlara bu kadar kötülük yapmasının akıl almaz olduğunu kabul ediyorum. Annenin vatanında o kadar çok insan öldürüldü, o kadar çok insan işkenceden geçti ki. Erkekler, kadınlar, çocuklar. Korkunç bir vahşet. Nazilerin Yahudileri kitlesel olarak öldürmelerinden bu yana, eşine rastlanmayacak bir katliam.”</p>

  <p class="block_6">Genç kadın gözlerini doktora çevirdi. “Ne hissettiğimi sordunuz. Öfke duyuyorum. Ve utanç.”</p>

  <p class="block_6">“Neden utanç?”</p>

  <p class="block_6">“Bunca zamandır annemi, babamı ve Luka’yı unutabilmenin utancı.”</p>

  <p class="block_6">“Senin kabahatin yok, bu sadece zihninin olanlarla başa çıkabilmek için geliştirdiği bir savunma. Ama hatırlamaya başlıyorsun değil mi? Yavaş yavaş geri geliyor.”</p>

  <p class="block_6">“Evet. Resimler. Anılar. Bazıları berrak, bazıları biraz bulanık, sisli.”</p>

  <p class="block_6">“Önümüzdeki günler ve haftalarda böyle olacak. Anılarının keskinleşeceğinden eminim. Buna hazırlıklı olman gerek. Her adımında yardım etmek için yanında olacağım.”</p>

  <p class="block_6">Gözlüğünü çıkardı, baş ve işaretparmaklarıyla gözlerini ovuşturdu.</p>

  <p class="block_6">“Bütün bunlar çok fazla gelir ya da herhangi bir an benimle konuşmak istersen, sakın unutma, haftanın yedi günü, günün 24 saati telefonun ucundayım.”</p>

  <p class="block_6">“Şavik’le Arkov’a ne oldu?”</p>

  <p class="block_6">“Öldüklerinin iddia edildiği bir sürü rapor okudum. Bir de kendilerine yeni kimlikler edinip, ortadan kaybolduklarını söyleyenler var. Söylemesi acı, ama yakalanıp cezalandırılmayan o kadar çok küçük oyuncu var ki.”</p>

  <p class="block_6">Gözlüğünü burnunun üzerine itti.</p>

  <p class="block_6">“Şavik’in yanına çağrılmanla ilgili herhangi bir şey hatırlıyor musun? Sana ne söylediği ya da yaptığını? Sana zarar verip vermediğini?”</p>

  <p class="block_6">“Hayır. Hiçbir şey. Tam bir boşluk.”</p>

  <p class="block_6">“Elbette, sana fiziksel ya da cinsel saldırıda bulunduğunu kabul etmemiz için bir sürü neden var.”</p>

  <p class="block_6">Carla irkildiğini hissetti.</p>

  <p class="block_6">“Ama durumun bu tarafıyla beni gerçekten şaşırttığını söylemem gerek.”</p>

  <p class="block_6">“Neden?”</p>

  <p class="block_6">“Örneğin, ilgilendiğim çocuk istismarcılarının hepsi daha önce, çocukken tacize uğramış. Yaşları kemale erip güce kavuştuklarında, çoğu zaman aynı travmayı bu kez güç sahibi olarak, tacizci olarak yeniden canlandırıyorlar.</p>

  <p class="block_6">“İstismar aynı oranda ters etki de yaratabiliyor. Tacizi hatırlamasalar bile, normal cinsel ilişki kurmakta güçlük çekiyorlar. Kendi cinsel organlarına bakamayan, karşı cinse ancak tümüyle giyindikten sonra sarılmaktan öteye geçemeyen hastalar biliyorum.”</p>

  <p class="block_6">“Yani?”</p>

  <p class="block_6">“Sende bunlardan en ufak bir belirti yok. Ya belleğin saldırıyı bastırdı ya da zaten bir taciz olmadı.”</p>

  <p class="block_6">“İyi ama bir şey olmadıysa neden bastırayım?”</p>

  <p class="block_6">“Aklımı karıştıran da bu ya. Bir şeyler oldu, olduğundan eminim. Ama olan neydi, işte bu konuda hiçbir fikrim yok.”</p>

  <p class="block_6">“Günlüğün eksik sayfaları. Onlarda ne yazılı olduğu hakkında bir tahmininiz var mı?”</p>

  <p class="block_6">“Hayır, yok.”</p>

  <p class="block_6">Yaşlı doktor bir an düşündü. “Bana ilk gelişini hatırlıyorum.”</p>

  <p class="block_6">“Neyi hatırlıyorsunuz?”</p>

  <p class="block_6">“Bu ülkeye geldikten aylar sonra bile hiç kimseyle, Baize ve Dan’le bile iletişim kuramıyordun. Odana saklanıyor, zehirlerinden arınmaya çalışan bir bağımlı misali, top gibi kıvrılıp kalıyordun.”</p>

  <p class="block_6">“Pek konuşmuyor muydum?”</p>

  <p class="block_6">“Hayır. Geçmişinden hiçbir şey hatırlamadığın gibi, hatırlamak da istemiyordun, buna rağmen sürekli kâbus görüyordun. Bazı geceler haykırarak uyanırdın. Kolunu görüyorsun…”</p>

  <p class="block_6">Genç kadın yara izleriyle kaplı sol kolunu kaldırırken, Dr. Leon, “Bir seferinde elini şiddetle cama vurdun. Önemli bir ameliyat gerektirecek kadar ciddi kesiklerin vardı. Sonra giderek sakinleştin,” dedi.</p>

  <p class="block_6">“En azından artık son kâbuslarımın bir anlamı olduğunu biliyorum. Bir ara, çıldırmak üzere olduğumu düşünüyordum. Şimdi hangisi daha kötü, karar veremiyorum.”</p>

  <p class="block_6">“Ne demek istiyorsun?”</p>

  <p class="block_6">“Çıldırmak üzere olduğum duygusu mu, yoksa gerçeği bilmek mi?”</p>

  <p class="block_6">Oturduğu koltuktan kalktı.</p>

  <p class="block_6">“Nereye gidiyorsun Carla?”</p>

  <p class="block_6">“Baize’le konuşmaya. Özür dilerim. Bugün bu konuyu sizinle daha fazla konuşamayacağım.”</p>

  <p class="block_6">“Tamam. Ama Baize’e fazla yüklenme tamam mı? Geçmişte tek oğlunu ve aileni kaybetmekle zaten yeterince sorun yaşadı. Yine konuşmamız gerekecek, sen ve ben. Yüzleşmek zorunda kaldığın çok şey oldu.”</p>

  <p class="block_6">“Ne zaman?”</p>

  <p class="block_6">“Ne zaman kendini hazır hissedersen. Hiç kolay olmayacak. Olanların arasından yolunu bulmak çok zaman alabilir. Ama bebek gelmeden zihinsel açıdan hazır olmanı istiyoruz.”</p>

  <p class="block_6">“Ben… Bunu alıyorum.” Günlüğü aldı, parmaklarını yıpranmış deri kapağında gezdirdi.</p>

  <p class="block_6">“Elbette. Zaten senin.”</p>

  <p class="block_6">Arka sayfaları çevirip, kurşunkalemle çizilen resimleri açtı.</p>

  <p class="block_6">Solmuş renklere parmaklarının ucuyla dokunurken durakladı.</p>

  <p class="block_6">Luka’nın yüzünü bulanıkça hatırlıyor, anı çentikli bir ıstırap gibi geri geliyordu. Haşarı tebessümlü, tatlı bir çocuk, koyu renk buklelerle kaplı bir baş, kıvrımlı dudaklar. Sol gözü doğuştan süt beyazı. Luka gibi sevilecek bir kardeşi nasıl unutabilirdi?</p>

  <p class="block_6">Ya annesiyle babası, onları nasıl unuturdu? Böylesine sevdiği bir aileyi zihninin ortadan kaldırmış olması imkânsız geliyordu.</p>

  <p class="block_6">Hiddet, yavaş yavaş içine sızmaktaydı. Ve midesini burkan bir ağrı. Kutsal gördüğü her şeyin kendinden koparılıp alınmasının ıstırabını hissetti. Acısıyla yalnızken yüzleşecekti; şimdilik bedeninin öfkeyle sarsıldığını hissediyordu.</p>

  <p class="block_6">“Ben… Luka’yla annemin ve babamın başına ne geldiğini öğrenmem lazım.”</p>

  <p class="block_6">Dr. Leon dudaklarını büzdü. “Anlıyorum Carla. Öte yandan, Baize’le Dan’in ellerinden geleni yaptıklarını da biliyorum. Ailenden hayatta kalan olup olmadığını araştırmak için yardım kuruluşlarına, yetimhanelere, göçmen kamplarına başvurdular, ama bir sonuç alamadılar. En kötüsünü kabul etmek zorundayız. Cesetleri bulunamayan o kadar çok savaş kurbanı var ki. Üstelik 20 yıl da artık çok uzun bir süre.”</p>

  <p class="block_6">“Ne kadar zaman geçtiği umurumda değil. Öğrenmem gerek.”</p>

  <p class="block_6">“Böyle diyeceğini tahmin ediyordum. Tabii şu sıralar biraz çekilmeni, her şeyi günü gelince ele almanı tercih ederdim. Aşırı yüklenmeni istemem.”</p>

  <p class="block_6">“Anlamıyorsunuz. Ne olduğunu bulamazsam yıkılıp gideceğimi hissediyorum.” Başını kaldırıp yaşlı doktora baktı. “Sizce Luka’nın, annemle babamın hayatta kalmış olmalarına dair ufacık da olsa bir ihtimal var mı?”</p>

  <p class="block_6">“Doğrusunu istersen en ufak fikrim yok Carla, ama gerçekçi olmak zorundayız.”</p>

  <p class="block_6">Elini genç kadının omzuna bıraktı. “20 yıl sonra bu kadarı fazla iyimserlik olur.”</p>

  <p class="block_7"> </p>

  <p class="block_7"> </p>

  <h2 class="block_16" id="id_16">16</h2>

  <p class="block_6">Otomobili araba yolunda gördü.</p>

  <p class="block_6">Kapının anahtarını çevirip içeri girdiği zaman, Baize’i arka verandadaki masanın başında, buz tutmuş uzun bir bardaktan martini yudumlarken buldu. Gergin görünüyordu. Masanın üzerinde kalın ve büyük bir zarf gözüne çarptı.</p>

  <p class="block_6">“Kendime içki aldım, umarım sakıncası yoktur.”</p>

  <p class="block_6">Carla bir cevap vermeden gidip korkuluklara yaslandı. Kollarını kendi vücuduna sardı. Dalgalar kıyıya çarpıp dağlıyor, rüzgâra bir tuz tadı katıyordu.</p>

  <p class="block_6">Baize, “Dr. Leon’la işlerin nasıl gittiğini sormaktan çekiniyorum denebilir,” deyip ayağa kalktı. “Senin için hasta olacak kadar endişelendim. Hâlâ şokun etkisindesin değil mi?”</p>

  <p class="block_6">“Hissettiklerim, şokla tanımlanabilmenin çok ötesinde. Okuduklarımın altında ezilip kaldım.”</p>

  <p class="block_6">“Doktorla görüşmenin saatler önce biteceğini sanıyordum.”</p>

  <p class="block_6">“Bitti zaten. Sonra uzun uzun yürüdüm.”</p>

  <p class="block_6">“Telefon etmeye çalıştım.”</p>

  <p class="block_6">“Telefonumu kapatmıştım. Düşünmek için zamana ihtiyacım vardı. Bazı şeyleri anlayabilmek için.”</p>

  <p class="block_6">“Annenin günlüğünü baştan sona okudun mu?”</p>

  <p class="block_6">“Okudum.”</p>

  <p class="block_6">Elini uzattı, nazikçe Carla’nın sırtına dokundu. “Tüm bunların gizlenmesi gerektiği için o kadar üzgünüm ki canım. Ama Dr. Leon böyle olmasını istedi. Dan’le ben sadece onun sözüne uyduk.”</p>

  <p class="block_6">“Sana hâlâ kızgınım. Elimde değil, ne yapayım? Ve ailemi yok eden kişilere kızgınım. Tüm bu olanların akıl almaz vahşetine kızgınım.”</p>

  <p class="block_6">Yaşlı kadın uzaklara, denize döndü. “Ben bu yoldan yıllar önce geçtim Carla. Nefretten, sorulardan. Sana farklı şeyler söylemek isterdim, ama soruların hiçbirinin cevabı yok. Sadece acı. Derin, uyuşturucu bir acı.”</p>

  <p class="block_6">“Annemle babam hakkında o kadar az şey biliyorum ki.”</p>

  <p class="block_6">“Sana ne anlatabilirim?”</p>

  <p class="block_6">“Nasıl tanıştıklarını anlat.”</p>

  <p class="block_6">“Almanya’da, Frankfurt yakınlarında, Dan’in atandığı bir askeri üste kalıyorduk. Hiçbirimiz için pek mutlu bir dönem değildi.”</p>

  <p class="block_6">“Neden?”</p>

  <p class="block_6">“Dan’le baban suyla yağ gibilerdi. Dan, iki dirhem bir çekirdek bir West Point<sup class="calibre1"><sup class="noteref" id="back_note_1"><a class="calibre2" href="../Text/index_split_020.html#note_1" title="1">1</a></sup></sup> mezunuydu. Sanırım oğlunun da günün birinde babasının yolundan gitmesini umuyordu. Oysa David hiç asker olacak biri değildi, sanatçıydı, hayalperestti.”</p>

  <p class="block_6">“Sık sık tartışırlar mıydı?”</p>

  <p class="block_6">“Tartışmadıkları gün yoktu ki. Birbirlerini sevmediklerini söylemiyorum. Seviyorlardı.”</p>

  <p class="block_6">Mahzunca gülümsedi. “Sanırım, insanları bir arada tutan aynı sevginin bazen insanları birbirinden ayırdığının da farkında değillerdi.”</p>

  <p class="block_6">Bir an durakladı. “İkisi de duygularını ötekine kolay kolay belli edemiyordu. O yaz, baban güzel sanatlar fakültesini bitirip doğru dürüst bir iş bulamayınca münakaşalar daha da arttı. Sonunda, kendi kendine patlayan bir bomba gibi, her şey havaya uçtu.”</p>

  <p class="block_6">“Ne oldu?”</p>

  <p class="block_6">“Dan, David’in hayatını boşa geçirdiğini ve sağlam bir meslek hayatına başlaması gerektiğini düşünüyordu. Pittbullar gibi bağırarak ve haykırarak tartıştılar. Sonunda bir gün, Dan daha önce hiç yapmadığı bir şey yaptı, kendine hâkim olamayıp David’e yumruk attı. Yumruk atıp dudağını yardı.”</p>

  <p class="block_6">“Sonra?”</p>

  <p class="block_6">“David babasının gölgesinde yaşamak istemediğini haykırıp evden fırladı. Kalması için yalvardım, ama kendi hayatını yaşayacağını söyledi. Ondan sonra, Yunan adalarına doğru gittiğini işittik. Altı ay sonra, David’den annenle tanıştığını, Dubrovnik’te evlendiklerini yazdığı bir mektup aldık. O zaman onu ebediyen kaybettiğimizi anladım.”</p>

  <p class="block_6">Sesi canlılığını yitirdi. “21’inde o kadar küçük görünüyordu ki bana hâlâ çocuk gibi geliyordu. Böyle ayrılması ve kendine bizden bu kadar uzakta yeni bir hayat kurması Dan ve benim için çok acı oldu. David’i çok seviyorduk. Ama elimizden ne gelirdi?”</p>

  <p class="block_6">Kâğıt mendille gözlerini sildi, burnunu çekti, sonra martini bardağını alıp bir dikişte boşalttıktan sonra yeniden masanın üzerine bıraktı.</p>

  <p class="block_6">“Bazen çok içtiğimi düşündüğünü biliyorum; ben de aynı fikirdeyim. Ama kocanı, tek oğlunu ve onunla birlikte ailenin büyük bölümünü kaybedince, bazen şişeyi açmak acıyı uyuşturmanın tek yolu gibi görünüyor. Tek farkı, acıyı uyuşturmuyor.”</p>

  <p class="block_6">Genç kadın uzandı, elini Baize’inkinin üzerine koydu. Tam o anda, birçok şeyi anladığını hissetti. “Bana Viyana’dan bahset.”</p>

  <p class="block_6">“Orada birlikte üç harika gün geçirdik. Hepinizi görmek çok güzeldi. Sen sekiz yaşındaydın, Luka da yürümeye başlamıştı. Muhtemelen hatırlamıyorsun. Sana pembe elbiseli bir Barbie bebek almıştım.”</p>

  <p class="block_6">Carla çabaladıysa da hatırlayamadı. Dr. Leon’un sihri gereğinden yararlı olmuştu.</p>

  <p class="block_6">“Gümüş dolarları hatırlıyorum.”</p>

  <p class="block_6">Baize gülümsedi. “Sen ve Luka o dolarlara bayılmıştınız.”</p>

  <p class="block_6">“Karşılaştığınızda annemden hoşlandın mı?”</p>

  <p class="block_6">“Dürüst olmak gerekirse ona kırgındım. Uzak bir ülkede kendine yeni bir hayat kurduğunu bilerek tek çocuğunu yitirmek kolay değildi. Ama Lana’nın iyi bir insan olduğunu ve David’i sevdiğini gördüm. Hem gücü ve sevgisi günlükten de taşıyor. Onunla gurur duyacağından eminim.”</p>

  <p class="block_6">“Daha sonra da yazıştınız mı?”</p>

  <p class="block_6">Yaşlı kadın başını onaylar gibi salladı. “Viyana’dan sonra Dan’le babanın arasındaki ilişki yumuşamıştı. Savaş başlayıp katliam söylentileri yayılınca Dan büyük bir belanın yaklaştığını hissetti ve ülkeyi terk etmesi için David’e yalvardı. David de kaçmak istiyordu. Ama o sırada annenin babası hastalandı ve her şey bir anda değişiverdi.”</p>

  <p class="block_6">Yüzünde acılı bir ifadeyle durakladı. “Sonraları, Dan hep David’in ölümünde kısmen sorumluluk hissetti. Kendini asla affedemedi. Hep onunla bu kadar çok tartışmamış, David’e yumruk atmamış olsa olayların başka türlü gelişeceğini söylerdi.”</p>

  <p class="block_6">Özlemle iç geçirdi. “Tabii David’in cesedini hiç bulamadık. Annenle Luka’nınkini de. Başlarına ne geldiğini öğrenmek için ne kadar çabaladığımıza Tanrı şahittir. Göçmen ajansları hayatta kalanların listesini tutuyordu, ama hayatta olup olmadıklarını bilmiyordu. Çok alışılmadık bir şey değildi.”</p>

  <p class="block_6">“Neden?”</p>

  <p class="block_6">“O kadar çok savaş kurbanı vardı ki. Omarska kampında en az beş bin kişi infazdan, kötü muameleden, hastalıktan ya da açlıktan öldü.”</p>

  <p class="block_6">Baize’in dudakları öfkeyle gerildi. “İçlerinden çoğu genç erkeklerdi, okul çağında çocuklardı.”</p>

  <p class="block_6">“Kampta hiç ceset bulunamadı mı?”</p>

  <p class="block_6">“On yıl önce Saraybosna’daki Uluslararası Kayıp İnsanlar Komisyonu tarafından birkaç yüz metre ötede bir toplu mezar açıldı. Ama bulunan örneklerden hiçbiri ailenin DNA’sıyla uyuşmadı.”</p>

  <p class="block_6">“Ellerinde benim DNA’m var mı?”</p>

  <p class="block_6">“Evet.”</p>

  <p class="block_6">“Nasıl?”</p>

  <p class="block_6">“Yıllar önce, onlara senin kan örneklerini gönderdik. Senin örneğinle annenin ve Luka’nın DNA’larını belirleyebileceklerdi.”</p>

  <p class="block_6">“Ama belirleyemediler.”</p>

  <p class="block_6">“Bulunamayan o kadar savaş kurbanı var ki Carla. Cesetleri gizli yerlere gömülmüş, ya da Omarska çevresindeki madenlere atılmış.”</p>

  <p class="block_6">Gözleri parıldadı. “Ama en azından seni bulduk. Senin hayatta kaldığını bilmek, acımızı biraz olsun hafifletti.”</p>

  <p class="block_6">Carla yaşlı kadına sarıldı.</p>

  <p class="block_6">Sonra çekilirken, “Dr. Leon anlayamadığım bir şey söyledi,” dedi.</p>

  <p class="block_6">“Ne dedi?”</p>

  <p class="block_6">“Suskunluğuna karşılık ağır bir bedel ödediğini söyledi. Ne demek istedi sence?”</p>

  <p class="block_6">Baize’in yüzü gerildi, uzanıp kalın zarfı aldı.</p>

  <p class="block_6">“İçeri girelim. Sana göstermek istediğim bir şey var.”</p>

  <p class="block_7"> </p>

  <p class="block_7"> </p>

  <h2 class="block_16" id="id_17">17</h2>

  <p class="block_6">Baize, zarfı mutfak masasının üzerine bıraktı.</p>

  <p class="block_6">Carla neredeyse ayağının altındaki yerin sarsıldığını hissedecekti. “Yeni bir şeyi daha kaldırıp kaldıramayacağımdan emin değilim.”</p>

  <p class="block_6">Önce masadaki zarfa, sonra Baize’e baktı, gözleriyle soruyu gönderdi. İçinde ne var?</p>

  <p class="block_6">Yaşlı kadın oturduktan sonra, “Jan biliyordu,” dedi. “Ona anlatmıştım.”</p>

  <p class="block_6">“Neyi anlatmıştın?..”</p>

  <p class="block_6">“Geçmişinle ilgili gerçeği.”</p>

  <p class="block_6">“Hepsini mi?”</p>

  <p class="block_6">“Korkuyordum Carla. Belleğin bir gün geri gelirse, olabileceklerden korkuyordum. Jan’ın evlenmeden önce nasıl bir gerçeğe adım attığını bilmesi gerektiğini düşündüm. Onun için, siz nişanlanır nişanlanmaz ona anlattım.”</p>

  <p class="block_6">“Ne diyeceğimi bilemiyorum.”</p>

  <p class="block_6">“Başlangıçta ona anlatmaktan ürküyordum. Ama Jan iyi bir insandı. Anlayacağını hissediyordum. Ne de olsa, o da bir sınavdan geçmişti.”</p>

  <p class="block_6">“Onunla aramızda neden gizli bir bağ hissettiğimi, müziğindeki acının neden bana bir şeyler söylediğini şimdi anlıyorum. Jan ne dedi peki?”</p>

  <p class="block_6">“Geçmişini bilmesinin, seni daha çok sevmesine neden olacağını.”</p>

  <p class="block_6">“Bunu o mu dedi?”</p>

  <p class="block_6">“Evet.”</p>

  <p class="block_6">“Başka kim biliyordu?”</p>

  <p class="block_6">“Sadece Paul. Jan’la kardeşinin çok yakın olduklarını ve sırlarını hep paylaştıklarını biliyordum. Onun için en iyisinin ikisine de açıklamak olacağını düşündüm. Böylesi Jan için daha kolay olurdu. İstediği zaman konuşacağı biri olacak, bir sırrı ifşa ediyormuş hissine kapılmayacaktı.”</p>

  <p class="block_6">Biraz bekleyip ekledi. “Tek bir şartım vardı: Kimseye açıklamayacaklar, kimseyle bunu konuşmayacaklardı. Ne var, ne oldu?”</p>

  <p class="block_6">Carla başını salladı ve boğazında bir şeyin düğümlendiğini hissetti. Jan biliyordu. Mila Şavik’in peşine düşmesinin nedeni buydu demek. “Jan… Jan’a bazı şeyler söylediğim için pişmanlık duyuyorum.”</p>

  <p class="block_6">“Ne gibi?”</p>

  <p class="block_6">Gözlerini yumdu. “Hatırlıyorum, bir tartışma sırasında ona fildişi bir kulede yaşadığını söylemiştim. Aslında başkalarını hiç düşünmediğini.”</p>

  <p class="block_6">Baize cevap vermedi.</p>

  <p class="block_6">“Hatta son zamanlarda konser turlarına gerekenden fazla zaman ayırmakla bile suçladım onu.”</p>

  <p class="block_6">“O ne dedi?”</p>

  <p class="block_6">“Hiç. Sadece gülümsedi, her zamanki gibi. Beni sevdiğini, her zaman seveceğini söyledi. Sevdiğini şimdi anlıyorum. Hayatını benim için feda ettiğini şimdi anlıyorum.”</p>

  <p class="block_6">Gözleri yaşlı, bir şeyler söylemek için ağzını açtıysa da vazgeçti. Jan’ın ölümünü açıklamanın cazibesine direndi. Belki Baize ne kadar az şey bilirse, o kadar iyiydi.</p>

  <p class="block_6">“Zarfta ne var?”</p>

  <p class="block_6">“Sen çocukken, Dr. Leon seni tedavi ettiği sırada, David’in ve annenin bütün fotoğraflarını kaldırmamızı istemişti. Odandaki tek fotoğrafın dışında.”</p>

  <p class="block_6">“Belleğimi tetiklemesinden mi korkuyordu?”</p>

  <p class="block_6">“Evet.”</p>

  <p class="block_6">“Yoksa Luka’yı hiç anmamanızın, fotoğrafını hiç çıkarmamanızın nedeni de bu muydu?”</p>

  <p class="block_6">“Birbirinize o kadar yakındınız ki. Geçmişle ilgili çok fazla resim görürsen, tüm acıların geri dönebilmesinden korktuk. Ne kadar az konuşulursa, o kadar iyi olur, diye düşündük.”</p>

  <p class="block_6">Zarfı açtı. “David’in çocukluğuna ait Dan’le elimizdeki bütün fotoğraflar ve yıllar geçtikçe bize gönderdiği, seninle, annenle ve Luka’yla çekilen resimler. Bunları senden sakladım. 20 yıldan uzun süredir suskun kalmak kolay olmadı. Fakat böyle olması gerekiyordu.”</p>

  <p class="block_6">Zarfı baş aşağı çevirince farklı boy, biçim ve renklerdeki fotoğraflar masanın üzerine değerli mücevherler gibi döküldü.</p>

  <p class="block_6">Carla babasının bazı fotoğraflarını gördü: En fazla beş yaşında gösteren bir çocuk, kıyıda saçları ıslak, yüzünde bir tebessüm, kollarında şişme plastik kolluklar.</p>

  <p class="block_6">Yeni yürümeye başladığı günlerde, anne ve babasının kucağında. Yedi yaşında vaftiz olurken, bir tanesi de sakar bir yeni-yetme gibi. Her birinde, unutamadığı o büyüleyici gülümseme.</p>

  <p class="block_6">Öteki resimleri karıştırdı. Sanki her biri tek tek çocukluğunun her öpücüğünü, kucaklamasını ve kutsal anını kaydetmiş gibi.</p>

  <p class="block_6">Kendini babasının kucağında, babasını kolunu dolgun yüzlü Luka’yı tutan annesinin omzuna dolamış, hepsi eski bir Volkswagen’in yanında dururken gösteren fotoğraflar. Resmin arkasında, “Dubrovnik sahili” yazıyordu.</p>

  <p class="block_6">Bir diğerinde, Carla motor kapağının üzerine yaslanmış, başı annesine doğru eğik, ona sarılmış. Babasının gülerek kızının alnına bir öpücük kondururken çekilmiş bir fotoğraf. Bir başkasında kendisi Luka’yla burun sürterken.</p>

  <p class="block_6">Babasını, önünde şövalesiyle resim yaparken gösteren bir sürü fotoğraf vardı. Bir restoranın bahçesinde, hep birlikte yemek yerken, altında da keçeli kalemle düşülmüş bir not: “Sinyor Bamba’da akşam yemeği. Yemek harika! Eşsiz anılar!”</p>

  <p class="block_6">Oysa resimler sadece anlık bir bakış sunuyordu, tüm gerçeği değil. Anın havasını, görüntünün ardındaki ruhu ya da tebessümlerin gerisindeki gerçek kişileri göstermiyordu.</p>

  <p class="block_6">Gerçek Luka’yı, kovalanıp gıdıklanmaya bayılan ve her an bir yaramazlığa hazır o harika küçük oğlanı göstermiyordu resimler. Tıpkı babasının öpücüklerinin altındaki şefkat dolu sevgiyi ya da annesinin kucaklayışındaki fedakâr tapınmayı sergileyemedikleri gibi.</p>

  <p class="block_6">Yine de, elinde olan tek şey, bu fotoğraflardı. Geçmişine, ondan bunca zaman gizlenen hayata ait tek anahtar. Fotoğraflar aynı zamanda tetik görevi görüyordu ve bu kez hatırlamak için kendini zorlaması gerekmedi. Dr. Leon’un tahmin ettiği gibi, zihni baraj kapakları gibi açılıverdi.</p>

  <p class="block_6">Aklı, hiçbir sıra ya da mantık izlemeyen, kontrolsüz yangın benzeri bir çocukluk anıları sağanağı altında kaldı.</p>

  <p class="block_6">Luka’nın doğum müjdesini beklerken koridorda kaygıyla gidip gelen babasıyla hastanede geçirdiği bir akşam. Kıkırdamasına neden olan bir şey de hatırlıyordu: Babası öylesine gergindi ki bir başka baba adayının uzattığı sigarayı almış, ancak ters taraftan yakarak filtresinin alev almasına neden olmuştu.</p>

  <p class="block_6">Koridordaki dolaba saklanması, annesiyle babasının -para konusunda- tartışmasına kulak misafiri olması; hatırladığı kadarıyla aralarındaki tek münakaşaydı ve sözlerini bitirince birbirlerine öylesine bir tutkuyla sarılıp öpüşmüşlerdi ki Carla birbirlerini soluksuz bırakacaklarından korkmuştu.</p>

  <p class="block_6">Endişeli çığlıklar atarak dolaptan fırlamasıyla annesiyle babasını güldürmüştü.</p>

  <p class="block_6">Başka bir gün. Muhteşem bir gün. Luka’nın yürümeye başladığı ilk yazda annesinin iki kardeşi deniz kenarına götürmesi.</p>

  <p class="block_6">Mayolarını giymişlerdi ve annesinin gözünde iki çocuğuyla hayatta olmanın keyfini ve zevkini yaşamanın parıltısını görmüştü.</p>

  <p class="block_6">Annesi iki çocuğunun ellerinden tutmuş, hep birlikte dalgalara doğru koşmuşlar, mavi sulara dalarken kucak kucak serin sular sıçratmışlar, neşeli çığlıklar atmışlardı.</p>

  <p class="block_6">Daha fazla dayanamayarak gözlerini kaldırdı.</p>

  <p class="block_6">Bu kadarı fazla gelmişti.</p>

  <p class="block_6">Baize’in gözlerinde kendi azabının aksini gördü.</p>

  <p class="block_6">Bunlar sadece fotoğraf, sadece anı değildi; yaşamları kötü adamların elinde vahşice sona ermiş sevgili bir ailenin hayatıydı.</p>

  <p class="block_6">“Bil… Onları sevdiğimi biliyorum. O kadar sevdim ki…”</p>

  <p class="block_6">“İkimiz de sevdik Carla.”</p>

  <p class="block_6">Ardından, Baize kollarını torununa doladı, onu sımsıkı kucakladı, bir ileri bir geri sallanarak, düşeceği sıcak, yumuşak bir kucak sundu.</p>

  <p class="block_7"> </p>

  <p class="block_7"> </p>

  <h2 class="block_16" id="id_18">18</h2>

  <p class="block_5">BELGRAD</p>

  <p class="block_6">O cuma akşamının erken saatlerinde JFK Havaalanı’ndan kalkan dev bir Airbus A340 Lufthansa uçağı Atlantik üzerinden varış noktası Frankfurt’a doğru yol alıyordu.</p>

  <p class="block_6">Business kabininin 11A numaralı koltuğuna rahatça yerleşmiş, terzi elinden çıkma pahalı bir takım elbise giymiş orta yaşlı ve tıknaz adamın Belgrad’a aktarmalı uçuşu vardı. Yanında sadece küçük bir valiz, bütün gece boyunca gözünü kırpmadı, kucağındaki kilitli evrak çantasını gözünden hiç ayırmadı: Çantada paha biçilemeyecek bir emanet bulunuyordu.</p>

  <p class="block_6">Airbus’ın cumartesi sabahı sekizde Frankfurt’a inmesinden topu topu iki saat sonra, aktarma uçağına biniyordu. Fransa’nın Lyon kentindeki İnterpol genel merkezinde adamın sadece iki fotoğrafı vardı.</p>

  <p class="block_6">Birincisi, kasıtsız adam öldürme ve organize suç örgütü üyeliğinden aldığı yedi yıllık cezayı çektiği bir Belgrad hapishanesinde çekilmişti. Resimde 26 yaşında, kalın enseli, koyu saçlı bir genç görünüyor, kırık burnu ve çizgi halindeki dudakları pek karşısına çıkılacaklardan olmadığını anlatıyordu.</p>

  <p class="block_6">İnterpol’deki ikinci fotoğraf, birincisinden beş yıl sonra, binbaşı rütbesiyle katıldığı Sırp milisleri zamanında çekilmiş bir resimdi. Gören hiç kimse onu İnterpol fotoğrafındaki adama benzetemezdi.</p>

  <p class="block_6">Üzerinden 20 yıl geçmiş, başında neredeyse hiç saç kalmamıştı. 20 kilo fazlası vardı ve plastik cerrahi çenesini doğrultmuş, boksör burnunu düzletmiş ve gözlerinin çevresindeki kırışıkları silmişti. Pasaportundaki fotoğraf yeni görünüşüne tıpatıp uygundu ve cömert bir rüşvet karşılığında Viyanalı bir kamu görevlisinden alınma yasal bir belgeydi.</p>

  <p class="block_6">Viyanalı kamu görevlisinin fazla seçeneği olmamıştı -isteği reddetmesi cesedinin Tuna’da yüzmesi anlamına gelecekti.</p>

  <p class="block_6">Pasaporttaki ad, sahibini Bruno Neumann olarak tanıtıyordu fakat bu da bir çeşit şaka olmalıydı, çünkü Neumann “Yeni Adam” anlamına geliyordu. İsim elbette sahteydi, adam dünyanın en korkulu organize suç örgütlerinden Sırp mafyasının üyesiydi.</p>

  <p class="block_6">Gerçekte, adam Yugoslavya’nın yeraltı dünyasını yöneten beş-altı ünlü, karanlık aileden biri olan Arkov klanının reisi İvan Arkov’un tek oğlu, Boris Arkov’du.</p>

  <p class="block_6">İvan’ın asla zekâsıyla öne çıkmayan oğlu her zaman kaba kuvveti, kurnazlığı ve şiddeti yeğliyordu.</p>

  <p class="block_6">İşe babasının 80’li yıllarda gaddarca bir etkinlikle yürüttüğü sigara, petrol ve uyuşturucu kaçakçılığıyla adım atan Boris Arkov, yaşlı Arkov’un güvenilir yardımcılarından biri olmuş, klan için kanun’un -mafyanın sadakat kuralı- ve besa’nın -gizlilik- önemini kavramış, bu ikisinden kesinlikle ödün vermemişti.</p>

  <p class="block_6">İnterpol’ün ve tüm Avrupa ülkelerinin arananlar listesinde yer alan Arkov’un 90’larda, Yugoslav İç Savaşı sırasında babasının örgütü adına işlediği suçlar sarsıcıydı: işkence, etnik temizlik, soygun, cinsel şiddet, uyuşturucu kaçakçılığı, adam kaçırma, cinayet.</p>

  <p class="block_6">Savaş nihayet sona erdiği zaman, mafyanın kasalarında savaş döneminin şiddet olaylarından kazanılmış ve İnterpol’ün 5 milyar dolar olarak tahmin ettiği bir servet bulunuyordu.</p>

  <p class="block_6">Kısa süre sonra, aileler arasında, çoğu kez savaş ganimetinin bölüşülmesi konusunda anlaşmazlıktan kaynaklanan ve Belgrad sokaklarını kana bulayan tehlikeli silahlı çatışmalar, bombalamalar ve cinayetler patladı.</p>

  <p class="block_6">Yeni başbakan Zoran Cinciç organize suç örgütlerine karşı topyekûn savaş ilan edip mafya tarafından öldürülünce sıkı önlemler uygulanmaya başlandı.</p>

  <p class="block_6">Alınan önlemler, savaş kârlarıyla zenginleşmiş çete reislerine yayılma politikasının zamanının geldiğini göstermenin dışında gerçekte hiçbir şeyi değiştirmedi. Klan patronlarından birinin dediği gibi, Sırbistan bu kadar çok timsahı barındıramayacak kadar küçük bir havuzdu.</p>

  <p class="block_6">Birleşik Devletler, Güney Amerika, Avrupa, İskandinavya ve Avustralya kısa zamanda bu uluslararası yayılmacılık planının bir parçası, acımasızlığı, cüretkârlığı ve örgütlenmesiyle Cosa Nostra ve Rus mafyasıyla boy ölçüşmeye hazırlanan bu yeni imparatorluğun ileri karakolları oldular.</p>

  <p class="block_6">Balkanlar’la bağı olan bu ileri karakollar hâlâ savaş suçları nedeniyle aranmakta olan gangsterler için de sığınılacak liman görevi gördü. Yeni belgelerin, sahte geçmişlerin ve bazen plastik cerrahinin yardımıyla yabancı topraklarda, ama kendi klanlarının güvenliğinde, yeni hayatlara başlayabiliyor, kanun ve besa sayesinde kovuşturma korkusu yaşamıyorlardı.</p>

  <p class="block_6">Boris Arkov’un uçağı aynı gün öğle vakti Belgrad’ın Nikola Tesla Havaalanı’na indi, Arkov da hâlâ aranıyor olmasına rağmen, Avusturya pasaportuyla görevlinin hiç dikkatini çekmeden kontrolden geçti. Gelen Yolcular bölümünün kapısında onu karşılayan iki koruma, güçlü kuvvetli iki gangster, Arkov’u kendisini bekleyen bir Mercedes’e götürüldü.</p>

  <p class="block_6">Birisi küçük valizini bagaja yerleştirirken, Arkov da arabanın arka koltuğuna rahatça yayıldı, kilitli evrak çantasına yapışarak geçen sekiz saatlik uçak yolculuğunda yorulan bacaklarını uzattı. Kısa bir ziyaret olacak, ertesi gün yine Amerika’ya uçacaktı.</p>

  <p class="block_6">Adamlardan biri, “Yolculuk rahat mıydı Boris?” diye sordu.</p>

  <p class="block_6">Arkov gözlerini ovuşturarak, “Felaket,” dedi. “Gözümü bile kırpmadım. Bizim ihtiyar nasıl?”</p>

  <p class="block_6">“Seni göreceği için heyecanlı,”</p>

  <p class="block_6">Limuzin Belgrad’dan Novi Sad’a doğru yol alırken, Arkov deri koltukta rahatlamaya çalıştı; ancak gizli içeriğini bildiği değerli evrak çantasını böğrüne dayamayı unutmadı.</p>

  <p class="block_6">Esnedi, kollarını göğsünün üzerinde kavuşturdu ve gözlerini yumdu.</p>

  <p class="block_6">“Güzel. Oraya varana kadar beni uyandırmayın.”</p>

  <p class="block_7"> </p>

  <p class="block_7"> </p>

  <h2 class="block_16" id="id_19">19</h2>

  <p class="block_5">NEW YORK</p>

  <p class="block_5">03.00</p>

  <p class="block_6">Carla çalışma odasında oturuyor, yağmur camları dövüyordu.</p>

  <p class="block_6">İki hafta geçmiş, zaman kavramını tümüyle yitirmişti.</p>

  <p class="block_6">Korku, öfke ve ağlama nöbetlerinin altında eziliyor, kendini hiçbir şey yapamaz hissediyordu.</p>

  <p class="block_6">Bazen bir uçurumun kıyısında, düşmek üzereymiş gibi geliyordu. Banyo yapmak ya da otomobil kullanmak veya postayı açmak gibi en basit işler bile imkânsızdı sanki. Hiçbir şey yemiyor, neredeyse hiç uyumuyordu.</p>

  <p class="block_6">Telefonlarına cevap alamayan Baize üçüncü gün ziyaretine geldi. Carla’nın görüntüsünden ürkerek eve yerleşmeye karar verdi. Ona yemek yapmak, bakmak için.</p>

  <p class="block_6">Carla iki günde bir Dr. Leon’un muayenehanesine gidiyordu.</p>

  <p class="block_6">Beşinci gidişinde, “Anlayamadığım bir şey var,” dedi.</p>

  <p class="block_6">“Nedir?”</p>

  <p class="block_6">“Bütün hatıralar zihnimde canlanmaya başladı, ama Şavik’in bürosunda ne olduğunu hâlâ hatırlayamıyorum.”</p>

  <p class="block_6">“Hatırlamaya çalıştın mı?”</p>

  <p class="block_6">“Hem de kaç kere.”</p>

  <p class="block_6">“Daha önce de dediğim gibi bu çok şaşırtıcı. Bana kalırsa, burada utanç da bir rol oynamış olmalı.”</p>

  <p class="block_6">“Utanç mı?”</p>

  <p class="block_6">“Kurbanlar çok kötü tacize uğradıkları zaman genellikle utanç hisseder. Utanç çok güçlüyse, zihin olanları o kadar derine gömer ki, hatırlaması neredeyse imkânsız olur. Bu dediğim başına gelen herhangi bir şey çok derin ve duygusal açıdan rahatsız ediciyse görülür. İnsan zihni mutlak ve eksiksiz bir inkâr yaklaşımı benimser.”</p>

  <p class="block_6">Öne doğru eğilirken parmaklarını kavuşturdu. “Peki ya kaçışın?”</p>

  <p class="block_6">“O da… Sanki sisli gibi.”</p>

  <p class="block_6">“Anlatmaya çalış.”</p>

  <p class="block_6">“Sabah erkenden annem tarafından uyandırıldığımı hatırlıyor gibiyim. Hava hâlâ karanlıktı. Silahlı askerler kaldığımız binayı tahliye ediyorlardı. Bütün anneler üşümemek için kendilerini ve çocuklarını bulabildikleri her şeye sarıyordu. Dışarısı soğuktu. Ben… Ben…”</p>

  <p class="block_6">Dr. Leon genç kadını yumuşakça, “Devam et,” diye yüreklendirdi.</p>

  <p class="block_6">“Luka’nın sarınmasına yardım ettim. Ateşten tir tir titriyordu. Annem onu kucağına aldı ve askerlerden kaçmak için bazı koridorlardan binanın boş bir bölümüne gittik.”</p>

  <p class="block_6">“Yalnız mıydınız?”</p>

  <p class="block_6">“Hayır, sanırım yanımızda bir de yaşlı kadın vardı.”</p>

  <p class="block_6">“Adı Alma olan kadın mı?”</p>

  <p class="block_6">“Bilmiyorum. Olabilir.”</p>

  <p class="block_6">“Lütfen devam et.”</p>

  <p class="block_6">“Yavaş yavaş canlanıyor. Top ve tüfek seslerinin yaklaştığını hatırlıyorum. Patlamalardan yer sarsılıyordu. Bu… Annemin bizi Alma’ya emanet ettiğini ve yanımızdan ayrıldığını hatırlıyorum. Saklanmak, ardından da cepheye doğru kaçmak istiyordu.”</p>

  <p class="block_6">“Nerede saklanacaktınız?”</p>

  <p class="block_6">“Daha önce nöbetçilerin kirlilerini almaya gittiğimiz, bir çeşit depo olarak kullanılan bir odada. Sanırım hademe odasıydı. Evet, öyleydi. Yanımızdan ayrılırken, annemin yüzündeki ifadeyi de hatırlıyorum.”</p>

  <p class="block_6">“Ayrılırken mi?”</p>

  <p class="block_6">“Şavik ve adamları herkesi bir araya topluyordu. Neden bilmiyorum, ama annemin diğer tutsakların yanına gitmesi gerekti. Ama benim ve Luka’nın bulunmasını istemiyordu.” Sözünü bitirince durakladı.</p>

  <p class="block_6">“Öylesine umutsuz görünüyordu ki. Acı çekiyordu. Sanki bizi bir daha görmeyecekmiş gibi.”</p>

  <p class="block_6">“Başka?”</p>

  <p class="block_6">“Yok. Ondan sonrası tümüyle sisli.”</p>

  <p class="block_6">Dr. Leon masasının arkasına geçti ve içinden günlüğü çıkardığı siyah klasörü açtı. “Günlükte sözü edilen, Alma Dragoviç adlı o kadın. Onunla ilgili bir şey hatırlıyor musun?”</p>

  <p class="block_6">“Biraz, ama hâlâ karmakarışık.”</p>

  <p class="block_6">“New York Times’ta Bosna’daki tecavüz kamplarıyla ilgili bir söyleşide bir Alma Dragoviç’ten bahsediliyor. Senin geçmişini bildiğim için söyleşiyi büyük bir dikkatle okudum. Senin dışında, Şeytan Tepesi’nden canlı olarak kurtulmuş tek kişi olduğu anlaşılıyor.”</p>

  <p class="block_6">Klasörden bir kupür çıkarıp uzattı.</p>

  <p class="block_6">“Aynı Alma Dragoviç olmasının çok muhtemel olduğunu düşündüm. Bu mülakatı yapan gazeteciyi bulup Alma’nın yerini öğrenebilirsen belki sana yardımcı olabilir. Tabii kadın hâlâ hayattaysa.”</p>

  <p class="block_7"> </p>

  <p class="block_6">Carla kupürü eve götürdü.</p>

  <p class="block_6">Alma Dragoviç’in fotoğrafı yoktu, sadece dikenli tellerle çevrili bir kamp ve tellerin hemen arkasında da umutsuzlukları yüzlerinden okunan kadınlarla çocuklar.</p>

  <p class="block_6">Makalenin başlığı “Tecavüz Kampında Dehşet: Kurbanlar 20 yıl sonra bile aynı dehşeti yaşıyordu ve Max Shine tarafından yazılmıştı.</p>

  <p class="block_6">Öykü, kadın ve çocuk tutsakların Sırp tecavüz kamplarında karşılaştıkları vahşete ve insanlık dışı koşullara odaklanıyordu. Hayatta kalanlar arasında intiharlara ve zihinsel hastalıklara ne kadar sık rastlanıldığına. Alma Dragoviç hakkında Şeytan Tepesi’nden, meşhur tecavüz kampından hayatta kalan bilinen tek kişi olduğu ve ruh sağlığının çektiği çileden etkilendiği dışında fazla bilgi yoktu. Kadın kamp nöbetçilerinin tacizine ve tecavüzüne uğradığını iddia ediyordu.</p>

  <p class="block_6">Carla, New York Times’a telefon edip Max Shine’ı istedi.</p>

  <p class="block_6">“Maalesef, Mr. Shine bir röportaj için Şikago’ya gitti.”</p>

  <p class="block_6">“Ne zaman döner?”</p>

  <p class="block_6">“Pazartesi bir daha deneyin.”</p>

  <p class="block_7"> </p>

  <p class="block_6">İkinci haftanın sonuna doğru bir çeşit normalleşme hissetti.</p>

  <p class="block_6">Onunla birlikte de annesiyle babası, onların yaşadıkları ve kendi gizli hayatı hakkında bilgi almak için doymak bilmez bir ihtiyaç.</p>

  <p class="block_6">İnternetteki kısa bir aramanın ardından kayıp savaş kurbanları konusunda çalışan başlıca kurumun Saraybosna merkezli Uluslararası Kayıp Kişiler Komisyonu olduğunu öğrendi. Baize’in komisyona DNA’sının verildiği konusundaki teminatına rağmen bir de bizzat başvurmak istedi.</p>

  <p class="block_6">Komisyonun çalışma saatlerini kontrol etti. Saraybosna altı saat ileriydi. Numarayı tuşladı, sesinden meşgul olduğu belli, İngilizce konuşan bir kadına bağlandı.</p>

  <p class="block_6">“Kayıp akrabalarınızı aradığınızı söylemiştiniz değil mi?”</p>

  <p class="block_6">“Annem, babam ve erkek kardeşim.” Olabildiğince basit konuşarak elinden geldiğince açıklamaya çalıştı, bu arada DNA’sının Baize tarafından yıllar önce komisyona ulaştırıldığını söylemeyi de unutmadı.</p>

  <p class="block_6">Kadın sıcak bir sesle, “Hâlâ hayatta olsalar, yerleri bugüne kadar mutlaka belirlenmiş olurdu,” dedi. “Ama hiç belli olmaz, ağa takılmayanlar da var ve savaş kurbanı olduğu sayılan aile üyelerinin savaştan on yıllarca sonra ortaya çıkabildikleri biliniyor.”</p>

  <p class="block_6">İçini çektikten sonra, “Yine de, bunca yıl sonra bile yeni toplu mezarlar buluyoruz,” diye ekledi. “Aslına bakarsanız, kısa süre önce Omarska’nın yakınında bulunan ve uzmanlarımızın halen üzerinde çalıştığı yeni bir toplu mezar bulunduğunu biliyorum.”</p>

  <p class="block_6">“Benim adıma bir kontrol edebilir misiniz?”</p>

  <p class="block_6">“Tabii. Bütün bilgileri alabilir miyim?”</p>

  <p class="block_6">Luka’nın tam adı ve doğum tarihi de dahil, bildiği her şeyi kadına anlattı. “Ailemin başına ne geldiğini öğrenme ihtimalim var mı sizce?”</p>

  <p class="block_6">“Hiçbir şey söyleyemem. Ama özellikle kardeşiniz konusunda Birleşmiş Milletler, Kızılhaç veya Kızılay gibi başka kurumlarda bir kayıt olup olmadığını tekrar araştırmaya değecektir.”</p>

  <p class="block_6">“Neden?”</p>

  <p class="block_6">“Hayatta kalmayı başarabilen çok sayıda küçük öksüz-yetim vardı. Bazıları için koruyucu aileler bulundu, ya da bakabilecek akrabaların yanlarına yerleştirildiler. Zihinleri savaş nedeniyle kötü etkilenmiş ya da ağır yaralanan kimileri hâlâ devlet kurumlarında, ya da kilise veya hayır kuruluşlarınca yönetilen misafirhanelerde. Bakalım bir şey bulabilecek miyim?”</p>

  <p class="block_6">“Teşekkürler.”</p>

  <p class="block_6">“Uzun sürebilir, bu aralar çok yoğunuz, ama size döneceğim.”</p>

  <p class="block_7"> </p>

  <p class="block_6">Pazartesi New York Times’a bir daha telefon etti. Max Shine’ı isteyince bağladılar. Huysuz bir erkek sesi duydu: “Shine.”</p>

  <p class="block_6">“Mr. Shine, adım Carla Joran.” Evlilik soyadını kullanmamaya karar vermişti. Shine Jan’ın ölümünü duymuş olabilirdi ve Carla bu konuyu bir gazeteciyle konuşmak yanlısı değildi. “Yazdığınız bir makale nedeniyle arıyorum sizi.”</p>

  <p class="block_6">“Öyle mi? Hangisi? O kadar çok makale yazdım ki.”</p>

  <p class="block_6">“Kadın tecavüz kampları kurbanlarının olaylardan 20 yıl sonraki durumları. Orada Alma Dragoviç adlı bir kadından bahsediyordunuz. Sizinle onun hakkında konuşmak istemiştim.”</p>

  <p class="block_6">Sanki adam konuyu zihninde evirip çeviriyormuş gibi, bir sessizlik oldu. “Öyle mi? Neden?”</p>

  <p class="block_6">“Ben de Şeytan Tepesi kampının çocuk tutsaklarındandım Mr. Shine. Alma Dragoviç’i oradan tanıyorum. Ona ulaşmak istiyorum.”</p>

  <p class="block_6">Yeni ve daha uzun bir sessizlikten sonra, “Nereden arıyorsunuz?”</p>

  <p class="block_6">“Long Island’dan.”</p>

  <p class="block_6">“Sekizinci Cadde’deki New York Times binasını biliyor musunuz?”</p>

  <p class="block_6">“Biliyorum.”</p>

  <p class="block_6">“Hemen yakınında Coffee Pot adlı bir kahve var; saat beşte orada buluşsak?”</p>

  <p class="block_7"> </p>

  <p class="block_7"> </p>

  <h2 class="block_16" id="id_20">20</h2>

  <p class="block_5">NEW YORK</p>

  <p class="block_5">17.00</p>

  <p class="block_6">Carla Coffee Pot’taki bir masanın başında tarçın çayı içerken kendini çok yorgun hissediyordu.</p>

  <p class="block_6">Bir elini karnının üzerine koydu.</p>

  <p class="block_6">Hamileliğin tüm belirtileri yerindeydi.</p>

  <p class="block_6">Göğüsleri hassastı. Çoğu sabah midesi bulanıyor, bu da bir akşamdan kalmışlık duygusu veriyordu.</p>

  <p class="block_6">O sabah, muayene için gittiği kadın doğum uzmanına belirtileri anlatmıştı.</p>

  <p class="block_6">“Bütün bunlar normal,” demişti doktor. “Daha beter de olabilirdi. Baş dönmesi, kramp filan oluyor mu?”</p>

  <p class="block_6">“Ufak tefek sancılar.”</p>

  <p class="block_6">Doktor, “Daha da şiddetlenebilir,” deyip gülümsemişti. “Hepsi hamilelik keyfinin parçası.”</p>

  <p class="block_6">Kahveye giren, kafası usturaya vurulmuş iriyarı adamı görünce elini karnından çekti.</p>

  <p class="block_6">Mekân doluydu fakat adam yalnız oturan kadını görüp yanına geldi. “Carla Joran?”</p>

  <p class="block_6">“Benim.”</p>

  <p class="block_6">Otururken elini uzattı; mavi gözleri merakla parıldıyordu. “Max Shine.”</p>

  <p class="block_6">“Alma Dragoviç’i bulmaya çalışıyorum Mr. Shine.”</p>

  <p class="block_6">“Öyle demiştiniz. Onu kamptan tanıdığınızı söylediğinizde, doğru duyup duymadığımdan kuşkulanmıştım. Onun Şeytan Tepesi’nden canlı kurtulan tek kişi olduğunu sanıyordum.”</p>

  <p class="block_6">“Uzun bir öykü.”</p>

  <p class="block_6">Shine kaşlarını kaldırdı. “öyle mi? O kampın felaket olduğunu işitmiştim.”</p>

  <p class="block_6">“Evet, öyleydi.</p>

  <p class="block_6">Elini iç cebinde sokup not defterini çıkardı. “Tecavüz kamplarını ve Saraybosna kuşatmasını yazdım. Ondan sonra defalarca geri döndüm. Diğer tutsaklara ne yapıldığı kesin olarak belirlenemedi ama hepsinin infaz edildiğinden kuşkulanılıyordu.”</p>

  <p class="block_6">Carla bir şey söylemedi.</p>

  <p class="block_6">“Bana bir şeyler anlatmak ister misiniz? Sanki anlatacak bir öykünüz varmış gibi, Carla?”</p>

  <p class="block_6">“Hayır, lütfen. Buraya söyleşi için gelmedim. Ben sadece Alma’ya ulaşmak istiyorum.”</p>

  <p class="block_6">“İnsanların orada olanların öyküsünü öğrenmeleri gerek.”</p>

  <p class="block_6">“Üzgünüm Mr. Shine. Şu an buna hiç hazır değilim. İleride bir gün fikrimi değiştirirsem söz veriyorum telefon edeceğim ilk gazeteci siz olacaksınız. Lütfen Alma’yla temas kurmamı sağlar mısınız?”</p>

  <p class="block_6">Adam, ellerini kel başının arkasında kavuşturarak arkasına dayandı. “Bana yaşadıkları hakkında daha çok şey anlatacağını ummuştum ama sonunda sesi kesiliverdi. Aslında pek bir şey de söylemedi.”</p>

  <p class="block_6">“Bana yardım edebilir misiniz? Nerede oturuyor? Saraybosna’ya mı döndü?”</p>

  <p class="block_6">Shine genç kadının gözlerindeki yakarışı gördü, öne doğru eğilip not defterini cebine yerleştirdi. “Önce bir yeri arayıp size sonra geri dönerim. Bakalım arayabileceğiniz bir numara bulabilecek miyim.”</p>

  <p class="block_6">“Alma için mi?”</p>

  <p class="block_6">“Oğlu için. Oğlu Amerikan vatandaşı. Alma oğlunun yanına, New Jersey’ye geldi.”</p>

  <p class="block_7"> </p>

  <p class="block_6">Carla peşinden kahveye giren irikıyım adamı fark etmemişti.</p>

  <p class="block_6">Bir masanın başına oturmuş, önünde açık bir gazete, latte içiyordu.</p>

  <p class="block_6">Arada bir başını kaldırıp ikisini gözlüyor, kulaklarına taktığı kulaklıkların ucu cebindeki telefona gidiyordu.</p>

  <p class="block_6">Carla ile Shine kahveden ayrılınca adam Carla’nın değil, Shine’ın peşinden gitti, onu Sekizinci Cadde’deki New York Times binasına girinceye kadar izledi.</p>

  <p class="block_7"> </p>

  <p class="block_7"> </p>

  <h2 class="block_16" id="id_21">21</h2>

  <p class="block_6">O gece, uyku tutmayan Carla önündeki dizüstü bilgisayara bakıyordu. YouTube’da videolar izledi: Yeniden inşa edilen ünlü Mostar köprüsünden suya atlayan gençlerle ilgili videolar.</p>

  <p class="block_6">Biz zamanlar annesiyle babasının yürüdükleri arnavut kaldırım kaplı dar sokakları, Türk kahvelerini ve çarşıları gördü.</p>

  <p class="block_6">Ancak onu en çok etkileyen Sırp ölüm kamplarının iç karartıcı görüntüleri, bir deri bir kemik bedenlerin, Nazi toplama kampı kurbanlarına benzer ince kol ve bacaklı insanların rahatsız edici fotoğraflarıydı.</p>

  <p class="block_6">Her yüzde ruhsuz bir dehşet ifadesi okunuyordu. Savaşın toplumsal bedelini gördü: İşkenceden geçirilmiş erkek, kadın ve çocukların korkunç fotoğrafları midesini altüst ediyordu.</p>

  <p class="block_6">Ülkenin tarihini ve anlaşmazlığın gerçek nedenlerini okudu. Etnik ve dini farklılıkların, en yakını İkinci Dünya Savaşı’nda olmak üzere, nasıl yüzyıllardır aralıklarla şiddeti tetiklediğini. Hırvatlarla Boşnakların Yugoslavya’yı işgal eden Nazilerle nasıl işbirliği yaptıklarını, bu ihanetin bazıları barbarlıkta Nazileri de aratacak Hırvat kamplarında olmak üzere, yaklaşık altı milyon Sırp’ın hayatına mal olduğunu.</p>

  <p class="block_6">Bosna nüfusunun arasından derlenen Müslüman SS birlikleri yüzyıllardır bölgeye egemen olan Sırplara zulmetmişlerdi.</p>

  <p class="block_6">Eski düşmanlıklar, etnik nefret ve hesaplaşma girişimleri önlenemez bir şiddet döngüsü halinde sonradan gelecek kuşaklara taşacaktı.</p>

  <p class="block_6">Daha fazla resim görmeyi kaldıramayınca, internette Sırp mafyasının Yugoslavya savaşına katılımı hakkında ne bulabildiyse okumaya başladı.</p>

  <p class="block_6">Babasının tutulduğu Omarska kampı binlerce erkek ve gencin 24 saat boyunca tıkılı kaldığı, kendi pislikleri içinde yaşayıp öldüğü dev bir kümes, havasız bir zindandı.</p>

  <p class="block_6">Tutukluların içinde sağlıksızlıktan ölen ya da çıldıran çok kişi vardı; akıllarını yitirenler genellikle çıkarılıp vuruluyor, cesetleri civardaki demir madenlerinden birine atılıyordu.</p>

  <p class="block_6">Her gün, tutuklulara bölmelerinden -çoğu zaman tüketilemeyecek kadar sıcak- bol sulu, kaynar bir fasulye çorbasının dağıtıldığı yemekhaneye koşmaları için üç dakika veriliyor ve her sekiz tutukluya aralarında paylaşmaları için ancak bir parça ekmek düşüyordu. Yemeğini üç dakika içinde bitiremeyen herkes kalabalık bir nöbetçi güruhu tarafından acımasızca dövülüyor veya öldürülüyordu.</p>

  <p class="block_6">Nöbetçilerin gözde eğlencelerinden birisi de tutukluları balyoz darbesiyle ölmeye zorlamaktı: Birincisini başına vurulan bir balyozla öldürüyor, daha sonra bir ikincisini ölünün üzerine uzanmak zorunda bırakıp, ölene kadar belkemiğini çekiçlerle dövüyorlardı. Bu şekilde ceset “yığınları” oluşturmuşlardı.</p>

  <p class="block_6">Ürperdi.</p>

  <p class="block_6">Babası her gün bunlara tanık olmak, dayanmak zorunda kalmıştı.</p>

  <p class="block_6">Midesinin kalktığını hissetti.</p>

  <p class="block_7"> </p>

  <p class="block_6">Omarska yakınlarındaki Şeytan Tepesi kampı, kadın ve çocuklara zulmedilen 10-12 kamptan biriydi: Savaşlar sırasında 60.000 kadar kadın, genç kız ve çocuğun ırzına geçilmişti.</p>

  <p class="block_6">Tecavüzler nöbetçilere zevk vermenin dışında mahkûmları aşağılamayı, küçük düşürmeyi ve korkutmayı hedefliyordu.</p>

  <p class="block_6">Kamplardan canlı kurtulmayı başaran kadınlardan bazıları geçirdikleri travma nedeniyle evliliğe uyum sağlayamamış, sonunda kocalarından boşanmak zorunda kalmışlardı. Aralarında intihar edenler de vardı.</p>

  <p class="block_6">Nöbetçilerden bazıları daha sonra yargılanmış olsa da, önemli bir bölümü suçunu itiraf ederek hapsolmaktan kurtulmuştu. İçlerinden bazılarının cezalarını konforlu Avrupa hapishanelerinde çekmelerine izin verilmişti.</p>

  <p class="block_6">Savaşlar sırasında iki milyonu aşkın kişi yerlerinden olmuştu, bu Holokost ve İkinci Dünya Savaşı’ndan bu yana rastlanan en yüksek rakamdı.</p>

  <p class="block_7"> </p>

  <p class="block_6">Öfkesi elle tutulur gibiydi.</p>

  <p class="block_6">Annesinin günlüğünü ikinci kez okuduktan sonra, içindeki dehşet duygusu daha da yoğundu. Aradan onlarca yıl geçmiş olmasına rağmen, internette yaptığı aramalar, Mila Şavik ve kamptaki çoğu nöbetçinin yakalanmadığını ortaya koyuyordu.</p>

  <p class="block_6">Google’a Şavik adını girince, onun hakkında birçok sonuca ulaştı.</p>

  <p class="block_6">Sayısız savaş suçu ve etnik temizliğe yataklık iddialarıyla yargılanmak üzere Lahey’deki Uluslararası Adalet Divanı’nca aranıyor olmasına rağmen, savaşın son haftalarında ortadan kaybolmuşa benziyordu.</p>

  <p class="block_6">Londra’nın Times gazetesinden bir gazeteci Sırp yeraltı dünyasındaki bir tanıdığından Sırp mafyasının başlıca savaş suçlularından bazıları gibi Şavik’in de yeni bir kimlikle yurtdışına kaçırıldığını duyduğunu yazıyordu. Tercüme edilmiş bir Der Spiegel makalesi Şavik’in savaştan bir yıl sonra Belgrad’da öldüğü spekülasyonunu dile getiriyor, ancak haber sağlam delile değil, söylentiye dayanıyordu.</p>

  <p class="block_6">Dünyanın yüzünden kaybolmuş gibi, son 20 yıl boyunca hiçbir yerde görülmemişti.</p>

  <p class="block_6">Aynı soru zihnini kurcalıyordu: Mila Şavik’e ne olmuştu?</p>

  <p class="block_6">Hâlâ yaşıyor muydu?</p>

  <p class="block_6">Geceleri hiç uyanıp yaptığı kötülükleri, yok ettiği masum hayatları düşündüğü oluyor muydu?</p>

  <p class="block_6">Kuşkuluydu.</p>

  <p class="block_6">Zihni, Şavik’in bürosunda olanlara kapalı kalmayı sürdürüyordu.</p>

  <p class="block_6">Karşı duvarda bir ayna asılıydı. Carla, yansımasına bakıp hiddetini gördü. Şavik gibi bir katilin izlenmemesi ve yargılanmaması karşısında kendini güçsüz hissediyordu.</p>

  <p class="block_6">Yumruğunu sıktı, önündeki çalışma masasına hızla vurdu.</p>

  <p class="block_6">Bu adamlardan nefret ediyordu. Yaptıklarından nefret ediyordu.</p>

  <p class="block_6">Onları asla bağışlamayacaktı.</p>

  <p class="block_6">Asla.</p>

  <p class="block_6">Özellikle de Şavik’i.</p>

  <p class="block_6">Ürkütücü yoğunluktaki bir şiddetle nefret ediyordu ondan.</p>

  <p class="block_6">Ve babası ve annesi ve zavallı küçük Luka.</p>

  <p class="block_6">Onlara ne olmuştu?</p>

  <p class="block_6">Baize’in fotoğraflarından bazıları, çalışma masasının üzerinde dağınık duruyordu. Onların hemen yanında da sahip olduğu tek resim, annesiyle babasının tek çerçeveli fotoğrafı.</p>

  <p class="block_6">Evlendikleri gün çekilmiş. İkisi de giyinmiş kuşanmış, kameraya gülümseyerek bakıyor. O kadar yakışıklı ve genç görünüyorlar ki.</p>

  <p class="block_6">Babası uzun boylu, yanık ve sarışın; tebessümü yüzünü aydınlatmış.</p>

  <p class="block_6">Annesi esmer, gözleri mutluluktan parıldıyor, cildi yanık.</p>

  <p class="block_6">Onun yanında da Baize’in yığınından bir fotoğraf. Neden bilmiyordu, ama yanından ayırmak istemediği bir resimdi bu: Onu annesi, babası ve Luka’yla birlikte Dubrovnik sahilinde gösteren mutlu bir fotoğraf.</p>

  <p class="block_6">Uzun uzun resimlere baktı. Karnında asabi bir kaygı titremesi hissetti. Ailesinin yazgısını öğrenebilecek miydi?</p>

  <p class="block_6">Hayatta kaldıklarını ya da öldüklerini bilecek miydi?</p>

  <p class="block_6">Bir mucize eseri hayatta kalmış olsalar bile Luka şimdi 20’lerinde, kocaman bir adam olurdu.</p>

  <p class="block_6">Küçük kardeşini yetişkin olarak düşünmek tuhaf geliyordu.</p>

  <p class="block_6">Bir yandan, ailesinin hayatta kalabilmiş olabileceğinden kuşkuluydu. Bu düşünce kemiklerini sızlatıyordu ama umudunu yitiremezdi.</p>

  <p class="block_6">Annesine, babasına ve kardeşine ne olduğunu öğrenmekte kararlıydı.</p>

  <p class="block_6">Dubrovnik sahilinde çekilmiş fotoğrafı büyük bir zarfa yerleştirdi.</p>

  <p class="block_6">Bir kez daha eksik sayfaları merak etti. Defterden öylesine düşmüşler miydi, yoksa birileri bilerek mi koparmıştı? Sayfaların yerini Alma Dragoviç’in oğlunun telefon numarasını yazdığı kâğıtla işaretledi.</p>

  <p class="block_6">Ayağa kalktı.</p>

  <p class="block_6">Kalktığında Jan’ın masanın yanına dayanmış kahverengi evrak çantasını gördü. Konserlerde ve iş seyahatlerinde kullandığı çanta. Çalışma odasını paylaşıyorlardı: Duvarlar konser programlarıyla, Jan’la birlikte, daha gençken tatilde çektirdikleri fotoğraflarla kaplıydı.</p>

  <p class="block_6">Evrak çantasını aldı. Şifreli kilidi vardı. Düğmesine bastı. Kilitliydi. Jan eşyasını pek kilitlemezdi.</p>

  <p class="block_6">Şifreyi bilmiyordu.</p>

  <p class="block_6">Aşağıya, mutfağa indi ve çekmecelerden birinde bir kargaburnu buldu. Odaya döndü ve kargaburnuyla kilidi zorlamaya çalıştı.</p>

  <p class="block_6">Çantanın içinde bir sürü nota, yarı dolu bir su şişesi, bir avuç kurşunkalem ve aşınmış iki silgi buldu.</p>

  <p class="block_6">Deri ceplerden birinde üzeri yazısız bir zarf gördü.</p>

  <p class="block_6">Zarfı açtı.</p>

  <p class="block_6">İçinde tek bir sayfa vardı. Katlarını açtı.</p>

  <p class="block_6">Tükenmez kalemle çiziktirilmiş el yazısı Jan’ındı.</p>

  <p class="block_7"> </p>

  <p class="block_6">Mila Şavik.</p>

  <p class="block_6">Boris Arkov (namı diğer Neumann?)</p>

  <p class="block_6">Her ikisi de Sırp mafyasının sağladığı sahte kimliklerle Atlantic City, New Jersey’de oturuyor.</p>

  <p class="block_6">Satırların altında telefon numarasına benzer bir şey, bir de Angel sözcüğü yazılıydı.</p>

  <p class="block_6">Sanki yüreğine bir hançer saplanmıştı.</p>

  <p class="block_6">Mila Şavik, Amerika’da?</p>

  <p class="block_6">Ve Boris Arkov?</p>

  <p class="block_6">Şaşkınlık içindeydi.</p>

  <p class="block_6">Jan’a bu bilgileri kim vermişti?</p>

  <p class="block_6">Peki bu Angel da kim ya da neydi? Kadın adına benziyordu. Saat sabahın üçünü geçmişti ve bu saatte kâğıttaki numarayı arayamazdı. Jan’ın Angel diye birinden bahsettiğini hiç hatırlamıyordu. Ayak sesleri işitti.</p>

  <p class="block_6">Kâğıdı katladı.</p>

  <p class="block_6">Baize elinde bir fincan sıcak kakaoyla odaya girdi. Carla’nın isteksizliğini, öfke ve ağlama nöbetlerini görünce, iyileşene kadar yanında kalmaya karar vermişti. Gözleri evrak çantasına döndü.</p>

  <p class="block_6">“Uyuyamadım ve bir ses duydum. Her şey yolunda mı tatlım? Bu saatte ayakta ne yapıyorsun?”</p>

  <p class="block_6">“Düşünüyorum.” Kâğıdı içine koyup çantayı kapattı.</p>

  <p class="block_6">“Günlüğü mü?”</p>

  <p class="block_6">“Evet.”</p>

  <p class="block_6">“Ne var Carla? Ne oldu?”</p>

  <p class="block_6">“Eksik sayfalar var. O sayfalar hakkında bir şey biliyor musun?”</p>

  <p class="block_6">“Hayır, bilmiyorum. Günlüğü senin tedavine başlamadan önce Dr. Leon’a vermiştik. Günlüğü bugüne kadar en son o zaman görmüştüm.”</p>

  <p class="block_6">Carla yaşlı kadına bir sonraki adımda ne diyeceğini düşünüyordu.</p>

  <p class="block_6">“Beni bir süre görmezsen sakın alınma.”</p>

  <p class="block_6">“Neden?”</p>

  <p class="block_6">“Biraz uzaklaşmaya ihtiyacım olduğunu hissediyorum. Belki bir tatil. Bir süre kendi başıma olmak.”</p>

  <p class="block_6">“Gerçekten mi?”</p>

  <p class="block_6">“Düşünmem gereken o kadar şey var ki. Onun için, telefon etmezsem endişelenme.”</p>

  <p class="block_6">“Anlıyorum. İyi bir fikir olabilir. Bir şeye ihtiyacın olmaz mı?”</p>

  <p class="block_6">“Kaygılanma.”</p>

  <p class="block_6">“Konuşmak istersen, ya da birine ihtiyacın olursa beni ara tamam mı? Ya da Dr. Leon’la konuş. O iyi biri.”</p>

  <p class="block_6">“İçimde onunla epey konuşacakmışım gibi bir his var.”</p>

  <p class="block_6">“Ne yapmayı düşünüyorsun Carla?”</p>

  <p class="block_6">“Bunu yarın düşünürüm. Şimdilik, biraz uyumaya ihtiyacım var.”</p>

  <p class="block_6">“Benim de öyle tatlım.”</p>

  <p class="block_6">Baize, koridora girip uzaklaşmadan önce torununu alnından öptü.</p>

  <p class="block_6">Carla aynadaki aksine, hâlâ zihninde yankılanan soruya döndü. “Ne yapmayı düşünüyorsun Carla?”</p>

  <p class="block_6">Bu kez, ona dürüst cevaplar verdi.</p>

  <p class="block_6">“Önce, aileme ne olduğunu bulacağım.”</p>

  <p class="block_6">Aynadaki yansımasını şiddetli bir yoğunlukla süzdü.</p>

  <p class="block_6">“Ondan sonra Mila Şavik’in peşine düşeceğim.”</p>

  <p class="block_7"> </p>

  <p class="block_11"> </p>
</body>
</html>