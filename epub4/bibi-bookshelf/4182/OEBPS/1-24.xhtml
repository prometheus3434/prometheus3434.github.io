<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>MADALYONUN İÇİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-24" xml:lang="tr-TR">
		<div>
			<p id="_idParaDest-20"><st c="0">Aç Milyarder</st></p>
			<p><st c="13">Bugün muayenehane yine çok kalabalık, Anadolu’dan randevusuz gelen hastalar var. </st><st c="95">Çoğunun Ankara’da kalacak yeri yok. </st><st c="131">Ne yapıp edip bugün işlerini bitirip yeniden memleketlerine yollamalıyım onları. </st><st c="212">Telefon hiç durmadan çalıyor. </st><st c="242">Tuna çok acil olanlar dışında hiçbirini bağlamıyor bana, “Akşam yediden sonra arayın lütfen” diyor, ama kızıyorlar. </st><st c="358">İnsanlar her sıkıştıklarında haklı olarak doktora ulaşabilmek istiyorlar. </st><st c="432">Doktor olmak zor iş. </st><st c="453">Hiçbir zaman kişisel bir sorununuz olmayacak, asla hasta olmayacaksınız. </st><st c="526">Otuz dokuz derece ateşle bu masada oturduğumu çok bilirim. </st><st c="585">Hacettepe Üniversitesi’nden ayrılmamın en önemli nedenlerinden biri de özgür olabilmek, kendi hayatımın kurallarını kendim koyabilmekti. </st><st c="722">Muayenehaneyi açtığım ilk günden beri salı, perşembe ve pazar günleri çalışmam. </st><st c="802">O günler benim özgür günlerimdir, canım ne isterse onu yaparım. </st><st c="866">Ama madem bu kuralı kendim koydum, sonuna kadar buna uyarım. </st><st c="927">Diğer günler hasta da olsam, çok yorulsam da işim bitene kadar muayenehanemde olur, gerekirse çok geç saatlerde çıkarım.</st></p>
			<p><st c="1047">İçerideki hasta ne kadar uzun kaldı diye beklerken şikâyet edenler; içeri girince dışarıdakileri unutuverirler. </st><st c="1160">Herkesin sorunu kendisi için çok önemli, bunu anlıyorum. </st><st c="1217">Ben bunları düşünürken Tuna telaşla içeri giriyor.</st></p>
			<p><st c="1267">– Baygın bir hasta getirdiler, genç bir delikanlı. </st><st c="1319">Aşağıdaki büronun sekreteri ile eşi getirdi, uzaktan akrabalarıymış... </st></p>
			<p><st c="1390">– Peki canım, al içeri de bakalım. </st></p>
			<p><st c="1425">– Alamam VIP odasına yatırdık, hiç kendinde değil.</st></p>
			<p><st c="1475">– Acil servis mi burası, neden buraya getirmişler?</st></p>
			<p><st c="1526">– Ben de anlamadım, “Keşke bir hastaneye götürseydiniz” dedim ama “sorunu psikolojik” diyorlar. </st></p>
			<p><st c="1623">– Tamam, geliyorum. </st></p>
			<p><st c="1643">Yandaki odaya geçiyorum. </st><st c="1668">Oraya VIP odası deriz çünkü buraya geldiğinin görülmesini istemeyen siyasiler, medyatik kişiler ve bürokratlar beni bu odada beklerler. </st><st c="1804">Somon rengi döşenmiş bu odadaki uzun kanepede boylu boyunca sarışın, genç bir delikanlı yatıyor. </st><st c="1901">Siyah pantolonunun ve gömleğinin rengi güneşten solmuş. </st><st c="1957">Elleri çok yıpranmış, genç yaşına rağmen ağır işlerde çalıştığı belli. </st><st c="2028">Hastaların elleri genellikle çok şey söyler bana. </st><st c="2078">Örneğin, şizofrenik hastalarımın elleri kocaman bir bebeğin elleri gibidir, sanki hiç kullanılmamış yaşanmamış gibi. </st><st c="2195">Başucunda bekleyen genç karı koca çok telaşlı. </st></p>
			<p><st c="2242">– Geçmiş olsun, ne oldu bu delikanlıya?</st></p>
			<p><st c="2281">– Biz de anlayamadık ama şok geçiriyor galiba. </st><st c="2329">Daha fazla dayanamadı çocuk. </st></p>
			<p><st c="2358">Önce tansiyonuna bakıyorum, çok düşük, üstelik buz gibi terlemiş, rengi sapsarı. </st><st c="2439">Kan şekeri mi düştü acaba? </st><st c="2466">Tuna’dan biraz şekerli su istiyorum, ayaklarının altına büyücek iki yastık koyarak beynine daha fazla kan gitmesini sağlamaya çalışıyorum. </st><st c="2605">Adını soruyorum, “Mustafa” diyorlar. </st></p>
			<p><st c="2642">– Mustafa beni duyuyor musun? </st><st c="2672">Başını hafifçe kaldırabilirsen şekerli su getirdik, onu içireceğim sana. </st></p>
			<p><st c="2745">Mavi, çipil gözlerini hafifçe aralıyor ve zor da olsa bardaktaki suyu içiyor... </st><st c="2825">Şimdi biraz daha iyi. </st><st c="2847">Etrafına şaşkın gözlerle bakıyor. </st></p>
			<p><st c="2881">– Aç mısın Mustafa?</st></p>
			<p><st c="2900">Cevap vermiyor, utanmış ve şaşkın hali sürüyor. </st><st c="2949">Bir an önce düzelsin istiyorum, vaktim çok az ama çocuğun hali etkiliyor beni. </st><st c="3028">Ciddi bir sorunu var galiba. </st><st c="3057">En iyisi odama alıp onunla konuşmak. </st><st c="3094">Açlıktan bayılmış olmasın sakın...</st></p>
			<p><st c="3128">– Tuna bugün getirdiğin poğaçaları ver de delikanlıya ikram edelim. </st><st c="3197">Çayımız da var mı?</st></p>
			<p><st c="3215">– Var, efendim. </st></p>
			<p><st c="3232">– Tamam, çay da getir lütfen.</st></p>
			<p><st c="3261">– Ama hastalar bekliyor.</st></p>
			<p><st c="3286">– Beklesinler, acelesi olan gitsin, bu çocukla ilgilenmem gerek. </st><st c="3352">Gel bakalım Mustafa, benim odama geçelim. </st><st c="3394">Bana tutunabilirsin.</st></p>
			<p><st c="3414">Bana dokunmadan yürümeye çalışıyor. </st><st c="3451">Kendine geldi ama belli ki çekingen bir genç. </st><st c="3497">Ben onun kolundan tutuyorum ve benim odamdaki koltuğa oturtuyorum. </st><st c="3564">Tuna hemen bir bardak çay ile poğaçaları getiriyor. </st></p>
			<p><st c="3616">– Mustafa, tansiyonun düşmüş, bol şekerli çay getirdik sana, poğaçaları da ye. </st><st c="3695">Bunları öyle her yerde yiyemezsin, Tuna Hanım çok marifetlidir, her şeyi çok güzel yapar, onun için de böyle yusyuvarlak ya zaten, ama rejime girdi, bu sefer kararlı görünüyor.</st></p>
			<p><st c="3871">Konuşup duruyorum, çekingenlikten bir an önce kurtulsun istiyorum. </st><st c="3939">Benim böyle konuşmam onu biraz rahatlatıyor. </st><st c="3984">Elleri titreyerek poğaçaları yiyor. </st><st c="4020">Hay Allah, gerçekten aç galiba bu çocuk. </st><st c="4061">Yirmi dört-yirmi beş yaşında ya var ya yok. </st><st c="4105">Ankara gibi yerde bu genç aç dolaşıyorsa bu hepimizin ayıbı.</st></p>
			<p><st c="4165">– Nasılsın, şimdi daha iyi görünüyorsun... </st></p>
			<p><st c="4209">Susuyor, henüz sesini duyamadım. </st><st c="4242">Nesi var acaba bu delikanlının? </st><st c="4274">Sevgilisinden mi ayrıldı, işinden mi atıldı, ailesiyle mi bir sorunu var? </st><st c="4348">Şimdi en kolay cevap verilen soruyu soracağım ona, umarım bu sefer sesini duyabilirim. </st></p>
			<p><st c="4435">– Nerelisin Mustafa?</st></p>
			<p><st c="4455">– Karadenizliyim.</st></p>
			<p><st c="4473">– Ne zaman geldin Ankara’ya?</st></p>
			<p><st c="4502">– İki gün oldu.</st></p>
			<p><st c="4518">– Nerede kalıyorsun?</st></p>
			<p><st c="4539">– ...</st></p>
			<p><st c="4545">– İş için mi geldin?</st></p>
			<p><st c="4566">– Öyle sayılır. </st></p>
			<p><st c="4583">– Halloldu mu bari işin?</st></p>
			<p><st c="4607">– Oldu sayılır.</st></p>
			<p><st c="4623">– Bu arada yoruldun galiba?</st></p>
			<p><st c="4651">– Yoruldum. </st></p>
			<p><st c="4664">– Ya uyku?</st></p>
			<p><st c="4674">– Pek uyumadım.</st></p>
			<p><st c="4690">– İki gündür hiç uyumadın mı?</st></p>
			<p><st c="4720">– Dört gündür uyumadım.</st></p>
			<p><st c="4744">– Yemek yedin mi bari?</st></p>
			<p><st c="4767">– Yiyemedim.</st></p>
			<p><st c="4780">– Nedir seni bu kadar üzen şey?</st></p>
			<p><st c="4812">– Üzen mi?</st></p>
			<p><st c="4823">– Sorununun ne olduğunu anlayamadım, dört gündür yemiyor, içmiyor ve uyumuyorsun, üstelik çok da yorgunsun. </st></p>
			<p><st c="4932">– Heyecandan. </st><st c="4946">Şok oldum, şoku atlatamadım. </st><st c="4975">Ben şimdi ne yapacağım bilemiyorum. </st><st c="5011">Bir yerden başlamalıyım ama nereden?</st></p>
			<p><st c="5047">– Mustafa, şunu bana da anlatsan da, neler olduğunu bilebilsem, belki yardımcı olurum sana.</st></p>
			<p><st c="5139">Elini yavaşça cebine sokup küçük bir kâğıt parçası çıkarıp uzun uzun bakıyor. </st><st c="5218">Sonra kâğıdı yavaşça bana uzatıyor. </st><st c="5254">Bu bir çek... </st><st c="5268">Mustafa’nın adına yazılmış 819 milyarlık bir çek. </st><st c="5318">Tekrar tekrar bakıyorum çeke, yanlış mı okuyorum acaba diye. </st><st c="5379">Şimdi de şok olma sırası bana geliyor. </st><st c="5418">Gülsem mi, ağlasam mı acaba? </st><st c="5447">Soran gözlerle bakıyorum Mustafa’ya. </st><st c="5484">Hafifçe kızararak başını önüne eğiyor, utanıyor. </st><st c="5533">Neler oluyor acaba? </st><st c="5553">Karşımda aç bir milyarder mi oturuyor yoksa? </st><st c="5598">Uzun bir sessizlik oluyor odada. </st><st c="5631">Sonra zor duyulan bir sesle konuşmaya başlıyor: </st></p>
			<p><st c="5679">– Şey... </st><st c="5688">Lotodan çıktı. </st><st c="5703">Şimdi aldım çeki. </st></p>
			<p><st c="5721">– Kutlarım seni Mustafa. </st><st c="5746">Ne güzel genç yaşta zengin oldun. </st><st c="5780">Umarım iyi kullanırsın bu parayı. </st></p>
			<p><st c="5814">– Bilmem ki!..</st></p>
			<p><st c="5828">– Haklısın, şimdi anlıyorum yaşadığın şoku. </st><st c="5873">Nasıl oldu, anlatsana. </st></p>
			<p><st c="5896">– Ben işçiyim, pek kimsem yok, olanlar da köyde. </st><st c="5945">Kıt kanaat geçinirim. </st><st c="5967">Asgari ücretle çalışıyorum. </st><st c="5995">Aldığım paranın yarısını her ay köye, anama yollarım. </st><st c="6049">Pek yaşadığım söylenemez, sürünüyordum işte. </st><st c="6094">Sonra bir akşam iki kolon loto oynadım, bizim vardiyada çalışanlar oynuyordu, bana da oynattılar. </st><st c="6192">Pazar akşamı kahvede otururken elime gazete geçti, ben de kuponu çıkarıp baktım. </st><st c="6273">Az kalsın orada bayılacaktım. </st><st c="6303">Benim kupon tutmuş, Türkiye’de bir tek ben bilmişim. </st><st c="6356">Korktum, kimseye bir şey söyleyemedim. </st><st c="6395">Bizim oralarda aç insan çok, öldürürler adamı. </st><st c="6442">O günden beri heyecandan uyuyamadım. </st><st c="6479">Sağdan soldan borç para alıp geldim buraya. </st><st c="6523">Sonra beni size getiren ahbaplarımı buldum. </st><st c="6567">Sıkı sıkı tembih ettim onlara. </st><st c="6598">Bugün iş bitti, çeki verdiler bana. </st><st c="6634">O zamana kadar idare ettim ama çeki alır almaz bir tuhaf oldum, midem bulandı, soğuk soğuk terlemeye başladım. </st><st c="6745">Sonrasını hatırlamıyorum. </st><st c="6771">Sizin yanınızda kendime geldim.</st></p>
			<p><st c="6802">Üzülsem mi, sevinsem mi bilemiyorum. </st><st c="6840">İçim sızlıyor delikanlının haline. </st><st c="6875">Sevinmeyi bile bilememiş, yaşadıklarını kimseyle paylaşamamış. </st><st c="6938">Ne kadar yalnız ve şaşkın. </st><st c="6965">Parayı ne yapacağını bilemiyor ve korkuyor. </st><st c="7009">Kandırılmaktan, öldürülmekten korkuyor. </st><st c="7049">Haklı galiba...</st></p>
			<p><st c="7064">– Peki, hiç yemek yemek aklına gelmedi mi?</st></p>
			<p><st c="7107">– Gelmedi. </st><st c="7119">Hem param yok, hem de ben buraların yabancısıyım. </st><st c="7169">Neyse şimdi yanımda olayı bilen ve bana yardım edebilecek ahbaplarım var. </st></p>
			<p><st c="7243">– Güveniyor musun onlara?</st></p>
			<p><st c="7268">– Bilmem ki!</st></p>
			<p><st c="7281">– Hemen dönecek misin memlekete?</st></p>
			<p><st c="7314">– Bilmem, kafam durdu sanki. </st><st c="7344">İznim de bitti. </st><st c="7360">Bu akşam dönmem gerekiyor. </st></p>
			<p><st c="7387">– Aynı yerde çalışmaya devam edecek misin?</st></p>
			<p><st c="7429">– Bilmem ki! </st><st c="7443">Bu para çok büyük galiba. </st><st c="7469">Ben daha bir milyarı bir arada görmedim. </st></p>
			<p><st c="7510">– Sana bir iki küçük tavsiyede bulunabilir miyim?</st></p>
			<p><st c="7559">– Estağfurullah doktor bey. </st><st c="7588">Keşke birisi bana ne yapacağımı söylese. </st></p>
			<p><st c="7629">– Neden bana “doktor hanım” değil de “doktor bey” diyorsun?</st></p>
			<p><st c="7688">– Bilmem, bizim oralarda öyle derler. </st></p>
			<p><st c="7727">– Ne kadar okudun Mustafa?</st></p>
			<p><st c="7753">– İlkokulu bitirdim.</st></p>
			<p><st c="7774">– Bu çekle önce bir bankaya git, parayı oraya yatır. </st><st c="7828">Şimdilik harcayabilmek için bir miktar para al yanına. </st><st c="7883">Hemen karar verme, bir süre düşün, sonra araştırır, bilenlere danışır öyle karar verirsin. </st><st c="7974">İstersen ahbaplarını al yemeğe götür. </st><st c="8012">Birkaç gün kal burada. </st></p>
			<p><st c="8035">– Tamam, buyurun beraber gidelim. </st></p>
			<p><st c="8069">– Sağ ol Mustafa, davetin için teşekkürler, içeride beni bekleyenler var. </st><st c="8143">Bir ihtiyacın olursa yine beklerim.</st></p>
			<p><st c="8178">– Sağ olun, belki yine gelirim.</st></p>
			<p><st c="8210">Mustafa büyük bir saygıyla eğilip elimi öpüyor, sonra mahcup bir tavırla odadan çıkarken aniden geri dönüyor, kapıyı sıkıca kapatıyor ve fısıldar gibi soruyor bana:</st></p>
			<p><st c="8375">– Allah bu parayı sizce neden bana yolladı?</st></p>
			<p><st c="8419">– Bilmem ki Mustafa, sence neden?</st></p>
			<p><st c="8453">– Muhakkak bir sebebi olmalı.</st></p>
			<p><st c="8483">Sonra yine arkasını dönüp, çıkıp gidiyor. </st><st c="8526">İnşallah ruhsal durumu daha fazla bozulmaz Mustafa’nın. </st><st c="8582">Son sorusu hiç hoşuma gitmedi. </st><st c="8613">Arkasından bakıyorum, ne tuhaf yine içim sızlıyor. </st><st c="8664">Halbuki o bir milyarder...</st></p>
		</div>
<div id="charCountTotal" value="8690"></div></body>
</html>
