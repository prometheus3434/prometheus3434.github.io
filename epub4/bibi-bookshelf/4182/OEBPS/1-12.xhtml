<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>MADALYONUN İÇİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-12" xml:lang="tr-TR">
		<div>
			<p id="_idParaDest-8"><st c="0">Cinini Çıkardım – 3</st></p>
			<p><st c="20">Rezzan üç aydır evde, yoğun bir ilaç tedavisi görüyor ve henüz işe başlayamadı. </st><st c="101">İlaçlar ona vız geliyor, hastalıklı ve gerçekdışı düşüncelerde ciddi bir gerileme olmadı. </st><st c="191">Halen düşündüklerinin tamamen gerçek olduğundan son derece emin. </st><st c="256">Hatta gerçekdışı olaylar arasında artık daha mantıklı bağlantılar kuruyor. </st><st c="331">Hastalık akut dönemden çıkarak yavaş yavaş kronikleşiyor, yani Rezzan’a iyice yerleşiyor. </st><st c="421">Ona ne zaman “hasta” olduğunu söylesem, ilişkimiz gerginleşiyor, ancak yine de randevulara hiç aksatmadan geliyor çünkü bu konuyu şimdilik sadece benimle konuşuyor. </st><st c="586">Zaten hiç arkadaşı yok ve ailesi “bu zırvalıkları” dinlemek istemiyor ve onu hemen susturuyor.</st></p>
			<p><st c="680">Hasta olduğunu söylemediğim sürece bana güveniyor ve düşüncelerini benimle paylaşmaktan memnun. </st><st c="777">Biraz olsun toparlanamazsa işe başlayamayacak. </st><st c="824">Aile bundan çok korkuyor. </st><st c="850">Bence de haklılar. </st><st c="869">Eğer bu kız işinden de koparsa, evde, dört duvar arasında çürüyüp gidecek. </st><st c="944">Aslında eğer sanrı sistemini yani gerçekdışı düşüncelerini biraz sınırlayabilirsem, işyerindeki diğer insanlara yansımasını biraz olsun durdurabilirsem, işini yapmaya devam edebilir. </st><st c="1127">Bakalım başarabilecek miyim? </st><st c="1156">Bugün Rezzan’ın annesi ve babasıyla görüşeceğiz. </st><st c="1205">Babasını birkaç kez gördüm ama annesini ilk kez göreceğim. </st><st c="1264">Aslında buraya gelmeyi pek istemedi. </st><st c="1301">Benim ısrarlı davetlerim üzerine geliyor. </st></p>
			<p><st c="1343">– Tuna ben hazırım, aileyi içeri alabilirsin. </st></p>
			<p><st c="1389">– Tamam efendim, hemen gönderiyorum.</st></p>
			<p><st c="1425">Kapı hafifçe vuruluyor ve önce Rezzan’ın babası giriyor içeri. </st><st c="1489">Kapıyı sonuna kadar açıp kenara çekilerek, eşine yol veriyor. </st><st c="1551">Siyah, bol düğmeli, eski model elbisesi, muntazam taranmış kısa ve beyazlanmış saçları ve ifadesiz yüzü dikkatimi çekiyor. </st><st c="1674">Ellerini namaz kılar gibi göğsünün üzerinde üst üste tutuyor. </st><st c="1736">Belli ki elimi sıkmak istemiyor. </st><st c="1769">Ayağa kalkıp yer gösteriyorum. </st><st c="1800">Hiç konuşmadan karşımdaki kırmızı koltuklara oturuyorlar. </st><st c="1858">Anne dimdik, âdeta bir heykel gibi oturuyor karşımda. </st><st c="1912">Zamanında güzel bir kadınmış çünkü Rezzan gibi onun da yüz hatları çok düzgün ve gözleri mavi. </st><st c="2007">Ancak ölü mü, canlı mı belli değil. </st><st c="2043">Bu yüz üzgün bir insanın yüzü de değil. </st><st c="2083">Yüzünün bütün kasları sanki donmuş gibi. </st><st c="2124">Rezzan yaşında bir kızı olduğuna göre, en az elli yaşında ama tek bir kırışık ya da çizgi bile yok yüzünde. </st><st c="2232">Böyle ifadesiz yüzleri görmeye alışkınım ben. </st><st c="2278">En çok “şizofreni” hastalarında rastlarız buna. </st><st c="2326">Annenin ruh sağlığı anlatıldığından daha bozuk galiba. </st><st c="2381">Önce baba başlıyor konuşmaya:</st></p>
			<p><st c="2410">– Efendim, işte bizim hanımı getirdim size. </st><st c="2455">Tanıştırayım önce, eşim Nevin. </st></p>
			<p><st c="2486">– Hoş geldiniz Nevin Hanım.</st></p>
			<p><st c="2513">– Hoş bulduk.</st></p>
			<p><st c="2527">– Eşim pek sokağa çıkmaz, bugün buraya gelmemiz hayli zor oldu. </st><st c="2592">Dün geceden beri çok gergin ve heyecanlı. </st><st c="2634">Neyse geldik işte.</st></p>
			<p><st c="2652">– Nevin Hanım hiç sokağa çıkmaz mısınız?</st></p>
			<p><st c="2693">– Çıkmam, ev bana yetiyor.</st></p>
			<p><st c="2720">– Ne yaparsınız evde, nasıl vakit geçiriyorsunuz?</st></p>
			<p><st c="2770">– İyi bir ev hanımının işi bitmez.</st></p>
			<p><st c="2805">– Demek siz iyi bir ev hanımısınız.</st></p>
			<p><st c="2841">– Evet, öyleyim.</st></p>
			<p><st c="2858">Hiç de alçakgönüllü değil, üstelik benimle pek dostça konuşmuyor. </st><st c="2925">Sanki onu buraya çağırmakla büyük bir suç işlemişim gibi davranıyor bana. </st><st c="2999">Bir kere daha buraya gelmeyeceği kesin, o nedenle ondan olabildiği kadar çok şey öğrenmeliyim.</st></p>
			<p><st c="3093">– Ben yine de merak ettim. </st><st c="3121">Rezzan’ın nasıl bir evde yaşadığını öğrenmek istiyorum. </st><st c="3177">Sizin evin kurallarını biraz anlatır mısınız bana?</st></p>
			<p><st c="3227">– Düzenli bir evimiz vardır. </st><st c="3257">Yıllardır eve gelen bir yardımcım var, benim âdetlerimi iyi bilir. </st><st c="3324">Sabah sekizde gelir, birlikte bütün evi tozdan kurtarırız. </st><st c="3383">Her şeyin yeri bellidir. </st><st c="3408">Çok mecbur kalmadıkça eve yeni bir şey almayız. </st><st c="3456">Çünkü evde her şey temiz. </st></p>
			<p><st c="3482">– Yeni bir şey almayız ne demek? </st><st c="3515">Eşyalar eskiyince ne yapıyorsunuz?</st></p>
			<p><st c="3549">– Eski de olsa idare ediyoruz, hiç olmazsa temiz olduğunu biliyorum. </st></p>
			<p><st c="3619">– Peki ya giysiler?</st></p>
			<p><st c="3638">– Ben pek almam ama Rezzan alıyor. </st><st c="3674">Benim bundan çok rahatsız olduğumu bildiği halde alır. </st><st c="3729">Eve gelince bunları yardımcım ayrı bir yerde yıkar ve sonra Rezzan giyer.</st></p>
			<p><st c="3802">– Yani yeni giysiler mutlaka yıkanıyor.</st></p>
			<p><st c="3842">– Evet, aksi halde onların üzerindeki toz bütün eve dağılır.</st></p>
			<p><st c="3903">– Peki ya eşiniz?</st></p>
			<p><st c="3921">– Onun elbiselerini de yıkarız.</st></p>
			<p><st c="3953">– Temizleyicilere pek güvenmiyorsunuz galiba?</st></p>
			<p><st c="3999">– Evet, güvenmiyorum.</st></p>
			<p><st c="4021">– İşinizin neden bitmediğini şimdi daha iyi anlıyorum. </st><st c="4077">Çok titiz bir hanımsınız. </st><st c="4103">Kaç zamandır böylesiniz?</st></p>
			<p><st c="4127">– Aslında hep böyleydim ama kızım öldükten sonra bunlar biraz daha arttı.</st></p>
			<p><st c="4201">– Hangi kızınız?</st></p>
			<p><st c="4218">– Rezzan’ın ablası.</st></p>
			<p><st c="4238">– Ben Rezzan’ı tek çocuk zannediyordum. </st><st c="4279">Ne zaman kaybettiniz kızınızı?</st></p>
			<p><st c="4309">– Çok oldu.</st></p>
			<p><st c="4321">– Sizi üzmek istemem ama bu konuyu öğrenmem gerekiyor, neden öldü kızınız?</st></p>
			<p><st c="4396">– O Rezzan gibi değildi, asi bir çocuktu. </st><st c="4439">Eve arkadaş getirmek ister, sık sık sokağa çıkmak ister ve bizim evin kurallarına pek uymazdı. </st><st c="4534">Derslerinde de pek başarılı değildi. </st><st c="4571">Anne olarak onun geleceği beni kaygılandırırdı. </st><st c="4619">Sonra bir gün kendini evin balkonundan attı.</st></p>
			<p><st c="4663">Aman Allahım... </st><st c="4680">Demek o sağlıklı bir genç kızdı ve bu kadının kurallarına ve eziyetlerine dayanamadı. </st><st c="4766">Arkadaşlarıyla ilişkisine bile izin vermemiş. </st><st c="4812">Nevin Hanım’ın baştan beri benden hoşlanmadığı belli ama galiba artık ben de ona kızmaya başlıyorum. </st><st c="4913">Bir psikiyatrın en yapmaması gereken şey işte bu. </st><st c="4963">Duygusal davranmamalıyım. </st></p>
			<p><st c="4989">– Demek intihar etti. </st><st c="5011">O günü bana anlatabilir misiniz?</st></p>
			<p><st c="5043">– Afet yine her zamanki gibi dışarı çıkmak istiyordu. </st><st c="5098">Bir arkadaşının doğum günü varmış. </st><st c="5133">Günlerden cumartesiydi. </st><st c="5157">Rezzan odasında ders çalışıyordu. </st><st c="5191">İbrahim alışverişe çıkmıştı. </st><st c="5220">“Göndermezseniz evden kaçarım” dedi bana. </st><st c="5262">Ben de odasına kilitledim. </st><st c="5289">Bir süre kapıları yumrukladı, sonra sesi kesildi. </st><st c="5339">Meğer odasının balkonundan atmış kendini. </st><st c="5381">Komşular haber verdiler. </st><st c="5406">Çok asi bir kızdı, sonunda kendi başını yedi.</st></p>
			<p><st c="5451">Kızının intiharında kendi payını hiç görmüyor mu bu kadın? </st><st c="5511">Üstelik ne kadar da sakin sakin anlatıyor! </st><st c="5554">Bu arada Rezzan’ın babası cebinden çıkardığı beyaz bir mendille gözlerindeki yaşı siliyor. </st><st c="5645">Hiç konuşmadan eşinin anlattıklarını dinliyor. </st></p>
			<p><st c="5692">– Peki, Rezzan ne yaptı o zaman?</st></p>
			<p><st c="5724">– Önce o koştu aşağı. </st><st c="5747">Biz sekizinci katta oturuyoruz. </st><st c="5779">Ablasının başına ilk o varmış. </st><st c="5810">Sonra eşim geldi. </st><st c="5828">Düşer düşmez ölmüş. </st><st c="5848">Kötü günlerdi onlar. </st><st c="5869">Kendi evladını toprağa vermek zor. </st><st c="5904">Bu dünyada asiydi ama öbür dünyada rahat etti kızım. </st><st c="5957">Meleklerin katında yer verdiler ona. </st><st c="5994">Şimdi artık içim huzurlu. </st><st c="6020">İyi bir görevi var orada. </st></p>
			<p><st c="6046">– Nasıl bir görev?</st></p>
			<p><st c="6064">– Neyse, bu konuda konuşmak istemem, kızımın huzuru bozulabilir. </st><st c="6130">Ben onun mezarına bile hiç gitmedim. </st><st c="6167">“Gelmeyin sakın” diyor. </st><st c="6191">Zaten o zamandan beri evden pek çıkmadım.</st></p>
			<p><st c="6232">Nihayet baba konuşmaya başlıyor:</st></p>
			<p><st c="6265">– Efendim bu konuyu biz yıllardır hiç konuşmayız. </st><st c="6316">Âdeta yasakladık kendimize. </st><st c="6344">Nevin o günden sonra çok gerekmedikçe sokağa çıkmadı. </st><st c="6398">Bu üzerindeki elbise, belki siz de fark etmişsinizdir, ta o yıllardan kalmadır. </st><st c="6478">Yeni bir şey almadı. </st><st c="6499">Afet’le ilgili olarak ilk kez konuşuyor ve bu konudaki düşüncelerini ben de ilk kez duyuyorum. </st><st c="6594">Kimse bize başsağlığına bile gelmedi. </st><st c="6632">Nevin istemedi. </st><st c="6648">Sanki hiç böyle bir şey olmadı, Afet diye biri hiç yaşamadı gibi davrandık. </st><st c="6724">Rezzan o zaman ortaokul öğrencisiydi. </st><st c="6762">Bu olay cumartesi günü oldu, Rezzan pazartesi günü hiçbir şey olmamış gibi okuluna gitti. </st><st c="6852">Hiç ağlamadı ve hiçbir şey sormadı. </st><st c="6888">Afet’in odası hâlâ aynen durur. </st><st c="6920">Her gün temizlenir, tozu alınır. </st><st c="6953">Ama Nevin’den başka kimse girmez o odaya. </st><st c="6995">Kapısı hep kapalıdır. </st></p>
			<p><st c="7017">– Evet efendim, anlıyorum. </st><st c="7044">Zor günler yaşamışsınız. </st><st c="7069">Nevin Hanım neden o günden sonra hiç dışarı çıkmadınız? </st><st c="7125">Bir çeşit yas mı bu?</st></p>
			<p><st c="7145">– Hayır, yas tutmamı kızım istemiyor. </st></p>
			<p><st c="7184">– Rezzan mı?</st></p>
			<p><st c="7196">– Hayır, Afet.</st></p>
			<p><st c="7211">– Afet mi?</st></p>
			<p><st c="7222">– Evet, Afet.</st></p>
			<p><st c="7236">– Kızınızla sanki konuşuyor gibisiniz.</st></p>
			<p><st c="7275">– Konuşuyoruz tabii, sık sık haberleşiriz.</st></p>
			<p><st c="7318">– Nasıl?</st></p>
			<p><st c="7327">– Ben anlarım onun ne istediğini. </st><st c="7362">Kızım yaşarken pek anlaşamıyorduk ama şimdi birbirimizi daha iyi anlıyoruz. </st></p>
			<p><st c="7438">– Ben bu konuyu tam anlayamadım, yani ölümünden sonra Afet’le nasıl haberleştiğinizi.</st></p>
			<p><st c="7523">– Kızım da özel bir insandı, ben de öyleyim. </st><st c="7569">O hep dışarı çıktığı için hem kendi kirlenirdi, hem evimizi kirletirdi. </st><st c="7641">Ben ona bunları zamanında anlattım ama beni o zaman anlamadı. </st><st c="7703">Zaten o yüzden onu çağırdılar. </st><st c="7734">Şimdi orada tertemiz kızım. </st><st c="7762">Tabii artık çok iyi anlaşıyoruz.</st></p>
			<p><st c="7794">Bu kadının ruh sağlığı belli ki kızından daha kötü. </st><st c="7847">Demek Rezzan böyle bir anneyle büyüdü. </st><st c="7886">Babası İbrahim Bey neden bunlardan bana hiç bahsetmedi acaba? </st><st c="7948">Ayrıca bu kadar ağır bir hastayla o nasıl yaşadı? </st><st c="7998">Yan gözle İbrahim Bey’e bakıyorum, şaşkın ve tuhaf gözlerle o da eşine bakıyor. </st><st c="8078">Sanki Nevin Hanım’ı ilk kez görüyor ya da dinliyor gibi. </st><st c="8135">Ne tuhaf bir aile. </st><st c="8154">Yine de kendini balkondan atan o gencecik kızda kalıyor aklım. </st><st c="8217">Herhalde bir tek o dayanamadı bu ortama. </st><st c="8258">Bence o sağlıklıydı. </st><st c="8279">Yazık olmuş o kıza. </st><st c="8299">Nevin Hanım eşinin ve Rezzan’ın dışarı çıkmasına nasıl izin veriyor acaba?</st></p>
			<p><st c="8373">– Peki, eşiniz ve Rezzan işe gittiklerine göre, onlar da dışarı çıkıyorlar. </st></p>
			<p><st c="8450">– Mecbur olmadıkça ikisi de çıkmaz sokağa. </st></p>
			<p><st c="8493">– Peki, bir arkadaşına ya da gezmeye herhangi bir yere gidemez mi Rezzan?</st></p>
			<p><st c="8566">– Kendisi gitmek istemiyor, ben karışmam.</st></p>
			<p><st c="8608">– Ama “Afet’in çıkmasını istemiyordum” dediniz.</st></p>
			<p><st c="8656">– Benim sözümü dinlemeyenin başına neler geldiğini gördü.</st></p>
			<p><st c="8714">– Kızınız sizin sözünüzü dinlemediği için mi öldü yoksa tam tersi dışarı çıkmasına izin vermediğiniz için mi?</st></p>
			<p><st c="8824">– Onu çağırdılar dedim ya. </st><st c="8852">Siz anlamazsınız bu işlerden. </st><st c="8882">Bunlar sizi aşar.</st></p>
			<p><st c="8899">Bu sırada İbrahim Bey araya girerek eşini sakinleştirmeye çalışıyor. </st><st c="8969">Gerçekten ileri gittim galiba. </st><st c="9000">Aslında bir anneye böyle şeyler sormamam gerekirdi. </st><st c="9052">Karşımdaki kadın çok ağır hasta. </st><st c="9085">Ben de daha sakin olmalıyım. </st><st c="9114">Ne kadar hasta olduğunu fark ettiğim halde bu kadına kızmaktan kendimi alamıyorum. </st><st c="9197">Kızının ölümünden onu sorumlu tutuyorum. </st><st c="9238">Halbuki duygularımı kendime saklamalıyım. </st><st c="9280">Derin bir nefes alıyorum ve yeniden başlıyorum konuşmaya:</st></p>
			<p><st c="9337">– Affedersiniz Nevin Hanım, sizi üzdüm galiba, biz en iyisi yine Rezzan’a dönelim. </st><st c="9421">Demek o mecbur olmadıkça dışarı çıkmaz? </st><st c="9461">Peki, eve arkadaş getirebilir mi?</st></p>
			<p><st c="9494">– Hayır, eve kimseyi istemem.</st></p>
			<p><st c="9524">– Rezzan nasıl bir çocuktu?</st></p>
			<p><st c="9552">– Çalışkan, terbiyeli ve uslu bir çocuktu. </st><st c="9596">Bana hiç karşı gelmedi. </st><st c="9620">Ablası gibi asi değildi. </st></p>
			<p><st c="9645">– Ablasıyla ilişkileri nasıldı?</st></p>
			<p><st c="9676">– Ablası çok kızardı Rezzan’a. </st><st c="9708">“Sen ne biçim bir kızsın, ölüsün sen” derdi ama şimdi Rezzan yaşıyor, kendisi öldü. </st></p>
			<p><st c="9792">– Neden öyle derdi sizce?</st></p>
			<p><st c="9817">– Onun da kendisi gibi olmasını isterdi. </st><st c="9859">Ama Rezzan bana benzemiş. </st><st c="9885">Ağırbaşlı, düşünceli bir çocuktu o. </st></p>
			<p><st c="9921">– Peki, Rezzan’ın hastalığıyla ilgili olarak ne düşünüyorsunuz?</st></p>
			<p><st c="9984">– Nazar değdi kızıma. </st><st c="10007">Belki de bizi çekemeyen birileri büyü yapmıştır. </st><st c="10056">Ben uzun süredir dışarı çıkmadığım için kimin yaptığını kestiremiyorum. </st><st c="10128">Ama eminim ki kızımın güzelliğini, aklını ve zekâsını çekemeyen birçok arkadaşı vardır çalıştığı yerde. </st><st c="10232">Zaten ben onun çok hasta olduğunu sanmıyorum. </st><st c="10278">İlk zamanlar uyumuyordu, evde gezinip duruyordu. </st><st c="10327">Şimdi iyi. </st><st c="10338">Artık pek zırvalamıyor. </st></p>
			<p><st c="10362">– Kızınız sizinle konuşur mu?</st></p>
			<p><st c="10391">– Eskiden pek konuşmazdı Rezzan. </st><st c="10425">Ben çok konuşanı sevmem, zaten kendim de az konuşurum. </st><st c="10480">Hasta olduğu ilk günler çok konuştu, çok zırvaladı. </st><st c="10532">Şimdi yine eskisi gibi pek konuşmuyor. </st></p>
			<p><st c="10571">– Sizce düzeldi mi?</st></p>
			<p><st c="10590">– Doktor olan sizsiniz ama bana kalırsa düzeldi. </st></p>
			<p><st c="10640">– Peki efendim, şimdilik benim soracaklarım bunlardı. </st><st c="10694">Sizin bana sormak istediğiniz bir şey var mı?</st></p>
			<p><st c="10739">– Ne zaman işe başlayacak?</st></p>
			<p><st c="10766">– Henüz tam düzelmedi kızınız. </st></p>
			<p><st c="10798">– İyi, tertemiz evinde oturuyor. </st><st c="10831">İşten atmazlarsa biraz daha otursun öyleyse. </st><st c="10876">Biz ona çok iyi bakıyoruz. </st><st c="10903">Her gün pırıl pırıl sofrası önüne geliyor. </st><st c="10946">Canı ne isterse onu pişiriyoruz. </st><st c="10979">Evi tozdan kurtarıyoruz. </st><st c="11004">Ondan bir şey istediğimiz yok. </st><st c="11035">Yeter ki iyi olsun. </st></p>
			<p><st c="11055">– İnşallah efendim.</st></p>
			<p><st c="11074">– Kızım son aylarda arada bir berbere gidiyordu. </st><st c="11124">Acaba oralarda kirlenmiş olabilir mi?</st></p>
			<p><st c="11161">– Hiç sanmıyorum.</st></p>
			<p><st c="11179">– Ben de sanmam. </st><st c="11197">Rezzan temiz. </st><st c="11211">Ben yine de Afet’e bir sorayım, bakalım o ne diyor.</st></p>
			<p><st c="11262">Bu sırada yine İbrahim Bey söze giriyor:</st></p>
			<p><st c="11303">– Nevin sen bugün ne biçim konuşuyorsun, öyle abuk sabuk.</st></p>
			<p><st c="11361">– Abuk sabukmuş, siz anlamazsınız bunları. </st><st c="11405">Herkes kendi işine baksın. </st><st c="11432">Hem sen beni buraya zorla “konuş” diye getirmedin mi? </st><st c="11486">İşte ben de konuştum. </st><st c="11508">Madem anlamıyorsun, bari sus.</st></p>
			<p><st c="11537">Nevin Hanım ayağa kalkıp bana veda bile etmeden, yine kollarını göğsünün üzerinde kavuşturarak dışarı çıktığında, hâlâ konuşmaya devam ediyordu. </st><st c="11683">İbrahim Bey de ayağa kalkmış, bir yandan koşar adımlarla eşinin arkasından giderken, bir yandan da bana, “Sonra görüşürüz doktor hanım” diyordu.</st></p>
			<p><st c="11827">Demek bu konuşmalar onu da şaşırttı. </st><st c="11865">Bunlar evde hiç konuşmazlar mı acaba? </st><st c="11903">Yoksa eşinin bu kadar hasta olduğunu o da ilk kez burada mı fark ediyor? </st><st c="11976">Bu nasıl bir aile böyle? </st><st c="12001">Benim de kafam karıştı. </st><st c="12025">Hemen başka bir hasta alamayacağım içeri. </st><st c="12067">Ben en iyisi bir kahve daha içeyim...</st></p>
		</div>
<div id="charCountTotal" value="12104"></div></body>
</html>
