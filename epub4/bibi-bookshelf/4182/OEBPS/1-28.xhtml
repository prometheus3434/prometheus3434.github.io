<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>MADALYONUN İÇİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-28" xml:lang="tr-TR">
		<div>
			<p id="_idParaDest-24"><st c="0">Panik – 2</st></p>
			<p><st c="10">– Hoş geldiniz Yaşar Bey, nasılsınız?</st></p>
			<p><st c="48">– Sağ olun doktor hanım, hiç bu kadar iyi olmamıştım. </st><st c="103">Size nasıl teşekkür etsem bilmem ki!</st></p>
			<p><st c="139">Eski Yaşar Bey gitmiş, yerine yepyeni, bambaşka biri gelmiş. </st><st c="201">Konuşan, gülen, esprili, hareketli bir adam olmuş. </st><st c="252">Bakışları bile değişmiş sanki. </st></p>
			<p><st c="283">– Ah doktor hanım, iki yıldır yaşadığımı bir ben bilirim bir de Allah. </st><st c="354">Bunu yaşamayan bilemez, Allah düşmanıma vermesin bu hastalığı. </st><st c="417">Hayatımın rengi değişti. </st><st c="442">Ben cesur, kendine güvenen, ne yaptığını bilen, aklı başında bir adamdım; bu hastalık beni paçavraya çevirdi. </st><st c="552">Kendime ne güvenim kaldı, ne de cesaretim; bambaşka biri oldum. </st><st c="616">Zayıf, korkak, kararsız, havadan nem kapan, gölgesinden korkan bir acayip adam oldum çıktım. </st><st c="709">Bu ne de beter hastalıkmış meğer. </st><st c="743">Yakınlarımdan utanır oldum. </st><st c="771">Âciz, mızmız, sürekli hasta, çekilmez biri oldum. </st><st c="821">Böyle olduğumu kendim biliyor, buna en çok ben kızıyor ama bu halimi bir türlü değiştiremiyordum</st></p>
			<p><st c="917">Ağabeyimle karımın yüzüne bakacak halim kalmadı. </st><st c="967">“Koskoca adam, yakışır mı sana?” diyordum kendime ama nafile. </st><st c="1029">Onlar da bana sürekli, “Biraz gayret et, kendini bırakma, iradeni kullan” dedikçe iyice beter oluyordum. </st><st c="1134">Yahu benim elimde olsa böyle saçmalar mıyım? </st><st c="1179">Eskiden hiç böyle yaptığımı gören olmuş mu? </st><st c="1223">“Başım ağrıyor” bile dediğimi kimse duymamıştır şimdiye kadar. </st><st c="1286">Ben çocuk muyum, bilmiyor muyum bütün bunları? </st><st c="1333">Bir de karşıma geçmiş, bana akıl veriyorlar. </st><st c="1378">Yok ben hiç gayret etmiyormuşum, yok efendim biraz olsun irademi kullansam, korkmasam bir şeyim yokmuş. </st><st c="1482">Hastanede bir şey bulamamışlar, kötü bir şey olsa onlar bilirmiş, falan filan işte. </st><st c="1566">Yahu ben mahsus mu yapıyorum öyleyse?</st></p>
			<p><st c="1603">Kim ister böyle hastane köşelerinde dolaşmayı? </st><st c="1651">Bizim oradaki acile her gidişimizde doktorların suratında müstehzi gülüşler, “Yine mi Yaşar Bey” demeler. </st><st c="1757">Ulan geliyorsam keyfimden mi geliyorum? </st><st c="1797">Pardon doktor hanım, özür dilerim, saçmalamaya başladım ama öyle dolmuş ki içim... </st><st c="1880">Böyle birdenbire rahatlayınca ağzımdan çıkanı kulağım duymaz oldu. </st></p>
			<p><st c="1947">– Ziyanı yok Yaşar Bey, rahat olun. </st><st c="1983">Gerçekten çok şey birikmiş içinizde. </st></p>
			<p><st c="2020">– Hiç sormayın doktor hanım. </st><st c="2049">Meğer anlaşılmamak ne kötü şeymiş. </st><st c="2084">Karım yıllardır, “Sen beni anlamıyorsun” derdi de, “Ne varmış anlaşılmayacak, böyle boş işlerle uğraşacağına, sen işine bak” derdim. </st><st c="2217">Haklıymış kadın. </st></p>
			<p><st c="2234">– O zaman bu hastalıktan en kârlı çıkan eşiniz olacak. </st></p>
			<p><st c="2289">– Olsun vallahi, bundan sonra onu dinleyip anlamaya çalışacağım. </st><st c="2354">Hani bir musibet bin nasihatten hayırlıdır derler ya, onun gibi bir şey oldu. </st><st c="2432">Ama bu benim yaşadığım öyle böyle bir musibet değil ki, bende ne din kaldı ne iman. </st><st c="2516">Ben inançlı bir adamım. </st><st c="2540">Beş vakit namazımı kılar, cumaları hiç kaçırmazdım. </st><st c="2592">Hastalanınca önce cumalara gidemez oldum, o kalabalığa giremedim. </st><st c="2658">Tam namaz kılarken bana bir şey oluverir de oradan çıkamazsam diye ödüm patlardı. </st><st c="2740">Sonra namazımı da kılamadım, orucumu da tutamadım. </st><st c="2791">Aç kalırsam bu krizler artacak gibi geldi bana. </st><st c="2839">“Sen inançlı adamsın, biraz tevekkül et, alnımızda ne yazıyorsa o olur, bu kadar korkma” diyorlardı bana. </st><st c="2945">Onlar böyle deyince sanki küfrediyorlar gibi hissediyordum. </st><st c="3005">Hem kendime hem de onlara olan öfkem daha da artıyordu. </st><st c="3061">Yahu ben çocuk muyum, ben de biliyorum bunları. </st><st c="3109">Elimde olsa kendimi rezil eder miyim? </st><st c="3147">Allah kimseyi başkasına muhtaç etmesin. </st><st c="3187">Bu da öyle bir hastalık ki yalnız yapamıyorsunuz, onlara muhtaçsınız. </st><st c="3257">Hele ağabeyime...</st></p>
			<p><st c="3274">Yaşar Bey cık cıklayarak başını sağa sola sallayıp efkârlanıyor. </st><st c="3340">Çok sempatik bir adam. </st><st c="3363">Ne kadar doğal.</st></p>
			<p><st c="3378">– Çocuk gibi yolunu gözlerdim onun. </st><st c="3415">Allah razı olsun, o da elinden geleni yaptı, çok destek oldu bana. </st><st c="3482">Allah sağ gözü sol göze muhtaç etmesin, zor iş bunlar. </st><st c="3537">Neyse bin şükür şimdi çok daha iyiyim ama size sormak istediğim çok şey var. </st></p>
			<p><st c="3614">– Evet, sorun bakalım Yaşar Bey. </st></p>
			<p><st c="3647">– Önce benim bu iyiliğim geçici mi, ben yine eskisi gibi olur muyum? </st><st c="3716">İlacı bırakırsam halim ne olacak?</st></p>
			<p><st c="3749">– Bu soruyu izin verirseniz en son cevaplandırayım. </st></p>
			<p><st c="3802">– Tamam ama en önemli soru bu. </st><st c="3833">Nerden başlasam bilmem ki, iki yıldır bu anı bekliyorum. </st><st c="3890">Beni tam olarak anlayacak ve sorularıma cevap verecek bir uzmanla konuşmak, beni teselli etmek yerine, gerçekleri söyleyecek biriyle açık açık konuşabilmek bu hastalıkta çok önemli. </st><st c="4072">Önce şunu sormak istiyorum. </st><st c="4100">Bu gerçekten zayıf, iradesiz insanlarda mı olur? </st><st c="4149">İrademi kullanabilseydim bu hastalığı yenebilir miydim?</st></p>
			<p><st c="4204">– Güzel bir soru, cevabı kesinlikle hayır. </st><st c="4248">Bu hastalık yani panik atak genellikle aklı başında, güçlü, cesur, becerikli, sosyal, okumuş yazmış insanlarda daha çok görülür. </st><st c="4377">Bütün araştırmalar uygar, gelişmiş ülkelerde bu hastalığa daha sık rastlandığını göstermiştir. </st><st c="4472">Sosyo-ekonomik açıdan dünyanın en gelişmiş ve güçlü ülkesi olan Amerika’da panik atak, neredeyse birinci sırada yer alan, ülkede âdeta baştan sona kol gezen bir hastalıktır. </st><st c="4646">Biliyorsunuz gelişmiş ülkelerde insanların her birinin, bir avukatı bir de psikiyatrı vardır ve bu iki kişiyle ilişkileri ömür boyu sürer, yani oralarda sadece hasta olunca gidilmez doktora. </st></p>
			<p><st c="4837">– Peki doktor hanım, neden böyle kasabada değil de şehirde, neden köylüde, çiftçide değil de okumuş yazmışta?</st></p>
			<p><st c="4946">– Aslında sadece şehirlide olur diye kesin bir kural yok ama biliyorsunuz büyük kentlerde yaşamak kolay değil. </st><st c="5058">Bu, sadece trafik ya da kalabalık meselesi değil. </st><st c="5108">Kırsal kesimin insanları sınırları belli, rolü belli, içinde iyi ya da kötü, acı ya da tatlı sürprizleri pek az barındıran düz ve sade bir hayat yaşıyorlar. </st><st c="5265">En yoksulunun bile bugünü de belli, yarını da. </st><st c="5312">İnsanlar tevekkül içinde kaderlerine teslim olur, yaşayıp giderler. </st><st c="5380">Bütün taşlar yerli yerindedir. </st><st c="5411">Başı sonu belli, dümdüz bir yaşam. </st><st c="5446">İnsana düşen sorumluluk çok az, işte böyle olunca da stres çok azalır. </st></p>
			<p><st c="5517">– Doğru be doktor hanım. </st><st c="5542">Düşünüyorum da bizim dedelerimizin, ninelerimizin hayatını... </st><st c="5604">Gerçi bizim sahip olduğumuz hiçbir imkâna sahip olmamışlar, bir göz odada, yanı başlarındaki hayvanlarıyla yaşamışlar, kâh aç kâh tok yatmışlar, ama sorunları da küçük olmuş. </st><st c="5779">Allah’a şükredip oturmuşlar işte. </st><st c="5813">Benim annemin ilk çocukları yaşamamış. </st><st c="5852">Dokuz çocuk doğurmuş, biz dördümüz yaşamışız. </st><st c="5898">Yani beş çocuklarını da kendi elleriyle gömmüşler. </st><st c="5949">Buna bile “Allah’ın işi” gözüyle bakmışlar. </st><st c="5993">Acılara bakış tarzları bile başka türlüymüş. </st><st c="6038">“Ölen ölür, kalan sağlar bizimdir” denirmiş. </st><st c="6083">O mu iyi, bu mu iyi bilmiyorum ki...</st></p>
			<p><st c="6119">– Bence eskilerin hayatı kolay ama eksikmiş, renksizmiş, düzmüş. </st><st c="6185">Dünya hızla gelişiyor. </st><st c="6208">Bizler zor ama çok renkli, inişli çıkışlı, sürprizlerle dolu bir dünyada yaşıyoruz. </st><st c="6292">Çok şey vaat eden ama her şeyin belirsiz olduğu, ayakta kalabilmek, başarabilmek, uzaktan bize göz kırpan ışıklara ulaşabilmek için çok mücadele etmemizi gerektiren yaldızlı bir dünya. </st><st c="6477">İşte panik atak bu noktada devreye giriyor. </st><st c="6521">Bu mücadeleyi kazanmayı kafaya koymuş, hırslı, cesur, becerikli insanlar, iniş yokuş demeden sürekli koştukları için, bu yarışta daha çok yoruluyor ve daha çok yara alıyorlar. </st><st c="6697">Elindekiyle yetinen, daha fazlasına talip olmayan, bu yarışa girmek yerine, uzaktan göz kırpan yıldızları sadece seyretmekle yetinenler, doğal alarak daha az etkileniyorlar. </st></p>
			<p><st c="6871">– Desenize büyük başın derdi de büyük oluyor. </st><st c="6917">Bizim ailenin motoru benim. </st><st c="6945">Biz dört kardeşiz, üstelik ben en büyük çocuk da değilim. </st><st c="7003">Ağabeyimi siz gördünüz ama bütün işi ben götürürüm, her şey benden sorulur. </st><st c="7079">Şimdi biraz övünmek gibi olacak ama, işleri bu hale ben getirdim. </st><st c="7145">Onlara kalsa biz eskisi gibi küçük bir işletmenin sahibi olarak kalacaktık. </st><st c="7221">Okuyan, üniversiteden diploma alan da benim, çalışıp çabalayıp aileyi refaha kavuşturan da. </st><st c="7313">Her konuda ben karar veririm. </st><st c="7343">Kimse zahmet edip ne yapılması gerektiğini düşünmez bile. </st><st c="7401">Nasıl olsa Yaşar var. </st><st c="7423">Sonra da işlerine gelmeyince itiraz eder, bir de benden hesap sorarlar. </st><st c="7495">Ailede bu role ben mi talip oldum yoksa başka çare yoktu da onun için mi yaptım bilmiyorum ama yoruldum. </st></p>
			<p><st c="7600">– Haklısınız, çok itibarlı ama yorucu, yıpratıcı bir rol. </st><st c="7658">Kimse sizin kadar o parlak ışıkları yakalamayı istemedi, istese bile o yola çıkmayı göze alamadı, onun için de bu rol size kaldı. </st><st c="7788">Çünkü siz bunu hem istiyor, hem de bunu yapabilecek gücü ve cesareti kendinizde buluyordunuz. </st><st c="7882">Ve hiç düşünmeden bu savaşa girdiniz. </st></p>
			<p><st c="7920">– Evet, tam bir savaş bu. </st></p>
			<p><st c="7946">– Yıllardır kıyasıya mücadele eden, yorulmak, durmak nedir bilmeyen böyle cesur bir savaşçıyı neyle durdurabilirsiniz?</st></p>
			<p><st c="8064">– Neyle mi durdurabiliriz?</st></p>
			<p><st c="8091">– Belli ki boğazınıza kadar strese batmışsınız. </st><st c="8140">Hayatla mücadele etmekten, kendinize hiç sıra gelmemiş. </st><st c="8196">Ruhsal yapınız zorlanmaya başlamış. </st><st c="8232">Bir düdüklü tencereyi düşünün; buhar yoğunlaşmış, kendine çıkacak bir yol arıyor. </st><st c="8314">Patlamamak, dağılmamak, yok olmamak için biriken buharı dışarı atacak bir delik arıyor. </st><st c="8402">Ama sahibi o kadar insafsız ki, ona böyle bir kolaylık tanımıyor. </st><st c="8468">“Daraldım, patlamak üzereyim” diyor ama sahibi anlamıyor. </st><st c="8526">Böyle bir adamı ufak tefek şikâyetler durdurabilir mi?</st></p>
			<p><st c="8580">– Durduramaz. </st><st c="8595">Ben hayatımda bir gün bile “hastayım, yorgunum” demedim. </st><st c="8652">Nezle grip bile olsam hep işimin başındaydım. </st><st c="8698">Otuz dokuz ateşle seyahat ettiğimi çok bilirim. </st></p>
			<p><st c="8746">– İşte bu nedenle sizi durdurmanın bir tek yolu vardı: Sizi korkutmak, hem de çok korkutarak biraz olsun durdurmak ve o biriken enerjiyi bir şekilde dışarı atmak. </st><st c="8909">Peki, sizi neyle korkutabilir?</st></p>
			<p><st c="8939">– Beni hem ölümle hem de deli olmakla burun buruna getirdi bu hastalık. </st><st c="9012">Allah kimsenin aklını almasın. </st><st c="9043">Bazen beni öyle sıkıştırdı ki, içimden garip garip şeyler yapmak geldi. </st><st c="9115">El âleme rezil olacağımdan ya da yakınımdaki insanlara zarar vereceğimden korktum. </st><st c="9198">Çok şükür, geride kaldı o günler. </st><st c="9232">Böyle bir şeyi yapmayacağımı biliyorum ama sıkıntı o kadar artıyor ki, kontrolümü kaybetmekten korktum. </st></p>
			<p><st c="9336">– Gördünüz mü, sizi nasıl korkutup kıskıvrak yakalamış ve iki yıl boyunca kıpırdayamamışsınız bile. </st></p>
			<p><st c="9436">– Vallahi aynen öyle oldu. </st><st c="9463">Hastalığa yenildim, o benden güçlü çıktı. </st></p>
			<p><st c="9505">– Yenen de, yenilen de sizsiniz. </st><st c="9538">Hastalık sizi yenemese, o birikmiş enerjiyi dışarı atamayacak ve siz bundan daha büyük bir kayba uğrayacaktınız... </st><st c="9653">Yani geçirdiğiniz her panik atakla birlikte, buhar düdüklü tencerenin düdüğünden çıktı, o yoğun birikim dışarı atılmış oldu. </st><st c="9778">Bu, vücudun kendini korumak için kullandığı savunma mekanizmalarından biri. </st><st c="9854">Ancak sonradan silah geri tepti; sizi biraz durdurmak, birikmiş stresten biraz olsun kurtarmak isterken, bu sefer de açtığı deliği kendisi de kapatamadı ve böylece hayatınız felç oldu.</st></p>
			<p><st c="10038">– Bu herkeste mi böyle olur yoksa ben mi beceremedim?</st></p>
			<p><st c="10092">– Genellikle böyle olur. </st><st c="10118">Baştan ruhsal yapıyı rahatlatan bu delik, sonradan onun da başına dert olur. </st></p>
			<p><st c="10195">– Demek bu benim zayıflığımdan değil. </st></p>
			<p><st c="10233">– Değil ya, herkeste böyle oluyor. </st></p>
			<p><st c="10268">– Peki ya irade, daha güçlü bir irade bunu durduramaz mı?</st></p>
			<p><st c="10325">– Size bu hastalığın oluş mekanizmasını anlattım; iradeyle bu krizin önüne çıkmak demek, krizin sizde yaptığı sıkıntıyı biraz daha artırmak demektir. </st><st c="10476">Çünkü o bir kere yola çıkmış, ne yapıp edip o enerjiyi dışarı atacak. </st></p>
			<p><st c="10546">– Buna memnun oldum. </st><st c="10567">Ben mi âcizim de bunu durduramıyorum diyordum. </st><st c="10614">Peki şimdi ne yapacağız? </st><st c="10639">Bu her seferinde beni köşeye sıkıştırıp dünyayı bana zindan etmeye devam mı edecek? </st><st c="10723">Buna dur diyemeyecek miyiz?</st></p>
			<p><st c="10750">– Diyeceğiz, dedik bile. </st><st c="10776">Bakın nasıl da durdu. </st></p>
			<p><st c="10798">– Doğru, durdu ama ilaç alıyorum. </st></p>
			<p><st c="10832">– Evet, ilaç durdurdu. </st></p>
			<p><st c="10855">– Nasıl yaptı bunu?</st></p>
			<p><st c="10874">– Aldığınız ilaç korkunun ilacı. </st><st c="10908">Korkuyu ve buna bağlı oluşan sıkıntıyı yok etti. </st><st c="10957">Böylece o delikten akacak enerji kalmadı. </st></p>
			<p><st c="10999">– Yani dere kurudu... </st><st c="11021">Peki ya sonra nasıl durduracağız? </st><st c="11055">Yağmur yağar da yine sular gürül gürül akmaya başlarsa?..</st></p>
			<p><st c="11112">– Çok hoş bir benzetme. </st><st c="11137">Siz hayatın içine girdiğiniz anda yine yağmur yağacak. </st><st c="11192">Hatta anladığım kadarıyla sizinki sağanak yağış. </st></p>
			<p><st c="11241">– Bakın işte bu doğru, benim çok hızlı bir hayatım var. </st><st c="11297">Yanımızda yüzlerce kişi çalışıyor. </st><st c="11332">Hiçbir sıkıntım olmasa onların sorumluluğu var omuzlarımda. </st><st c="11392">Sonra ben yufka yürekli bir adamım, herkesin derdi beni ilgilendirir. </st><st c="11462">Kimseye “bana ne” diyemem. </st><st c="11489">Kim hasta, kim sıkışmış filan, her şeyi görürüm. </st><st c="11538">Çocuğu mu olmuş, odunu kömürü mü yok, bilirim. </st><st c="11585">Emekli oluyorlar, yine kurtulamıyorum onlardan. </st><st c="11633">Yok emekli olduktan sonra aldığı para yetecek mi, yok efendim çoluğuna çocuğuna nereden iş bulacak? </st><st c="11733">Kimine kamyon alırım, taşımacılık yapar, kimine ufak bir dükkân açarım. </st><st c="11805">İşte bunlar da benim kendime göre küçük zevklerim. </st></p>
			<p><st c="11856">– Ne güzel zevkleriniz var böyle Yaşar Bey, siz göründüğünüzden daha büyük bir adamsınız galiba?</st></p>
			<p><st c="11952">– Teveccühünüz doktor hanım. </st><st c="11982">İnsan iyilik yapar da, bunu anlatırsa bir kıymeti kalmaz o iyiliğin. </st><st c="12051">Ben bunları hiçbir yerde anlatmam, çoğunu ailem bile bilmez. </st><st c="12112">Hani onlardan sakladığımdan değil de, her kafadan bir ses çıkar sonra. </st><st c="12183">Hem hanımların işi belli olmaz. </st><st c="12215">Bu adamlara hava atmaya filan kalkarlar Allah korusun. </st><st c="12270">Ben kızarım böyle şeylere. </st><st c="12297">Gerçi bizim aileden böyle şeyler beklenmez. </st><st c="12341">Belki de şimdi onların günahını alıyorum ama yine de her şeyi bilmeleri gerekmiyor. </st><st c="12425">Diyeceğim o ki, siz benim doktorumsunuz, size içimden gelen her şeyi söylüyorum. </st><st c="12506">Onun için bahsettim bunlardan. </st><st c="12537">Umarım beni yanlış anlamamışsınızdır. </st></p>
			<p><st c="12575">– Sizi yanlış anlamak mümkün mü Yaşar Bey, büyük bir hayranlıkla dinliyorum anlattıklarınızı. </st></p>
			<p><st c="12669">– Aman estağfurullah, beni utandırmayın böyle söyleyerek. </st><st c="12727">Sizin yanınıza nasıl süklüm püklüm geldiğimi unuttunuz mu? </st><st c="12786">Âciz ve korkak bir kedi gibi. </st></p>
			<p><st c="12816">– Yapmayın Yaşar Bey, bu hastalık herkesi böyle yapar... </st><st c="12873">Şimdi gelelim bundan sonra ne yapacağımıza, çünkü bu kronikleşebilen, yani insanlara yerleşmeyi seven, hayatı giderek daraltan, özgürlüğü yok eden bir hastalıktır. </st></p>
			<p><st c="13037">– Doktor hanım, ben yıllardır çalıştığım ve sahibi olduğum işime bile zor gidip geliyordum. </st></p>
			<p><st c="13129">– Yaşar Bey, bundan sonrasında esas olan, korkudan korkmamayı öğrenmektir. </st><st c="13204">Bunun bir panik atak olduğu kesinleştiği zaman, bilin ki bu sizi ne öldürür ne de deli eder. </st><st c="13297">Hastalığın böyle bir gücü yoktur. </st></p>
			<p><st c="13331">– Bu kesin mi?</st></p>
			<p><st c="13345">– Evet, bedensel bir hastalık eşlik etmedikçe, insan bu hastalıktan ciddi bir zarar görmez, sadece korkutur. </st></p>
			<p><st c="13455">– Yani kuru gürültü ha?</st></p>
			<p><st c="13478">– Sizin tabirleriniz harika. </st><st c="13508">Tam olarak kuru gürültü. </st><st c="13533">Üstelik hiçbir müdahale ya da tedavi gerektirmeden kendiliğinden geçer. </st></p>
			<p><st c="13605">– Bundan da eminsiniz değil mi? </st><st c="13637">Affedersiniz doktor hanım, yine saçma sapan konuşuyorum. </st><st c="13694">Emin olmasanız böyle söylemezsiniz tabii. </st><st c="13736">Bu hastalık insanı o kadar korkutuyor ki. </st></p>
			<p><st c="13778">– İşte hastalık esas gücünü bu yoğun korku duygusundan alıyor. </st><st c="13841">Objesiz korku denir buna. </st><st c="13867">Yani ortada korkacak bir şey yokken, kendiliğinden geliveren, hiçbir şeye bağlanamadığı için de, kişiye doğrudan ölümü hatırlatan berbat bir duygu. </st></p>
			<p><st c="14015">– Peki, bununla nasıl başa çıkacağız?</st></p>
			<p><st c="14052">– Başa çıkmamız gerekmiyor, sadece ikiye katlamayın yeter. </st><st c="14112">Yani korkmaktan korkmayın. </st><st c="14139">Bunun bir panik atak olduğunu, kısa bir süre sonra size hiç zarar vermeden geçip gideceğini bilin ve bekleyin. </st></p>
			<p><st c="14250">– İşte bunu yapamıyorum. </st><st c="14275">Daha gelmeden gelecek diye korkuyorum. </st><st c="14314">Hele bir de yola çıktığını hissedersem elim ayağım birbirine dolaşıyor, çocuktan beter oluyorum. </st><st c="14411">O anda gözüm hiçbir şey görmüyor. </st><st c="14445">Kendimi hemen bir hastaneye atmak istiyorum. </st></p>
			<p><st c="14490">– Halbuki hiçbir şey yapmanıza gerek yok. </st><st c="14532">Biraz bekleyebilseniz, zaten o kendiliğinden geçecek. </st><st c="14586">Bir top düşünün. </st><st c="14603">Bu topu hızla havaya doğru atsak, belli bir yüksekliğe kadar çıkar ve sonra kendiliğinden tekrar yere düşer. </st><st c="14712">Panik atak işte böyle bir şeydir. </st><st c="14746">Önce giderek yükselir, korku duygusu dayanılmayacak boyutlara ulaştığında tekrar aynı hızla geriler ve kaybolur. </st><st c="14859">Örneğin, siz bunu sadece nabzınızı sayarak bile izleyebilirsiniz. </st></p>
			<p><st c="14925">– Nabzım yani kalbim çok hızlı atıyor o zaman. </st></p>
			<p><st c="14972">– Evet, nabız da tansiyon da önce giderek yükselir, sonra da kendiliğinden hepsi birden normale döner. </st></p>
			<p><st c="15075">– Ve ben hemen tuvalete koşarım. </st></p>
			<p><st c="15108">– Evet, çünkü vücut duruma el koymuş, böbrekler her zamankinden daha fazla çalışarak tansiyonu normale çekmiştir. </st><st c="15222">Zaten tuvalet ihtiyacınız başlamışsa bilin ki panik atak sizi terk ediyor. </st></p>
			<p><st c="15297">– Doğru ya, tuvalete gittikten sonra rahatlama başlıyor. </st><st c="15354">Demek önce yükselir sonra kendiliğinden düşer ve hiç tedavi gerektirmeden her şey normale geri döner. </st><st c="15456">Peki, ben şimdi yine böyle olursam hemen hastaneye koşmayayım mı?</st></p>
			<p><st c="15521">– Bunu size kesinlikle yasaklıyorum, çünkü gerçekten buna gerek yok. </st><st c="15591">Hastalığın ilacı elinizde. </st><st c="15618">İstediğiniz zaman bir doz fazla alabilirsiniz. </st><st c="15665">Yani siz hastaneyi yanınızda taşıyorsunuz. </st></p>
			<p><st c="15708">– Bakın ilaç cebimde. </st><st c="15730">Orada duruyor mu diye sürekli kontrol ediyorum. </st></p>
			<p><st c="15778">– Bir süre sonra ilacı almayı da, cebinizde taşımayı da unutmaya başlayacaksınız. </st><st c="15860">İşte o zaman hastalığı yendiniz demektir. </st></p>
			<p><st c="15902">– Şimdilik böyle bir ihtimal hiç yok. </st><st c="15940">Her şeyi unutabilirim ama ilacı asla... </st></p>
			<p><st c="15980">– Zaten şu sıralar ilaçlarınızı unutmanızı hiç istemiyorum. </st><st c="16040">Hepsini çok düzenli kullanacaksınız, ama ilaç tedavisine ne zaman son vereceğimiz en az altı ay sonra belli olacak. </st></p>
			<p><st c="16156">– Yani ben en az altı ay ilaç kullanacağım.</st></p>
			<p><st c="16199">– Evet, bu kesin. </st><st c="16218">İlaç bırakmak ya da unutmak ancak ondan sonra mümkün. </st></p>
			<p><st c="16272">– Sizce ben ne zaman kurtulabilirim bunlardan, bir tahmininiz var mı?</st></p>
			<p><st c="16341">– Bunu kesin olarak bilemem ama dokuz ay bir yıl arasında bu iş biter. </st></p>
			<p><st c="16413">– Ya sonra?</st></p>
			<p><st c="16424">– Sonrasını o zaman konuşuruz. </st></p>
			<p><st c="16456">– Ne güzel, bu söylediklerinize inanamıyorum. </st><st c="16502">Ama şu anda kendimi o kadar iyi hissediyorum ki, siz ne derseniz aynen uygulayacağım. </st><st c="16588">Gerekirse yıllarca buna devam ederim, yeter ki bu illet beni bıraksın. </st></p>
			<p><st c="16659">– Korkudan korkmamayı da deneyecek misiniz?</st></p>
			<p><st c="16702">– Deneyeceğim. </st><st c="16718">Eskiden olsa bunu kesinlikle yapamazdım ama şimdi kendimi buna hazır hissediyorum. </st><st c="16801">Üstelik bu hastalığın beni öldüremeyeceğini, deli edemeyeceğini bilmek beni biraz daha cesaretlendirdi. </st><st c="16905">Zaten talimatınız üzere bir daha hastaneye gitmeyeceğim. </st></p>
			<p><st c="16962">– Anlaştık, ben size güveniyorum. </st></p>
			<p><st c="16996">– Ben de size güveniyorum. </st><st c="17023">İnsanın doktoruna güvenmesi bu hastalıkta çok önemli. </st><st c="17077">Doktor hanım, geçen gün size bir hasta göndermiştim, Adana’dan bizim Garip, hatırladınız mı?</st></p>
			<p><st c="17169">– Hatırlamaz olur muyum?</st></p>
			<p><st c="17194">– Çok ilgilenmişsiniz bizim Garip’le. </st><st c="17233">Çok teşekkür ederim size. </st><st c="17259">Farkında mısınız bilmiyorum ama, bir kadının hayatını kurtardınız. </st></p>
			<p><st c="17326">– Demek kurtarabildim, bakın işte buna çok memnun oldum. </st></p>
			<p><st c="17383">– Bizim Garip aslında karıncayı incitmez, bakmayın onun o heybetli görünüşüne. </st><st c="17462">Has adamdır ama bu kadın onu öyle bir değiştirdi ki, onu tanıyan herkes korktu. </st><st c="17542">Eğer size gelmeseydi, şimdiye kadar çoktan katil olup hapse girmişti. </st><st c="17612">Ben açık konuşmayı severim, size yollarken pek ümidimiz yoktu. </st><st c="17675">Öyle kararlıydı ki... </st><st c="17697">Bazen şu kadınları hiç anlamıyorum. </st><st c="17733">Yahu be kadın sen kanına mı susadın, baştan çıkaracak başka birini bulamadın mı? </st><st c="17814">Bu adamın hâlâ ne kadar vahşi olduğunu görmüyor musun? </st><st c="17869">Hadi ne yaptınsa yaptın, kendini o vahşi adama sevdirdin, sonra bırakıp gitmek neden?</st></p>
			<p><st c="17954">– Ama kızın yaşı çok küçükmüş, yani o da cahil. </st></p>
			<p><st c="18003">– Ne cahili doktor hanım, laf aramızda kız anasının gözü. </st><st c="18061">Hepimizi sulu götürür, susuz getirir. </st><st c="18099">Ama bir gün birinin elinde kalacak. </st><st c="18135">İyi ki o bizim Garip olmadı. </st><st c="18164">Çok namuslu, çok dürüst bir adamdır Garip. </st><st c="18207">Ne kadar saygılı olduğunu siz de gördünüz. </st><st c="18250">Efendi adamdır. </st><st c="18266">Ben ailesini de tanırım. </st><st c="18291">Hepsi de çok temiz insanlardır. </st><st c="18323">Bizim fabrikada pek çok akrabası çalışır. </st><st c="18365">Hepsi öyledir. </st><st c="18380">Önünden ne kadınlar geldi geçti Garip’in, hiçbirine yan gözle bakmadı ama bu kadın, ne yaptı etti, baştan çıkardı adamı. </st><st c="18501">Kanına susamış. </st><st c="18517">Sahi çok merak ettim, ne dediniz bu adama da, o kızı öldürmekten böyle aniden vazgeçti?</st></p>
			<p><st c="18604">– Ona saygı gösterdim, hürmet ettim, adam yerine koydum önce. </st></p>
			<p><st c="18667">– Evet, sizden nasıl memnun kalmış bir bilseniz. </st><st c="18716">Demek ona hürmet ettiniz. </st><st c="18742">Vay canına, hiç bu aklıma gelmemişti. </st><st c="18780">“Bizim söylemediğimiz neyi söyledi acaba?” diye merak ettik biz. </st><st c="18845">İnsana hürmet etmek bazen çok önemli olabiliyor demek. </st></p>
			<p><st c="18900">– Saygı ve hürmet gören insan kendini saymayı, kendine önem vermeyi öğrenir. </st></p>
			<p><st c="18977">– Benim sizden öğrenmem gereken daha çok şey var. </st><st c="19027">Size tekrar teşekkür ederim. </st><st c="19056">Yine görüşmek üzere doktor hanım, hoşça kalın. </st></p>
			<p><st c="19103">– Güle güle Yaşar Bey. </st><st c="19126">Garip Kardeş’e ve ağabeyinize benden selamlar. </st></p>
			<p><st c="19173">– Garip size kardeş olduysa artık sırtı yere gelmez. </st><st c="19226">Sizi tanımak bize onur veriyor doktor hanım.</st></p>
			<p><st c="19270">– Sağ olun Yaşar Bey, güle güle.</st></p>
		</div>
<div id="charCountTotal" value="19303"></div></body>
</html>
