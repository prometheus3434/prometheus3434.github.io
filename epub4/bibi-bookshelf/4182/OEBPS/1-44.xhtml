<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>MADALYONUN İÇİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-44" xml:lang="tr-TR">
		<div>
			<p id="_idParaDest-39"><st c="0">Biraz da Beni Tanımak İster misiniz?</st></p>
			<p><st c="37">Annem ve babam Çorum’un İskilip ilçesinde doğup büyümüşler. </st><st c="98">Bizim hayatımız hep Ankara’da geçti ama kökümüzü hiç unutmadık. </st><st c="162">İskilip, tarihi ve tabiat güzelliklerini bir arada barındıran şirin bir Anadolu kentidir. </st><st c="252">Tarihi kale ve Yivlik kayası birçok şiire ve öyküye konu olmuş, on dokuzuncu yüzyılda Avrupalı gezginlerin gravürlerine işlenmiştir. </st><st c="385">Daha sonra da ünlü sanatçı Bedri Rahmi Eyüboğlu’nun resimlerini süslemişlerdir. </st><st c="465">Şehrin evleri en az Safranbolu evleri kadar güzeldir. </st><st c="519">İnsanları sıcak, cana yakın ve konukseverdir. </st><st c="565">Hanımlarının güzelliği ve becerikliliği ise dillere destandır. </st><st c="628">Hangisinin kapısını çalsanız, çarşıdan hiçbir şey almadan size mükellef bir ziyafet sofrası hazırlar. </st><st c="730">Kendileri yemekten çok yedirmeyi, ikram etmeyi severler.</st></p>
			<p><st c="786">Babam küçük yaşta İskilip’ten ayrılmış ve devlet memuru olarak işe başlayınca, daha önceden sokakta oyun oynarken görüp pek beğendiği, iki örgü saçlı küçük kız Nezahat’i Allah’ın emriyle ailesinden istemiş ve sevgili annem henüz on beş yaşında bir çocukken Ankara’ya gelin gelmiş. </st><st c="1068">Muhtemelen yaşının çok küçük olması nedeniyle iki yıl çocuğu olmamış. </st><st c="1138">İkinci yılın sonunda annem hamile olduğundan şüphelenince, babamla birlikte, zamanın ünlü jinekologlarından birine gitmişler. </st></p>
			<p><st c="1264">Doktor hanım annemi muayene ettikten sonra, “Hamile değilsiniz, hemen ameliyat olmanız gerekiyor çünkü karnınızda ur var” demiş.</st></p>
			<p><st c="1392">Doktor hanımın bu önerisi, henüz on yedi yaşındaki annemi çok korkutmuş ve hem doktorun, hem de babamın baskılarına karşı koyup hemen ertesi gün memleketi İskilip’e, ailesinin yanına gelmiş. </st><st c="1584">Orada annemin karnı giderek büyümüş ve sonunda ben doğmuşum. </st><st c="1645">Bir yıl sonra kız kardeşim Yükselen ve dört yıl sonra da en küçüğümüz Mustafa dünyaya gelmiş.</st></p>
			<p><st c="1738">Çocukluğum sevgi dolu bir ortamda geçti. </st><st c="1780">Babam bize hiç el kaldırmadığı gibi, azarlamadı bile. </st><st c="1834">Çok temiz kalpli, yardımsever ve nazikti. </st><st c="1876">Özellikle hanımlar bayılırdı babama. </st><st c="1913">Uzun boylu, yakışıklı, sosyal bir insandı. </st><st c="1956">Lacivert takım elbiseler giyer, her sabah ayna karşısında uzun uzun kravatını bağlardı. </st><st c="2044">Annem onun gömleklerini özel olarak yıkar ve ütülerdi; pantolonlarındaki keskin çizgi hiç bozulmaz, siyah ayakkabıları en çamurlu kış günlerinde bile pırıl pırıl parlardı. </st><st c="2216">Haftada iki üç gün akşam yemeklerinde iki duble rakısını içer, o günler daha neşeli olur ve hepimizle şakalaşırdı. </st><st c="2331">Bizlere sevginin yanı sıra, küçük yaştan itibaren saygı da gösterir, onun yanında kendimizi “önemli” hissetmemizi sağlardı.</st></p>
			<p><st c="2454">Sevgili anneme gelince; onun için ne söylemeli, ne yazmalıyım acaba? </st><st c="2524">Antrenörlerin sporculara gösterdiği itina ve titizlikle yetiştirdi bizi. </st><st c="2597">Onun sözlüğünde “yapamam, beceremem” gibi sözcükler yoktur. </st><st c="2657">“İnsan isterse her koşulda her şey yapılır. </st><st c="2701">Geri çekilmek, vazgeçmek yok. </st><st c="2731">Bütün mesele, yeteri kadar isteyip istemediğinizdir. </st><st c="2784">Ağzınızın ucuyla değil, yüreğinizle istemelisiniz” derdi. </st><st c="2842">Hayata asılmayı, koşarken düşmemeyi, düşersen korkmamayı, kalkınca başını dik tutmayı öğretti bize.</st></p>
			<p><st c="2941">Okulda başarılı bir öğrenciydim ama önce canım ne istiyorsa onu yapar, kalan zamanda ders çalışırdım. </st><st c="3044">Gezmeyi tozmayı, arkadaşlarımla vakit geçirmeyi çok severdim. </st><st c="3106">Böyle olunca da genellikle ders çalışmaya çok az zaman kalır ve bu sürede ben de o kitapları âdeta yerdim. </st><st c="3213">Annem, nasıl olsa iki arada bir derede çalışacağımı bildiği için, bu konuda bana hiç karışmazdı. </st><st c="3310">Hatta ertesi gün önemli bir sınavım dahi olsa, evimize misafir gelmişse önce onlarla bir süre oturmamı, gerekli ikramı yapmamı ister, ancak ondan sonra odama çekilmeme izin verirdi.</st></p>
			<p><st c="3491">TED Ankara Koleji’nde okuyordum. </st><st c="3525">O zamanlar hafif Batı müziği dinlemek moda, Türk müziği dinlemek ise demodeydi. </st><st c="3605">Ailem bunu fark edince, bizim evde her akşam Türk müziği dinlenir oldu. </st><st c="3677">Babam zaten Zeki Müren, Müzeyyen Senar, Münir Nurettin Selçuk gibi ünlü sanatçıları dinlemeye bayılırdı. </st><st c="3782">Bizi de yanına oturtur, birlikte söylerdik. </st><st c="3826">Böylece Türk müziği tutkum o zamanlar başladı. </st></p>
			<p><st c="3873">Sonra Ankara Üniversitesi Tıp Fakültesi’ne girdim. </st><st c="3924">Henüz ikinci sınıftaydım, bir gün radyodan, sınavla spiker alınacağına dair bir anons duydum. </st><st c="4018">Babam düzgün konuşmanın bir sanat olduğunu söylerdi. </st><st c="4071">Şansımı denemeye karar verip sınava girdim, kazandım. </st><st c="4125">TRT, bize uzun bir eğitim verdi ve önce radyoda, daha sonra da yeni kurulan TRT televizyonunda spiker olarak çalışmaya başladım. </st><st c="4254">Yayınlar akşam altıda başlar, on ikide biterdi. </st><st c="4302">Ben sabah okula gider, akşamüstü koşarak televizyona yetişirdim. </st><st c="4367">Dersler çok ağırdı. </st><st c="4387">Çoğu dersin öğrenciye uygun kitabı bile yoktu. </st><st c="4434">Ya derste hocanın anlattıklarından not tutardık ya da saman kâğıda basılı teksir dağıtılırdı. </st><st c="4528">Benim ders çalışmak için zamanım çok azdı. </st><st c="4571">Televizyonda yayınların hemen tamamı canlıydı, yani o anda stüdyoda yapılırdı. </st><st c="4650">Ben hem anons spikeri, hem her şey spikeriydim. </st><st c="4698">Yani eğitim programlarından müzik ve eğlence programlarına kadar her tür programı ben sunardım. </st><st c="4794">Çok keyifli ve eğlenceli bir işti. </st><st c="4829">Her gün hayranı olduğum pek çok sanatçıyla tanışırdım. </st><st c="4884">Bir gün TV rejisörlerinden Erşan Başbuğ genç bir kız getirdi stüdyoya. </st><st c="4955">“Henüz on yedi yaşında ama çok güzel sesi var” dedi ve Nilüfer’i Türkiye’ye ilk kez ben sundum.</st></p>
			<p><st c="5050">Şefleri Muzaffer İlkar yönetiminde Türk müziği korosu gelirdi sık sık. </st><st c="5122">Henüz sınavı yeni kazanıp TRT’ye girmiş genç yetenekler vardı koroda. </st><st c="5192">Yine ben her birini ilk kez tanıttım seyircilere. </st><st c="5242">Kimler mi vardı koroda? </st><st c="5266">Muazzez Abacı, Seçil Heper, Samime Sanay, Ela Altın, Hülya Sözer ve isimlerini sayamadığım daha pek çok sanatçı. </st><st c="5379">Programlara Erol Evgin, Emel Sayın, Ajda Pekkan, Ahmet Özhan, Özdemir Erdoğan, Barış Manço gibi pek çok sanatçı gelirdi.</st></p>
			<p><st c="5499">Canlı yayınlar sırasında stüdyoda fareler dolaşır ya da rahmetli Zafer Cilasun haber okurken çaycı gelip masasına çay bırakır, ışıklar devrilir, kameralar bozulur, kameraların önünden birileri geçerdi. </st><st c="5702">TV çekimlerine henüz alışkın olmayan sanatçılar olmadık hatalar yapar, biz, bir avuç genç bütün bunlarla başa çıkmaya çalışırdık. </st><st c="5832">Programcılar bana çok güvenir, özellikle müzik ve eğlence programlarında elime yazılı bir metin vermeye bile üşenir, “Sen idare ediver” der geçerlerdi. </st><st c="5984">Ben tek tek sanatçılarla tanışır, kim olduklarını, ne söyleyeceklerini bizzat kendilerinden öğrenir, bunları ezberler ve sürekli bozulan kameraların önünde oradan oraya koşturur dururdum. </st><st c="6172">Bazen klasik Türk müziği güftelerini okumakta zorlanırdım. </st><st c="6231">O zaman işinin ehli saz üstatlarından biri beni stüdyonun bir kenarına çeker, ders verirdi.</st></p>
			<p><st c="6322">TRT o zamanlar spikeriyle zaten çok ilgilenir, konservatuvardan hocalar getirtir, günlerce ders verdirtir ve ardından da sınava alırdı. </st><st c="6459">Sınavlarda başarısız olanlar hemen yayından çekilir ve hep çok az sayıda spiker bütün programları üstlenmek zorunda kalırdı. </st><st c="6584">İki okulda birden okuyor gibiydim, kendime hemen hiç zamanım kalmıyordu. </st><st c="6657">Yani uzun lafın kısası, bırakın gezip tozmayı, ders bile çalışamıyordum. </st><st c="6730">TRT o zamanlar haftada dört gün yayın yapardı. </st><st c="6777">Nöbetçi olduğum akşamlar kitaplarımı da yanımda götürür, anons aralarında eğer başka bir işim yoksa kitaplarımı çıkarır, o gümbürtüde ders çalışırdım. </st><st c="6928">Bazen kendimi o kadar kaptırırdım ki, reji odasından gelen çığlıklarla aklım başıma gelir, kitaplarımı anons masasının altına gizler ve kameralara döner, konuşurdum.</st></p>
			<p><st c="7093">Pazar günleri genellikle evde olur ve o günü olabildiğince ders çalışarak geçirirdim. </st><st c="7180">Yine bir pazar günü patoloji dersine çalışmaya karar verdim. </st><st c="7241">Bu dersin de öğrenciye uygun kitabı olmadığından, derslerde saman kâğıtlara basılı teksirler dağıtılmış ve ben de bu teksirlerin her birini odamın bir köşesine atmıştım. </st><st c="7411">O gün, her biri bir yerlere fırlatılmış bu teksirleri tek tek toplamaya başladım. </st><st c="7493">Çalışma masamın yanında, yerde, üst üste dizdiğim teksirlerin boyu, bir de baktım masamın boyuna gelmiş. </st><st c="7598">Gördüğüm manzara karşısında paniğe kapıldım. </st><st c="7643">Henüz bir kere bile okumamıştım onları ve sınava on-on beş günlük bir zaman vardı. </st><st c="7726">Bu kadar kısa sürede bütün bunları öğrenmeme imkân yoktu. </st><st c="7784">Ben odamın kapısında şaşkın şaşkın masamın boyundaki dev teksir yığınına bakarken annem geldi yanıma.</st></p>
			<p><st c="7885">“Ne yapıyorsun?” dedi.</st></p>
			<p><st c="7908">Teksirleri gösterdim.</st></p>
			<p><st c="7930">“Ders çalışacaktım ama vazgeçtim, nasıl olsa bu kadar kısa sürede bunu beceremem, en iyisi yaza kalsın” dedim. </st></p>
			<p><st c="8042">Yüzüme dik dik baktı.</st></p>
			<p><st c="8063">“Beceremem ne demek? </st><st c="8085">Becerenler senden daha mı akıllı? </st><st c="8119">Sen elinden geleni yap, elinden geleni yaptığına önce sen inan, gerekirse hiç uyuma ama sakın vazgeçme. </st><st c="8223">Bir kere vazgeçersen sonra hep vazgeçersin. </st><st c="8267">Sene kaybetmen, okulu bir yıl geç bitirmen önemli değil. </st><st c="8324">Sen elinden geleni yap ki, kendi gözünden düşmeyesin” dedi.</st></p>
			<p><st c="8383">Günlerce ben de uyumadım, o da. </st><st c="8416">Bana sık sık kahve yapar, sonra da falıma bakardı.</st></p>
			<p><st c="8466">“Bak, burada görüyorum, sekiz alacaksın bu sınavdan.”</st></p>
			<p><st c="8520">Tıpkı bir antrenör gibi moral verirdi bana. </st><st c="8565">O sınavdan gerçekten de sekiz aldım. </st><st c="8602">O beni yine pencerede bekliyordu. </st><st c="8636">Geçemesem de önemli değildi artık, ben elimden geleni yapmıştım.</st></p>
			<p><st c="8700">O yaz okullar tatil olduktan sonra TRT’den yıllık iznimi alıp her yaz olduğu gibi Erdek’e ailece tatile gittik. </st><st c="8813">Bir sabah, gazetelere bakarken bir gazetenin ilavesine tam sayfa basılmış resimlerimi gördüm. </st><st c="8907">Altında da, “Televizyonun ünlü spikerlerinden Gülseren Kavas (henüz Budayıcıoğlu değildim) gittiği gece kulübünde muhabirimize şöyle dedi, böyle dedi. </st><st c="9058">Fotoğraflarda da görüldüğü gibi, o gece çok içkiliydi” vs. </st><st c="9117">yazıyordu. </st><st c="9128">Okurken bir an bayılacağımı sandım. </st><st c="9164">Üstelik muhabire TRT’yle ilgili konuşmuşum ve anlaşılacağı gibi söylediklerim hiç de hoş şeyler değil. </st><st c="9267">İnsanlar bu resimleri görünce ne diyecek ona mı yanayım, yoksa TRT’den hemen beni atacaklar ona mı yanayım? </st><st c="9375">Önce bu resimlerin nerede çekilmiş olduğunu hatırlayamadım. </st><st c="9435">Çünkü gece kulübüne filan gidecek vaktim zaten yoktu.</st></p>
			<p><st c="9488">Sonra hatırladım. </st><st c="9507">Altı yedi ay önce bir akşam TRT Arı Stüdyosu’nda Türk müziği korosunun konseri vardı ve sunucusu bendim. </st><st c="9612">Muazzez Abacı hayranı iki okul arkadaşım benden konser davetiyesi istemiş ve onlar da izlemişti bu konseri. </st><st c="9720">Yayın bitiminde korodaki sanatçılar bir gece kulübüne gidiyorlardı, beni de davet ettiler. </st><st c="9811">Ben gitmek istemediğimden değil, ertesi gün erken kalkmak zorunda olduğumdan, her zamanki gibi bu daveti de reddetmiştim, ancak Muazzez Abacı’ya hayran iki erkek arkadaşımın ısrarlarıyla o gece daveti kabul ettim ve hep birlikte gece kulübüne gittik. </st><st c="10062">Bir süre biz üç arkadaş birlikte oturduk, onlar çok beğendikleri sanatçıları yakından gördüler, ancak sabah derslere yetişmemiz gerektiğinden yarım saat sonra oradan çıktık ve evlerimize geldik. </st><st c="10257">Demek bu resimler o gece çekilmişti. </st><st c="10294">Halbuki bana bir şey soran olmamıştı. </st><st c="10332">Flaşlar patlıyordu ama o kadar sanatçı varken benim resimlerimin çekilebileceği hiç aklıma gelmemişti. </st><st c="10435">İçki meselesine gelince, yakınlarım bilir, içki içemem, bütün gece bir kadeh içki önümde durur ama bir türlü bitmez.</st></p>
			<p><st c="10551">Ben olayın şokundan henüz çıkamamıştım ki telefon çaldı, “TRT’den sizi arıyorlar” dediler.</st></p>
			<p><st c="10642">“Eyvah” dedim içimden. </st><st c="10666">Ellerim titreyerek telefonu aldım, sekreter kız, “TRT Genel Müdürü Musa Öğün Paşa arıyor” dedi. </st></p>
			<p><st c="10762">Korkum bir kat daha arttı. </st><st c="10789">Hem de genel müdürün bizzat kendisi arıyordu beni. </st><st c="10840">Demek durum tahmin ettiğimden de kötüydü. </st><st c="10882">Zor duyulur bir sesle, “Efendim?” dedim.</st></p>
			<p><st c="10922">“Gülseren, kızım, nasıl gidiyor tatil?”</st></p>
			<p><st c="10962">“Sağ olun efendim, iyi gidiyor.”</st></p>
			<p><st c="10995">“Gazeteleri okudun mu?”</st></p>
			<p><st c="11019">“Maalesef okudum efendim, çok üzgünüm, ne diyeceğimi bilemiyorum.”</st></p>
			<p><st c="11086">“Bir şey deme. </st><st c="11102">Üzülmeyesin diye ben bizzat arıyorum. </st><st c="11140">Olay hukuk müşavirliğimize intikal etti. </st><st c="11181">Onlar gerekeni yapacaklar. </st><st c="11208">Maddi ve manevi tazminat davası açtırıyorum. </st><st c="11253">Belki sana para bile kazandırabilirim. </st><st c="11292">Sen ilgilenme bu işlerle. </st><st c="11318">Üzülmeni gerektirecek bir şey yok. </st><st c="11353">Biz seni tanıyoruz. </st><st c="11373">Hadi iyi tatiller sana.”</st></p>
			<p><st c="11397">Önce kulaklarıma inanamadım. </st><st c="11427">Rüya mı görüyordum acaba? </st><st c="11453">Başı kötü, sonu iyi biten bir rüya. </st><st c="11489">Bir yıl önce Musa Öğün Paşa TRT’ye genel müdür olmuştu. </st><st c="11545">Kendisiyle hiç tanışmamıştım ama herkes gibi ben de hoşlanmıyordum ondan. </st><st c="11619">O gelince her şey değişmişti. </st><st c="11649">Disiplin istiyordu. </st><st c="11669">Giyimimize kuşamımıza bile karışıyordu. </st><st c="11709">Rahatımız bozulmuş, keyfimiz kaçmıştı. </st><st c="11748">İşe zamanında gelinecek, erkekler mutlaka kravat takacak, buranın resmi bir kurum olduğu unutulmayacak... </st><st c="11854">O, iş başına geldiği günden itibaren Türkiye’nin birçok yerinde yeni istasyonlar kuruluyor, teknolojik olarak her şey yenileniyor ve gelişiyordu ama bunlar bizi ilgilendirmiyordu. </st><st c="12034">“Herkesi işten atacak, kendi adamlarını getirecekmiş” diye bir söylenti kulaktan kulağa dolaşıyor, geceleri sık sık denetime geleceği söylentileri hepimizi korkutuyordu. </st><st c="12204">Genel müdür olalı bir yıl geçmesine rağmen hâlâ kimse işten atılmamıştı ama olsun, bir kere kafamızda mimlemiştik onu. </st><st c="12323">Kendisiyle hiç tanışmamıştık ama işte o kötü adam ben üzülmeyeyim diye bizzat kendisi arıyordu, sadece ekranlardan tanıdığı beni.</st></p>
			<p><st c="12452">Bu olaydan iki yıl sonra, o gece kulübüne birlikte gittiğimiz erkek arkadaşlarımdan biri olan Aydın’la evlendim. </st><st c="12566">Ben evlendikten üç ay sonra TRT benim adıma açtığı davayı kazandı. </st><st c="12633">Gazete hem tekzip yazısı yayımladı, hem de bana yüklü bir tazminat ödedi. </st><st c="12707">Bu parayla eşimle birlikte Kıbrıs’ta güzel bir tatil yaptık. </st><st c="12768">Yıllar yıllar sonra bir gün muayenehaneme yaşlı bir adam geldi. </st></p>
			<p><st c="12832">“Kızım, geceleri uyuyamıyorum, eşim sizin adınızı duymuş, onun için geldim size. </st><st c="12913">Acaba bunun bir çaresi var mı?”</st></p>
			<p><st c="12944">“Adınız neydi efendim?”</st></p>
			<p><st c="12968">“Musa Öğün.”</st></p>
			<p><st c="12981">Musa Öğün ha, benim hiç unutamadığım, kendimi hep borçlu ve minnettar hissettiğim Musa Paşa şimdi karşımda oturuyordu. </st></p>
			<p><st c="13101">“... </st><st c="13106">Demek siz Musa Paşa’sınız. </st><st c="13133">Aman Paşam, siz zahmet etmeseydiniz, ben size gelirdim. </st><st c="13189">Size ödenecek büyük bir borcum var benim. </st><st c="13231">Ben borçlu kalmayı sevmem. </st><st c="13258">Bana bu fırsatı verdiği için Ulu Tanrı’ya minnettarım.”</st></p>
			<p><st c="13313">“Anlayamadım kızım, biz sizinle tanışıyor muyuz?”</st></p>
			<p><st c="13363">“Hayır paşam, aslında hiç tanışmadık ama ben sizi hiç unutmadım. </st><st c="13429">Ben TRT’nin eski spikerlerinden Gülseren Kavas’ım. </st><st c="13480">Şimdi hatırladınız mı beni?”</st></p>
			<p><st c="13508">“Ha, şu gazetecilerin uğraştığı kız. </st><st c="13546">Hatırlamaz olur muyum ama buraya gelirken senin o kız olduğunu bilmiyordum. </st><st c="13622">Ne güzel bir tesadüf.”</st></p>
			<p><st c="13644">“Evet paşam, gerçekten çok hoş bir tesadüf. </st><st c="13689">Sizin o zaman bana sahip çıkışınızı hiç unutamadım.”</st></p>
			<p><st c="13741">“Bundan doğal ne var kızım, bir genel müdür personeline sahip çıkamıyorsa o koltukta hiç oturmasın. </st><st c="13842">Sadece sana değil, o kurumda çalışan herkese sahip çıkmak benim görevimdi zaten. </st><st c="13923">Şimdi sen beni uyutabilecek misin, onu söyle bana...”</st></p>
			<p><st c="13976">Musa Paşa’yla dostluğumuz sürdü. </st><st c="14010">Artık baba-kız gibi olduk. </st><st c="14037">Arada muayenehaneme uğrar, karşılıklı kahvelerimizi içer, eski günleri anadık. </st><st c="14116">Onunla sohbet etmek gerçekten büyük keyifti. </st><st c="14161">Uyku sorunu kalmayınca, “Ödeştik” demişti bana. </st></p>
			<p><st c="14209">Kız kardeşim Yükselen çok erken evlendi. </st><st c="14250">Ben Tıp Fakültesi son sınıfta çocuk stajı yaparken, o doğum yapmak üzere Adana’dan Ankara’ya geldi. </st><st c="14350">Okul, televizyon ve uzun süredir çok özlediğim kardeşimin bizim evde kalışı, bana ders çalışmak için hiç fırsat bırakmadı. </st><st c="14473">Sonunda üç gün süren çok sancılı bir dönemden sonra, benim sınavımdan bir gece önce yeğenim Damla dünyaya geldi. </st><st c="14586">Üç gündür hiç uyumamıştım. </st><st c="14613">Hem yorgun, hem de heyecanlıydım ve birkaç saat sonra sınava girmem gerekiyordu. </st><st c="14694">Ama maalesef bu sınava hazırlanamamıştım.</st></p>
			<p><st c="14735">“En iyisi sınava girmemek” dedim anneme.</st></p>
			<p><st c="14776">Annem, “Hemen yüzünü yıka, kendine çekidüzen ver ve geç kalmadan sınava git. </st><st c="14854">Eğer başaramazsan bunda utanılacak bir şey yok. </st><st c="14902">Bu sefer de elinden gelen bu. </st><st c="14932">Merak etme, kendi gözünden düşmezsin, ama kaçmak yok” dedi. </st></p>
			<p><st c="14992">Neredeyse sürünerek gittim sınava. </st><st c="15027">Bizim grubumuz on sekiz kişiydi. </st><st c="15060">Sınav sözlü yapılıyordu. </st><st c="15085">Öğrenciler beşer kişilik gruplar halinde içeri alınıyor ve beş hocanın karşısında ter döküyorlardı. </st><st c="15185">Herkes gergin ve heyecanlıydı. </st><st c="15216">Bende heyecan yoktu çünkü bu sınavı geçemeyeceğimi zaten biliyordum. </st><st c="15285">Bir köşeye, kaloriferin hemen yanına ilişmiş, yorgunluk ve uykusuzluktan yarı baygın, sıramın gelmesini bekliyordum. </st><st c="15402">Girenler uzun süre içeride kalıyor ve yüzleri allak bullak bir halde dışarı çıkıyorlar ve kimse geçemiyordu. </st><st c="15511">Bizim on sekiz kişilik grupta üç kız vardı. </st><st c="15555">İki Kıbrıslı kız ve bir de ben. </st><st c="15587">Kıbrıslı kızlar aynı yurtta kalır ve birlikte çalışırlardı. </st><st c="15647">Sınav öncesi yanıma oturdular ve çalıştıklarını tekrar etmeye başladılar. </st><st c="15721">Biri soruyor, öteki bülbül gibi cevap veriyordu. </st><st c="15770">Ben de uyur uyanık onları dinliyordum. </st><st c="15809">Sonunda sıra bana geldi ve beş kişi içeri girdik. </st><st c="15859">Ben sıranın en sonundayım. </st><st c="15886">Hocalar sıranın başındaki arkadaşıma ilk soruyu sordular, cevap yok. </st><st c="15955">Sonra aynı soru diğerlerine soruldu, onlardan da cevap yok. </st><st c="16015">Ancak sıra bana gelince hoca yüzüme dikkatlice bakıp “Sen televizyonda akşamları seyrettiğimiz kıza ne kadar benziyorsun, o musun yoksa?” dedi.</st></p>
			<p><st c="16158">Utana sıkıla cevap verdim:</st></p>
			<p><st c="16185">“Evet efendim.”</st></p>
			<p><st c="16201">“Yani sen hem çalışıp hem okuyorsun ha? </st><st c="16242">Yanındaki koca adamları gördün işte. </st><st c="16279">Dünyadan haberleri yok. </st><st c="16303">Söyle bakalım kızım, sen biliyor musun sorunun cevabını?”</st></p>
			<p><st c="16360">Bilmemi istiyordu. </st><st c="16380">Tam, “Bilmiyorum, iyi hazırlanamadım bu sınava” demeye hazırlanırken, hoca soruyu tekrar etti. </st><st c="16475">Ben ilk seferinde soruyu dinlememiştim bile. </st><st c="16520">Bu, biraz önce Kıbrıslı kızların birbirlerine sorduğu sorulardan biriydi ve ben cevabı çok iyi biliyordum. </st><st c="16627">Bülbül gibi anlatmaya başladım hocaya, kendim bile şaşarak. </st><st c="16687">Şaşıran sadece ben değildim. </st><st c="16716">Arkadaşlarım da şaşkın şaşkın bakıyorlardı yüzüme, çünkü bu sınava iyi hazırlanamadığımı hepsi biliyordu. </st><st c="16822">O sırada hocanın sesi çınladı odada:</st></p>
			<p><st c="16858">“Hepiniz utanmalısınız. </st><st c="16883">Kocaman adamlarsınız, bakın arkadaşınız hem çalışıyor, hem okuyor ve sizlerden çok daha iyi hazırlanmış sınava.”</st></p>
			<p><st c="16995">O zaman bende bir sıkıntı başladı. </st><st c="17031">İşin aslı hiç de öyle değildi, üstelik bundan sonraki sorulara cevap verip veremeyeceğimden de emin değildim. </st><st c="17141">“Keşke hiç cevap vermeseydim” dedim içimden. </st><st c="17186">Hocalar bu arada benimle sohbet etmeye başladılar. </st><st c="17237">Onlarla gülerek konuşuyordum ama içim kan ağlıyordu. </st><st c="17290">Derken yeni sorular geldi ve ben, neredeyse tüm bilmem gerekenleri oracıkta uyuklarken öğreniverdiğimi fark ettim. </st><st c="17405">Hocalar elimi sıkıp beni kutlayarak uğurladılar sınavdan. </st><st c="17463">Dışarı çıkmaz koşmaya başladım. </st><st c="17495">Bir an önce oradan uzaklaşmam gerekiyordu çünkü bu sınavı geçemeyen arkadaşlarıma (eşim Aydın da dahil) bunları anlatmam zor olacaktı.</st></p>
			<p><st c="17629">Annem evde beni bekliyordu. </st><st c="17658">Olanları ona büyük bir coşku ve heyecanla anlattım.</st></p>
			<p><st c="17709">“Ne şans, değil mi anne?”</st></p>
			<p><st c="17735">“Ne şansı kızım, bu sınavı geçmek en çok senin hakkındı. </st><st c="17793">Kaç gündür hiç uyumadığının farkında mısın? </st><st c="17837">Sen elinden geleni yaptın, orada uyuklarken bile beynini öğrenmeye açık tuttun. </st><st c="17917">Vazgeçmedin ve bunun sonucu aldın. </st><st c="17952">Hadi şimdi uyu artık, iyi bir uykuyu hak ettin.”</st></p>
			<p><st c="18000">Ne tatlı uykulardı onlar ve ne tatlı kadındır benim annem...</st></p>
			<p><st c="18061">Tıp Fakültesi’nden mezun olduktan sonra sınıf arkadaşım Aydın’la evlendim. </st><st c="18137">Aydın’la yıllarca gerçekten sadece arkadaşlık ettik. </st><st c="18190">Çok yakışıklı bir adam olduğundan, kızlar hiç peşini bırakmazdı. </st><st c="18255">Okul bitince ne olduğunu anlayamadan evlendik. </st><st c="18302">Zaten yıllardır arkadaş olduğumuzdan birbirimizi çok iyi tanıyorduk. </st></p>
			<p><st c="18371">O yıl Hacettepe Üniversitesi Tıp Fakültesi Psikiyatri Bölümü’nde ihtisasa başladım ve yıllarca çok severek çalıştığım TRT’den ayrıldım. </st><st c="18507">Dört yıl sonra uzman oldum ve üniversitede öğretim görevlisi olarak çalışmaya devam ettim. </st><st c="18598">Bu arada psikiyatri eğitimimde bana çok emek veren sevgili hocalarım Prof. </st><st c="18673">Dr. </st><st c="18677">Leyla Zileli ve Prof. </st><st c="18699">Dr. </st><st c="18703">Orhan Öztürk’e teşekkürlerimi sunmak isterim.</st></p>
			<p><st c="18748">Size mesleğe ilk başladığım yıllara ait bir anımı nakletmek istiyorum. </st><st c="18820">Ben o zamanlar üniversitede asistandım. </st><st c="18860">Sevgili babam akciğer kanseri teşhisiyle, hastanenin bir başka bölümünde yatıyordu. </st><st c="18944">Her fırsatta babamın yanına gidiyor ve her seferinde biraz daha yıkılmış olarak kendi bölümüme dönüyordum. </st><st c="19051">Biliyordum, babam ölüyordu. </st><st c="19079">Henüz elli yedi yaşındaydı ve kadere boyun eğmekten başka çare kalmamıştı. </st><st c="19154">Ben ailenin ilk çocuğuydum ve doktordum. </st><st c="19195">Tüm yakınlarım benim gözlerimde bir umut ışığı arıyordu... </st><st c="19254">Ben ise henüz çok gençtim ve çaresizlik içinde kıvranıyor, bu acıya dayanamıyordum.</st></p>
			<p><st c="19337">Yine bir gün babamın yanına çıktım. </st><st c="19374">Durumu giderek kötüleşiyordu. </st><st c="19404">Hiç şikâyet etmeden bana gülümsüyordu babam. </st><st c="19449">Bir süre öylece el ele, hiç konuşmadan oturduk ve sonra yeniden kendi bölümüme döndüm. </st><st c="19536">Hastalarım beni bekliyordu. </st><st c="19564">Benim işim insanlara ümit vermekti ama o gün verecek hiçbir şeyim yoktu. </st><st c="19637">Masamın başına oturdum, gözlerimdeki yaşı sildim, derken yaşlı bir hanım girdi içeri. </st><st c="19723">Dosyasını açtım, daha önceki bilgilere şöyle bir göz attıktan sonra sordum:</st></p>
			<p><st c="19798">“Buyurun efendim, sizi dinliyorum, neyiniz var?”</st></p>
			<p><st c="19847">Yaşlı kadın bana baktı, ben ona baktım, bir süre ikimiz de konuşmadık. </st><st c="19919">Sonra, “Önce istersen sen anlat kızım, benimki o kadar önemli değil, senin neyin var?” dedi.</st></p>
			<p><st c="20011">Ağlamaya başladım. </st><st c="20031">O zamana kadar hep içim yanmış, bazen gözlerim dolmuş ama hiç doyasıya ağlamamıştım. </st><st c="20116">Çünkü ben güya güçlü bir kadındım ve hep güçlü görünen bu kadının halini hatırını sormak en yakınlarımın bile aklına gelmemişti. </st><st c="20245">O gün psikiyatri polikliniğinin muayene odasında roller değişmiş, yaşlı teyze beni dinlemeye başlamıştı. </st><st c="20350">Bana o kadar yakın ve şefkatli davranıyordu ki, duygularını, acılarını kimselere açamayan ben, bülbül kesilmiş, hem ağlıyor hem anlatıyordum. </st><st c="20492">O da başladı ağlamaya. </st><st c="20515">Sonra o yumuşak ve sevgi dolu sesiyle uzun uzun konuştu benimle. </st><st c="20580">Rahatlamış, hafiflemiştim. </st><st c="20607">Yozgatlı teyze bana sarıldıktan sonra bir başka güne randevu alıp gitti. </st><st c="20680">Ertesi gün babamı kaybettim ama artık acıya daha dayanıklıydım. </st><st c="20744">Yozgatlı teyzeden çok şey öğrenmiştim. </st><st c="20783">Okuma yazması bile yoktu ama insandı o. </st><st c="20823">Fark eden ve hisseden, içi sevgi dolu bir insan. </st><st c="20872">Bana iyi bir ruh doktorunun nasıl olması gerektiğini öğretti. </st><st c="20934">Hiç unutmadım onu. </st><st c="20953">Şimdi eğer hastalarım beni seviyor, sayıyor ve güveniyorsa, hiç konuşmayan bile benimle saatlerce en gizli sırlarını paylaşabiliyorsa, bunda onun payı çoktur.</st></p>
			<p><st c="21111">Daha sonra üniversiteden ayrıldım ve serbest çalışmaya başladım. </st><st c="21177">Doktor olabilmenin birinci kuralı insanı sevmektir. </st><st c="21229">Ben insanı sadece sevmiyorum, ona hayranım. </st><st c="21273">Yeni bir insan tanımak, yeni bir şeyler keşfetmek gibidir benim için. </st><st c="21343">O renksiz, sıradan gibi görünen nice insanlarda ne renkler, ne derinlikler bulabilmişimdir.</st></p>
			<p><st c="21434">Yine bir gün muayenehaneme yaşlı bir hanım geldi. </st><st c="21485">Adını ve mesleğini söyleyince hemen hatırladım onu. </st><st c="21537">İşte yıllar önce anneme, “Hamile değilsiniz, karnınızda ur var, bu uru hemen almalıyız” diyen doktor hanımdı karşımda oturan. </st><st c="21663">“Annem yıllar önce sizin hastanızmış” dedim, anneme selamlarını söyledi. </st><st c="21736">“Siz beni neredeyse ur diye alacakmışsınız” demedim ona. </st><st c="21793">Ölene kadar zaman zaman bana gelmeye devam etti. </st><st c="21842">Hepimiz insanız, hata yapabiliriz. </st><st c="21877">Kendisini tanıdıkça hayran oldum bu yaşlı doktor hanıma. </st><st c="21934">Sonra kızlarıyla tanıştık. </st><st c="21961">Mükemmel yetiştirilmiş iki hanım. </st><st c="21995">Şimdi küçük kızı en yakın arkadaşlarımdan biri. </st></p>
			<p><st c="22043">Benim de iki çocuğum var. </st><st c="22069">Yağmur ve Hasan. </st><st c="22086">Her ikisi de Bilkent Üniversitesi’nden mezun oldu. </st><st c="22137">Bana göre Yağmur dünyanın en güzel kızı, o bir prenses. </st><st c="22193">2000 yılında ailemize yeni bir üye daha katıldı, Yağmur’un kızı Zeynep Su. </st><st c="22268">Ailemizin küçük prensesi.</st></p>
			<p><st c="22293">Hasan’a gelince; yıllar önce henüz okula yeni başlamış, TED Koleji birinci sınıf öğrencisi. </st><st c="22386">Ben de o yıllarda TV’de on beş günde bir yayınlanan “İnsan ve Dünyası” adlı bir program yapıyorum ve o haftanın konusu “okuldan kaçan çocuklar”dı. </st><st c="22533">Programın yayınlandığı akşam Hasan’ın öğretmeni aradı:</st></p>
			<p><st c="22587">“TV’de sizin programı seyrediyordum, aklıma geldi. </st><st c="22639">Hasan bugün yine okuldan kaçtı, haberiniz olsun.”</st></p>
			<p><st c="22688">Öğretmen programı seyrederken çok gülmüştür herhalde.</st></p>
			<p><st c="22742">Sınırlarını tanımlayamadığımız bu koskoca evrende var olan onca güzellikler ve mucizeleri görebilen, merak eden, fark eden ve anlayan tek canlı insandır. </st><st c="22897">Biz insanlar olmasaydık, her şey ne kadar anlamsız olurdu hiç düşündünüz mü? </st><st c="22974">İşte bu yüzden ben insanı hep çok güzel ve ilginç bulmuşumdur. </st><st c="23037">İnsan olarak dünyaya gelmenin ve yaşamanın değerini fark edemeyenlere ise her zaman şaşarım. </st><st c="23130">Hem insan denen bu muhteşem varlığa bu kadar hayranlık duyup hem de işin bu çok sevdiğin varlığı tanımak, araştırmak, anlamak ve ona yardım edebilmek olunca bu mesleğin tadına doyum olmuyor. </st></p>
			<p><st c="23321">Muayenehaneye gelen insanlar doktoru hep zinde, güler yüzlü, sağlıklı görmek ister ve yakın ilgi bekler. </st><st c="23426">Doktorun derdi ya da sorunu olmamalıdır. </st><st c="23467">Ben otuz dokuz ateşle o masada oturduğumu, dişimde inanılmaz ağrılar varken gülebildiğimi, eşim geçirdiği kalp krizi nedeniyle hastanede yatarken, önceden randevu alıp çok uzaklardan gelen hastalara içim titreyerek baktığım günleri bilirim. </st><st c="23708">Kimse beni zorlamıyor ama kendi koyduğum kurallarım var. </st><st c="23765">İşimi hafife alamam. </st><st c="23786">İnsanlara verdiğim sözü tutmalıyım.</st></p>
			<p><st c="23821">Bazen sahne sanatçısı gibi hissederim kendimi. </st><st c="23869">Seyircilerin huzuruna çıkan bir sanatçı sahneye nasıl hazırlanıyorsa, ben de aynı titizlikle hazırlanır ve öyle çıkarım hastalarımın karşısına. </st><st c="24013">O nedenle haftanın belli günlerinde çalışmam. </st><st c="24059">Her gün bu yoğunlukta çalışırsam hem performansım düşer, hem de kendime ayıracak hiç zamanım kalmadığından hastalara ilgim azalır. </st><st c="24190">O masaya oturduğum andan itibaren kendi dünyamla ve sorunlarımla ilişkim kesilir. </st><st c="24272">Hasta olmaya bile hakkım yoktur artık. </st><st c="24311">Sabah on birde girdiğim o odadan, akşam geç saatlere kadar çıkamam. </st><st c="24379">İnsanların biri girer, biri çıkar. </st><st c="24414">Heyecanlı, ilginç, çoğu zaman da hüzünlü bir film seyrediyor gibi hissederim kendimi. </st><st c="24500">Ya da ünlü ressamların birbirinden çarpıcı sergilerini gezerim onlarla. </st><st c="24572">İç dünyalarından yükselen nice senfoniler, semailer, türküler, şiirler, ilahiler dinletirler bana. </st><st c="24671">Ben yıllardır bu güzellikleri dinlemeye doyamadım.</st></p>
			<p><st c="24721">Çalışma yaşamım boyunca deneyimlerimi oluşturan binlerce hayat hikâyesi var. </st><st c="24799">Bunların içinden yazmak üzere hangilerini seçeceğime karar vermek pek kolay olmadı. </st><st c="24883">Bence herkesin hayatı başlı başına bir roman zaten. </st><st c="24935">Bu kitapta, insanların iç dünyalarının en gizli kalmış köşelerinde, en sevdiklerine ve en yakınlarına bile söylemeye cesaret edemedikleri olayların arasında sizlerle birlikte bir gezinti yaptık. </st><st c="25130">İnsan denen muhteşem varlığın yine kendisi gibi muhteşem iç dünyasının kapağını aralayıp içindekilere birlikte baktık. </st><st c="25249">Gönüllerinin, yüreklerinin derinliklerindeki gizli kalmış sırları, kısaca “madalyonu” açtım ve içini gösterdim sizlere. </st><st c="25369">Eğer beğenirseniz, bu hayat hikâyelerinden örnekler vermeye devam edeceğim.</st></p>
			<p><st c="25444">Ve son olarak bu kitabın oluşmasında desteklerini esirgemeyen, beni her zaman yüreklendiren, yazdıklarımı zaman ayırıp okuyan, yaşamlarında bana özel bir yer veren çok sevgili hastalarıma içten teşekkürlerimi sunuyorum.</st></p>
			<p><st c="25664">Bu kitabın bir politik mesajı varsa, o da sevgi ve hoşgörü çağrısıdır.</st></p>
			<p><st c="25735">Bir kez gönül yıktın ise</st></p>
			<p><st c="25760">Bu kıldığın namaz değil</st></p>
			<p><st c="25784">Yetmiş iki millet dahi</st></p>
			<p><st c="25807">Elin yüzün yumaz değil</st></p>
			<p><st c="25830">Bir gönülü yaptın ise</st></p>
			<p><st c="25852">Er eteğin tuttun ise</st></p>
			<p><st c="25873">Bir kez hayır ettin ise</st></p>
			<p><st c="25897">Binde bir ise az değil.</st></p>
			<p><st c="25921">Yunus Emre</st></p>
		</div>
<div id="charCountTotal" value="25932"></div></body>
</html>
