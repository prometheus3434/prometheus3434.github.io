<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>MADALYONUN İÇİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-37" xml:lang="tr-TR">
		<div>
			<p id="_idParaDest-32"><st c="0">Çöp Apartman – 9</st></p>
			<p><st c="17">Son görüşmemizden üç gün sonra Safiye ve Gülben, hastaneye babalarını ziyarete gittiler. </st><st c="107">Bundan iki üç gün sonra da babaları öldü. </st><st c="149">Bu arada kızlarla sık sık telefonda görüştük. </st><st c="195">Babalarını kaybetmek her birini ayrı ayrı çok üzdü; günlerce, haftalarca ağladılar. </st><st c="279">Ancak bütün bunlara rağmen hiçbiri tedaviyi aksatmadı ve ilaçlarını düzenli olarak kullandılar. </st><st c="375">Aradan üç aydan fazla bir zaman geçti ve bugün Safiye ilk kez muayenehaneme beni ziyarete geliyor. </st></p>
			<p><st c="474">– Safiye Hanım’ı içeri alabilir miyim efendim?</st></p>
			<p><st c="520">– Tabii Tuna, buyursun, bekliyorum.</st></p>
			<p><st c="556">Kapı sertçe vuruluyor ve Safiye kapıdan başını uzatıyor, elinde koca bir buket çiçek ve bir sürü paket var. </st></p>
			<p><st c="665">– Hoş geldin Safiye, seni gördüğüme çok memnun oldum. </st></p>
			<p><st c="719">– Ben de doktor hanım, aslında hiçbirimiz unutmadık sizi, en acılı günlerimizde bile sık sık kulaklarınızı çınlattık. </st><st c="837">Bunları size getirdim. </st><st c="860">Siz her şeyin en iyisine layıksınız ama çam sakızı çoban armağanı işte. </st></p>
			<p><st c="932">– Teşekkür ederim Safiye, her zamanki gibi çok naziksin. </st><st c="989">Bu ne güzel güller. </st><st c="1009">O kocaman pakette de çikolata var galiba. </st></p>
			<p><st c="1051">– Ağız tadı olsun diye getirdim. </st><st c="1084">Sizin çikolata sevdiğinizi biliyorum. </st><st c="1122">Bu da çok basit bir kazak. </st><st c="1149">Ben ördüm, beğenip giyerseniz çok mutlu olurum. </st></p>
			<p><st c="1197">– Demek sen ördün, sanki makineden çıkmış gibi, ne kadar düzgün örmüşsün. </st><st c="1271">Böyle marifetlerin olduğunu bilmiyordum. </st><st c="1312">Eline sağlık, zevkle giyerim hem de. </st></p>
			<p><st c="1349">– Güle güle giyin. </st><st c="1368">Yıllardır böyle şeyler yapmıyordum, sayenizde yeniden başladım. </st><st c="1432">Özellikle babamı kaybettiğimiz günlerde öyle iyi geldi ki. </st></p>
			<p><st c="1491">– Tekrar başınız sağ olsun Safiye. </st></p>
			<p><st c="1526">– Sizler sağ olun doktor hanım. </st><st c="1558">Hastaneye gitmekte üç gün daha gecikseymişiz, babamı göremeyecekmişiz. </st><st c="1629">Ucu ucuna yetişmişiz ona. </st><st c="1655">Üçümüzü birden başında görünce ne kadar sevindi bilseniz. </st><st c="1713">İlk kez bizimle uzun uzun konuştu. </st><st c="1748">Sanki ölmek için bizi beklemiş adamcağız. </st></p>
			<p><st c="1790">– Ne dedi size?</st></p>
			<p><st c="1805">– Bizimle hep gurur duyduğunu, annemden sonra ona çok iyi baktığımızı, bizi çok sevdiğini söyledi. </st></p>
			<p><st c="1905">– Demek sizi ne kadar çok sevdiğini sonunda söyledi. </st></p>
			<p><st c="1958">– En sonunda söyledi. </st><st c="1980">Bize tekrar tekrar teşekkür etti. </st><st c="2014">“Siz iyi kızlarsınız, kendinize iyi bakın, birbirinizi kırmayın” dedi. </st></p>
			<p><st c="2085">– Ne güzel şeyler söylemiş size. </st></p>
			<p><st c="2118">– “Ben iyi bir baba sayılmam, bunları çok daha önceden söylemem gerekirdi ama olmadı işte” dedi. </st><st c="2215">“Sıkıntıdan hasta oldunuz, biliyorum, bari bundan sonra mutlu olun” dedi bize. </st><st c="2294">Biz üç gün üst üste hastaneye gittik, zaten üçüncü gün de öldü. </st><st c="2358">Babamdan hiç beklemediğimiz şeyleri duyduk. </st><st c="2402">Önce siz, sonra da babam çok şaşırttınız bizi. </st></p>
			<p><st c="2449">– Ben de mi şaşırttım?</st></p>
			<p><st c="2471">– Tabii ya. </st><st c="2484">Sizi tanıyana kadar kimse bize böyle önem vermedi, ilgi göstermedi. </st><st c="2552">Başkası sizi saymazsa siz de kendinizi saymayı öğrenemiyorsunuz. </st><st c="2617">Siz bize kendimizi saymayı, önem vermeyi öğrettiniz. </st><st c="2670">Sonra da babam yaptı aynı şeyi. </st><st c="2702">“Şansımız değişti galiba” dedik. </st><st c="2735">Bizi iyi eden sadece kullandığımız ilaçlar değil, inanın bana. </st><st c="2798">Meğer susuz kalmış toprak gibiymişiz, çatır çatır çatlamışız. </st><st c="2860">Önce siz, sonra da babam su verdiniz bize. </st><st c="2903">Ama geç bulduk, çabuk kaybettik. </st><st c="2936">Babamdan gördüğümüz şefkat üç gün sürdü. </st><st c="2977">Olsun, insana üç gün bile yetiyor. </st><st c="3012">En azından artık, erkek olmadığımız için babamın bizden nefret etmediğini öğrendik. </st></p>
			<p><st c="3096">– Bak buna çok memnun oldum.</st></p>
			<p><st c="3124">– Babam ölünce şaşkına döndük, ne yapacağımızı şaşırdık. </st><st c="3182">Sanki şu koca dünyada yapayalnız ve sahipsiz kalıvermişiz gibi geldi bize. </st><st c="3257">Aslında bir sürü akrabamız var bizim ama hiçbiriyle yıllardır görüşmüyoruz ki. </st><st c="3336">Annem hepsinin ayağını kesmiş. </st><st c="3367">Sonradan babam da onlara yakınlık göstermeyince, koptuk hepsinden. </st><st c="3434">İlk şaşkınlığı atlatınca aklımız başımıza geldi. </st><st c="3483">“Babamız için son görevimizi en iyi şekilde yapmalıyız” dedik. </st><st c="3546">Hepimiz elimizden geleni yaptık. </st><st c="3579">Babama layık bir cenaze töreni, sonra helvası, duası, mevlidi, hiçbir şeyi eksik etmedik. </st><st c="3669">Birçok insan başsağlığına geldi. </st><st c="3702">Her birini tek tek ağırladık, sofralar kurduk, yemekler verdik. </st><st c="3766">Babamın canına değsin. </st></p>
			<p><st c="3789">– Allah kabul etsin Safiye, çok iyi etmişsiniz ama bütün bunları nasıl yapabildiğinize ben bile şaştım doğrusu. </st></p>
			<p><st c="3901">– Sadece siz mi, biz de kendimize şaştık, bunları nasıl yaptık diye ama Allah kuvvet veriyor insana. </st></p>
			<p><st c="4002">– Demek sizin eve birçok insan girdi çıktı ha?</st></p>
			<p><st c="4048">– Evet, yıllardır ilk kez bizim eve misafir geldi ve biz bundan rahatsız olmadık. </st></p>
			<p><st c="4131">– Şimdi Neriman’ın işi geldi aklıma, hani onu istemeye gelmişlerdi, şimdi senin buraya gelirken getirdiğin gibi, çiçekleri, şekerleri ellerinde, hatırladın mı?</st></p>
			<p><st c="4290">– Ah hatırlamaz olur muyum, ne gündü ama. </st><st c="4333">İnsanları neredeyse kovmaktan beter ettik. </st><st c="4376">Zaten ondan sonra sağlığımız iyice bozuldu ya. </st></p>
			<p><st c="4423">– Neden o kadar çok etkilenmiştiniz o olaydan?</st></p>
			<p><st c="4469">– O zaman neden olduğunu ben de tam bilmiyordum ama sanki hepimiz paniğe kapılmıştık, babam bile. </st><st c="4568">Sonra tutturduk kadın ellerini yıkamadı diye. </st></p>
			<p><st c="4614">– Aslında bahane arıyordunuz, değil mi?</st></p>
			<p><st c="4653">– Bahane arıyorduk. </st><st c="4674">Şimdi anlıyorum bunu. </st><st c="4696">Neriman evden gidiverecek diye ödümüz koptu ama paniğe kapılmakta haklıymışız. </st><st c="4775">Babam hastaneye yatıp da Neriman mecburen onun başında kalınca ne hale geldiğimizi gördünüz işte. </st><st c="4873">Kendimize bakamayacak hale gelmiştik. </st><st c="4911">Zavallı kız, bizim yüzümüzden hem işinden oldu, hem de bizim gibi evde kaldı. </st></p>
			<p><st c="4989">– Sahi siz evde mi kaldınız?</st></p>
			<p><st c="5017">– Kaldık ya, bu saatten sonra kim alır bizi?</st></p>
			<p><st c="5062">– Bundan öncesi için söylüyorsan haklısın, ama bundan sonrasını bilemiyorum çünkü ne kadar değiştiğinin bilmem farkında mısın?</st></p>
			<p><st c="5189">– Sağ olun doktor hanım, sadece ben değil, hepimiz çok değiştik. </st><st c="5255">Artık birbirimizle konuşuyor, dertleşiyoruz. </st><st c="5300">Cadı Safiye gitti, anne Safiye geri geldi. </st><st c="5343">Ben eskiden de evin annesiydim, yine öyle oldum. </st><st c="5392">Kızların her şeyiyle ilgileniyorum. </st><st c="5428">Evde işbölümü yaptık. </st><st c="5450">Neriman dışarı işlerine bakıyor. </st><st c="5483">Veraset işleriyle hep o uğraştı. </st><st c="5516">Bankalar, ödemeler, alışveriş onun işi. </st><st c="5556">Gülben evin genel temizliğine bakıyor. </st><st c="5595">Her sabah erkenden kalkıp bütün evi silip süpürüyor. </st></p>
			<p><st c="5648">– Her gün mü?</st></p>
			<p><st c="5661">– Evet, her gün. </st></p>
			<p><st c="5679">– Her gün bütün ev baştan aşağı yeniden silinip süpürülüyor ha?</st></p>
			<p><st c="5742">– Bu normal değil mi?</st></p>
			<p><st c="5764">– Bilmem, sizin ev her gün kirleniyor mu?</st></p>
			<p><st c="5806">– Kirleniyordur herhalde, ne de olsa toz olur. </st><st c="5854">Buraya geldiğimden beri etrafa bakıyorum. </st><st c="5896">Muayenehanenizi çok beğendim. </st><st c="5926">Hem çok temiz, hem de çok zevkli döşemişsiniz. </st></p>
			<p><st c="5973">– Beğendiğine sevindim. </st></p>
			<p><st c="5997">– Bu kadar temiz olduğuna göre, siz de burayı her gün temizletiyorsunuz sanırım. </st></p>
			<p><st c="6078">– Evet, benim çalıştığım her gün temizleniyor ama buraya akşama kadar kaç kişi gelip gidiyor biliyor musun?</st></p>
			<p><st c="6185">– Çok girip çıkan var, haklısınız. </st></p>
			<p><st c="6221">– Peki, sizin eve kimler geliyor?</st></p>
			<p><st c="6254">– Artık gelen yok, başsağlığı ziyaretleri bitti. </st></p>
			<p><st c="6304">– Ama ev kirlenmese bile her gün siliniyor. </st></p>
			<p><st c="6348">– Şimdilik evet ama bu uyarınızı kafamın bir kenarına yazıyorum. </st></p>
			<p><st c="6413">– Peki, sen ne yapıyorsun?</st></p>
			<p><st c="6439">– Ben öncelikle mutfaktan sorumluyum. </st><st c="6478">Yemek yapıyorum ve genel olarak evin disiplinini sağlıyorum. </st><st c="6539">Siz bize ilk geldiğinizde hatırlarsınız, bakımsızlıktan bir deri bir kemik kalmıştık. </st><st c="6625">Şimdi çok şükür kendimize bakıyor ve bol bol yemek yiyoruz. </st><st c="6685">Çok kilo aldık, kalori hesabı yapıyorum. </st><st c="6726">Öyle her şeyi yemek yok. </st><st c="6751">Ben önlerine ne koyarsam onu yiyorlar. </st><st c="6790">Öyle her istedikleri saatte yatıp kalkmak yok. </st><st c="6837">Belli bir saatte yatıyor ve aynı saatte kalkıyoruz. </st></p>
			<p><st c="6889">– Yani yine bütün ipleri aldın eline. </st></p>
			<p><st c="6927">– Biraz öyle galiba. </st><st c="6948">Ama kötü bir şey yapmıyorum ki... </st><st c="6982">Onların sağlığı için. </st></p>
			<p><st c="7004">– Bir dakika, bunu onlara yutturabilirsin belki ama bana da mı?</st></p>
			<p><st c="7067">– Ne yani, doğru değil mi sizce?</st></p>
			<p><st c="7100">– Elinde olsa bütün dünyayı kontrol edeceksin değil mi Safiye?</st></p>
			<p><st c="7163">– İçinizden yine bana cadı diyorsunuz değil mi?</st></p>
			<p><st c="7211">– Neden içimden diyecekmişim, sen tam bir cadısın, ayol şu kızları artık rahat bıraksan da istedikleri gibi yaşasalar. </st></p>
			<p><st c="7331">– Bırakmıyorum değil mi? </st><st c="7356">Ne bileyim, sanki bensiz yanlış yapacaklar gibi geliyor bana; haklısınız, kazık kadar kız oldular artık. </st></p>
			<p><st c="7461">– Ama sen onlara hâlâ güvenmiyorsun. </st></p>
			<p><st c="7498">– Güvenmemek değil bu, ikisinin de yanlış yapmayacaklarını çok iyi biliyorum ama hep daha iyi olsunlar istiyorum. </st></p>
			<p><st c="7612">– Ve en doğruyu da hep sen bilirsin öyle mi?</st></p>
			<p><st c="7656">– Doktor hanım, çok değiştim ben, siz bir de benim eski halimi görseydiniz. </st><st c="7733">Bu kadar sıkıştırmayın beni, böyle giderse zamanla kim bilir ne hale geleceğim. </st></p>
			<p><st c="7813">– Bak bunda haklısın, bazen çok üzerine geliyorum ama ne yapalım bırak da ben bari uğraşayım seninle. </st><st c="7915">Başka ne tür kuralları var sizin evin?</st></p>
			<p><st c="7953">– Banyo yapmanın, çamaşır yıkamanın, her şeyin bir kuralı var işte. </st></p>
			<p><st c="8022">– Çamaşırlar yine eskisi gibi mi yıkanıyor yoksa?</st></p>
			<p><st c="8071">– Yok canım, olur mu, o zamanlar zaten akşama kadar bir parçayı ancak yıkayabiliyorduk. </st><st c="8160">Şimdi herkes çamaşırını iki su yıkıyorsa, biz dört su yıkıyoruz. </st></p>
			<p><st c="8225">– Bu nasıl oluyor?</st></p>
			<p><st c="8243">– Önce leğende bir su elimizde yıkıyoruz, sonra bir saat deterjanlı suda bekletiyoruz, sonra da iki su makine yıkıyor. </st></p>
			<p><st c="8363">– Bir makine çamaşır kaç saatte yıkanabiliyor?</st></p>
			<p><st c="8409">– Çok sayılmaz, sabah başlasak, öğlene bitiyor. </st></p>
			<p><st c="8458">– Demek çok sayılmaz, bence az da sayılmaz, peki zamanla daha kısa sürede bu işlerin altından kalkabileceğinizi umuyorum. </st></p>
			<p><st c="8580">– İnşallah doktor hanım. </st></p>
			<p><st c="8605">– Haftada kaç kere banyo yapıyorsunuz?</st></p>
			<p><st c="8643">– Haftada iki gün yıkanıyoruz. </st><st c="8675">Artık kimse kimsenin başında durmuyor. </st><st c="8714">Hepimiz yalnız yıkanabiliyoruz. </st></p>
			<p><st c="8746">– Güzel, peki mutfakta işler nasıl gidiyor, fasulyeleri yine tek tek sabunluyor musun?</st></p>
			<p><st c="8832">– Hayır hayır, tek tek değil, geniş bir kabın içinde üç su yıkayıp pişiriyorum. </st></p>
			<p><st c="8913">– Yine sular idaresinden “Su saatiniz bozuk” diye geliyorlar mı?</st></p>
			<p><st c="8977">– Yok, eskisi gibi değil, bize su parası yine çok geliyor ama artık saat bozuk diye tutturmuyorlar. </st></p>
			<p><st c="9078">–  Gelelim şu çöp meselesine, onu ne yaptınız?</st></p>
			<p><st c="9123">– Ah hiç sormayın, o iş benim de çok canımı sıkıyor. </st><st c="9177">Şimdi artık çöp biriktirmiyoruz, olanı atıyoruz. </st><st c="9226">Zaten Gülben düzeldiği için eskisi kadar çok çöp birikmiyor evde ama eskileri atmayı henüz beceremedik. </st></p>
			<p><st c="9330">– Neden?</st></p>
			<p><st c="9338">– Bu işin üstesinden nasıl geleceğimizi bilemedik. </st><st c="9390">Onların içinde atılmaması gereken bir şey yoktur değil mi doktor hanım?</st></p>
			<p><st c="9461">– Safiye bu ne biçim bir soru, yıllardır torbaların içinde bekleyen o çöplerin içinde önemli ve atılmaması gereken bir şey olamaz artık. </st></p>
			<p><st c="9599">– Aslında öyle olduğunu ben de biliyorum ama bir kere daha size sorayım dedim. </st><st c="9678">Ne de olsa o zamanlar çok hastaydım ben ve iyi kontrol etmemiş olabilirim. </st></p>
			<p><st c="9753">– Sen, en hasta günlerinde bile aklını, mantığını hiç kaybetmedin ki. </st><st c="9823">Şimdi onlardan nasıl kurtulacağımızı düşünelim istersen. </st></p>
			<p><st c="9880">– Haklısınız, bir kamyon bulalım, bir gece sabaha kadar taşısın torbaları diyorum. </st><st c="9963">Ücreti neyse fazlasını öderiz. </st><st c="9994">Yanında iki de hamal getirsin. </st></p>
			<p><st c="10025">– İyi düşünmüşsün, zaten sen hep en doğrusunu düşünürsün. </st></p>
			<p><st c="10083">– Ay, dalga geçmeyin benimle ne olur. </st></p>
			<p><st c="10121">– Tamam tamam, kızları susturmuşsun, bari bırak da arada bir ben konuşayım. </st></p>
			<p><st c="10197">– Sizin söyledikleriniz hiç batmıyor bana. </st><st c="10240">Keşke herkes sizin gibi olsa. </st><st c="10270">Eh, artık gideyim, vaktim doldu galiba, dışarıda bekleyenler var. </st><st c="10336">Her şey için tekrar teşekkür ederim doktor hanım. </st></p>
			<p><st c="10386">– Güle güle Safiye, kızlara çok selam söyle. </st><st c="10431">Yine bekliyorum seni.</st></p>
			<p><st c="10452">Safiye açık yeşil gömleğinin yakasını düzelterek çıkıyor odadan. </st><st c="10518">Kıyafeti son derece zarif, üstelik biraz kilo almak daha da güzelleştirmiş onu.</st></p>
		</div>
<div id="charCountTotal" value="10597"></div></body>
</html>
