<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-17</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-17" xml:lang="tr-TR">
		<div>
			<p><br /><br /><br /></p>
			<p id="_idParaDest-15"><st c="0">ON DÖRDÜNCÜ BÖLÜM</st></p>
			<p><br /><br /><br /></p>
			<p><st c="18">Böylece, savaşmaya gittiğimiz o sonbahar günü Friedrich bizimle geldi. </st><st c="90">Öğle vakti topçu bölüğü, gümüşi pırıltılarla akan bir nehrin her iki kıyısını kaplayan, geniş bir kestane ağacı korusunun davetkâr gölgesi altında dinleniyordu. </st><st c="251">Nehir birbirine su sıçratan, kahkahalar atan askerlerle doluydu. </st><st c="316">Biz de ağaçların arasında ilerledik ve çekmekte olduğumuz toptan çözülürken tüm koruluğun, yanlarında miğferleri, çantaları ve tüfekleriyle dinlenen askerlerle dolu olduğunu gördük. </st><st c="498">Kimi sırtını ağaca verip oturmuş sigara içiyor, kimiyse sırtüstü uzanmış uyuyordu.</st></p>
			<p><st c="580">Artık alıştığımız üzere, kısa süre sonra bazıları gelip iki midilliyi sevmeye başlamışlardı; fakat bu sefer içlerinden biri Topthorn’a yaklaştı ve beğenisini açıkça belli eder şekilde bakmaya başladı. </st><st c="782">“İşte at diye buna denir,” dedi ve arkadaşını çağırdı. </st><st c="837">“Gel de şuna bir bak Karl, daha önce böylesine harika bir at görmüş müydün hiç? </st><st c="917">Başı bir Arap atının başı. </st><st c="944">Bacaklarında safkan bir İngiliz atının hızı, sırtında ve boynundaysa bir Hannover atının kuvveti görülüyor. </st><st c="1052">En iyi özellikleri bünyesinde toplamış.” Uzanıp elinin üst kısmıyla Topthorn’un burnunu okşadı.</st></p>
			<p><st c="1147">“Sen atlardan başka bir şey düşünmez misin Rudi?” diye sordu arkadaşı fazla yaklaşmadan. </st><st c="1237">“Seni üç yıldır tanıyorum ve şu hayvanlar hakkında konuşmadığın tek bir gün bile olmadı. </st><st c="1326">Çiftliğinizde onlarla birlikte büyüdüğünü biliyorum, ama yine de onlarda ne bulduğunu bir türlü anlayamıyorum. </st><st c="1437">Yeme ve içme dışında bir şey düşünemeyen, ufacık bir beyin tarafından idare edilen dört bacak, bir kafa ve bir de kuyruk işte.”</st></p>
			<p><st c="1564">“Nasıl böyle konuşabiliyorsun?” dedi Rudi. </st><st c="1608">“Şuna baksana Karl, onun ne kadar özel bir yaratık olduğunu görmüyor musun? </st><st c="1684">Bu sıradan bir at değil. </st><st c="1709">Gözlerinde soyluluk, tavırlarında bir dinginlik var. </st><st c="1762">Erkeklerin sahip olmak isteyip de olamadığı tüm özellikleri temsil etmiyor mu? </st><st c="1841">İnan bana dostum, atlar kutsal hayvanlar; hele böylesi! </st><st c="1897">Tanrı onları yaratırken iyi bir iş çıkarmış. </st><st c="1942">Bu sefil savaşın ortasında böyle bir ata rastlamak, bir hayvan pisliği yığını üzerinde bir kelebek bulmak gibi bir şey benim gözümde. </st><st c="2076">Böyle bir yaratıkla aynı evrene ait olamayız biz.”</st></p>
			<p><st c="2126">Savaş devam ettikçe, askerler de gençleşiyor gibi geliyordu bana; Rudi de buna güzel bir örnekti doğrusu. </st><st c="2233">Miğfer takmaktan terlemiş kısa saçlarının altında, Albert’ın onu son gördüğümdeki halinden daha yaşlı değildi. </st><st c="2344">Çoğu asker gibi, o da miğferini çıkardığında asker kıyafetleri giymiş bir çocuğu andırıyordu.</st></p>
			<p><st c="2437">Friedrich susuzluğumuzu gidermemiz için bizi aşağıya, nehir kıyısına götürdüğünde, Rudi ve arkadaşı da bizimle birlikte geldiler. </st><st c="2568">Topthorn yanımda suya daldırdığı başını çoğu zaman yaptığı gibi hızla sallayıp yüzümü ve boynumu ıslatarak ferahlattı, ardından da kana kana su içti. </st><st c="2718">İkimiz bir süre nehir kıyısında durup suda eğlenen askerleri izledik. </st><st c="2788">Koruluğa giden tepe oldukça eğimli ve engebeli olduğundan, Topthorn’un geri dönerken bir iki defa sendelemesini –ayakları yere benimkiler kadar sağlam basmazdı zaten– garipsemedim; zaten o da her seferinde dengesini bulup yanımda ilerlemeye devam etti. </st><st c="3041">Fakat yürüyüşünde bir ağırlık, üzerinde bir halsizlik olduğunu da fark etmiştim; attığı her bir adım için daha fazla çaba sarf etmesi gerekiyordu sanki. </st><st c="3194">Nefesi kesilmiş, hırıltılı hırıltılı solumaya başlamıştı. </st><st c="3252">Ağaçların gölgesine varmak üzereydik ki Topthorn sendeleyip dizlerinin üzerine çöktü ve öylece kaldı. </st><st c="3354">Ona kalkması için biraz zaman tanımak amacıyla bir süre durduysam da fayda etmedi. </st><st c="3437">Olduğu yerde kalmıştı ve güçlükle nefes alıyordu. </st><st c="3487">Başını kaldırıp bana baktı. </st><st c="3515">Yardım isteyen bakışlardı bunlar. </st><st c="3549">Ardından yüzünün üstüne doğru yığıldı ve yana devrilip hareketsiz kaldı. </st><st c="3622">Dili ağzından dışarı sarkmıştı; gözleriyse hâlâ bana bakıyor, ama artık beni görmüyordu. </st><st c="3711">Telaşla eğildim ve burnumun ucuyla boynunu dürterek onu kımıldatmaya, uyanmasını sağlamaya çalıştım; ama içgüdülerim bana en sevdiğim dostumu kaybettiğimi, onun artık yaşamadığını söylüyordu. </st><st c="3903">Friedrich, Topthorn’un yanına diz çökmüş, kulağını onun göğsüne dayamıştı. </st><st c="3978">Doğruldu ve çevremizi sarmış askerlere bakarak başını iki yana salladı. </st><st c="4050">“Ölmüş,” dedi usulca. </st><st c="4072">Sonra ise bir kez daha, bu sefer kızgın bir ses tonuyla yineledi: “Tanrı aşkına… Ölmüş.” Yüzünden düşen bin parçaydı. </st><st c="4190">“Neden?” diye sordu. </st><st c="4211">“Neden bu savaş, iyi ve güzel olan her şeyi yok etmek zorunda?” Elleriyle gözlerini kapattığı sırada Rudi yanına gidip onu nazikçe ayağa kaldırdı. </st></p>
			<p><st c="4358">“Elinden bir şey gelmez ihtiyar,” dedi Rudi. </st><st c="4403">“Onu geri getiremezsin. </st><st c="4427">Haydi gel.” Fakat Friedrich’in hiçbir yere ayrılmaya niyeti yoktu. </st><st c="4494">Ben de bir kez daha Topthorn’a döndüm ve artık ölümün kesinliğini bildiğim ve hatta anladığım halde, yattığı yerde onu burnumla dürtmeye devam ettim; içim büyük bir hüzünle kaplanmıştı ve tek istediğim şey, Topthorn’un yanında kalıp onu teselli etmekti. </st></p>
			<p><st c="4748">Birliğin veterineri, haberi duymuş olan subaylar ve diğer askerlerle birlikte koşarak yanımıza geldi. </st><st c="4850">Kısa bir muayeneden sonra o da Topthorn’un ölmüş olduğunu açıkladı. </st><st c="4918">“Biliyordum. </st><st c="4931">Size böyle olacağını söylemiştim,” dedi. </st><st c="4972">Kendi kendine konuşuyor gibi bir hali vardı. </st><st c="5017">“Bunu kaldıramıyorlar. </st><st c="5040">Hep görüyorum. </st><st c="5055">Az tayınla çok iş yapıyorlar ve bütün kışı açık havada geçiriyorlar. </st><st c="5124">Hep görüyorum. </st><st c="5139">Böyle bir at ancak bu kadar dayanabilirdi. </st><st c="5182">Kalbi durmuş zavallının. </st><st c="5207">Böyle vakaları gördükçe kızıyorum. </st><st c="5242">Atlara böyle davranmamalıyız; makinelerimize bile daha iyi davranıyoruz.”</st></p>
			<p><st c="5315">Bir kez daha Topthorn’un yanına diz çöken Friedrich, atın koşumlarını çözdü. </st><st c="5393">“O benim dostumdu,” dedi. </st><st c="5419">Etrafımızdaki askerler de çıt çıkarmadan duruyor, içten gelen bir saygı ve üzüntüyle Topthorn’un hareketsiz bedenine bakıyorlardı. </st><st c="5550">Ne de olsa onu uzun zamandır tanıyorlardı ve o artık hayatlarının bir parçası haline gelmişti.</st></p>
			<p><st c="5644">Bizler bu şekilde yamaçta sessizce durduğumuz sırada, bir top mermisinin ıslığını duydum; hemen sonrasında da nehirde büyük bir patlama... </st><st c="5784">Koruluk, çığlık atan ve sağa sola koşuşturan askerlerle birden canlanmış, dört bir yana mermiler düşmeye başlamıştı. </st><st c="5901">Nehirdeki askerler yarı çıplak bir halde, çığlıklar atarak ağaçlara doğru koştular; fakat bombardıman da onları takip ediyor gibiydi. </st><st c="6035">Ağaçlar devrilmeye, atlar ve askerler de bizim durmakta olduğumuz yamacın tepesine doğru var güçleriyle koşmaya başlamıştı. </st><st c="6159">İlk başta ben de onlarla birlikte koşarak bombardımandan kaçmayı düşündüm; fakat Topthorn’un cansız bedeni ayaklarımın dibinde yatıyordu ve onu terk edemezdim. </st><st c="6319">Friedrich var gücüyle beni çekmeye, tepenin diğer tarafına götürmeye çalışıyor, yaşamak istiyorsam onunla gitmem gerektiğini söylüyordu bağıra çağıra; ama bir at kımıldamak istemezse hiçbir insan onu yerinden kımıldatamazdı. </st><st c="6544">Ben de gitmek istemiyordum işte. </st><st c="6577">Bombardımanın şiddetlendiğini ve arkadaşlarının birer birer tepeyi aşıp gözden kaybolduğunu gören Friedrich, dizginlerimi elinden atıp kaçmaya başladı. </st><st c="6729">Ama çok ağır hareket ediyordu ve geç kalmıştı. </st><st c="6776">Tepeye hiçbir zaman ulaşamadı. </st><st c="6807">Topthorn’dan birkaç adım uzakta isabet aldı ve geriye doğru yuvarlana yuvarlana onun yanına kadar gelip hareketsiz kaldı. </st><st c="6929">Birliğimi son gördüğümde, topu tepeye çıkarmaya çalışan iki midillinin beyaza kaçan yeleleri savruluyor; topçulardan bazıları can havliyle atların dizginlerini çekerken, bazıları da topu arkadan itmeye çalışıyordu.</st></p>
		</div>
	<div id="charCountTotal" value="7143"></div></body>
</html>
