<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-14</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-14" xml:lang="tr-TR">
		<div>
			<p><br /><br /><br /></p>
			<p id="_idParaDest-12"><st c="0">ON BİRİNCİ BÖLÜM</st></p>
			<p><br /><br /><br /></p>
			<p><st c="17">Ve en azından bir süre boyunca her şey yolunda gidecekti, çünkü o bahar, savaş birden bizden uzaklaşmıştı. </st><st c="125">Sona ermediğini biliyorduk çünkü silahların gümbürtüleri uzaktan da olsa hâlâ duyuluyor, arada sırada çiftlikten birlikler geçip savaş hattına doğru ilerliyordu; ama yaralıların sayısı azalmıştı ve bu yüzden arabayı siperlere gitgide daha seyrek götürüp getiriyorduk. </st><st c="393">Çoğu günler Topthorn’la zamanımızın büyük bir kısmını göletin kenarındaki çayırda otlayarak geçiriyorduk. </st><st c="499">Fakat akşamüstleri hâlâ soğuk oluyor, kimi zaman hava ayaz yapıyordu; bu yüzden de Emilie hava kararmadan önce gelip bizi içeriye alıyordu. </st><st c="639">Dizginlerimizi tutmasına bile gerek kalmıyordu. </st><st c="687">O çağırdığında arkasından gidiyorduk.</st></p>
			<p><st c="724">Emilie geçirdiği hastalık yüzünden hâlâ güçsüzdü ve ahırda bizimle ilgilenirken sürekli öksürüyordu. </st><st c="826">Artık arada sırada üzerime çıkıyordu; ben de bahçede ağır adımlarla onu gezdiriyor, çayıra götürüyordum. </st><st c="931">Topthorn da hemen arkamızdan bizi takip ediyordu. </st><st c="981">Bana ne dizgin, ne eyer, ne gem, ne mahmuz takıyor, üzerimde bir biniciden çok, bir arkadaş gibi oturuyordu. </st><st c="1090">Topthorn benden uzun ve iri olduğundan, ona zor biniyor, hele inerken iyice zorlanıyordu. </st><st c="1180">Bazen beni Topthorn’un üzerine çıkmak için bir basamak olarak kullanıyordu, ama bu onun için oldukça zorlu bir manevraydı ve birçok kez yere kapaklanmasına yol açmıştı.</st></p>
			<p><st c="1348">Neyse ki Topthorn’la aramızda hiç kıskançlık yoktu. </st><st c="1401">Arkamızdan gelmekten ve Emilie dilediği zaman onu sırtına almaktan son derece hoşnuttu. </st><st c="1489">Bir akşamüstü çayırda taze yaz güneşinin sıcağından korunmak için bir kestane ağacının gölgesine sığındığımız sırada, savaş hattından gelen bir kamyon konvoyunun gürültüsünü duyduk. </st><st c="1671">Çiftliğin kapısına doğru yaklaşıp bize seslendiklerinde, onların sahra hastanesindeki sıhhiye erleri, hasta bakıcılar ve doktorlar olduklarını gördük. </st><st c="1822">Konvoy bahçeye varıp durduğunda, biz de göletin yanındaki kapıya doğru dörtnala koşup olan biteni izlemeye koyulduk. </st><st c="1939">Emilie’nin büyükbabasıyla doktor, derin bir sohbete dalmışlardı. </st><st c="2004">O sırada aniden etrafımız çok iyi tanıdığımız sıhhiye erleriyle çevrildi. </st><st c="2078">Çite tırmanmışlar, büyük bir sevgi gösterisinde bulunarak sırtımızı ve gövdemizi okşamaya başlamışlardı. </st><st c="2183">Coşkulu, ama aynı zamanda da üzgündüler. </st><st c="2224">O sırada Emilie çığlık çığlığa bize doğru koşmaya başladı.</st></p>
			<p><st c="2282">“Biliyordum!” diyordu. </st><st c="2306">“Böyle bir şeyin olacağını biliyordum. </st><st c="2345">Bunun için dua etmiştim ve oldu işte. </st><st c="2383">Artık arabayı çekmeniz gerekmiyormuş. </st><st c="2421">Hastaneyi vadinin diğer tarafına taşıyorlar. </st><st c="2466">Orada büyük bir çatışma varmış ve bu yüzden buradan ayrılıyorlar, ama sizi yanlarında götürmeyecekler. </st><st c="2569">İyi kalpli doktor, büyükbabama ikinizin de burada kalıp çiftlikte çalışabileceğini söyledi; kullandıkları at arabası ve kış boyunca size baktığımız sırada kullandığımız yemlere karşılık bir tür ödemeymiş bu. </st><st c="2777">Ordunun size yeniden ihtiyacı olana dek burada kalabilirmişsiniz. </st><st c="2843">Size bir daha ihtiyaçları olmayacak, bundan eminim; hem olursa da sizi saklayacağım. </st><st c="2928">Sizi götürmelerine izin vermeyeceğiz, öyle değil mi büyükbaba? </st><st c="2991">Bu mümkün değil!”</st></p>
			<p><st c="3008">Böylece, uzun ve duygusal vedalaşmalardan sonra konvoy yeniden hareket etti. </st><st c="3086">Biz de Emilie ve büyükbabasıyla birlikte kendi başımıza huzur içinde yaşamaya başladık. </st><st c="3174">Bu huzurlu günler harika geçecek, ama fazla uzun ömürlü olmayacaktı.</st></p>
			<p><st c="3242">Yeniden bir çiftlik atı olmak beni çok sevindirmişti. </st><st c="3297">Hemen ertesi gün Topthorn’la buğday biçmeye koyulduk. </st><st c="3351">Tarlada geçen o uzun ilk günün sonunda Emilie, büyükbabasının bizi çok çalıştırdığından şikâyetçi olunca, büyükbabası ellerini onun omuzlarına koyarak, “Mantıksız konuşuyorsun Emilie,” dedi. </st><st c="3542">“Onlar çalışmayı seviyorlar. </st><st c="3571">Buna ihtiyaçları var. </st><st c="3593">Ayrıca, eskiden nasıl yaşıyorsak öyle yaşamaya devam etmekten başka çaremiz yok. </st><st c="3674">Askerler gitti; eğer savaş yokmuş gibi davranabilir ve buna inanırsak belki de gerçekten yok olur ve bir daha geri gelmez. </st><st c="3797">Hep nasıl yaşadıysak öyle yaşamalı; buğdayımızı biçip, elmalarımızı toplayıp, toprağımızı sürmeliyiz. </st><st c="3899">Yarın hiç gelmeyecekmiş gibi yaşayamayız. </st><st c="3941">Hayatımıza devam edebilmemiz için karnımızın doyması gerekiyor ve yiyeceğimizi topraktan alıyoruz. </st><st c="4040">Yaşamak istiyorsak toprağı işlemeliyiz ve bu ikisi de bizimle birlikte çalışmalı. </st><st c="4122">Onlar için bir külfet değil bu, çalışmaktan hoşlanıyorlar. </st><st c="4181">Şunlara baksana Emilie, mutsuz mu görünüyorlar sence?”</st></p>
			<p><st c="4235">Topthorn, bir ambulans arabası çekmekten bir ot çevirici çekmeye geçerken fazla zorlanmadı ve kısa sürede uyum sağladı; benim içinse bunu yapmak, Devon’daki çiftlikten ayrıldığımdan bu yana birçok defa rüyalarıma girmiş bir işti. </st><st c="4466">Yeniden mutlu, güler yüzlü ve bana değer veren insanlarla çalışıyordum işte. </st><st c="4543">Topthorn’la birlikte, o hasat döneminde ağır saman arabalarını azimle çekip ambara götürüyorduk; burada Emilie’yle büyükbabası balyaları indiriyorlardı. </st><st c="4696">Emilie’nin bize karşı gösterdiği şefkat hiç azalmamıştı. </st><st c="4753">Bedenlerimizdeki en ufak bir çizik ya da yaraya hemen müdahale ediyor, büyükbabası ne kadar itiraz ederse etsin, fazla çalışmamıza kesinlikle izin vermiyordu. </st><st c="4912">Fakat çiftlik atının huzurlu hayatını uzun süre yaşayamayacaktım. </st><st c="4978">Savaşın ortasında mümkün değildi bu.</st></p>
			<p><st c="5014">Samanların neredeyse tamamının toplandığı sıralarda bir gece askerler geri döndüler. </st><st c="5100">Yaklaşan nal seslerini ve tekerleklerin Arnavut kaldırımı yolda çıkardıkları takırtıları duyduğumuzda ahırdaydık ve kısa süre sonra bahçeye bir konvoyun girdiğini gördük. </st><st c="5271">Atlar altışarlı gruplar ve ikişerli sıra halinde büyük toplara koşulmuşlardı. </st><st c="5349">Yorgunlukları nefes alış verişlerinden belliydi. </st><st c="5398">Her bir çiftin başında, gri şapkalı ve sert yüz ifadeli bir adam vardı. </st><st c="5470">Bunların, daha birkaç kısa hafta önce ayrılan nazik sıhhiye erleri olmadıklarını hemen anlamıştım. </st><st c="5569">Sert, garip yüzleri vardı, gözlerindeki telaş ve tedirginlik açıkça görülüyordu. </st><st c="5650">Gülmeyi geçtim, gülümseyen bile yoktu aralarında. </st><st c="5700">Daha önce gördüğümüz askerlerden farklıydılar. </st><st c="5747">İçlerinden yalnızca biri, cephane arabasının sürücüsü, yanımıza gelip bizi okşadı ve küçük Emilie’yle tatlı bir dille konuştu. </st></p>
			<p><st c="5874">Emilie’nin büyükbabasıyla yapılan kısa bir konuşmadan sonra topçu birliği, o gece gölette atlarının susuzluğunu giderdikten sonra çayırda kamp kurdu. </st><st c="6024">Topthorn’la yeni atlar geldiği için heyecanlanmıştık ve bütün akşamı, başımızı ahırın kapısının üzerindeki açık kısımdan uzatıp onlara kişnemekle geçirdik; fakat çoğu cevap veremeyecek kadar yorgundu. </st><st c="6225">Emilie o gece yanımıza geldi ve bize askerlerden bahsetti. </st><st c="6284">Fısıltıyla konuşmasından, endişeli olduğu belli oluyordu.</st></p>
			<p><st c="6341">“Büyükbabam onların burada olmasından memnun değil,” dedi. </st><st c="6401">“Başlarındaki subaydan hiç hoşlanmamış. </st><st c="6441">Gözleri bir eşekarısını andırıyormuş ve eşekarılarına güven olmazmış. </st><st c="6511">Neyse ki sabah gidiyorlar, sonra yine biz bize kalacağız.” </st></p>
			<p><st c="6570">Ertesi sabah, gecenin karanlığının gökyüzünü terk ettiği sırada, ahıra bir ziyaretçi geldi. </st><st c="6662">Tozlu bir üniforma giymiş bu soluk tenli, zayıf adam kapının üst kısmındaki açıklıktan bizi incelemeye koyuldu. </st><st c="6774">Yüzünde ön plana çıkan sabit bakışlı patlak gözleri vardı. </st><st c="6833">Tel çerçeveli gözlüğünün arkasından bizleri dikkatle inceleyip arada sırada başını salladı ve birkaç dakika sonra ahırdan ayrıldı.</st></p>
			<p><st c="6963">Dışarısı aydınlandığında, topçu birliği de bahçede dizilmişti ve harekete geçmeye hazır bir şekilde bekliyordu. </st><st c="7076">O sırada çiftlik evinin kapısı gürültülü ve kararlı bir şekilde çalındı. </st><st c="7149">Emilie’yle büyükbabası pijamalarıyla kapıda belirdi. </st><st c="7202">Gözlüklü subay hiç lafını esirgemeden, “Atlarınız bayım,” dedi. </st><st c="7266">“Atlarınızı almak zorundayız. </st><st c="7296">Toplardan birini sadece dört at çekiyor ve iki tane daha ata ihtiyacım var. </st><st c="7372">Sizinkiler güçlü kuvvetli hayvanlara benziyorlar, çabuk öğreneceklerdir. </st><st c="7445">Onları yanımıza alıyoruz.”</st></p>
			<p><st c="7471">“İyi ama atlarım olmadan çiftliği nasıl idare ederim?” diye sordu Emilie’nin büyükbabası. </st><st c="7562">“Onlar birer çiftlik atı; top çekmeyi beceremezler.”</st></p>
			<p><st c="7614">“Bayım,” dedi subay, “savaş devam ediyor ve benim de toplarım için ata ihtiyacım var. </st><st c="7701">Onları almak zorundayım. </st><st c="7726">Çiftlikte ne yaptığınız sizi ilgilendirir, fakat atlar bizimle gelecek. </st><st c="7798">Ordunun onlara ihtiyacı var.”</st></p>
			<p><st c="7827">“Bunu yapamazsınız!” diye bağırdı Emilie. </st><st c="7870">“Onlar benim atlarım, onları alamazsınız! </st><st c="7912">Onları götürmelerine izin verme büyükbaba, lütfen izin verme buna.”</st></p>
			<p><st c="7979">Yaşlı adam üzüntüyle omuzlarını silkti. </st><st c="8020">“Ne yapabilirim ki yavrum?” dedi bitkinlikle. </st><st c="8066">“Onları nasıl durdurayım? </st><st c="8092">Onları tırpanımla parçalara mı ayırayım? </st><st c="8133">Baltamla mı doğrayayım? </st><st c="8157">Hayır yavrum… Bunun bir gün başımıza gelebileceğini biliyorduk, öyle değil mi? </st><st c="8236">Bunu sık sık konuşmuyor muyduk? </st><st c="8268">Bir gün gideceklerinin farkındaydık. </st><st c="8305">Şimdi cesur ol ve gözyaşlarını tut. </st><st c="8341">Tıpkı abin gibi güçlü olmalı, başını dik tutmalısın; bu insanlar önünde zayıf görünmeni istemiyorum. </st><st c="8442">Haydi gidip atlarına veda et Emilie ve cesur ol.”</st></p>
			<p><st c="8491">Küçük Emilie bizi ahırın arka tarafına götürüp yelelerimizin ipe sıkışmaması için özen göstererek yularlarımızı taktı. </st><st c="8611">Sonra da uzanıp kollarını boynumuza doladı ve başını sırayla başlarımıza dayayıp usulca ağladı. </st><st c="8707">“Geri gelin,” dedi. </st><st c="8727">“Lütfen bir gün bana geri dönün. </st><st c="8760">Eğer dönmezseniz yaşayamam.” Kapıyı açıp bizleri bahçeye çıkarmadan önce gözlerindeki yaşları silip saçlarını topladı; sonra da bizleri doğruca subaya götürüp dizginleri uzattı. </st><st c="8938">“Onları geri istiyorum,” dedi. </st><st c="8969">Sesi güçlü, neredeyse öfkeliydi. </st><st c="9002">“Bu iki atı size ödünç veriyorum. </st><st c="9036">Onlar benim atlarım. </st><st c="9057">Buraya aitler. </st><st c="9072">Onlara iyi bakın ve mutlaka geri getirin.” Sözünü bitirir bitirmez de büyükbabasının yanına geçip ardına bile bakmadan eve girdi.</st></p>
			<p><st c="9201">Biz cephane arabasının arkasına bağlanmış bir halde istemeye istemeye çiftlikten ayrılırken, başımı çevirdiğimde Emilie’nin büyükbabasının hâlâ bahçede dikilmekte olduğunu gördüm. </st><st c="9382">Yanaklarına dökülen gözyaşlarına rağmen gülümsüyor, bize el sallıyordu. </st><st c="9454">İp, birden başımı öne doğru çekip hızlanmamı sağlayınca, daha önce de bu şekilde bir arabaya bağlanıp isteğim dışında götürüldüğüm zamanı hatırladım. </st><st c="9604">Ama en azından bu sefer yanımda Topthorn vardı.</st></p>
		</div>
	<div id="charCountTotal" value="9651"></div></body>
</html>
