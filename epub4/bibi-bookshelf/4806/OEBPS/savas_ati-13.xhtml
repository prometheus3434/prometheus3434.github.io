<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-13</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-13" xml:lang="tr-TR">
		<div>
			<p><br /><br /><br /></p>
			<p id="_idParaDest-11"><st c="0">ONUNCU BÖLÜM</st></p>
			<p><br /><br /><br /></p>
			<p><st c="12">Bir kâbusun ortasında mutlu olmak mümkün müdür bilmiyorum, fakat Topthorn ve ben o yazı mutlu bir şekilde geçirdik. </st><st c="129">Neredeyse hiç durmayan saldırı ve karşı saldırılara rağmen, yalnızca birkaç yüz metre mesafede gidip gelen savaş hattına her gün zorlu ve tehlikeli yolculuğumuzu yapıyorduk. </st><st c="303">Siperlerden aldığımız yaralıları aynı engebeli, yoldan hastaneye taşıya taşıya, artık bilindik bir görüntü haline gelmiştik. </st><st c="428">Yanımızdan geçen askerlerin bize tezahürat ettikleri bile oluyordu. </st><st c="496">Bir keresinde, yolun önümüzdeki ve arkamızdaki kısımlarını döven ağır bir bombardıman esnasında, korkamayacak kadar yorgun bir halde güç bela ilerlediğimiz sırada, ceketi kan ve çamurla sıvanmış bir asker yanıma geldi ve sağlam kolunu boynuma dolayıp beni öptü.</st></p>
			<p><st c="757">“Teşekkürler dostum,” dedi. </st><st c="786">“Bizi bu cehennem deliğinden kurtaracaklarını aklımın ucundan bile geçirmezdim. </st><st c="866">Bunu dün buldum ve kendime saklamayı düşünüyordum, ama artık onun nereye ait olduğunu biliyorum.” Bunu söyledikten sonra uzanıp boynuma çamurlu bir kurdele astı. </st><st c="1028">Kurdelenin ucuna demirden bir haç iliştirilmişti. </st><st c="1078">“Bunu arkadaşınla paylaşmak durumundasın,” dedi asker. </st><st c="1133">“Duyduğuma göre ikiniz de İngilizmişsiniz. </st><st c="1176">Bahse girerim ki sizler bu savaşta Demir Haç kazanan ilk ve son İngilizler olacaksınız.” Hastane önünde bekleşen yaralılar alkışlamaya ve tezahürat etmeye başlayınca, içerideki doktorlar, hasta bakıcılar ve hastalar da bu perişanlıkta alkışlanacak ne olduğunu merak ederek dışarıya akın ettiler.</st></p>
			<p><st c="1471">Demir Haç, ahırın kapısı üzerindeki bir çiviye asıldı. </st><st c="1527">Bombardımanın durduğu ve savaş hattına gitmek zorunda kalmadığımız sakin geçen ender günlerde, yürüyebilen yaralılardan bazıları hastaneden çıkıp bizi ziyarete geliyorlardı. </st><st c="1701">Bu hayranlık beni şaşırtıyor, ama bir yandan da çok hoşuma gidiyordu; bahçeye girdiklerini duyar duymaz başımı ahırın yüksek kapısından dışarı çıkarıyordum. </st><st c="1858">Topthorn’la kapıda yan yana duruyor, bitmek bilmeyen övgü ve şefkati kabul ediyorduk. </st><st c="1944">Kimi zaman bununla da kalmıyorlar, hediye olarak bir şeker parçası veya bir elma getiriyorlardı.</st></p>
			<p><st c="2040">Fakat hafızamda asıl yer eden şey, o yazın akşamlarıydı. </st><st c="2098">Çoğu zaman çiftliğe geri dönüşümüz gün batımını buluyordu ve her seferinde ahırın önünde, o ilk gece yanımıza gelen küçük kız ve büyükbabasını bizi beklerken buluyorduk. </st><st c="2268">Sıhhiye erleri bizi onların eline bırakmışlardı; bu bizim için gerçekten de iyi olmuştu, çünkü erler her ne kadar iyi insanlar da olsa, atlar konusunda çok cahildiler. </st><st c="2436">Zaten bakımımızı üstlenmeyi küçük Emilie ve büyükbabası istemişti. </st><st c="2503">Bedenlerimizi ovalıyor, yaralarımızla ve nasırlarımızla ilgileniyorlardı. </st><st c="2577">Yemeğimizi ve suyumuzu veriyor, tımarımızı yapıyor, kuru ve sıcak bir yatak için gerekli olan saman çöplerini her nasılsa mutlaka tedarik ediyorlardı. </st><st c="2728">Emilie sineklerden korunmamız için her ikimize de bezden birer başlık yapmıştı ve ılık yaz akşamüstlerinde bizi otlamamız için çiftliğin aşağısındaki çayıra indiriyor, büyükbabası hepimizi çağırana kadar da yanımızda kalıp otlayışımızı izliyordu.</st></p>
			<p><st c="2974">Ufak tefek, narin bir yaratıktı Emilie; buna rağmen bizi hiç çekinmeden tek başına gezdiriyor, bu sırada da gün boyunca neler yaptığından, bizlerin kahramanlığından ve bizimle ne kadar gurur duyduğundan bahsediyordu. </st></p>
			<p><st c="3192">Bir kez daha kış gelip çattığında ve dışarıdaki otlar tazeliklerini ve lezzetlerini kaybettiğinde, Emilie de ahırın üst katındaki samanlığa çıkmaya ve oradan bize saman atmaya başlamıştı. </st><st c="3380">Sonra da samanlığın zeminine yatıyor, yerdeki kapağın boşluğundan yemeğimizi yiyişimizi izliyordu. </st><st c="3479">O sırada bizim bakımımızla uğraşan büyükbabasının duyacağı şekilde, büyüyüp kuvvetli bir kız olduğunda ve savaş sona erip tüm askerler evlerine gittiğinde bize korulukta kendisinin bineceğini –ve tabii ki bu işi sırayla yapacağını– söylüyor, onunla sonsuza dek kaldığımız takdirde hiçbir şeyimizi eksik etmeyeceğini anlatıyordu.</st></p>
			<p><st c="3807">Topthorn’la artık tecrübeli birer askerdik ve belki de bizi her sabah o bombardımanın keşmekeşinden geçerek siperlere getirip götüren gayretin temelinde bu yatıyordu. </st><st c="3975">Ama başka bir sebebimiz daha vardı: Güneş batarken ahıra geri dönüp küçük Emilie’nin sevgisine ve ilgisine kavuşma umudu. </st><st c="4097">Her gün bu anı iple çekiyorduk. </st><st c="4129">Her atın çocuklara karşı içgüdüsel bir sevgisi vardır, çünkü çocukların ses tonları daha yumuşaktır ve ufak tefek oldukları için tehlikeli görünmezler. </st><st c="4281">Fakat Emilie bizim için özel bir çocuktu, çünkü boş zamanlarının tamamını bizimle geçiriyor, sevgisi ve şefkatiyle bizi şımartıyordu. </st><st c="4415">Akşamları geç vakte kadar yanımızda kalıp bizi ovalıyor, ayaklarımızla ilgileniyor; sabah, sıhhiye erleri bizi arabaya koşmaya götürmeden önce karınlarımızın doyduğundan emin olmak için şafak vakti uyanıyordu. </st><st c="4625">Sonra da gölet kenarındaki duvara oturup bize el sallıyordu. </st><st c="4686">O sırada dönüp ona bakmam mümkün olmadığı halde, biz gözden kaybolana kadar orada oturmaya devam ettiğini biliyordum. </st><st c="4804">Akşam döndüğümüzde de orada oluyor, bizi arabadan çözdükleri sırada heyecanla ellerini kavuşturuyordu.</st></p>
			<p><st c="4906">Fakat henüz kışın ilk zamanlarında, bir akşam bizi karşılamaya gelmedi. </st><st c="4979">O gün normalden daha fazla çalışmak zorunda kaldığımız bir gündü. </st><st c="5045">Mevsimin ilk karı siperlere giden yolu kapatmıştı ve yalnızca atlı arabalar geçebiliyordu; bu yüzden de yaralıları hastaneye getirmek için normalden iki kat fazla sefer yapmak zorunda kalmıştık. </st><st c="5240">Yorgun, aç ve susuz bir halde çiftliğe döndüğümüzde bizi Emilie’nin büyükbabası karşıladı ve tek kelime bile etmeden çabucak ihtiyaçlarımızı giderip bahçenin karşısındaki evine geri döndü. </st><st c="5429">Topthorn’la o geceyi ahır kapısında, lapa lapa yağan karı ve evin titrek ışıklarını izleyerek geçirdik. </st><st c="5533">Henüz yaşlı adam gelip olan biteni bize anlatmadan önce, bir şeylerin ters gittiğini anlamıştık.</st></p>
			<p><st c="5629">Gece geç bir saatte, büyükbabanın bize doğru gelirken karda çıkardığı ayak seslerini duyduk; çok sevdiğimiz sıcak lapaları getirmişti. </st><st c="5765">Fenerin altındaki samanların üzerine oturdu ve yemek yiyişimizi izledi. </st><st c="5837">“Sizin için dua ediyor,” dedi yavaşça başını sallayarak. </st><st c="5894">“Bunu biliyor muydunuz? </st><st c="5918">Her gece uyumadan önce sizin için dua ediyor. </st><st c="5964">Vefat etmiş olan anne babası için dua ediyor; savaş başladıktan bir hafta sonra öldü onlar. </st><st c="6056">Tek bir top mermisi yetti. </st><st c="6083">Ve bir daha göremeyeceği abisi için dua ediyor. </st><st c="6131">Oğlan on yedi yaşındaydı ve bir mezarı bile yok. </st><st c="6180">Sanki hiç yaşamamış, yalnızca zihnimizde var olmuş gibi. </st><st c="6237">Ardından da benim için ve savaşın buradan uzaklaşıp bizi rahat bırakması için dua ediyor. </st><st c="6327">Son olarak da sizler için dua ediyor. </st><st c="6365">Dilediği iki şey var: Savaştan sağ salim çıkıp uzun ve sağlıklı bir ömür yaşamanız, bir de bu isteği gerçekleşirse onun da sizinle birlikte olması. </st><st c="6513">Biricik torunum daha on üç yaşında; şu anda odasında yatıyor ve ben onun sabaha sağ çıkıp çıkmayacağını bilmiyorum. </st><st c="6629">Hastanedeki Alman doktor zatürre diyor. </st><st c="6669">Alman olmasına rağmen iyi bir doktor; elinden geleni yaptı. </st><st c="6729">Artık işimiz Tanrı’ya kalmış durumda ve şu ana kadar Tanrı, ailem için pek bir şey yapmadı. </st><st c="6821">Eğer Emilie ölürse, küçük torunum da bu dünyadan göçüp giderse, hayatımı aydınlatan tek ışık kaynağı da sönmüş olacak.” Etrafı kırış kırış olmuş gözleriyle bize baktı ve yüzündeki gözyaşlarını sildi. </st><st c="7021">“Eğer söylediklerimden en ufak bir şey anladıysanız ve dua ettiğiniz bir At Tanrısı varsa, bu gece Emilie için dua edin; tıpkı onun sizin için ettiği gibi.”</st></p>
			<p><st c="7177">O gece silahlar neredeyse hiç susmadı. </st><st c="7217">Ertesi sabah güneş doğmadan önce sıhhiye erleri gelip bizi arabaya koşmaya götürdüler. </st><st c="7304">Ne Emilie ne de büyükbabası vardı ortalıkta. </st><st c="7349">Yeni yağmış ve henüz ezilmemiş karın üzerinde işe koyulduk; sırf boş arabayı siperlere götürmek için bile var gücümüzle çalışmak zorundaydık. </st><st c="7491">Kar, yerdeki derin tekerlek izlerini ve topların açtığı delikleri tamamen kapatmış olduğundan, ikide bir kar birikintilerinden ve altlarındaki yumuşak çamurdan kurtulmaya çabalıyorduk.</st></p>
			<p><st c="7675">Savaş hattına güç bela vardık, fakat yanımızdaki iki sıhhiye eri olmasaydı bunu yapamazdık. </st><st c="7768">Ne zaman zor durumda kalsak aşağıya atladılar ve biz serbest kalıp araba karda ilerlemeye başlayana kadar da tekerlekleri elleriyle çevirdiler.</st></p>
			<p><st c="7911">Savaş hattındaki tıbbi yardım istasyonu yaralılarla dolup taşıyordu ve bu yüzden de yükümüz her zamankinden ağırdı; fakat neyse ki dönüş yolunda çoğunlukla yokuş aşağı ilerliyorduk. </st><st c="8094">Birden arabadakilerden biri o günün Noel günü olduğunu hatırlayınca, hep beraber duygu dolu Noel şarkıları söylemeye başladılar. </st><st c="8223">İçlerinden çoğu zehirli gazdan kör olmuş askerlerdi ve bir yandan şarkı söylerken, bir yandan da bundan böyle göremeyecekleri için gözyaşı döküyorlardı. </st><st c="8376">O gün, hastanede yer kalmayıncaya kadar sefer yaptık.</st></p>
			<p><st c="8429">Çiftliğe vardığımızda gece olmuş, yıldızlar gökyüzüne çoktan serpilmişti. </st><st c="8504">Bombardıman durmuştu. </st><st c="8526">Fişekler gökyüzünü aydınlatmıyor, yıldızları perdelemiyordu. </st><st c="8587">Yol boyunca tek bir silah sesi bile duymamıştık. </st><st c="8636">Bahçeye girdiğimizde yerdeki kar ayazdan çıtır çıtırdı. </st><st c="8692">Ahırda bir ışık dans ediyordu ve içeriden Emilie’nin büyükbabası çıkıp erlerden dizginleri aldı.</st></p>
			<p><st c="8788">“Güzel bir gece,” dedi bizi içeriye sokarken. </st><st c="8835">“Güzel bir gece ve her şey yolunda. </st><st c="8871">Size saman, lapa ve su getirdim. </st><st c="8904">Bu gece her zamankinden daha fazla koydum; hava soğuk olduğu için değil, dua ettiğiniz için. </st><st c="8997">At Tanrınıza dua etmiş olmalısınız, çünkü Emilie bugün öğle vakti uyandı. </st><st c="9071">Yatağında doğrulduktan sonra ilk ne dedi biliyor musunuz? </st><st c="9129">‘Kalkıp lapalarını hazırlamam gerek, döndüklerinde üşümüş ve yorgun olacaklar.’ Evet, aynen böyle dedi. </st><st c="9233">Alman doktor onun yataktan kalkmasını engelleyebilmek için sizlere bu gece fazladan yem verme sözü verdi; Emilie de ondan, soğuk havalar bitene kadar buna devam etme sözü aldı. </st><st c="9410">Haydi, şimdi içeri girin ve karnınızı doyurun güzellerim. </st><st c="9468">Bugün hepimiz Noel hediyesi aldık, öyle değil mi? </st><st c="9518">Artık endişelenmeyin, her şey yolunda.”</st></p>
		</div>
	<div id="charCountTotal" value="9557"></div></body>
</html>
