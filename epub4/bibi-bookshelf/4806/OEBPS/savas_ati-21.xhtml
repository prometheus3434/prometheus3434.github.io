<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-21</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-21" xml:lang="tr-TR">
		<div>
			<p><br /><br /><br /></p>
			<p id="_idParaDest-19"><st c="0">ON SEKİZİNCİ BÖLÜM</st></p>
			<p><br /><br /><br /></p>
			<p><st c="19">Yeniden bir araya gelişimizi takip eden ve mutluluktan uçtuğumuz günlerde, yaşamış olduğum kâbus yavaş yavaş gerçekliğini yitiriyor gibiydi; savaş da birden milyonlarca kilometre uzakta yaşanan, bizimle ilgisi olmayan bir olay halini almıştı. </st><st c="263">Nihayet silah sesleri duyulmaz olmuş, savaşın devam ettiğine dair tek elle tutulur kanıt, savaş hattından düzenli olarak gelmeye devam eden veteriner arabalarıydı.</st></p>
			<p><st c="426">Binbaşı Martin yaramı temizlemiş, dikmişti. </st><st c="471">İlk başlarda üzerine pek basamıyordum, ama her geçen gün biraz daha iyiye gittiğimi hissediyordum. </st><st c="570">Artık Albert’la birlikteydim ve bu da benim için başlı başına bir ilaçtı zaten; fakat yeniden düzgün beslenmeye, her sabah sıcak lapa ve yiyebildiğim kadar saman yemeye başlayınca, kısa zamanda sağlığıma kavuşacağım belli olmuştu. </st><st c="801">Tıpkı diğer emir erleri gibi Albert’ın da bakmakla yükümlü olduğu çok sayıda başka at vardı; fakat o, boş kalabildiği her anı yanımda geçiriyordu. </st><st c="948">Diğer askerlerin gözünde ünlü bir at olduğumdan, neredeyse hiç yalnız kalmıyordum. </st><st c="1031">Hemen hemen her zaman, ahır kapısının üzerinden takdir dolu gözlerle bana bakan bir iki kafa oluyordu. </st><st c="1134">Sert bir adam olan çavuş bile ara sıra gelip ne durumda olduğuma bakıyor, etrafta başka kimse olmadığı zamanlarda kulaklarımı okşayıp boğazımın altını gıdıklayarak, “Sen harika bir atsın, biliyorsun değil mi? </st><st c="1343">Ben iyi bir atı gözünden tanırım. </st><st c="1377">Bir an önce iyileş, duydun mu beni,” diyordu.</st></p>
			<p><st c="1422">Gelgelelim zaman geçiyor ama ben iyileşemiyordum. </st><st c="1473">Bir sabah, önümdeki lapayı bitiremediğimi gördüm; ayrıca yere hızla bırakılan bir kovanın ya da kapı sürgülerinin çıkardığı tiz sesler de tüylerimi diken diken ediyor, beni aniden tepeden tırnağa gerginleştiriyordu. </st><st c="1689">Özellikle ön bacaklarımda derman kalmamıştı ve güçlükle hareket ediyorlardı. </st><st c="1766">Omurgam boyunca dayanılmaz bir ağrı duyuyordum ve bu ağrı boynuma, hatta yüzüme kadar çıkıyordu. </st></p>
			<p><st c="1863">Önümdeki kovada kalan lapayı gören Albert, bir şeylerin ters gittiğini anlamıştı. </st><st c="1945">Tedirgin bir sesle, “Neyin var Joey?” diye sordu ve endişeli olduğu zamanlarda sık sık yaptığı şekilde beni okşamaya başladı. </st><st c="2071">Her zaman mutlulukla karşıladığım elini görmek bile beni telaşlandırmış, ahırın arka köşesine doğru gerilememe neden olmuştu. </st><st c="2197">Bunu yaparken bacaklarımdaki tutukluğun yürümeme neredeyse tamamen engel olduğunu fark etmiştim. </st><st c="2294">Geriye doğru sendeleyerek tuğladan yapılmış arka duvara yaslandım. </st><st c="2361">Ahırın ortasında hareketsiz kalan Albert, “Dün bir şeylerin yolunda gitmediğini anlamıştım,” dedi. </st><st c="2460">“Biraz keyifsiz görünüyordun. </st><st c="2490">Şimdi de sırtın tahta gibi sert ve ter içindesin. </st><st c="2540">Yine neler karıştırıyorsun, seni şapşal?” Bana doğru yaklaştı. </st><st c="2603">Dokunduğunda tüm vücudum manasız bir korkuyla titrediyse de kendimi zorladım ve beni sevmesine izin verdim. </st><st c="2711">“Belki de yollarda kaptığın bir mikrop bu. </st><st c="2754">Zehirli bir şey mi yedin yoksa? </st><st c="2786">Ama öyle olsaydı, bu zamana kadar çoktan ortaya çıkardı, değil mi? </st><st c="2853">İyileşeceksin Joey, merak etme, ama ben yine de gidip Binbaşı Martin’e haber vereyim, ne olur ne olmaz. </st><st c="2957">O seni güzelce muayene eder ve yolunda gitmeyen bir şeyler varsa bile, tıpkı babamın dediği gibi, ‘gözünü kapayıp açtığında’ kendini iyileşmiş bulursun. </st><st c="3110">Acaba babam birlikte olduğumuzu görseydi ne düşünürdü? </st><st c="3165">Seni bulacağıma o da inanmamış, gitmemin aptallık olduğunu söylemişti. </st><st c="3236">Sırf seni bulmak için orduya katılmamın çok saçma olduğunu, bunun hayatıma mal olacağını söylemişti. </st><st c="3337">Ama sen gittikten sonra bambaşka bir adam oldu Joey. </st><st c="3390">Yanlış yaptığını biliyordu ve bu da onun tüm hırçınlığını alıp götürdü. </st><st c="3462">Hatasını telafi etmek için yaşamaya başlamıştı sanki. </st><st c="3516">Salı akşamları içmeyi bıraktı ve anneme, ben küçükken yaptığı gibi, iyi bakmaya başladı. </st><st c="3605">Bana bile daha iyi davranmaya başladı ve beni bir köle gibi çalıştırmaktan vazgeçti.”</st></p>
			<p><st c="3690">Ses tonundan, beni sakinleştirmeye çalıştığı belli oluyordu… Tıpkı yıllar önce, ben henüz vahşi ve ürkek bir tayken yaptığı gibi. </st><st c="3821">İşe de yaramıştı doğrusu, fakat titrememi bir türlü durduramıyordum. </st><st c="3890">Sanki bedenimdeki tüm sinirler kasılmıştı ve güçlükle nefes alıyordum. </st><st c="3961">Açıklanması mümkün olmayan bir korku ve tedirginlik hissiyle dolmuştu içim. </st><st c="4037">“Hemen dönerim Joey,” dedi Albert. </st><st c="4072">“Endişelenme sen. </st><st c="4090">İyileşeceksin. </st><st c="4105">Binbaşı Martin’in seni iyileştireceğinden eminim; konu atlar olduğunda mucizeler yaratıyor.” Böyle söyledikten sonra ağır adımlarla geri geri gitti ve dışarı çıktı.</st></p>
			<p><st c="4269">Kısa süre sonra arkadaşı David, Binbaşı Martin ve Çavuş Thunder’la geri geldi; fakat içinde bulunduğum bölmeye yalnızca Binbaşı Martin girdi. </st><st c="4412">Diğerleri ahırın kapısına yaslanıp binbaşının beni muayene etmesini izlediler. </st><st c="4491">Yavaşça yanıma yaklaşan binbaşı, ön bacaklarıma doğru eğildi ve yarayı incelemeye başladı. </st><st c="4582">Ardından kalkıp ellerini kulaklarımda, sırtımda ve kuyruğumda gezdirdi ve arka tarafta durup beni bir de oradan süzdü. </st><st c="4701">Diğerleriyle konuşmak üzere döndüğünde, üzüntüyle başını iki yana sallıyordu. </st></p>
			<p><st c="4779">“Ne düşünüyorsun çavuş?” diye sordu.</st></p>
			<p><st c="4815">“Sizinle aynı fikirdeyim komutanım,” dedi Çavuş Thunder. </st><st c="4873">“Görünüşünden belli. </st><st c="4894">Ağaç kütüğü gibi kımıldamadan duruyor; kuyruğu kalkık, başını da zar zor oynatıyor. </st><st c="4978">Şüphe yok, öyle değil mi?”</st></p>
			<p><st c="5004">“Hayır, yok,” dedi Binbaşı Martin. </st><st c="5040">“Hem de hiç. </st><st c="5053">Buna çok sık rastlıyoruz burada. </st><st c="5086">O lanet olası paslı dikenli tellerden olmazsa, şarapnel yaralarından oluyor. </st><st c="5163">İçeride kalan küçücük bir parça ya da vücudun herhangi bir yerindeki ufacık bir kesik bile yeterli. </st><st c="5263">Aynı şeyi defalarca gördüm.” Binbaşı teselli etmek amacıyla elini Albert’ın omzuna koydu ve “Üzgünüm evlat,” dedi. </st><st c="5378">“Bu atın senin için ne kadar önemli olduğunu biliyorum. </st><st c="5434">Ama onun için yapabileceğimiz pek bir şey yok, özellikle de bu durumdayken.”</st></p>
			<p><st c="5510">“Ne demek istiyorsunuz komutanım?” diye sordu Albert titrek bir sesle. </st><st c="5582">“Joey’nin nesi var? </st><st c="5602">Çok kötü bir şey olamaz, değil mi? </st><st c="5637">Dün iyi gibiydi, sadece yemeğini bitirmemişti. </st><st c="5684">Biraz tutuktu ama onun dışında iyiydi.”</st></p>
			<p><st c="5723">“Tetanos,” dedi Çavuş Thunder. </st><st c="5755">“Kazıklı humma da diyorlar. </st><st c="5783">Belirtiler öylesine açık ki... </st><st c="5814">Hastalık, biz atını buraya getirmeden önce ilerlemiş olmalı ve eğer bir at tetanos olduysa, kurtulma şansı hemen hemen yok gibidir.”</st></p>
			<p><st c="5946">“En iyisi bu işe bir an önce son vermek,” dedi Binbaşı Martin. </st><st c="6010">“Daha fazla acı çekmesinin bir anlamı yok. </st><st c="6053">Böylesi hem onun hem de senin için daha iyi olur.”</st></p>
			<p><st c="6103">Duyduklarına inanamadığını belirten bir yüz ifadesiyle, “Olamaz,” dedi Albert. </st><st c="6183">“Bunu yapamazsınız komutanım. </st><st c="6213">Joey’den bahsediyoruz. </st><st c="6236">Mutlaka bir yolu vardır. </st><st c="6261">Yapabileceğiniz bir şeyler olmalı. </st><st c="6296">Hemen pes edemezsiniz. </st><st c="6319">Joey’nin hayatı söz konusu!”</st></p>
			<p><st c="6347">David de arkadaşına destek verdi. </st><st c="6382">“Affınıza sığınarak ben de bir şey söylemek istiyorum komutanım. </st><st c="6447">Buraya ilk geldiğimiz zamanlarda bize atların içinde aslında hiç kötülük bulunmadığını, var olan kötülüğün de oraya insanlar tarafından konulduğunu; bu yüzden de bir atın hayatının, bir insanın hayatından belki de daha önemli olduğunu söylemiştiniz. </st><st c="6697">Veteriner Sınıfı’ndaki görevimizin, gerekirse günde yirmi altı saat çalışarak, buraya gelen her bir atı kurtarmak olduğundan; zaten değerli yaratıklar olan atların değerlerinin, savaşta daha da arttığından bahsetmiştiniz. </st><st c="6919">At yoksa silah da yok. </st><st c="6942">At yoksa mermi de yok. </st><st c="6965">At yoksa süvari de yok. </st><st c="6989">At yoksa ambulans da yok. </st><st c="7015">At yoksa savaş hattındaki askerler için su da yok. </st><st c="7066">Tüm ordunun can damarı demiştiniz komutanım. </st><st c="7111">Yaşam olan yerde umut da vardır demiş, hiçbir zaman vazgeçmememiz gerektiğini söylemiştiniz. </st><st c="7204">Haddimi aştıysam özür dilerim komutanım.”</st></p>
			<p><st c="7245">“Ağzından çıkanlara dikkat et evlat,” dedi Çavuş Thunder sert bir tonla. </st><st c="7319">“Bir subayla böyle konuşamazsın. </st><st c="7352">Binbaşı, bu zavallı hayvanın kurtulması için milyonda bir ihtimal bile olduğunu düşünseydi, zaten onu kurtarmaya çalışırdı, öyle değil mi binbaşım? </st><st c="7500">Yanılıyor muyum?”</st></p>
			<p><st c="7517">Bu sözlerle ima edileni anlayan Binbaşı Martin, bir süre dik dik Çavuş Thunder’a baktıysa da sonunda ağır ağır başını salladı. </st><st c="7645">“Pekâlâ çavuş, ne demek istediğini anlıyorum,” dedi. </st><st c="7698">Sonra da kelimelerini özenle seçerek, “Tabii ki, çok az da olsa bir ihtimal var,” diye ekledi. </st><st c="7793">“Fakat tetanos tedavisine başlamak demek, bir askerin en az bir ay süreyle tüm zamanını bu işe harcaması anlamına gelir ve bu durumda bile atın kurtulma ihtimali binde birdir.”</st></p>
			<p><st c="7969">“Lütfen komutanım,” diye yalvardı Albert. </st><st c="8012">“Ne olur izin verin. </st><st c="8033">Ne gerekiyorsa yaparım. </st><st c="8057">Diğer atlarımı da ihmal etmem. </st><st c="8088">Söz veriyorum komutanım.”</st></p>
			<p><st c="8113">“Ben de yardım ederim komutanım,” dedi David. </st><st c="8160">“Tüm ekip yardımcı olacaktır, bundan eminim. </st><st c="8205">Siz de biliyorsunuzdur ki Joey burada çalışanlar için özel bir at; ne de olsa o Berty’nin atı ve buraya sahipsiz bölgeden geldi.”</st></p>
			<p><st c="8334">“Aferin evlat, hepiniz böyle gayretli olmalısınız işte,” dedi Çavuş Thunder. </st><st c="8412">“Söyledikleri de doğru efendim, bu at gerçekten de özel bir at. </st><st c="8476">Başından bir sürü şey geçtiği belli. </st><st c="8513">Fikrimi soracak olursanız, bence de kendisine bir şans verilmesini hak ediyor. </st><st c="8592">Diğer atların bir tanesinin bile ihmal edilmeyeceğine dair şahsen garanti veriyorum. </st><st c="8677">Ahırlar her zamanki gibi temiz ve düzenli olacak.”</st></p>
			<p><st c="8727">Binbaşı Martin ellerini ahır kapısının üzerine koydu ve “Tamam öyleyse, deneyelim bakalım,” dedi. </st><st c="8826">“Zoru başarmayı severim. </st><st c="8851">Buraya bir askı yapılmasını istiyorum. </st><st c="8890">Bu atın yere çökmesine izin verilmemeli. </st><st c="8931">Bir kere yatarsa bir daha kalkamaz. </st><st c="8967">Yürürlükteki emirlere bir ekleme yapılmasını istiyorum çavuş: Bundan böyle avluda kimse yüksek sesle konuşmayacak ve gürültü yapmayacak. </st><st c="9104">Tetanoslu olduğu için her türlü sese karşı son derece hassas olacaktır. </st><st c="9176">Her gün, kısa ve temiz saman çöplerinden yatak hazırlanacak. </st><st c="9237">Pencereleri kapatın, sürekli karanlıkta kalmalı. </st><st c="9286">Asla kuru ot yedirmeyin, boğulabilir; yalnızca süt ve yulaf lapası verin. </st><st c="9360">İyileşmeye başlamadan önce –tabii eğer iyileşirse– gittikçe kötüleşecek. </st><st c="9433">Gün geçtikçe ağzını açmakta iyice zorlanmaya başladığını göreceksiniz, ama yine de yiyip içmeye devam etmeli. </st><st c="9543">Bunu yapmazsa ölür. </st><st c="9563">Başında yirmi dört saat nöbet tutulmasını istiyorum; bu da burada her gün ve her saat birinin bulunması demek. </st><st c="9674">Anlaşıldı mı?”</st></p>
			<p><st c="9688">“Evet komutanım,” dedi Çavuş Thunder, yüzünde kocaman bir gülümsemeyle. </st><st c="9761">“İzninizle eklemek isterim ki binbaşım, bence çok doğru bir karar verdiniz. </st><st c="9837">Söyledikleriniz harfi harfine yerine getirilecektir. </st><st c="9890">Siz ikiniz, marş marş! </st><st c="9913">Binbaşının dediklerini duydunuz.”</st></p>
			<p><st c="9946">Aynı gün, ayakta durmama yardımcı olması için karnımın altından bir kuşak geçirildi ve tavandaki kirişe asıldı. </st><st c="10059">Binbaşı Martin yaramı yeniden açıp dağladı ve sonrasında birkaç saatte bir kontrole geldi. </st><st c="10150">Doğal olarak, yanımda en fazla kalan kişi Albert’tı; ılık sütü içip yulaf lapasını yiyebilmem için kovayı ağzıma tutuyordu. </st><st c="10274">Geceleri ise David’le birlikte ahırın bir köşesinde uyuyorlar, sırayla nöbet tutuyorlardı.</st></p>
			<p><st c="10364">Kendisinden umduğum ve ihtiyacım olduğu üzere, Albert beni teselli edip rahatlatmak için, üzerine yorgunluk çöküp uykuya dalana kadar benimle konuşuyordu. </st><st c="10520">Çoğu zaman babasından, annesinden ve çiftlikten bahsediyordu. </st><st c="10582">Dediğine göre, Fransa’ya gitmek üzere yola çıkmadan önce birkaç ay boyunca köyden bir kızla görüşmüştü. </st><st c="10686">Kız, atlar hakkında hiçbir şey bilmiyordu, ama bu onun tek kusuruydu.</st></p>
			<p><st c="10755">Günler geçmek bilmiyor, çektiğim acı da giderek artıyordu. </st><st c="10815">Ön bacaklarımdaki tutukluk sırtıma da yayılmış ve yoğunlaşmıştı; iştahım da gün geçtikçe azalıyordu ve hayatta kalmak için yemem gerektiğini bildiğim halde, bunun için gereken enerjiyi ve isteği toplayabilmek için kendimi epey zorlamam gerekiyordu. </st><st c="11064">Hastalığımın en karanlık günlerinde, her günün son günüm olduğundan emin olduğum zamanlarda, Albert’ın varlığı içimdeki yaşama isteğini canlı tutan tek şeydi. </st><st c="11223">Bana olan bağlılığı ve iyileşeceğime dair inancıydı beni ayakta tutan. </st><st c="11294">Etrafım bana arkadaşlık eden insanlarla doluydu. </st><st c="11343">David ve diğer erler, Çavuş Thunder ve Binbaşı Martin… Hepsi de beni yüreklendirmek için ellerinden geleni yapıyorlardı. </st><st c="11464">Hayatta kalmamı ne kadar arzuladıklarının farkındaydım; gerçi bazen kendime bunu benim için mi, yoksa çok sevdikleri Albert için mi istediklerini sormuyor değildim. </st><st c="11629">Şimdi dönüp baktığımda bunu ikimiz için de istediklerini, bizleri birer kardeş gibi gördüklerini anlıyorum.</st></p>
			<p><st c="11736">Askıda geçirdiğim ızdıraplı ve uzun haftaların ardından, bir kış gecesi boğazımda ve boynumda aniden bir gevşeklik hissettim. </st><st c="11863">Öylesine rahatlamıştım ki hafifçe de olsa kişnemeyi başardım. </st><st c="11925">Albert her zamanki gibi, sırtını duvara yaslamış, dizlerini kendisine doğru çekmiş, dirseklerini de dizlerine dayamış halde ahırın köşesinde oturuyordu. </st><st c="12078">Gözleri kapalıydı. </st><st c="12097">Bir kez daha hafifçe kişnedim; fakat bu sefer, onu uyandıracak kadar ses çıkarmayı başarmıştım. </st><st c="12193">Ayağa kalkarak, “O sen miydin Joey?” diye sordu. </st><st c="12242">“Gerçekten sen miydin o, seni şapşal? </st><st c="12280">Haydi, bir daha yap. </st><st c="12301">Yap da bunun bir rüya olmadığından emin olayım. </st><st c="12349">Haydi Joey.” Bunun üzerine ben de onun dileğini yerine getirdim ve bunu yaparken haftalar sonra ilk defa başımı kaldırıp salladım. </st><st c="12480">Bu seferkini David de duymuştu ve hemen ayağa kalkıp kapıya koşarak herkesi ahıra çağırdı. </st><st c="12571">Birkaç dakika içerisinde ahır heyecanlı askerlerle dolmuştu. </st><st c="12632">Çavuş Thunder kalabalığı yararak ilerledi ve önümde durdu. </st><st c="12691">“Yürürlükteki emre göre burada fısıltıyla konuşulması gerekiyor,” dedi. </st><st c="12763">“Az önce duyduklarımın ise fısıltıyla uzaktan yakından alakası yoktu. </st><st c="12833">Neler oluyor? </st><st c="12847">Bu patırtının sebebi nedir?”</st></p>
			<p><st c="12875">“Hareket etti çavuş,” dedi Albert. </st><st c="12911">“Başını rahatça oynattı ve kişnedi.”</st></p>
			<p><st c="12947">“Elbette evlat,” dedi Çavuş Thunder. </st><st c="12985">“Elbette. </st><st c="12995">Başaracak, biliyorum. </st><st c="13017">Bunu size defalarca söylemedim mi? </st><st c="13052">Siz aylaklar benim yanıldığımı gördünüz mü hiç? </st><st c="13100">Gördünüz mü ha?”</st></p>
			<p><st c="13116">“Görmedik çavuş,” dedi Albert, ağzı kulaklarına vararak. </st><st c="13174">“İyileşiyor, değil mi komutanım? </st><st c="13207">Hayal görmüyorum, değil mi?”</st></p>
			<p><st c="13235">“Hayır evlat,” dedi Çavuş Thunder. </st><st c="13271">“Sessiz kalmaya ve iyileşmesi için acele etmemeye gayret ettiğimiz sürece düzelecek gibi görünüyor. </st><st c="13371">Bir gün hastalandığımda, etrafımda bana sizlerin bu ata baktığı kadar iyi bakan hemşireler olmasını ümit ediyorum çocuklar. </st><st c="13495">Tabii sizlerden çok daha güzel olmaları kaydıyla!”</st></p>
			<p><st c="13545">Kısa süre sonra bacaklarıma yeniden derman geldi ve sırtımdaki tutukluk kayboldu. </st><st c="13628">Güneşli bir bahar sabahı beni nihayet askıdan aldılar ve avluya çıkardılar. </st><st c="13704">Gururlu bir yürüyüştü bu; Albert önümde yavaş adımlarla geri geri yürüyerek bana eşlik ediyor, bir yandan da tatlı tatlı konuşuyordu. </st><st c="13838">“Başardın Joey, başardın! </st><st c="13864">Herkes savaşın yakında sona ereceğini söylüyor. </st><st c="13912">Biliyorum, uzun zamandır aynı şeyi söyleyip duruyoruz, ama bu sefer gerçekten de biteceğini hissediyorum. </st><st c="14018">Nihayet sona erecek ve biz de çiftliğimize geri döneceğiz. </st><st c="14077">Çiftliğe giden yolda göründüğümüzde babamın yüzündeki ifadeyi görmek için sabırsızlanıyorum!”</st></p>
		</div>
	<div id="charCountTotal" value="14170"></div></body>
</html>
