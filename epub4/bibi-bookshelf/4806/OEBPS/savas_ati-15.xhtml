<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-15</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-15" xml:lang="tr-TR">
		<div>
			<p><br /><br /><br /></p>
			<p id="_idParaDest-13"><st c="0">ON İKİNCİ BÖLÜM</st></p>
			<p><br /><br /><br /></p>
			<p><st c="16">Topthorn’la benim için önümüzdeki günleri dayanılmaz kılan şey, Emilie ve büyükbabasıyla birlikte geçirdiğimiz birkaç huzurlu ayın yarattığı tezat olmalıydı. </st><st c="175">Ya da savaş giderek daha korkunç bir hal alıyordu, kim bilir? </st><st c="237">Savaş hattının bazı noktalarında toplar yalnızca birkaç metre arayla kilometrelerce uzunlukta sıralanıyor, patladıklarındaysa ayaklarımızın altında yer şiddetle sarsılıyordu. </st><st c="412">Yaralı kuyrukları sonsuza dek uzanıyor gibiydi ve siperlerin ardında kilometrelerce uzanan kırsal bölge harap olmuş, yaşanmaz hale gelmişti.</st></p>
			<p><st c="552">Yaptığımız iş at arabasıyla yaralı taşımaktan daha zor değildi, fakat artık geceleri ahıra konulmuyorduk ve sevgili Emilie’nin himayesine sahip değildik. </st><st c="707">Kendimizi aniden savaşın içinde buluvermiştik. </st><st c="754">O korkunç gürültü ve dayanılmaz kokular arasında, çamur deryası içinde topları çekiyorduk. </st><st c="845">Zaman zaman, tek amacı topların gitmesi gereken yere ulaşmasını sağlamak olan, bizi hiç umursamayan adamlar tarafından kırbaçlanıyorduk. </st><st c="982">İçi kötülük dolu insanlar değildi bunlar; sadece yüreklerini korkuyla dolduran bir baskı hissediyorlardı ve bu dürtü, diğer canlılara karşı nazik ve düşünceli davranmaya ne yer ne de zaman bırakıyordu.</st></p>
			<p><st c="1183">Yemek de azalmıştı. </st><st c="1204">Kış yaklaşırken mısır tayınımız düzensiz bir şekilde dağıtılmaya başlanmış, saman tayınımız ise iyice küçülmüştü. </st><st c="1318">Birer birer zayıflıyor, formumuzu kaybediyorduk. </st><st c="1367">Bu sırada muharebeler giderek daha da çetinleşmiş ve uzamıştı; bizler de daha zorlu koşullarda daha uzun süreler çalışmaya başlamıştık. </st><st c="1503">Sürekli yorgunduk ve üşüyorduk. </st><st c="1535">Her günün sonunda üzerimiz soğuk ve cıvık bir çamurla kaplanmış oluyor, sanki içimize işliyormuşçasına bizi iliklerimize kadar üşütüyordu.</st></p>
			<p><st c="1673">Topu çeken ekip, farklı türde altı attan oluşuyordu. </st><st c="1727">Katıldığımız dörtlünün içinde bu ağır işe elverişli sadece bir at vardı; bu devasa atın ismi Heinie’ydi ve etrafında olup bitenler onu hiç etkilemiyor gibiydi. </st><st c="1887">Ekibin geri kalanı ona ayak uydurmaya çalışıyordu, ama bunu yalnızca Topthorn başarabiliyordu. </st><st c="1982">Heinie’yle ikisi en öne koşulmuşlardı; ben ise kendimi onların arkasında, Coco adlı zayıf ve ufak tefek bir atın yanında bulmuştum. </st><st c="2114">Yüzündeki beyaz lekeler sık sık yanlarından geçtiğimiz askerlere eğlence kaynağı oluyordu. </st><st c="2205">Fakat Coco’nun hiç de eğlenceli bir tarafı yoktu; şimdiye kadar gördüğüm en asabi attı. </st><st c="2293">Coco yemek yerken, hiçbir at ya da insan onun ısırabileceği ya da çifte atabileceği mesafeye yaklaşmıyordu. </st><st c="2401">Bizim arkamızda ise birbirine tıpatıp benzeyen, lepiska yelelere ve kuyruğa sahip boz renkli iki midilli vardı. </st><st c="2513">Hiç kimse onları birbirinden ayırt edemiyor, askerler bile onlara isimleriyle değil, “sarışın Haflingerler” diye hitap ediyorlardı. </st><st c="2645">Son derece hoş görünümlü ve arkadaş canlısı olduklarından herkesin ilgisini çekiyorlar, hatta az da olsa topçulardan bile şefkat görüyorlardı. </st><st c="2788">Bizler harap olmuş köylerden geçerek savaş hattına doğru ilerlerken, bu ikiliyi gören yorgun askerler için tuhaf ama neşelendirici bir görüntü sunuyor olmalılardı. </st><st c="2952">Ekipteki diğer atlar kadar sıkı çalışıyorlardı ve ufak tefek olmalarına rağmen bizim kadar dayanıklıydılar; fakat ekip hızlandığında ayak uyduramıyorlar, yavaşlamamıza ve ritmimizin bozulmasına sebep oluyorlardı.</st></p>
			<p><st c="3164">Gariptir ki güçten düşmeye başlayan ilk at dev Heinie oldu. </st><st c="3225">Soğuk, yapışkan çamur ve o zorlu kış boyunca yeterli yemin olmayışı, bu iri cüsseli atı ufaltmaya başlamış ve birkaç ay içerisinde çelimsiz, zayıf bir yaratığa dönüştürmüştü. </st><st c="3400">O sırada –itiraf etmeliyim ki– beni çok sevindiren bir olay oldu: Beni en ön sıradaki Topthorn’un yanına alıp Heinie’yi de zaten baştan beri fazla kuvvetli olmayan Coco’nun yanına koydular. </st><st c="3590">Arkadaki bu ikilinin durumu giderek daha da kötüleşiyordu; bir süre sonraysa yalnızca düz ve sert zeminlerde iş görebilir hale geldiler. </st><st c="3727">Bu tür zeminler de cephede çok az olduğundan, artık ikisi de işe yaramamaya, ekibin geri kalanına ciddi derecede külfet olmaya başladılar.</st></p>
			<p><st c="3865">Her geceyi dışarıda, dizlerimize kadar çamura batmış halde geçiriyorduk. </st><st c="3939">Şartlar, Topthorn’la ikimizin süvari atları olduğu o ilk kışa oranla çok daha berbattı. </st><st c="4027">O zamanlar her atın, kendisiyle elinden geldiğince ilgilenen bir süvarisi vardı; şimdiyse en önemli şey toptu ve bizler ikinci plandaydık. </st><st c="4166">Artık birer yük beygiri olmuştuk ve yük beygiri muamelesi görüyorduk. </st><st c="4236">Topçular da aç ve yorgundular. </st><st c="4267">Yüzleri grileşmiş bu askerler için yalnızca hayatta kalmak önemliydi artık. </st><st c="4343">İçlerinden yalnızca birinin, çiftlikten alındığımız gün dikkatimi çekmiş olan yaşlı topçunun bizimle geçirecek vakti vardı. </st><st c="4467">Bize kolayca ufalanan sert ve kara ekmek parçaları yediriyor; birlikteki diğer askerlerden mümkün olduğu kadar uzak durmaya çalışıp, bizlerle birlikte olmayı tercih ediyordu. </st><st c="4642">Tombul, pasaklı, ufak tefek bir adamdı; sürekli kıkırdıyor, sık sık kendi kendine konuşuyordu. </st></p>
			<p><st c="4737">Sürekli dışarıda olmanın, iyi beslenememenin ve ağır işin etkileri, hepimizin üzerinde belirgin bir şekilde görülmeye başlamıştı. </st><st c="4867">Neredeyse hiçbirimizin bacaklarının alt kısmında tüy çıkmıyor, bu bölgedeki derilerde çatlaktan geçilmiyordu. </st><st c="4977">Dayanıklı midilliler bile eski formlarını kaybetmeye başlamışlardı. </st><st c="5045">Tıpkı diğer atlar gibi ben de, attığım her adımda dayanılmaz acılar çekiyordum; özellikle ön bacaklarımın alt kısımları yara içinde kalmıştı. </st><st c="5187">Ekipte topallamayan bir tek at bile yoktu. </st><st c="5230">Veterinerler ellerinden geldiğince bizi tedavi etmeye çalışıyorlardı ve en taş kalpli topçular bile gittikçe kötüye giden durumumuzdan endişe duymaya başlamışlardı. </st><st c="5395">Fakat cephedeki çamur deryası kurumadıkça kimsenin yapabileceği bir şey yoktu.</st></p>
			<p><st c="5473">Ordu veterinerleri çaresizlik içerisinde başlarını iki yana sallıyor, fırsat bulduklarında bizleri ekiplerden çekip dinlendiriyor, iyileştirmeye çalışıyorlardı. </st><st c="5635">Fakat bazılarımızın durumu öylesine kötüleşmişti ki, veterinerin muayenesinden sonra uzak bir yere götürülüp hemen oracıkta vuruluyordu. </st><st c="5772">Bir gün Heinie de veteriner kontrolüne gitti ve geri gelmedi; yolda ilerlerken, onu çamur dolu bir çukurda çürümeye bırakılmış bir halde gördük. </st><st c="5917">Bir süre sonra Coco’nun da başına aynı şey geldi: Boynuna bir şarapnel parçası isabet etmiş, düştüğü yerde vurulup yol kenarına atılmıştı. </st><st c="6056">Onu hiç sevememiş olsam da –hırçın ve tehlikeli bir attı– uzun süre beraber yük çektiğim bir türdeşimi yol kenarına atılıp unutulmuş halde görmek, yürek paralayıcı ve dehşet verici bir görüntüydü. </st></p>
			<p><st c="6253">Midilliler kış boyunca bizimle birlikte top çekmeye devam etti. </st><st c="6317">Geniş sırtlarını kasa kasa, var güçleriyle çalışıyorlardı. </st><st c="6376">Her ikisi de nazik ve iyi kalpli hayvanlardı ve o cesur yüreklerinde en ufak bir saldırganlık yoktu; Topthorn’la ben onları çok seviyorduk. </st><st c="6516">Bizim desteğimize ve arkadaşlığımıza ihtiyaç duyuyorlardı ve biz de bunu onlara seve seve veriyorduk.</st></p>
			<p><st c="6617">Topthorn’un aksadığını fark edişim, bir gün topun her zamankinden ağır gelmeye başlamasıyla oldu. </st><st c="6716">Küçük bir akarsudan geçiyorduk ki topun tekerleklerinden biri çamura saplandı. </st><st c="6795">Başımı Topthorn’a çevirdiğimde, çok zor durumda olduğunu ve adımlarının iyice güçsüzleştiğini gördüm. </st><st c="6897">Çektiği acı gözlerinden anlaşılıyordu; ona yardımcı olabilmek için var gücümle topa asıldım.</st></p>
			<p><st c="6989">Yağmurun dinmek bilmediği o gece, Topthorn çamurda yatarken ben de onun üzerinde dikildim. </st><st c="7081">Her zamanki gibi karnının üzerine uzanmamış, gövdesinin üzerine yan yatmıştı; başını sadece öksürük nöbetleri geldiğinde kaldırıyordu. </st><st c="7216">Ne yapacağımı bilemez durumdaydım; ona burnumu sürtüyor, onu sıcak tutabilmek için yalıyor ve acısını paylaştığımı, yalnız olmadığını bilmesini istiyordum. </st><st c="7372">Kendimi onun şimdiye kadar gördüğüm en güçlü ve en dayanıklı at olduğu düşüncesiyle avutuyor, böyle durumlarda bel bağlayabileceği bir güç kaynağına sahip olması gerektiğini düşünüyordum.</st></p>
			<p><st c="7559">Ertesi sabah topçular gelip bize mısır tayınımızı vermeden önce, her ne kadar başını her zamankinden eğik tutuyor ve ağır hareket ediyor olsa da, beklenen olmuş ve Topthorn ayağa kalkmıştı. </st><st c="7750">Biraz dinlenebildiği takdirde düzelecek güce sahip olduğunu görebiliyordum.</st></p>
			<p><st c="7825">Gelgelelim o gün bizi kontrol etmeye gelen veterinerin, Topthorn’a uzun süre dikkatle baktığını ve onun göğsünü dinlediğini fark ettim. </st><st c="7962">Atlar da dâhil kimsenin sevmediği gözlüklü subaya dönerek, “Güçlü bir at,” dedi. </st><st c="8043">“İyi bir soydan geldiği belli, hatta belki de fazlaca iyi binbaşı; bu durum onun sonunu hazırlayabilir. </st><st c="8147">Topa koşulmayacak kadar iyi bir at bu. </st><st c="8186">Bana kalsa onu bir süre dinlendirirdim, ama yerine koyacak atınız yok, öyle değil mi? </st><st c="8272">Bu halde bir süre idare edeceğini umuyorum, ama onu fazla zorlamayın binbaşı. </st><st c="8350">Ekip mümkün olduğunca ağır ilerlemeli, yoksa elinizde ekip falan kalmaz; atlarınız olmadan da topunuz işe yaramayacaktır, haksız mıyım?”</st></p>
			<p><st c="8486">Binbaşı sert ve soğuk bir ses tonuyla, “Diğerleri ne yapıyorsa o da onu yapmak zorunda,” dedi. </st><st c="8582">“Daha azını ya da fazlasını değil. </st><st c="8617">Bu konuda ayrıcalık yapmam mümkün değil. </st><st c="8658">Eğer sağlam diyorsanız sağlamdır, o kadar.”</st></p>
			<p><st c="8701">“Devam edebilir durumda,” dedi veteriner gönülsüzce. </st><st c="8755">“Fakat sizi uyarmak zorundayım binbaşı. </st><st c="8795">Dikkatli olmalısınız.”</st></p>
			<p><st c="8817">Bu konuşmanın fazla uzadığını ima eden bir sesle, “Elimizden geleni yapıyoruz,” dedi binbaşı. </st><st c="8912">Doğruyu söylemek gerekirse yapıyorlardı da. </st><st c="8956">Bizi bir bir öldüren çamurdu. </st><st c="8986">Çamur, başımızı sokacak bir yerin eksikliği ve bir de yiyecek azlığı. </st></p>
		</div>
	<div id="charCountTotal" value="9056"></div></body>
</html>
