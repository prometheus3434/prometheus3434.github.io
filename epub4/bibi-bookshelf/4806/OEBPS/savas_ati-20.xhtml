<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>savas_ati-20</title>
    <meta http-equiv="Content-Type" content="text/html; charset=utf-8" />
  

</head>
  <body id="savas_ati-20" xml:lang="tr-TR">
		<div>
			<p><br /><br /><br /></p>
			<p id="_idParaDest-18"><st c="0">ON YEDİNCİ BÖLÜM</st></p>
			<p><br /><br /><br /></p>
			<p><st c="17">O sabah beni içeri alan Kahraman Galli askerden veteriner arabası üzerinde uzaklaşırken, sağlam üç bacağımın üzerinde durmakta büyük zorluk çekiyordum. </st><st c="170">Kalabalık ve heyecanlı bir asker grubu beni geçirmek üzere çevremi sarmıştı. </st><st c="247">Fakat önümde uzun ve engebeli bir yol vardı, bir süre sonraysa dengemi kaybederek rahatsız bir pozisyonda yere yığıldım. </st><st c="368">Araba savaş hattından sallana sallana uzaklaşıyor, her sallanışta bacağım dayanılmaz bir acıyla zonkluyordu. </st><st c="477">Arabayı iki gürbüz at çekiyordu; her ikisinin de güzelce yağlanmış koşumları vardı ve son derece bakımlıydılar. </st><st c="589">Uzun saatler boyu açlık ve acı çekmiş olduğumdan, tekerleklerin düz bir zeminde ilerlemeye başladığını ve kısa süre sonra arabanın ılık ve solgun sonbahar güneşi altında birden durduğunu fark ettiğim halde ayağa kalkacak gücü bulamadım. </st><st c="826">Gelişimin çok sayıda heyecanlı kişnemeyle karşılandığını duyunca başımı kaldırdım ve arabanın yan tahtalarının üzerinden baktım. </st><st c="955">Zemini taş döşeli, geniş bir avlu vardı karşımda: Her iki yanında harika iki ahır, onların ardındaysa kuleleri olan kocaman bir ev duruyordu. </st><st c="1097">Ahır bölmelerinin kapılarından, kulakları dikilmiş meraklı at başları uzanmıştı. </st><st c="1178">Her yer hâki üniformalı adamlarla doluydu. </st><st c="1221">Birkaç tanesi bana doğru koşuyorlardı ve içlerinden birinin elinde ipten yapılma bir yular vardı.</st></p>
			<p><st c="1318">İnişim epey acı verici bir deneyim oldu; zaten güçsüz kalmış olan bacaklarım, yaptığımız uzun yolculuk sonucu iyice tutulmuştu. </st><st c="1447">Fakat beni ayağa kaldırmayı başardılar ve bir rampa yardımıyla geri geri giderek aşağıya inmemi sağladılar. </st><st c="1555">Birden kendimi avlunun ortasında, kaygılı ve meraklı bakışların merkezinde buldum; bir grup asker etrafımı sarmış, dört bir yanımı incelemeye, her tarafıma dokunmaya başlamıştı.</st></p>
			<p><st c="1732">O sırada avlunun diğer tarafından gür bir ses yankılandı: “Siz ne yaptığınızı sanıyorsunuz? </st><st c="1825">Karşınızda bir at var. </st><st c="1848">Tıpkı diğerleri gibi bir at.” Oldukça iri cüsseli bir adam, taş kaplı zemine çizmelerinin topuklarını vura vura yaklaşıyordu. </st><st c="1974">Başındaki siperli şapka neredeyse burnuna değecekti ve ciddi ifadeli kırmızı suratının yarısını saklıyordu. </st><st c="2082">Dudaklarının bittiği yerde yukarıya doğru ilerleyen kızıl renkli bıyıkları vardı. </st><st c="2164">“Ünlü bir at olabilir. </st><st c="2187">Şu lanet savaş boyunca sahipsiz bölgeden canlı çıkmış tek at olabilir. </st><st c="2258">Ama sonuçta o sadece bir at, hem de en kirlisinden! </st><st c="2310">Burada göreve başladığımdan bu yana, hırpani görünümlü birçok at getirildi buraya; fakat bu, şimdiye kadar gördüğüm en bakımsız, en pis, en çamurlu at. </st><st c="2462">Tam bir yüz karası. </st><st c="2482">Ve sizler de çevresine dizilmiş ona bakıyorsunuz.” Kolunda üç kalın şerit vardı ve üzerindeki hâki üniforma jilet gibi ütülüydü. </st><st c="2611">“Bu hastanede yüz ya da daha fazla hasta at var ve biz sadece on iki kişiyiz. </st><st c="2689">Karşınızdaki atla ilgilenme görevi bu genç aylağa verildi; bu da demek oluyor ki, siz hergeleler işlerinizin başına dönebilirsiniz. </st><st c="2821">Hâlâ ne duruyorsunuz tembel maymunlar, marş marş!” Bunun üzerine askerler çil yavrusu gibi dağıldılar; yanımda sadece, beni ahıra doğru götürmeye başlamış olan oğlan kalmıştı şimdi. </st><st c="3003">“Ve sen,” dedi aynı gür ses. </st><st c="3032">“Binbaşı Martin on dakika içinde aşağıya inip o atı inceleyecek. </st><st c="3097">O geldiğinde bu at, tıraş olurken ayna niyetine kullanılabilecek kadar temiz ve parlak olmalı. </st><st c="3192">Anlaşıldı mı?” </st></p>
			<p><st c="3207">Oğlanın cevabı, “Emredersiniz çavuş,” oldu. </st><st c="3251">Aslında çok sıradan bir cevaptı bu, fakat beni tepeden tırnağa ürpertmişti. </st><st c="3327">Bu sesi daha önce bir yerde duymuştum, ama tam olarak nerede duyduğumu hatırlayamıyordum. </st><st c="3417">Tek bildiğim, bu iki kelimenin bedenime neşe, umut ve beklenti dalgası yaydığı ve birden içimi ısıttığıydı. </st><st c="3525">Genç asker beni taş döşeli yolda ağır ağır götürürken, ben de onun yüzünü daha iyi görebilmek için çabalıyordum. </st><st c="3638">Fakat aradaki mesafeyi koruduğu için, düzgün tıraş edilmiş bir ense ve bir çift pembe kulaktan başka bir şey göremiyordum. </st></p>
			<p><st c="3761">“Sahipsiz bölgede mahsur kalmayı nasıl başardın şapşal şey?” diye sordu bana. </st><st c="3839">“Seni buraya getireceklerine dair haber aldığımızdan bu yana, herkes bu sorunun yanıtını bilmek istiyor. </st><st c="3944">Peki, kendini bu hale sokmayı nasıl başardın? </st><st c="3990">Yemin ederim ki vücudunda çamurla kaplı olmayan bir nokta kalmamış. </st><st c="4058">Bu pisliğin altında nasıl göründüğünü kestirmek güç. </st><st c="4111">Yine de yakında öğreneceğiz. </st><st c="4140">Seni buraya bağlayıp açık havada kabaca temizleyecek, sonra da binbaşı gelmeden önce güzelce fırçalayacağım. </st><st c="4249">Gel bakalım şapşal, temizliğin bittikten sonra binbaşı seni bir güzel muayene edecek ve o berbat kesiğin icabına bakacak. </st><st c="4371">Ne yazık ki sana yem ya da su veremem; önce binbaşının izin vermesi lazımmış, çavuş öyle söyledi. </st><st c="4469">Ameliyat edilmen gerekebilir diye.” Fırçaları temizlerken çaldığı ıslık, tanıdığım sese tıpatıp uyuyordu. </st><st c="4575">Artık emindim, yanılıyor olamazdım. </st><st c="4611">Tüm vücudumu saran bir mutlulukla, beni tanımasını sağlamak için şaha kalktım ve kişnedim. </st><st c="4702">Kim olduğumu görmesini istiyordum. </st><st c="4737">“Hey, dikkat et şapşal. </st><st c="4761">Neredeyse şapkamı düşürüyordun,” diyerek ipimi sıkıca tuttu ve mutsuz olduğum zamanlarda hep yaptığı gibi burnumu okşadı. </st><st c="4883">“Bunu yapmana gerek yok. </st><st c="4908">Endişelenme, her şey yoluna girecek. </st><st c="4945">Boşuna huzursuzlanıyorsun. </st><st c="4972">Bir zamanlar, sana benzeyen genç bir at tanımıştım. </st><st c="5024">O da senin gibi ürkek ve tedirgindi, ta ki birbirimizi tanıyana dek.”</st></p>
			<p><st c="5093">“Yine atlarla mı konuşuyorsun Albert?” dedi birisi yandaki ahırdan. </st><st c="5162">“Tanrı aşkına! </st><st c="5177">Söylediğin şeylerin tek kelimesini bile anladıkları ne malum?”</st></p>
			<p><st c="5239">“Bazıları anlamıyor olabilir David,” dedi Albert. </st><st c="5290">“Fakat bir gün, içlerinden biri anlayacak. </st><st c="5333">Buraya gelecek ve benim sesimi tanıyacak. </st><st c="5375">Er ya da geç buraya geleceğine eminim. </st><st c="5414">İşte o zaman, ona söylenilen her şeyi anlayan bir at bulacaksın karşında.”</st></p>
			<p><st c="5488">“Yine Joey’yi mi sayıklıyorsun sen?” Sesin sahibinin başı, ahırın kapısı üzerinden uzanmıştı şimdi. </st><st c="5589">“Hiç vazgeçmeyecek misin Berty? </st><st c="5621">Sana daha önce de söyledim, hem de binlerce defa. </st><st c="5671">Dediklerine göre burada yarım milyona yakın at var ve sen Veteriner Sınıfı’na belki ona rastlarsın ümidiyle katılmışsın.” Albert bana daha yakından baksın diye, yaralı ayağımla toprağı eşeledim; fakat o sadece ensemi okşamakla yetinip beni temizleme işine girişti. </st><st c="5936">“Atının bu kapıdan girme ihtimali yarım milyonda bir. </st><st c="5990">Gerçekçi olmak zorundasın. </st><st c="6017">Belki de ölmüştür; çoğunun sonu bu oldu. </st><st c="6058">Gönüllü süvari alayıyla Filistin’e gitmiş bile olabilir. </st><st c="6115">Yüzlerce millik savaş hattının herhangi bir yerinde olabilir. </st><st c="6177">Eğer atlarla aran bu kadar iyi olmasaydı ve benim de en iyi arkadaşım olmasaydın, senin Joey’yle kafayı yediğini düşünürdüm doğrusu.”</st></p>
			<p><st c="6310">Gövdemin alt kısmındaki kurumuş çamurları kazımak için çömelen Albert, “Onu gördüğün zaman anlayacaksın David,” dedi. </st><st c="6429">“Göreceksin bak, dünyada onun gibi bir at daha yoktur. </st><st c="6484">Al renkli parlak tüyleri, siyah yelesi ve kuyruğu var. </st><st c="6539">Alnında beyaz bir nişanesi ve milimi milimine aynı boyda beyaz sekiler var. </st><st c="6615">Hemen hemen on altı karış uzunluğunda ve her yönüyle mükemmel bir at. </st><st c="6685">Onu görünce anlayacaksın David, başka ne desem boş. </st><st c="6737">Joey’yi binlerce at arasından seçebilirim. </st><st c="6780">Onda diğerlerinden farklı bir şeyler var. </st><st c="6822">Yüzbaşı Nicholls, hani şu şehit olan, bahsetmiştim ya, Joey’yi babamdan satın alan ve bana onun resmini yollayan; o bunu biliyordu. </st><st c="6954">Onu ilk gördüğünde anlamıştı bunu. </st><st c="6989">Joey’yi bulacağım David. </st><st c="7014">Buraya onu bulmak için geldim ve bulacağım. </st><st c="7058">Ya ben onu bulacağım ya da o beni bulacak. </st><st c="7101">Daha önce de dediğim gibi, ona bir söz verdim ve sözümü tutacağım.”</st></p>
			<p><st c="7168">“Sen kafayı yemişsin Berty,” diyen arkadaşı, ahırın kapısını açıp içeriye girdi ve bacağımı incelemek için yanıma geldi. </st><st c="7290">“Evet evet, kafayı yemişsin sen.” Ayağımı nazikçe tutup havaya kaldırdı. </st><st c="7363">“Hey, bunun da ön ayaklarında beyaz sekiler var, bunca kan ve çamurun altında gömülüp kalmış. </st><st c="7457">Hazır gelmişken yarasını temizleyeyim bari; yoksa bu işi asla zamanında bitiremeyeceksin. </st><st c="7547">Kendi ahırlarımdaki dışkıları boşalttım ve yapacak başka işim de yok. </st><st c="7617">Senin de yardıma ihtiyacın varmış gibi görünüyor. </st><st c="7667">Çavuş Thunder’ın da laf edeceğini sanmıyorum; söylediği her şeyi yaptım ne de olsa.”</st></p>
			<p><st c="7751">İki asker canla başla beni temizlemeye, fırçalayıp yıkamaya koyuldular. </st><st c="7824">Bense elimden geldiğince hareketsiz duruyor, sadece arada bir burnumla Albert’ı dürterek bana bakmasını sağlamaya çalışıyordum. </st><st c="7952">Ama o, kuyruğumu ve vücudumun arka kısmını temizliyordu şimdi. </st></p>
			<p><st c="8015">“Üç,” dedi arkadaşı, ayaklarımdan bir tanesini daha temizledikten sonra. </st><st c="8088">“Beyaz sekiler üç oldu.”</st></p>
			<p><st c="8112">“Kes şunu David,” dedi Albert. </st><st c="8144">“Aklından ne geçtiğini biliyorum. </st><st c="8178">Herkes onu hiçbir zaman bulamayacağımı düşünüyor. </st><st c="8228">Orduda dört beyaz sekiye sahip binlercesi vardır, bunun farkındayım; ama yalnızca bir tanesinin alnında haç şeklinde nişane var. </st><st c="8357">Ayrıca kaç tanesi akşamüstü güneşinde alev alev parlar ki? </st><st c="8416">Bana inan David, yeryüzünde onun gibi bir at daha yok.”</st></p>
			<p><st c="8471">“Dört,” dedi David. </st><st c="8492">“dört bacak ve dört beyaz seki etti. </st><st c="8529">Geriye sadece alnındaki haç kaldı. </st><st c="8564">Şu çamurdan atı bir de kırmızıya boyadık mı, karşında Joey duruyor olacak!”</st></p>
			<p><st c="8639">“Ne olur dalga geçme David,” dedi Albert. </st><st c="8682">“Bu konuda ne kadar ciddi olduğumu biliyorsun. </st><st c="8729">Onu bulmak benim için hayattaki en büyük mutluluk olacak. </st><st c="8787">Buraya gelmeden önce sahip olduğum tek arkadaştı o. </st><st c="8839">Sana söylemiştim, ben onunla büyüdüm. </st><st c="8877">Şu hayatta kendimi yakın hissettiğim tek yaratık o.” </st></p>
			<p><st c="8930">David başımın yanında duruyordu şimdi. </st><st c="8969">Alnıma düşen perçemleri kaldırıp önce nazikçe, sonra ise hızla o bölgeyi fırçalamaya başladı; bir yandan da tozları gözlerimden uzağa üflüyordu. </st><st c="9114">Durup o bölgeye yakından baktıktan sonra bir aşağı bir yukarı fırçalamaya devam etti ve nihayet ben sabırsızlanıp silkinince durdu.</st></p>
			<p><st c="9245">“Berty,” dedi usulca. </st><st c="9268">“Dalga geçmiyorum, yemin ederim. </st><st c="9301">Az önce geçiyordum, ama artık ciddiyim. </st><st c="9341">Joey’nin aynı boyda dört beyaz sekisi olduğunu söylemiştin, değil mi?”</st></p>
			<p><st c="9411">“Evet,” dedi Albert kuyruğumu fırçalamaya devam ederek.</st></p>
			<p><st c="9467">“Bir de alnında beyaz bir haç var demiştin?”</st></p>
			<p><st c="9512">“Doğru,” dedi Albert umursamaz bir tavırla.</st></p>
			<p><st c="9556">“Daha önce hiç böyle bir at görmedim,” diyen David, bir yandan da önüme düşen perçemleri eliyle düzeltiyordu. </st><st c="9667">“Böyle bir şeyin mümkün olmadığını sanıyordum.”</st></p>
			<p><st c="9714">“Evet, ama dedim ya, böyle bir at var işte. </st><st c="9759">Güneş ışığında al al parlayan bir attı.”</st></p>
			<p><st c="9799">“Mümkün değil diyordum kendi kendime,” dedi arkadaşı kontrollü, renk vermeyen bir sesle. </st><st c="9889">“Ama şu andan itibaren öyle demiyorum.”</st></p>
			<p><st c="9928">“Kes şunu David,” diyen Albert’ın kızmaya başladığı belli oluyordu. </st><st c="9997">“Daha kaç defa söylemem gerekiyor? </st><st c="10032">Joey benim için çok önemli ve bu konuda dalga geçilmesini istemiyorum.”</st></p>
			<p><st c="10103">“Dalga geçmiyorum dedim ya Berty. </st><st c="10138">Son derece ciddiyim. </st><st c="10159">Gerçekten. </st><st c="10170">Bu atın bacaklarında hepsi aynı boyda dört seki, alnında da haç şeklinde belirgin bir işaret var. </st><st c="10268">Senin de gördüğün gibi, siyah yeleye ve kuyruğa sahip. </st><st c="10323">Yaklaşık on altı karış boyunda ve temizlendiği zaman bir tablo gibi şirin olacak. </st><st c="10405">Ayrıca bu çamurun altında al bir at duruyor Berty, tıpkı senin dediğin gibi.”</st></p>
			<p><st c="10482">Daha David lafını bitirmemişti ki Albert aniden kuyruğumu bırakıp, elini sırtımda gezdirerek ağır adımlarla etrafımda yürüdü. </st><st c="10609">Nihayet yüz yüze gelebilmiştik işte. </st><st c="10646">Yüz hatları tahminimden daha sertti; gözlerinin çevresinde daha fazla çizgi vardı ve bu üniformalı haliyle, onu hatırladığımdan daha iri ve uzun görünüyordu. </st><st c="10804">Ama karşımda duran kişi Albert’tı. </st><st c="10839">Evet, benim Albert’ımdı bu.</st></p>
			<p><st c="10866">Gözlerimin içine bakarak, “Joey?” dedi kararsızlıkla. </st><st c="10921">“Joey?” Başımı kaldırıp mutlulukla kişnedim; ona verdiğim yanıt avluda yankılanmış, atları ve askerleri ahırların kapısına çıkarmıştı. </st><st c="11056">“Olabilir,” dedi Albert usulca. </st><st c="11088">“Haklısın David, bu at gerçekten de o olabilir. </st><st c="11136">Sesi bile benziyor. </st><st c="11156">Ama bundan emin olmanın bir tek yolu var.” Bunu dedikten sonra ipimi çözdü ve başımdan yularımı çıkardı. </st><st c="11261">Ardından avlunun kapısına kadar yürüyüp bana doğru döndü ve ellerini dudaklarına götürerek ıslık çaldı. </st><st c="11365">Bu, onun yıllar önce çiftlikte birlikte yürüdüğümüz zamanlarda beni çağırmak için kullandığı o kalın tonlu, kesik kesik çıkan baykuş ıslığıydı. </st><st c="11509">Bunu duyar duymaz birden bacağımdaki acı kayboldu. </st><st c="11560">Ona doğru hızla koşup başımı omzuna gömdüm. </st><st c="11604">“Bu o David!” diyen Albert, boynuma sarılıp yelelerimden tuttu. </st><st c="11668">“Benim atım Joey bu! </st><st c="11689">Buldum onu! </st><st c="11701">Bir gün bana geri döneceğini söylemiştim ve döndü işte.”</st></p>
			<p><st c="11757">“Gördün mü?” dedi David gururla. </st><st c="11791">“Ben ne demiştim? </st><st c="11809">Gördün mü? </st><st c="11820">Ben hislerimde yanılmam dememiş miydim?”</st></p>
			<p><st c="11860">“Demiştin,” dedi Albert. </st><st c="11886">“Ve haklı çıktın.”</st></p>
		</div>
	<div id="charCountTotal" value="11904"></div></body>
</html>
