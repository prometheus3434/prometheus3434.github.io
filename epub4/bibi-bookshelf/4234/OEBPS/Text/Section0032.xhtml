<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_30"><a name="_Toc356429278">Bölüm 30</a></h2>

  <p>Durgun suyun aynayı andıran yüzeyinde insanı kör edercesine yansıyan güneş, ilk geçişlerinde Kartal Gagası'nı görmelerini engellemişti. Armut biçimi koya doğru uzanan suyun altında kalmış kara parçasının yalnızca hilal seklindeki kayalıkları görünüyordu. Zavala uçağın açısını değiştirince, suyun altında General MacArthur'un burnuna benzeyen bir kara uzantısı belirdi. Austin başparmağını kaldırıp Tamam bulduk işaretini verdi ve yere inmelerini yine parmak işaretiyle bildirdi.</p>

  <p>Zavala uçağı aşağıya indirdi ve karanın üzerinde yaklaşık iki yüz fitte uçmaya başladı. Denize uzanan kara parçası bir milden biraz daha uzundu, eni ise ancak boyunun yarısı kadardı. Sığ suların oluşturduğu bataklık rüzgârın ve buzlanmanın etkisiyle uzantının eski seklini iyice bozmuştu.</p>

  <p>Bakalım şu buzultaşlara ne kadar yaklaşabileceksin, dedi Austin, yarımadanın anakarayla birleştiği noktadaki alçak buzul tepeciklerini işaret ederek.</p>

  <p>Zavala NUMA logolu kepinin kenarına selam çakarcasına dokundu. "Dert değil. Bu bebek bir topluiğnenin basına bile inebilir. Kusursuz bir iniş için hazır ol."</p>

  <p>Austin ortağının uçuş konusundaki yeteneğine güveniyordu. Zavala şimdiye dek her türlü hava taşıtıyla yüzlerce saat uçmuştu. Ama ara sıra çizgi roman kahramanı köpek Snoopy'nin kulübesini, Birinci Dünya Savaşı'nda kullanılan Sopwith Camel uçaklarından biri sandığı düşleri anımsamıyor değildi. Zavala ineceği yeri bir kez daha gözden geçirip, uçağın hızını düşürürken Austin bu düşünceyi beyninden uzaklaştırdı.</p>

  <p>Uçak tam yere konacakken, ayaklarının altından bir gürültü duyuldu ve yırtılan bir metal sesi kulaklarına çalındı. Uçak lunaparktaki araçlardan biriymiş gibi sallandı. İki arkadaş gerilen emniyet kemerleriyle oyuncak bebek gibi koltuklarının arkalığına doğru itildiler. Olduğu yerde dönen uçak çarpık bir açıyla durdu. Zavala’nın soluğu kesilmişti, ama moturu susturmayı başardı.</p>

  <p>Pervane durmadan önceki son turunu atarken Austin hala kafasının omuzlarına bağlı olup olmadığını kontrol etti. "Eğer bu kusursuz bir iniş ise, sert inis nasıl olur merak ediyorum. Topluiğne başına ne oldu?"</p>

  <p>Zavala kepini ve ayna camlı gözlüklerini düzeltti. "Üzgünüm," dedi alışılmamış bir alçakgönüllülükle. "Galiba topluiğneleri şimdi biraz daha büyük yapıyorlar."</p>

  <p>Austin başını sallayıp uçağın gördüğü hasarı kontrol etmeyi önerdi. Suya inmeyi sağlayan dubalara ayak basınca yerel karşılama komitesiyle burun buruna geldiler. Akbaba büyüklüğündeki insan kanına susamış Alaska sivrisinekleri hemen kokpite sığınmalarını gerektirdi. Tüm bedenlerine sinek kovucu ilaç sürüp tekrar dışarı çıktılar. Yaklaşık elli santimlik suya girip, sağ taraftaki yırtılmış metal parçaya baktılar.</p>

  <p>"Uçağı kiraladığımız şirkete bir açıklama yapmak zorunda kalacağız, ama tekrar havalanacağından emin olabilirsin,” dedi Zavala. İndikleri yeri dolaşmaya başladı ve birkaç dakika sonra seslendi. "Hey, şuna bakar mısın?"</p>

  <p>Austin yaklaşıp suyun içindeki metal direğe baktı. Tepesi kopmuş direğin içinden bakır elektrik telleri sarkıyordu.</p>

  <p>Tebrikler, dedi Austin. "Galiba pist ışıklarının yerini buldun."</p>

  <p>“Zavala’nın hedefi bulma içgüdüleri asla yanılmaz,” dedi Joe sanki pist ışığına bilinçli olarak çarpmış gibi. Biraz daha arayınca, tepesindeki lamba sağlam duran başka bir ışık daha buldu.</p>

  <p>Austin çevresine bakınıp nerede bulunduğunu saptamaya calıstı. Gizli bir uçuş pisti için bu ıssız bölgenin niçin seçildiği açıkça belliydi. Arazi neredeyse bir uçak gemisi kadar düz olduğundan tesviyeye gerek olmamıştı.</p>

  <p>Uzaktaki tepelerde, güneşin altında danteli andıran dereler, pisti gizleyen göle doluyordu.</p>

  <p>Çantalarını sırtlayıp çeyrek mil kadar uzaktaki tepeye doğru yürümeye başladılar. Gerçi çizmeleri ayaklarının kuru kalmasını sağlıyordu, ama dalgalar su geçirmeyen GoreTex pantolonlarına kadar yükseliyordu. Hava sıcaklığının on iki derece olduğuna memnundular. Su gitgide sığlastı, yumuşak çamura dönüştü ve erimeyen karlarla toprağa ayak basıp gelinciklerin, düğünçiçeklerinin ve çiğdemlerin arasında yürümeye başladılar. Gördükleri pist ışıkları düz bir çizgi biçiminde tepeye doğru uzanıyordu. Bir noktada durup bataklığın üzerinde koyu bir duman bulutu gibi uçan deniz ördeği sürüsünü izlediler. Alışılmamış sessizlikte kendilerini adeta başka bir gezegende dolaşır gibi hissediyorlardı.</p>

  <p>Topraktan dik bir acıyla yükselen geniş bir tepeye rastladılar. Ovalımsı tepenin üstü bir İtalyan ekmeği gibi yuvarlaktı. Tepeyi kaplayan otların arasından yosun bağlamış kayalar görülüyordu. Diğer tepelerden birkaç yüz metre uzakta tek başına duran bu yükselti Austin'e garip geldi ve bu gözlemini Zavala'ya aktardı.</p>

  <p>“Bu yükselti dışında arazinin ne kadar düz olduğunu görüyor musun? Eğer bir jeolog olsaydım, bundan bir anlam çıkarabilirdim.”</p>

  <p>“Ben şu pist ışıklarını düşünüyordum. Tepenin bu yüzeyine doğru sıralanmışlar.”</p>

  <p>Otların arasından görülen bir kaya yüzeyine dikkatle baktı ve elini sürdü.</p>

  <p>İsviçre ordu çakısının geniş bıçağını kayaya sürtünce incecik bir katman sıyrıldı. Elindeki maddeye dikkatle baktı ve sırıtarak Zavala'ya uzattı.</p>

  <p>“Boya,” dedi Zavala hayretle. Austin'in bıçağının ortaya çıkardığı Parlak yüzeye dokundu. "Sac levha ve cıvatalar var. Bu nesneyi gizlemek için birileri epey uğraşmış olmalı."</p>

  <p>Austin birkaç adım gerileyip tepenin üstüne baktı. "Clarence Tinook'un eski bir balon üssünden söz ettiğini anımsıyorum. Belki de bunun altında bir hangar vardır."</p>

  <p>"Anlamlı gibi geliyor ve var olan bir uçuş pistinin kullanıldığı konusundaki kuramlarımıza uyuyor. Bundan sonraki soru, içeri nasıl gireceğimiz hakkında."</p>

  <p>“İstersen 'acil susam açıl' de ve en iyisini umut et.”</p>

  <p>Zavala geriye çekilip Ali Baba ve Kırk Haramiler adlı masalın ünlü sözlerini tekrarladı. Hiçbir tepki görmeyince aynısını İspanyolca olarak söyledi.</p>

  <p>“Bildiğin başka sihirli sözcükler var mı?” diye sordu.</p>

  <p>“Tüm repertuvarım bu kadar,” diyerek omzunu silkti Austin.</p>

  <p>Hangarın arkasına geçince buz tabakasının içinde, eski metal barakaların temellerini gördüler. Çöplük olarak kullanılan bir yerde paslanmış teneke kutular ve kırık şişeler göze çarpıyordu ama içeri nasıl girileceğini gösteren bir işaret yoktu.</p>

  <p>Zavala kelimenin tam anlamıyla giriş yerine düştü.</p>

  <p>Arkadaşından birkaç adım önde yürüyen Austin bir haykırış duydu. Geriye bakınca Joe'nun sanki toprak onu yutmuş gibi ortadan kaybolduğunu fark etti. Bu olasılığı teyit edercesine, yerin altından Zavala’nın anadilinde ettiği küfürler kulağına geldi. Dikkatle geri dönünce ortağını otların gizlediği bir delikten aşağıya düşmüş olduğunu gördü. Austin bu çukuru görmeden yanından geçip gitmişti.</p>

  <p>“İyi misin?” diye seslendi.</p>

  <p>Joe homurdanarak, "Evet, bu deliği örten otlar beni biraz korudu. Hadi aşağıya gel. Birkaç basamak var," dedi.</p>

  <p>Austin iki buçuk metre derinliğindeki çukura indi. Joe biraz aralanmış ağır çelik kapının önünde duruyordu.</p>

  <p>“Sakın söyleme,” dedi Austin. "Zavala’nın hiç şaşmayan yön bulma içgüdüsü."</p>

  <p>“Başka ne olabilir ki?”</p>

  <p>Austin cebinden küçük ama ışığı güçlü bir halojen fener çıkardı. Omzuyla itekleyince kapı sonunda açıldı. Ardında Zavala'yla birlikte içeri girdi. Büyük bir mozolenin havalandırma sisteminin tam karsısında duruyorlarmış gibi soğuk ve pis kokulu hava suratlarına çarptı. Fenerin ışığında beton duvarları ve tavanı, içerisini erimeyen buzullara karsı pekiyi korumayan ve sanki soğuğu biraz daha arttıran bir koridor gördüler. Yakalarını enselerine kaldırıp yürümeye başladılar.</p>

  <p>Yeraltındaki barakanın ana koridoruna birkaç kapı açılıyordu, paslanmış karyolalar ve çürümüş şilteler odalardan birinin yatmak için kullanıldığına işaret ediyordu. Daha ileride bir mutfakla kiler vardı. Sonuncu kapı ise haberleşme odasına açılıyordu.</p>

  <p>“Aceleyle gitmişler,” dedi Zavala. Paramparça olmuş telsizler ve diğer gereçler sanki bir balyoz saldırısına uğramış gibiydi.</p>

  <p>Koridorda yürürken zeminde geniş bir delik gördüler. Üzerindeki madeni ızgara paslanmıstı. Austin ışığı aşağıya doğru tuttu. "Belki de havalandırma ya da ısıtma sistemiydi."</p>

  <p>“Clarence Tinook'un mayınlar hakkında söylediklerini düşünüyordum, “dedi Zavala.</p>

  <p>"Bunun avcıları ve balıkçıları ürkütmek için uydurulmuş bir öykü olduğunu umut edelim,” dedi Austin.</p>

  <p>Koridorun sonundaki birkaç basamak yine çelik bir kapıda son buluyordu. Hangarın altında bulunduklarını tahmin ettiler. Bubi tuzakları hakkında söylediklerine kendisi de pek fazla inanmayan Austin, derin bir soluk alıp kapıyı açtı. Hava bir anda değişivermişti. Beton yapıya oranla soğuk biraz azalmış gibiydi ve küf kokuyordu. Benzin, yağ ve ısınmış metal kokuları havanın ağırlığını örtüyordu.</p>

  <p>Kapının sağ tarafındaki şalterin üzerinde "Jeneratör" yazılıydı. Austin başıyla işaret edince, Joe şalteri indirdi. Önce hiçbir şey olmadı, sonra karanlığın içinde bir çıt sesi duyuldu ve bir motor isteksizce öksürürek çalışmaya başladı.</p>

  <p>Tavandaki ışıklar canlanınca büyük yapay mağaranın içi aydınlandı. Zavala konuşamayacak kadar şaşırmıştı. Sahnenin tam ortasında bir İskandinav efsanesinden fırlamışa benzeyen siyah kanatlı bir intikam meleği duruyordu.</p>

  <p>Enli bir palayı andıran uçağa yaklaşıp gövdenin arkasındaki dikey kanada elini sürdü.</p>

  <p>“Harika,” diye fısıldadı çok güzel bir kadından söz edercesine. "Bu nesnelerin resmini görmüş, hakkında yazılanları okumuştum ama bu kadar güzel olacağını hayal bile edememiştim."</p>

  <p>Austin yanına gelip geniş alüminyum cisme baktı. "Biz ya bir Yarasa İni'ne girdik ya da hayalet uçan kanadı bulduk."</p>

  <p>Zavala gövdenin altına girdi. "Bu uçaklar hakkında epey şey okudum. Pervaneden jet motoruna geçince dengeyi sağlamak için bu kanatçıklar sonradan eklenmiş. Kanat açıklığı yaklaşık elli yedi metre."</p>

  <p>“Bir futbol sahasının yarısı demek bu,” dedi Austin.</p>

  <p>Zavala başını sallayarak onayladı. "Önden arkaya uzunluğu yalnızca on yedi metre olduğu halde o dönemde inşa edilen en büyük uçaktı. Şu jet motorlarına bak. İlk önce sekiz motoru da gövdeye yerleştirmişlerdi. İki tanesini kanatların altına alıp yakıt tanklarını büyüttüler. Senin menzili uzatmak için değişiklik yapıldığı konusundaki sözlerini teyit ediyor."</p>

  <p>Uçağın burnuna doğru yürüdüler. Bu açıdan bakınca aerodinamik çizgileri daha da etkileyiciydi. Gerçi ağırlığı iki yüz tondan fazlaydı ama üçlü iniş takımları üzerinde rahatça dengede durabiliyordu.</p>

  <p>“Jack Nornthrop bu hanımefendiyi tasarlarken inanılmaz bir şeyler düşünmüş,” diye yanıtladı Austin.</p>

  <p>"Haklısın. Şu incecik siluete bir bak. Radarda yansıma yaratacak bir yüzeyi bile yok. Üstelik casus uçaklar gibi siyaha boyamışlar. Gel içine girelim, dedi" Zavala hevesle.</p>

  <p>Uçağın karnındaki merdiveni ve kısa bir rampayı tırmandılar. Tıpkı görünümü gibi kokpit de alışılmışın dışındaydı. Zavala döner pilot koltuğuna oturup pleksiglas kubbenin içinde bir metre kadar yükseltmek için kenarındaki el pompasını kullandı. Kanadın tam ortasının biraz solunda kalan motor kapağının arasından baktı. Kumanda aletleri kaptan pilotla biraz daha aşağıda oturan yardımcı pilot koltuklarının arasına yerleştirilmişti. Motorun hızını ayarlayan düğmeler Donanma’nın Catalina tipi uçan teknelerinde olduğu gibi tavandan sarkıyordu.</p>

  <p>“Görüş alanı harika,” dedi Zavala. "Adeta bir savaş uçağında oturur gibisin."</p>

  <p>Sağ taraftaki yardımcı pilot koltuğunda oturan Austin camdan dışarıya baktı ve Zavala kontrol aletlerini incelerken uçağın geri kalanını dolaşmaya karar verdi.</p>

  <p>Yardımcı pilotun üç metre kadar gerisindeki uçuş mühendisinin koltuğu arkaya bakıyordu ve önündeki konsola yerleştirilmiş göstergelerin sayısı oldukça etkileyiciydi. Dışarıyı görmesi olanaksızdı. Austin bu yerleşim biçiminin biraz kötü olduğunu düşpndü, ama uzun uçuşlar için hazırlanmış ranzaları, tuvaleti ve mutfağı görünce hayran kaldı. Bombacının koltuğuna oturup dışarı bakarken ıssız Sibirya üzerinde uçtuğunu hayal etti. Sonra sürünerek bomba yuvalarına girdi. Kokpite döndüğünde Zavala hala elleri aletlerin üzerinde oturuyordu.</p>

  <p>“Arkada bir şeyler buldun mu?”</p>

  <p>"Önemli olan bulmadıklarım," dedi Austin.</p>

  <p>“Bomba yuvaları boş.”</p>

  <p>“Bomba kutuları yok mu?”</p>

  <p>“Su balonu bile yok,” diyerek gülümsedi. "Su ihtiyar kıza aşık olduk galiba."</p>

  <p>Zavala sırıttı. "İlk görüşte aşk denebilir. Yaşlı kadınlar hep bana çekici gelmiştir. Sana bir şey göstereyim. Bu bebekte hala hayat var." Parmakları alet konsolunda dolaştı. Önlerindeki göstergelerin ışıkları yandı.</p>

  <p>Yakıt tankları dolu ve havalanmaya hazır, dedi Austin büyük bir şaşkınlıkla.</p>

  <p>Zavala başıyla onayladı. "Herhalde jeneratöre bağlı. Bunun havalanmaması için hiçbir neden yok. Burası soğuk ve kuru, ayrıca bu kampı terk edinceye dek ona Çok iyi bakmışlar." "Kamptan söz edince, gel biraz dolaşalım."</p>

  <p>Zavala isteksizce kokpitten çıktı. Uçaktan inip hangarı gezdiler. Bu uçağa en iyi biçimde hizmet verilmek üzere hazırlandığı belliydi. Hemen yakınında hidrolik kaldıraçlar, krikolar, deney malzemeleri, yakıt ve yağ pompaları sıralanmıştı. Joe duvara aşılmış aletlere hayranlıkla baktı. Neredeyse bir cerrahın aletleri kadar temiz ve özenle yerleştirilmişlerdi. Austin bir deponun kapısını açıp bakındı ve Zavala'ya seslendi.</p>

  <p>Yerden tavana kadar Baja açıklarında yüzerken buldukları silindire benzeyen, üstleri pırıl pırıl parlayan silindirler sıralanmıştı. Austin dikkatle bir tanesini alıp tarttı, "Benim bürodaki boş silindire oranla çok daha ağır."</p>

  <p>“Anasazyum mu var?”</p>

  <p>Austin'in hiç şaşmayan hedefe varış içgüdüsü, diyerek gülümsedi. "Aslında bunu bulmak için bunca yolu geldiğimizi itiraf etmek zorundasın."</p>

  <p>“Herhalde. Ama Martin'in şu uçağa niçin aşık olduğunu da anlayabiliyorum.”</p>

  <p>"Umarım onunki gibi ölümcül çekiciliğini bize göstermez. Bundan sonra ne yapacağımıza karar vermeliyiz."</p>

  <p>Zavala depodaki silindirlere baktı. "Bunları taşımak için Maule'den daha büyük bir uçak gerekir."</p>

  <p>"Uzun bir gün oldu. Hadi Nome'a geri dönelim. Destek kuvvet çağırırız.</p>

  <p>Geldiğimiz yoldan geri dönmeye pek meraklı değilim. Bakalım başka bir kapı daha var mı."</p>

  <p>Tekrar uçan kanadın önüne geldiler. Uçağın burnu uçuş pistine bakacak biçimde hangarın geniş duvarına doğru çevrilmişti. Dışarıya açılması gereken kapıyla oynadılar ama bitkilerle kaplanmış olduğundan kıpırdamadı. Duvarın büyük bir bölümü tıpkı bir garaj kapısı gibi aşağı yukarı açılıp kapanıyordu. Austin üzerinde "Kapı" yazan bir şalter görünce jeneratör konusundaki şanslarını anımsayıp indirdi. Motor uğultusu hangarı doldurdu ve metalin metale sürtmesinin yarattığı gıcırtılar duyuldu. Dışarıdaki bitkiler açılmasını engelliyordu ama sonunda ağır kapı bunlardan kurtuldu ve tümüyle açıldı.</p>

  <p>Saat gece yarısına yaklaşıyordu, güneş batmak üzereydi ve tundra bölgesine gri bir ışık yayılmıştı. Dışarı çıkıp çevrelerine baktılar. Buzz Martin'in babasının, gizlendiği delik diye adlandırdığı hangarda duran uçağa son kez bakarlarken garip bir sesle irkildiler. Büyük bir helikopter yırtıcı bir hayvan gibi gökten aşağıya süzülüyordu.</p>

  <p>Helikopter suyun kenarındaki deniz uçağının üzerinden geçti, geri geldi ve biraz ileride durup olduğu yerde üç yüz altmış derece döndü. Ön tarafından bir ışık parladı ve deniz uçağı gözleri kör eden sarı, kırmızı alevler arasında patladı.</p>

  <p>Birkaç saniye önce bir uçağın bulunduğu yerden artık kapkara bir duman bulutu yükseliyordu ve alevler yüzlerce metre ötesini aydınlatıyordu.</p>

  <p>“Sanırım bu uçak için ödediğimiz depozitoyu geri alamayacağız,” dedi Zavala.</p>

  <p>Küçük uçağın isini bitiren helikopter burnunu hangara doğru çevirdi.</p>

  <p>Helikopterin gelişini donup kaldıkları yerden izleyen Austin ile Zavala bir anda ne kadar zavallı bir durumda kaldıklarını fark ettiler.</p>

  <p>Helikopter yaklaşırken hangarın açık kapısına doğru atıldılar. İki tarafındaki silahlardan alevler püskürürken, koşmaya çalışan iki arkadaşa gitgide yaklaşan mermiler yerdeki çamuru ve suyu havalandırıyordu.</p>

  <p>Kendilerini içeri attılar ve Austin kapının şalterini kaldırdı. Motorların uğultusu tekrar duyuldu ve ağır ağır kapı kapanmaya başladı. Helikopter birkaç metre öteye inmişti. Koyu yeşil üniformalı adamlar ellerinde otomatik silahlarla yere atlayıp hangara yaklaştılar.</p>

  <p>Zavala makineli tabancasını deniz uçağında bırakmıştı. Austin bir anda Bowen tabancasını eline aldı ve saldırganlara bir şeyler anlatmak amacıyla birkaç el ateş etti. Sonra kapı büyük bir gürültüyle kapandı ve silah sesleri duyulmaz oldu.</p>

  <p>“Arka kapıyı da kapatalım,” diye yerinden fırladı Austin.</p>

  <p>Koridoru koşarak geçip içeri girdikleri kapıya ulaştılar ama paslı sürgü çalışmıyordu. Saldırganların cesur olduğu kadar aptal olduklarını da düşünerek yatakhaneden çıkardıkları şiltelerle yerdeki havalandırma mazgalını örttüler.</p>

  <p>Geri dönüp hangarın kapısını sıkıca kapattılar. Etraf sessizdi ama emniyette olmadıklarını biliyorlardı. Saldırganların uçan kanada zarar vermek istemedikleri belliydi yoksa birkaç patlayıcıyla hangarın metal duvarlarını bir sardalya konservesi gibi açmaları çok kolay olurdu.</p>

  <p>“Kim bunlar?” dedi Zavala soluklarını düzene sokmaya çalışırken.</p>

  <p>Sanki direncini hesaplıyormus gibi hangarın metal duvarlarına indirilen darbelerin gürültüsü duyuldu. Austin'in mercan yeşili gözleri hangarı boydan boya taradı.</p>

  <p>“Yanılmıyorsam, biraz sonra öğreneceğiz.”</p>
</body>
</html>
