<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 id="sigil_toc_id_15"><a name="_Toc356429263">Bölüm 15</a></h2>

  <p>Francis Xavier Hanley'nin hukuk bürosu San Diego Limanı'na bakan mavi cam kulenin on ikinci katındaydı. Austin ile Zavala hole açılan asansörden inip genç ve güzel sekretere isimlerini söylediler. Genç kadın dahili konuşma aygıtının düğmesine bastı ve mırıltılı bir görüşmeden sonra parlak bir gülüşle içeri girmelerini söyledi.</p>

  <p>Kırmızı yüzlü, iriyarı bedeni zamanla gevşemiş görünümlü bir adam onları kapıda karşıladı. Kendini Hanley olarak tanıtıp oturmalarını işaret etti. Büyük maun çalışma masasının ardındaki döner koltuğa iri gövdesini yerleştirip, parmaklarını bitiştirdi ve kazığa bağlanmış bir çift keçiyi inceleyen kurt gibi konuklarını süzdü.</p>

  <p>Tijuana'dan geri dönünce Austin avukatın bürosunu arayıp randevu istemişti.</p>

  <p>Arkadaşıyla birlikte piyasada 'birkaç milyon' kazandıkları ve bir yerlere yatırım yapmak istedikleri öyküsünü anlatmıştı. Avukat hemen randevu vermişti.</p>

  <p>Adamın gözlerindeki yırtıcı bakışlar yemi yuttuğunu gösteriyordu. "Hemen konuya girmeyi yeğlerim," dedi Hanley. "Telefonda bana dış ülkelere yatırım yapmak istediğinizi söylemiştiniz.”</p>

  <p>“Öncelikle Meksika'yı düşünüyoruz,” diye açıkladı Zavala.</p>

  <p>Avukatın üzerinde çok pahalı koyu gri parlak bir takım elbise vardı. Tombul parmaklarındaki pırlantalarla altınların ağırlığı Titanic'i batırmaya yetecek gibi görünüyordu. Ne var ki dünyanın tüm terzileri bar fedaisi bedenini saklamaya yetmezdi. Takıları tüm sözleriyle hareketlerine işlemiş olan kabalığı gizleyemiyordu. NUMA görevlilerinin üzerinde kot pantolonlar, tişörtler ve rüzgârlıklar vardı. Spor giyim tarzı özenle seçilmisti. Kaliforniya'da milyoner gibi giyinenler aslında varlıklı olmayanlardı.</p>

  <p>Hanley, Zavala’nın Latin Amerikalı görüntüsüne aldandı. "Doğru adrese geldiniz," dedi neşeyle. Cazibesini göstermek istercesine gülümsedi ama dolgun yüzündeki V biçimli ağzı şişko bir akbabaya benzemesine neden olmuştu. "Aklınızda belirli bir bölge var mı?"</p>

  <p>“Tortillayı severiz,” dedi Austin ciddi bir ifadeyle.</p>

  <p>Avukatın kırmızı suratında bir inanmazlık ifadesi dolaştı. "Özür dilerim anlayamadım," dedi doğru duyduğundan emin olmayarak.</p>

  <p>Tortillayı bilirsiniz, dedi Austin parmaklarıyla yuvarlak küçük ekmeklerin şeklini çizerek. "Duyduğumuza göre bu sektör hızla gelişiyormuş.”</p>

  <p>Hanley kendini toparlayıp yanıtladı. "Gerçekten öyle. Yiyecek endüstrisinin en hızlı gelişen sektörü."</p>

  <p>Austin eğer avukata çamurdan kurabiye yapmak istediklerini söyleseler bile aynı yanıtı alacaklarından emindi. Zavala'yla birlikte Pedralez'in şiddetli bir tepki göstermesine neden olan doğrudan konuya girme yaklaşımını uygulamaya karar vermişlerdi.</p>

  <p>Zavala gülümseyerek söze karıştı. "Baja Kaliforniya Yarımadası'nda, Ensenada yakınlarında ucuz fiyata satılık bir tortilla fabrikası olduğunu duyduk."</p>

  <p>Hanley'nin gözleri gür kaşlarının altında iyice kısıldı. "Bunu nereden duydunuz?" diye homurdandı.</p>

  <p>Oradan buradan duyduk. Zavala'nın dudakları gizemli bir gülümseyişle kıvrılmıştı.</p>

  <p>“Üzgünüm beyler, Baja'daki bir tortilla fabrikasıyla hiç bağlantım yok.”</p>

  <p>Zavala arkadaşına döndü. "O fabrikayla bağlantısı olmadığını söyledi."</p>

  <p>Austin omzunu silkti. "Bu yanıtınıza çok şaşırdık. Enrico Pedralez fabrikayı çok yakından bildiğinizi söylemişti. Bize sizin adınızı verdi ve bu anlaşmayı sizin sağlamış olduğunuzu söyledi."</p>

  <p>Meksikalı mafya babasının adından söz edilince, Hanley'nin savunma sistemi alarma geçti, iki yabancıya karşı nasıl bir yaklaşım sürdürmesi gerektiğinden emin olamadı. Karşılaşabileceği tehdit unsurlarını aceleyle aklından geçirdi: polis, gelir vergi dairesi, eyalet bürokratları... Bu adamlar bu sınıflandırmaların hiçbirine uymuyorlardı. Saldırıya geçmeye karar verdi.</p>

  <p>“Sizlerden herhangi bir kimlik görebilir miyim?”</p>

  <p>“Gereksiz,” dedi Austin.</p>

  <p>"Bu takdirde eğer büromu iki saniye içinde terk etmezseniz, sizi ben dışarı atacağım."</p>

  <p>Austin yerinden kalkmaya çalışmadı. "Deneyebilirsiniz," dedi buz gibi bir sesle.</p>

  <p>“Ama hiç tavsiye etmem. Meksikalı dostlarınızı aramanızın da yararı olmaz.”</p>

  <p>Korkutmaya çalışmanın yararlı olmadığını gören Hanley telefona uzandı. "Polis çağıracağım."</p>

  <p>“Hazır telefonu açmışken niçin bağlı olduğunuz baroyu da aramıyorsunuz?” dedi Austin. "Baro üyelerinden birinin ünlü bir Meksikalı mafya babasıyla anlaşma yaptığını duymaktan memnun olacaklardır sanırım. Duvarda asılı duran avukatlık belgeniz ancak üzerinde yazılı olduğu kâğıt kadar değerli olacaktır."</p>

  <p>Hanley elini geri çekip karşısında oturanlara dikkatle baktı. "Beyler, kimsiniz siz”</p>

  <p>“Baja'daki fabrika hakkında biraz bilgi almak isteyen iki kişiyiz.”</p>

  <p>Avukat konuklarını tanımlamakta zorluk çekiyordu. Atletik yapıları, güneşten yanmış yüzleriyle sahil serserilerine benziyorlardı ama güler yüzlü tavırlarının ardında garip bir sertlik olduğunu da seziyordu.</p>

  <p>Elinizde belirli yetkiler olsa bile, size yardım edemem, dedi sonunda. "Bu konudaki tüm görüşmeler müşteriavukat ilişkisinin gizliliği altındadır."</p>

  <p>Haklısınız, dedi Austin. "Ama aynı zamanda bilinen bir suçluyla karanlık bir anlaşma yaptığınız için hapse girebileceğiniz gerçeğini de biliyorsunuz."</p>

  <p>Hanley'nin dudakları sahte bir gülüşle aralandı. "Pekala siz kazandınız. Bildiklerimi anlatacağım. Ama bir uzlaşma yapalım. Bu araziyle neden ilgilendiğinizi bana söyleyin. Böylesi daha dürüstçe olur."</p>

  <p>Doğru, dedi Austin. "Ama bu dünya bu kadar dürüst değildir." Mercan yeşili gözleri Hanley'nin yüzüne dikilmişti. "Sizi biraz rahatlatayım. Karanlık anlaşmalarınız bizi ilgilendirmiyor. Baja'daki işin anlasmasını kimin adına yaptığınızı söylerseniz, belki bizi bir daha görmezsiniz."</p>

  <p>Hanley başını sallayarak masanın üzerindeki kutudan bir puro çıkardı ama konuklarına ikram etmedi. Puroyu yakıp dumanını onlara doğru savurdu. "İki yıl kadar önce Sacramento'dan bir komisyoncu beni aradı. Sınırın güneyindeki bağlantılarımı duymuştu ve riski olmadığı gibi kolayca halledilecek bir iş için en ideal aracı olduğuma karar vermişti."</p>

  <p>“Bu öneriyi reddedemezdiniz.”</p>

  <p>"Elbette. Ama dikkatli davrandım. Kaliforniya'da yaşayan herkesin bir köşe dönme planı vardır. Enrico'yla bağlantım olduğunu biliyordu. Adamın resmi bir görevli olmadığından emin olmak zorundaydım. Özel bir dedektif tuttum. Yasal bir iş yapıyordu."</p>

  <p>Sahtekâr bir avukatın dürüstlük konusunda endişelenmesi karşısında Austin hafifçe gülümsedi. "Sizden ne yapmanızı istedi?"</p>

  <p>"Temsil ettiği kişiler Baja'da arazi almak istiyordu. Issız bir noktada, kıyıya yakın bir yer arıyorlardı. Ayrıca benim tüm belgelerle ilgilenmemi ve Meksika'da iş kurmanın tüm bürokratik engellerini aşmamı istiyordu."</p>

  <p>“Baja Tortillas.”</p>

  <p>"Evet. Bu fabrikanın gerçek sahibinin bir Meksikalı olmasını istiyordu. Böylece işlerin kolaylaşacağını düşünüyordu. Anahtar teslimi bir iş olacaktı. Fabrikanın planını çizip kendi işçilerini gönderdi. Müşterileri ancak inşaat bittikten sonra fabrikayla ilgileneceklerdi ama fabrikanın çalışma biçimine karışmayacaklardı. Enrico'nun karın yarısını alabileceğini ve beş yıl sonra tümüyle fabrikaya sahip olabileceğini söylediler."</p>

  <p>"Böylesine pahalı bir yatırıma giren birinin bu kadar cömert davranması sizi kuşkulandırmadı mı?"</p>

  <p>“Bu gibi sorular sormadığım için yüksek ücret alırım.”</p>

  <p>“Anlaşılan dostlarınız bir paravan işletme peşinde koşuyordu,” dedi Zavala.</p>

  <p>"Aynısını ben de düşündüm. Japonlar sahile yakın bir tuz fabrikası kurmak istedikleri zaman bir dizi sorunla karşılaşmışlardı. Balina avcıları Meksika hükümetini kışkırtmıştı. Japonların başına gelenleri bildikleri için, aynı sorunlarla karşılaşmamak için böyle davrandıklarını varsaydım."</p>

  <p>“Bu komisyoncu kimdi?”</p>

  <p>“Adı Jones idi. Evet gerçek adıydı,” diye ekledi Hanley konuklarının kuşkulu ifadelerini görünce. "Şirket alım satımlarında uzmanlaşmış bir çöpçatandı."</p>

  <p>“Kimi temsil ediyordu? "</p>

  <p>”Bunu bana hiç söylemedi."</p>

  <p>Austin masaya doğru eğildi, "Bizimle dalga geçmeyin Bay Hanley. Tedbirli bir insansınız. Tuttuğunuz özel dedektif bu adamı iyice araştırmış olmalı."</p>

  <p>Hanley omzunu silkti. "Niçin inkâr edeyim? Müşterileri bir dizi şirket ağı ardında kimliklerini gizlemeye çalışmışlardı."</p>

  <p>"Çalışmışlardı dediniz. Kim bunlar?"</p>

  <p>"Ancak Mulholland Group adına kadar ulaşabildim. Büyük ölçekli hidrolik projeler yürüten şirketlerle bağlantısı olan bir holding. "</p>

  <p>"Başka ne biliyorsunuz?"</p>

  <p>“Hepsi bu kadar.” Hanley bileğindeki Cartier saate bir göz attı. "İzin verirseniz, şimdi gerçek bir müşteriyle randevum var."</p>

  <p>“Bu komisyoncunun adresini ve telefon numarasını istiyoruz.”</p>

  <p>"Yararı olmaz. Birkaç hafta önce öldü. Arabası dağ yolunda uçuruma yuvarlandı."</p>

  <p>Hanley'nin arkasındaki tavana kadar yükselen pencereye bakan Austin'in gözleri, limanın üzerinde dönüp duran helikoptere takılmıştı. Her seferinde biraz daha yaklaşıyordu. Sıradışı ölüm haberini alınca dikkatini tekrar avukata verdi.</p>

  <p>"Bu adam hakkında bildiğiniz her şeyi öğrenmek istiyoruz. Dosyanızı da görmek isteriz tabii."</p>

  <p>Hanley kaşlarını çattı. Sıkıntı veren bu adamlarla işinin bittiğini sanıyordu.</p>

  <p>“Orijinal dosyayı veremem. Fotokopi çektiririm. Birkaç saat sürebilir.”</p>

  <p>“Sakıncası yok. İki saat sonra tekrar gelebiliriz.” Hanley'nin alnı biraz daha kırıştı sonra gülümsedi ve masadan kalkıp konuklarını kapıya kadar geçirdi.</p>

  <p>Asansöre binince Austin, "Hiram Yaeger'i arayalım. Hanley herhalde bize vereceği belgeleri sansürden geçirecektir, onun için şu Mulholland Group'u kendi olanaklarımızla da araştıralım," dedi. Hiram Yaeger, NUMA'nin bilgisayar uzmanıydı. Max adını verdiği, onuncu katta kurulu bilgisayar sistemi dünyanın her tarafındaki kaynaklardan edindiği bilgilerle uçsuz bucaksız bir veri tabanına sahipti ve başka veri tabanlarına izinsizce girmesi sıradan bir olaydı.</p>

  <p>Binanın girişinden Güney Kaliforniya güneşine çıktılar. Zavala bir taksi çevirmek için kaldırımın kenarına doğru yürürken, tam tepelerinden büyük bir uğultu geldi. Yeşil bir helikopter sokağın üstünde cam binadan yaklaşık otuz metre açıkta duruyordu. Öteki yayalar gibi merakla helikoptere baktılar ve birdenbire Austin anımsadı.</p>

  <p>“Geri dönmeliyiz,” diyerek Zavala’nın kolundan çekti.</p>

  <p>Zavala bir kez daha helikoptere bakıp Austin'in ardından döner kapıya atıldı.</p>

  <p>Kapısı açık asansöre binip avukatın bürosunun kat düğmesine bastılar. Yarı yolda boğuk bir gürültü duyuldu ve asansör silkelendi. Austin bir kat aşağıda asansörü durdurdu ve meraklı gözlerle bakanların arasından merdivene doğru koştu.</p>

  <p>Merdiveni insanın genzini yakan kara bir duman sarmıstı. Austin üst kata açılan kapıya dokundu ve öteki tarafta şiddetli bir yangın olup olmadığını bilmediğinden yalnızca birkaç santim araladı. Duman biraz daha arttı. Kapıyı geçebilecekleri kadar açıp, elleri ve dizleri üzerinde giriş holüne kadar ilerlediler. Yangın söndürme sistemi harekete geçtiğinden sırılsıklam oldular.</p>

  <p>Sekreter masanın yanındaki halıya yığılmıştı.</p>

  <p>“Hanley nasıl?” diye haykırdı Joe. Büronun kapısından duman sızıyordu.</p>

  <p>“Boş ver. Gitmiştir.”</p>

  <p>Sekreter kızı merdivene kadar taşıyıp alt kata indirdiler. Birkaç dakikalık yapay solunumdan sonra kendine geldi. Biraz sonra itfaiyeciler geldi ve kızı sağlık ekiplerine teslim ettiler. Elektrik kesilirse kapalı kalacaklarını tahmin ettiklerinden asansöre binmek yerine merdivenden inmeyi yeğlediler. Bu arada gelen polislar binayı boşaltıyordu. Dışarda beklesen kalabalığa karıştılar ama yapacakları başka bir şey olmadığını anlayıp birkaç blok yürüdükten sonra bir taksi çevirdiler.</p>

  <p>Kimlik kartındaki isminden Senegalli olduğu anlaşılan sürücü, isle kaplı yüzlerine baktı. "Orada mıydınız? Simdi radyodan duydum. Bir patlama olmuş."</p>

  <p>Zavala taksinin arka camından binanın dışındaki kalabalığa've trafiği durdurup itfaiyenin çalışması için yol açmaya çabalayan polislere baktı.</p>

  <p>Yüzündeki isi silip Austin'e sordu. "Böyle bir şey olacağını nereden bildin?"</p>

  <p>"Bilmiyordum. Ama Hanley ile konuşurken limanın üzerinde dönüp duran helikopteri fark ettim."</p>

  <p>“Ben de gördüm ama dikkat etmedim. Trafik helikopteri olduğunu varsaydım.”</p>

  <p>"Önce ben de böyle düşündüm. Ama daha yakından görünce, beynimde bir şimşek çaktı. Tortilla fabrikasmdaki patlamadan sonra da bu ya da buna çok benzeyen bir helikopter oralarda dolaşmıştı."</p>

  <p>“Anımsıyorum. Koyu yeşildi. Koyun üzerinde döndü ve çekip gitti.” Zavala bilmecenin anlamını düşündü. "Şu helikopterin sahibi herhalde kesin olarak Hanley'den kurtulmak istiyordu."</p>

  <p>“Hanley'nin oldukça kötü dostları vardı.”</p>

  <p>“Acaba Enrico mu yaptı?”</p>

  <p>"Olabilir. Hanley ile konuşacağımızı biliyordu. Onu arayıp geleceğimizi söylemediğine çok şaşırdım doğrusu."</p>

  <p>Ben de bu anlaşmaya önayak olan Bay Jones'u düşünüyordum, dedi Zavala düşünceli bir sesle. "Belki o da susturuldu."</p>

  <p>Daha iyi bir ipucu olmadıkça Enrico kuramına uygun gibi görünüyor. Otele döndükleri zaman daha iyi bir ipucu ortaya çıktı. Austin duş yaparken Zavala televizyonu açtı. Kameralar sokakta itfaiye araçlarını ve camlardan yükselen dumanı gösteriyordu. İtfaiye sözcüsü birkaç kişinin duman zehirlenmesi nedeniyle tedavi edildiğini ama yalnızca bir tek ceset olduğunu açıkladı. Ölen kişinin yakınlarına haber verildikten sonra kimliği açıklanacaktı. Patlamanın nedeni henüz bilinmiyordu. Haber sona erdi ve Zavala tam televizyonu kapatacakken ekranda tanıdık bir yüz belirdi.</p>

  <p>“Kurt bunu izlemelisin,” diye seslendi.</p>

  <p>Austin haberi izlemek için tam zamanında geldi.</p>

  <p>"Bir son dakika haberi veriyoruz. Meksika mafyasının uyuşturucu işleriyle uğraştığı iddia edilen Enrico Pedralez bugün Tijuana'da arabasındaki bir patlama sonucu yaşamını yitirdi. Yakın korumaları oldukları varsayılan iki kişi daha aynı patlamada yaşamlarını yitirdi."</p>

  <p>Sunucu Pedralez'in yasalara aykırı işlerinin listesini sayıp dökmeye başladı.</p>

  <p>“Yeşil helikopterin sahipleri galiba hiçbir işi yarım bırakmak istemiyor,” dedi Austin.</p>

  <p>Çalan telefona Zavala yanıt verdi. Birkaç dakika dinledi ve, "Rica ederim," diyerek kapattı. "Arayan FBI Ajanı Miguel Gomez'di."</p>

  <p>“Ne istiyormuş?”</p>

  <p>Zavala’nın dudakları acı bir gülüşle kıvrıldı. "İsini kolaylaştırdığımız için teşekkür etmek istediğini söyledi."</p>
</body>
</html>
