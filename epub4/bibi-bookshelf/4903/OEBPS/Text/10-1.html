<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10-1.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10-1.html" xml:lang="tr-TR">
    <div class="Basic-Text-Frame">
      <p class="anabaslik">2</p>

      <p class="c"><img alt="ciz.png" class="image" height="8" src="../Images/ciz_fmt1.jpeg" width="211" /></p>

      <p class="arabaslik-orta" id="toc_marker-2">YENİ “HAKİKİ” SOSYALİZME YOLCULUK:SINIF MÜCADELESİNİN VE İŞÇİ SINIFININ SAF DIŞI EDİLMESİ</p>

      <p class="resim"><img alt="ss.png" class="image" height="25" src="../Images/ss_fmt2.jpeg" width="45" /></p>

      <p class="arabaslik-sol" id="toc_marker-2-1">I</p>

      <p class="paragraf">Sınıf mücadelesi Marksizmin özüdür. Birbirinden ayrılamayan iki anlamda bu böyledir: Marksizme göre, tarihin dinamiğini açıklayan şey sınıf mücadelesidir ve devrim sürecinin son hedefi, sınıf mücadelesinin öteki yüzü ya da sonuç ürünü olan sınıfların ortadan kaldırılmasıdır. Kapitalist toplumda işçi sınıfının Marksizm açısından taşıdığı özel önem, kendi sınıfsal çıkarlarının gereği olarak ve kendi koşulları sayesinde, sınıf olgusunu ortadan kaldırabilecek biricik sınıf olmasıdır. Bu tarih görüşünün ve bu devrimci hedefin oluşturduğu ayrılmaz birlik, Marksizmi diğer toplumsal dönüşüm anlayışlarından ayıran başlıca özelliktir ve bu birlik olmaksızın Marksizm olamaz. Bu önermeler, söz edilmeye bile değmeyecek kadar açık görünebilir; ama yine de, Marksizmin 20. yüzyıldaki tarihinin, bu ilkelerden yavaş yavaş uzaklaşmaya tanıklık ettiği ileri sürülebilir. Marksizmin perspektifleri, gitgide daha çok iktidar mücadelesinin güdümüne girmiştir. Başlangıçta Marksizm, siyasal iktidarın elde edilmesini, sınıfları ortadan kaldırma mücadelesinin bir yönü ya da bir aracı olarak kavradığı halde, sınıf mücadelesi, gitgide, siyasal iktidara ulaşmanın bir aracı gibi görülmeye başlanmıştır –hatta bazen, birincil ya da temel bir araç bile sayılmamıştır.</p>

      <p class="paragraf">Marksist gelenekteki değişiklikler, “demokratik” yolla ya da seçim yoluyla iktidarı kazanmayı değil de bir makam elde etmeyi açık amaç olarak benimseyen hareketlerle sınırlı kalmamıştır. Başkaldırma eylemini, iktidar mücadelesi için mümkün, hatta gerekli bir yol olarak kabul eden devrimci hareketlerde de önemli sapmalar meydana gelmiştir. 20. yüzyılda –Rusya’da ve Çin’de– gerçekleşen büyük devrim hareketlerinin, tarihsel koşullar nedeniyle, iktidar mücadelesini ön plana çıkarmak, hatta bir bakıma, özellikle de Çin örneğinde, başlıca mücadele özneleri olarak “halkı” ya da “kitleler”i işçi sınıfının önüne koymak zorunda kaldıkları söylenebilir. Sözü edilen olgularda, böylesi gelişmeleri belirleyen etmen, iktidarı ele geçirmenin, sırt çevrilemeyecek bir fırsattan yararlanmanın, üstelik de bunu büyük ve gelişmiş bir işçi sınıfı olmadan yapmanın ivedi bir gereklilik halini almasıdır. Ama “halk mücadelesi” ve iktidar yarışının önceliği ilkeleri, ileri kapitalist ülkelerde çok farklı koşullardan köklenmiş ve çok farklı sonuçlar doğurmuştur. Bu ülkelerde, iktidar mücadelesi, gitgide, seçim yarışması anlamına gelmeye başlamıştır; işçi sınıfı da büyük, hatta çoğunlukta olmasına karşın, “halk” ya da “kitleler”, esas olarak sömürülen sınıfların, özellikle de işçilerin ve köylülerin ittifakı olmaktan çıkmıştır. İttifakın başlıca ölçütü oy oranı haline gelmiştir; “halk” ittifakını oluşturan öğelerin, sınıfları ortadan kaldırmayı, hatta daha özgül olarak, kapitalist sömürüye son vermeyi hedefleyip hedeflemedikleri ve bu hedeflere ulaşmak için stratejik toplumsal güce sahip olup olmadıkları pek umursanmaz olmuştur. Bu tutum, devrimcilikten çok uzaklaşan, sınıf mücadelesini ve işçi sınıfını Marksizmin merkezinden tamamen atmaya çok daha elverişli olan sonuçlar doğurmuştur.</p>

      <p class="paragraf">Bu tarihsel gelişmeler, Marksist kuramı derinden etkilemiştir. Kuram, tarihsel değişikliğin karmaşık süreçlerinden ve siyasal mücadelenin uzlaşmalarından geçilirken yol gösterici olabilirdi; sınıf mücadelesinin ve bu mücadelenin nihai amacının ışığı altında bu süreçleri aydınlatmak, sınıfsal yapıdaki değişiklikleri ve özellikle de işçi sınıfı içinde yeni oluşumların gelişimini çözümlemek, devrimci hedefi hiç gözden kaybetmeden yeni mücadele biçimlerinin temelini kurmak için bir araç olabilirdi. Oysa Marksist kuram, pratiğe ilişkin konularla uğraşmaya başladığı zaman, gerek devrimci eylem biçimine gerekse seçim ittifakı biçimine bürünerek, siyasal iktidar yarışının ivedi gereklerine kendini gitgide daha çok uyarlamıştır.</p>

      <p class="paragraf">Batı Marksizminde daha yakın zamanlarda meydana gelen büyük gelişmelerle, kuram, birçok bakımdan, Avrokomünist stratejinin ve özellikle de bu akım tarafından benimsenen seçime yönelik “halk ittifakları” stratejisinin ifadesi haline gelmiştir. Avrokomünizm, bugün de nihai hedef olarak sosyalizmi kurmayı amaçladığı, sömürüsüz bir sınıfsız toplumu öngördüğü halde, artık bu hedef, bütün devrimci değişiklik sürecini aydınlatıcı bir görüntü vermiyor. Onun yerine, siyasal stratejinin ivedi gerekleriyle ve siyasal mevki elde etme amaçlarıyla bu süreç bulandırılıyor. Bu nedenle, sözgelimi Marksist kuram, artık yoluna dikilen kapitalist mistifikasyonları dağıtarak işçi sınıfının birliğini güçlendirecek şekilde düzenlenmiş gibi görünmüyor. Bunun yerine, şimdi anlatacaklarımızdan anlaşılacağı gibi, bu mistifikasyonlar pratikte post-Marksist sınıf kuramıyla bütünleştirilmiştir; söz konusu kuram, bugün büyük ölçüde, sınıf oluşumu sürecini ya da sınıf mücadesinin yolunu aydınlatmaya değil, siyasal güç ya da daha doğrusu, kamu görevi elde etmek amacıyla şu andaki sınıflar içinde ve arasında ittifak zemini kurmaya adanmıştır.</p>

      <p class="paragraf">Devrimci projenin bu şekilde yeniden tanımlanması, başka doğrultulardan da kaynaklanan bir eğilimi pekiştirmiştir; bu eğilim, işçi sınıfının, Marksist kuramın ve pratiğin merkezinden uzaklaştırılmasıdır. Bu uzaklaştırmayı, ister iktidar mücadelesinin ivedi gerekleri, ister Batı’da işçi sınıfının devrimci olmaması karşısında düşülen umutsuzluk, isterse sadece tutucu ve antidemokratik dürtüler belirlemiş olsun, devrimci seçenekler bulma arayışı, çağdaş sosyalizmin ayırıcı özelliği olmuştur. Nedenleri ne olursa olsun bu eğilim, gerek Marksizmin gerekse devrimci sürece ilişkin bütün Marksist anlayışın yeniden formüle edilmesini de beraberinde getirsin ya da getirmesin, işçi sınıfını yerinden etmek için sosyalist projenin hem araçlarını hem de amaçlarını mutlaka ve yeniden tanımlamak gerekir.</p>

      <p class="paragraf">Devrimci sosyalizm, geleneksel olarak, işçi sınıfını ve onun mücadelelerini toplumsal dönüşümün ve sosyalizmin inşasının tam merkezine yerleştirir; bunu yaparken, sadece inançla hareket etmeyip, toplumsal ilişkilere ve iktidara ilişkin kapsamlı bir çözümlemeden çıkan sonucu esas alır. İlk olarak, bu sonuç, üretim ilişkilerini toplumsal yaşamın merkezine koyan ve bu ilişkilerin sömürüye dayalı karakterini, toplumsal ve siyasal tahakkümün kökeni sayan tarihsel/maddeci ilkeden doğmuştur. İşçi sınıfının potansiyel olarak devrimci sınıf olduğu önermesi, metafizik bir soyutlama değil, bu maddeci ilkelerin bir uzantısıdır. İnsanın toplumsal yaşamında üretimin ve sömürünün temel önemi, kapitalist toplumda üretimin ve sömürünün özel niteliği kabul edilince, bunu şu önermeler takip eder: 1) İşçi sınıfı, sosyalizme geçişin sağlanmasında en dolaysız nesnel çıkarı olan toplumsal gruptur; 2) İşçi sınıfı, baskının en temel ve en belirleyici biçimine –elbette tek biçimine değil– doğrudan doğruya hedef olduğu için, başka sınıflara baskı uygulamakta hiçbir çıkarı bulunmayan bir sınıf olduğu için, kendini özgürleştirme mücadelesi verirken bütün insanların özgürleşmesi için gerekli koşulları yaratabilir; 3) Sömüren sınıflarla sömürülen sınıflar arasında, baskı yapısının özünü oluşturan temel ve kesinlikle çözümsüz bir karşıtlık bulunduğu için, sınıf mücadelesi, bu özgürleştirici dönüşümün başlıca lokomotifi olmalıdır; 4) İşçi sınıfı, devrimci bir kuvvet haline gelebilmesi için gerekli stratejik toplumsal güce sahip olan tek toplumsal sınıftır. Emeğin yaratıcı gücünden siyasal devlet gücüne kadar insan uğraşısının her düzeyinde <span class="char-style-override-6">iktidarın yabancılaşmasına son vermeyi</span> (disalienation) amaçlayan özgürleştirici bir görüş, bu çözümlemenin esasıdır.</p>

      <p class="paragraf">İşçi sınıfını, sosyalizm mücadelesindeki konumundan uzaklaştırmak, ya büyük bir stratejik hata yapmak ya da toplumsal ilişkiler ve iktidar hakkındaki bu çözümlemeye karşı çıkarak, en azından üstü örtülü bir biçimde, sosyalizmin sunduğu kurtuluşun niteliğini yeniden tanımlamak demektir. Ama işçi sınıfını başta gelen devrim öznesi olarak kabul eden geleneksel görüşün karşısına, kapitalist toplumda toplumsal güce ve çıkara ilişkin alternatif bir çözümlemenin hiçbir zaman etkili şekilde çıkarılmamış olması anlamlıdır. Elbette bu durum, birçoklarının, işçi sınıfının devrimci potansiyelinden kuşkuya düştükleri ve onun yerine başka devrimci özneleri, sözgelimi öğrencileri, kadınları, alternatif “yaşam tarzları”nın uygulayıcılarını ve şu ya da bu türden halk ittifaklarını, daha yakınlarda ise “yeni toplumsal hareketler”i önerdikleri gerçeğini ortadan kaldırmaz. Ne var ki, bu alternatiflerin hiçbiri, kapitalizmi oluşturan toplumsal güçlere ve kapitalizmin belirleyici stratejik hedeflerine ilişkin sistemli bir yeniden değerlendirmeyle desteklenmemiştir. Bu alternatif görüşlerin tipik tarzı, iradeci ütopya ya da umutsuzluk ifadesidir veya çoğu kez olduğu gibi, her ikisidir: Bir dönüşüm süreci için hiçbir gerçek umut olmadan dönüşüme uğramış bir toplum hayali.</p>

      <p class="paragraf">İşçi sınıfına ilişkin geleneksel Marksist görüşe yöneltilen çok bilinen bir eleştiri, şimdiye kadar ortaya atılan bu alternatif anlayışların stratejik iflasını belgelemek bakımından önemlidir ve kısaca ele alınmaya değer. Andre Gorz’un <span class="char-style-override-6">Elveda Proletarya</span> adlı kitabı, hem ütopyacı bir anlayıştır hem de umutsuzluk ifadesidir. Gorz’un çıkış noktası olan temel önermeye göre, toplumun geleceği çalışmanın ortadan kaldırılmasında yattığı için, sosyalist projenin hedefi, çalışmanın nasıl ortadan kaldırılacağını –örneğin, kitlesel işsizliğin azaltılma şeklinde mi, yoksa “zamanın özgürleştirilmesi”yle sağlanan kurtuluş şeklinde mi ortadan kaldırılacağını– belirlemek olmalıdır. Gorz’un önerdiği amaç, “iki ayrı alandan oluşan süreksiz bir toplumsal mekânın yaratılmasıdır:<span class="dipp" style="font-size:0.82em;"><a class="footnote-link" href="#footnote-225-8" id="footnote-225-8-backlink">8</a></span> Öncelikli gereksinmelerin giderilmesi için zorunlu olan maddi üretimin gereklerinin oluşturduğu gereksinme alanı –hiçbir zaman tam olarak kaçınılamayan bir alan– ve zorunlu toplumsal üretimin getirdiği kısıtlamaların dışındaki özgürlük alanı, yani genişletilmesi ve ister istemez “özerk olmayan” nitelikteki maddi üretim alanına egemen olması gereken bir özerklik alanı. İşçi sınıfı, bizzat niteliği gereği, bu dönüşümü sağlayacak özne olamaz, çünkü çalışmanın ortadan kaldırılması, bu sınıfın hedefi olamaz. Kapitalizmin “var ettiği”<span class="dipp" style="font-size:0.82em;"><a class="footnote-link" href="#footnote-225-9" id="footnote-225-9-backlink">9</a></span> bir sınıf olan işçi sınıfı, kendisini işiyle ve sermayenin üretimci mantığıyla özdeşleştirir. İşçi sınıfı sermayenin bir <span class="char-style-override-6">kopyası</span>dır; “sermayenin rasyonelliğini sağlamaktan başka bir işlev görmeyen yürürlükteki üretici güçlere, çıkarlarıyla, yetenekleriyle ve becerileriyle işlerlik sağlayan” bir sınıftır. Ayrıca, bizzat emek sürecinin biçimi ve yapısı nedeniyle gücü parçalanmış olan bir sınıftır. Bu yüzden, dönüşümü sağlayacak itici güç, “kapitalist üretim ilişkilerinin damgasını taşımayan işçi dışı öğelerden kurulu sınıf dışı bir grup”tan<span class="dipp" style="font-size:0.82em;"><a class="footnote-link" href="#footnote-225-10" id="footnote-225-10-backlink">10</a></span> kaynaklanmak zorundadır; çalışmayı, yaşamın boşa harcanmasına neden olan, “dışarıdan dayatılmış bir yükümlülük” olarak algıladıkları için, işçileri ve işi, kendilerine mal etmek yerine, ortadan kaldırma”yı<span class="dipp" style="font-size:0.82em;"><a class="footnote-link" href="#footnote-225-11" id="footnote-225-11-backlink">11</a></span> amaç edinebilen insanlardan oluşan bir topluluktur bu. Bu grup, sistemin somut ya da potansiyel olarak işsiz bıraktığı ya da yeterli iş vermediği bütün insanları, çağdaş toplumsal üretimin bütün “fazlalıklar”ını kapsar; belki, çevre ve kadın hareketleri gibi “yeni toplumsal hareketler” ile bu grup arasında ittifak da bulunabilir.</p>

      <p class="paragraf">Çağdaş kapitalizmdeki emek süreci ve bu sürecin işçi sınıfına olan etkileri konusunda Gorz’un yaptığı çözümlemeyle ilgili olarak sayısız soru sorulabilir. Burada, belirleyici bir nokta ön plana çıkıyor: Gorz’un bütün savı, tersyüz edilmiş bir tür teknolojizme, <span class="char-style-override-6">emek süreci</span> fetişizmine ve bir üretim tarzının özünü, üretim ilişkilerinde, yani <span class="char-style-override-6">sömürünün</span> özgül biçiminde değil de teknik bir süreç olan çalışma sürecinde arama eğilimine dayanıyor. Göreceğimiz gibi, bu, Gorz’un, Poulantzas gibi post-Althusser’ci kuramcılarla paylaştığı bir şeydir. Her ikisinde de, <span class="char-style-override-6">sınıf</span>ı sömürü ilişkileri açısından değil de, daha çok, teknik çalışma süreci açısından tanımlama eğilimi, son derece kısıtlayıcı bir “işçi sınıfı” anlayışının açıklanmasına yardımcı olabilir; bu anlayış, yalnızca el emeğiyle çalışan sanayi işçilerini kapsıyormuş gibi görünüyor. Bu eğilim, Gorz’un işçi sınıfına ve onun devrimci potansiyeline ilişkin algısını da etkiliyor; çünkü Gorz’un yorumuna göre, sömürü deneyimi, uzlaşmaz karşıtlık içindeki üretim ilişkileri deneyimi ve bu ilişkiler çevresinde dönen mücadele deneyimi –yani, sınıf ve sınıf mücadelesi deneyimi– işçi sınıf bilincinin oluşumunda pek az rol oynar; göründüğü kadarıyla bu bilinç, bütünüyle, teknik çalışma süreci tarafından şekillendirilir ve soğurulur. Hiç kuşkusuz, işçi sınıfının yapısında, ciddi olarak dikkate alınması gereken önemli değişiklikler olmuştur. Ama Gorz, bunları aydınlatmak için pek az çaba gösteriyor; çünkü onun işçi sınıfı ve yetersizlikleri hakkındaki tanımı, sonuç olarak, tarihsel ya da toplumbilimsel değil, metafizik bir tanımdır ve bu tanım, sömürülen bir sınıf olarak işçi sınıfının çıkarlarıyla, deneyimleriyle, mücadeleleriyle çok az ilişkilidir.</p>

      <p class="paragraf">Gorz’un ütopyacı görüşü hakkında da sorular sorulabilir. Ama bizim bakış açımızdan önemli olan şey, sadece, Gorz’un ütopyasının hoşa gitmeyen şu ya da bu karakteristiği değil, dönüşüm sürecinde hiçbir dayanağı bulunmayan bir ütopya olması gerçeğidir ve aslında, kesin olarak umutsuzluğa dayanan bir görüş olmasıdır. (Gorz’un ütopya yorumunun, bir sabah uyanan yurttaşların dünyayı dönüşüme uğramış halde bulmalarıyla başlaması bir rastlantı değildir.) Son çözümlemede, Gorz, işçi sınıfının yerine hiçbir devrimci özne önermiyor. Öyle anlaşılıyor ki, “işçi dışı öğelerden kurulu sınıf dışı grup”, yeni bir toplumun “taslağı” gibi görünen bu yeni lümpen proletarya, ancak ilke olarak, kanı olarak, belki de metafizik olarak böyle bir umut vaat ediyor; bu grup, Gorz’un da tanıklık ettiği gibi, hiçbir stratejik toplumsal güce ve hiçbir eylem olanağına sahip değildir. Sonuç olarak baş başa kaldığımız şey, kapitalist bozkırın kuşattığı bir adada “sistem”e karşı tanıklık eden “karşı kültür”ün bayatlamış anlayışından başka bir şey değildir. Bu, çeşitli şekillerde önerilen örnekleme yoluyla, John Stuart Mill’in ahmak “sosyalizmi”nden, (burjuva babaları ara sıra evden para gönderirken) komünal pencere önlerinde ot yetiştiren burjuva çiçek çocukların dumanlı hülyalarına (ortak hülyalarına?) doğru olan bir devrimdir.</p>

      <p class="paragraf">Solun hedefi –sınıfların ve sömürünün ortadan kaldırılması olarak değil de– çalışmanın ortadan kaldırılması olarak algılansaydı bile, kapitalizmin ve kapitalist sömürünün yok edilmesi ve onun yerine çalışmanın ne şekilde ortadan kaldırılacağını belirleyecek olan sosyalizmin ikame edilmesi gerekirdi. Diğer alternatif anlayışlar gibi, Gorz’un da işçi sınıfını dönüşüm öznesi olarak kabul etmemesi, dönüşüm <span class="char-style-override-6">gereğini</span>, kapitalizmi yıkma gereğini atlama isteğine dayanıyor; Gorz’un savında önemli olan şey işte budur. Bu istek, bir kuruntu (ya da umarsızlık?) anıtıdır; Gorz’un ütopyasının yoluna dikilen güç ve çıkar yapısının çevresinden dolaşarak kapitalizm engelini aşmaya yönelik dev bir sıçramadır. O engeli geçme aracı olarak işçi sınıfının yerini alacak tutarlı ve akla yatkın bir seçenek henüz ortaya konulmamıştır. Gorz için bile, son çözümlemede şöyle bir soru söz konusu değildir: Başka kim toplumu dönüştürebilir? Gorz bize açık açık söylüyor: İşçi sınıfı değilse, hiç kimse. Öyleyse, soru şudur: Devrimci bir dönüşümü gerçekleştirmede işçi sınıfının şimdiye değin uğradığı başarısızlık kesin, aşılmaz ve bu sınıfın doğasından kaynaklanan bir şey midir? Gorz’un umutsuzluğuna gerekçe gösterdiği nedenler –sömürülen bir sınıf olarak işçi sınıfının deneyimlerini, çıkarlarını ve mücadelelerini bu sınıftan esirgeyen hemen hemen metafizik teknolojizme dayalı nedenler– inandırıcı değildir. Halk ittifaklarına ilişkin Avrokomünist öğretide ima edilen öneriler dahil olmak üzere, devrimci seçenekler için getirilen öteki öneriler hakkında da hemen hemen aynı şeyler söylenebilir.</p>

      <p class="arabaslik-sol" id="toc_marker-2-2">II</p>

      <p class="paragraf">Son yıllarda Batı Marksizminde tek başına en etkili olan okul, temel esinini Louis Althusser’den alan bir kuramsal akımdır. Perry Anderson’ın saptamasına göre, Althusser’in getirdiği yenilikler, hem “Batı’da kitlesel devrimci pratiğin yetersizliği” hem de Stalinizmin baskıları nedeniyle “Marksist kuram ve kitlesel pratik arasındaki siyasal birliğin koparılması” yönünde Batı Marksizminin benimsediği genel eğilim kapsamında yer alıyor.<span class="dipp" style="font-size:0.82em;"><a class="footnote-link" href="#footnote-225-12" id="footnote-225-12-backlink">12</a></span> Kuramsal biçime ilişkin sorunlar, siyasal öze sahip konuların yerini alırken, Althusser’in öteki Batılı Marksistlerle paylaştığı “saplantılı yöntemciliğin” nedeni budur; Batı’da geri çekilen bir sosyalizm karşısında “burjuva düşüncesi yeniden görece bir canlılık ve üstünlük kazanırken”,<span class="dipp" style="font-size:0.82em;"><a class="footnote-link" href="#footnote-225-13" id="footnote-225-13-backlink">13</a></span> Marksizm öncesi felsefenin, en çok idealist biçimleriyle (Althusser örneğinde, özellikle de Spinoza felsefesinin)<span class="dipp" style="font-size:0.82em;"><a class="footnote-link" href="#footnote-225-14" id="footnote-225-14-backlink">14</a></span> Marksizmle “geriye dönük olarak kaynaştırılması”nın ve burjuva kültürüne gösterilen aşın ilginin nedeni budur; Althusser’in muğlak dilinin nedeni de budur. Althusser’in kuramsal akademizmi, FKP içindeki etkin siyasal çalışmalarıyla bir türlü uyuşmamıştır ve onun kuramıyla pratiği arasındaki bağlantının gerçek niteliği, yoğun tartışmalara konu olmuştur. Siyasal pratiği, özellikle de devrimci pratiği, tarihte <span class="char-style-override-6">öznelerin</span> varlığını kabul etmeyen bir kuramla birleştirme girişimlerinde, her zaman belli bir tutarsızlık vardır. Althusser’in öğrencilerinin ve izleyicilerinin kuramsal çalışmaları, birkaç istisna dışında, skolastik soyutlamacılığa, “saplantılı yöntemciliğe”, felsefi idealizme ve dil muğlaklığına hemen hemen aynı ölçüde yatkındır, ama bu çalışmaların gelişimi, altmışlı ve yetmişli yıllarda Batı’da var olan siyasal hareketlerle, hele hele Avrokomünizmin değişen programlarıyla çok daha açık ve somut olarak bağlantılı olmuştur.</p>

      <p class="paragraf">Avrokomünistler, hedeflerinin, sosyal demokrasiden farklı olarak, sadece kapitalizmi idare etmek değil fakat onu dönüştürmek ve sosyalizmi kurmak olduğunu ısrarla belirtiyorlar. Bu hedefe varmak için çizdikleri strateji ise, esas olarak, burjuva demokratik biçimleri kullanıp genişletmek, burjuva demokrasisinin hukuksal ve siyasal çerçevesi içinde anayasal yoldan sosyalizmi kurmaktır. Avrokomünist kuramcılar, burjuva demokratik devleti, halk mücadelelerinin sızamayacağı ve yalnızca dışarıdan, yani alternatif siyasal kurumlardaki bir muhalefet üssünden yöneltilecek saldırıyla yıkılabilecek bir kurum olarak ele alan stratejileri, genellikle reddediyorlar. Bu nedenle, Avrokomünist partiler, kendilerini, hem “mücadele partileri” hem de “hükümet partileri” olarak lanse ediyorlar; seçim zaferleri kazanarak, burjuva demokratik devletin içine girebileceklerini, bu devleti dönüştürebileceklerini ve sosyalizmin koşullarını yerleştirebileceklerini belirtiyorlar. Daha özel olarak, bunların stratejisi şu kanıya dayanıyor: Kapitalizmin “tekelci evresi”nde, sömürenlerle sömürülenler, sermayeyle emek arasındaki eski sınıfsal karşıtlığın yanı sıra, yeni bir karşıtlık doğmuş ve hatta eşit güce ulaşmıştır. “Tekelci devlet kapitalizmi”nde, devletin birleştirip örgütlediği tekelci güçler ile “halk” ya da “halk kitleleri” arasında yeni bir karşıtlık doğmuştur. Avrokomünist stratejinin son derece önemli, aslında belirleyici ilkesi, sınıflararası bir ittifak olan “halk ittifakı”dır; bu ittifakın dayandırıldığı varsayıma göre, yalnızca geleneksel işçi sınıfı değil, küçük burjuvazi ve hatta burjuvazinin bazı öğeleri de dahil olmak üzere, nüfusun önemlice bir çoğunluğu sosyalizm davasına kazanılabilir. Sosyalizme “barışçı ve demokratik” geçişi mümkün kılan da işte bu yeni gerçekliktir. Bu nedenle, komünist partiler, “sekter” bir anlamda <span class="char-style-override-6">işçi sınıfı</span> partileri olamazlar: Başka partilerle ya da gruplarla kurulacak ittifaklara kendilerini açmakla ya da bunlara ödünler vermekle de yetinemezler. Doğrudan doğruya kendileri, “halk”ın çoğul çıkarlarını temsil etmek zorundadırlar.</p>

      <p class="paragraf">O halde, Avrokomünizmin genel stratejisinin, üstü örtülü de olsa, sermayeyle emek arasındaki dolaysız karşıtlıktan başka bir çatışma ve sınıf mücadelesinden başka bir itici güç üzerine kurulduğu anlaşılıyor. Bu stratejinin birinci amacı, “tekelci devlet kapitalizmi”ne karşı “halk” güçlerini bir araya getirmek, mümkün olan en geniş yığınsal ittifakı yaratmak ve sonra da bir tür sosyalizmin aşama aşama inşasını sağlayabilecek “ileri demokrasi”yi, bu halk ittifakına dayanarak kurmaktır. Hareketin itici gücü, sermaye ile emek arasındaki gerginlik değildir; gerçekte, bu stratejinin, sermaye ile emek arasında bir sürtüşmeden kaçınma gereğini –ve imkânını– çıkış noktası olarak aldığı görülüyor. Strateji, antikapitalist amaçlara yönelik olduğu sürece, salt doğrudan sermaye tarafından sömürülenlerin çıkarlarıyla yönlendirilemez; ittifakın farklı öğelerinin tekelci kapitalizme karşı takındıkları, çeşitli ve çoğu kez çelişkili tavırlara göre yönlendirilmelidir. Öyleyse, bu hareketin, öncelikle ve özel olarak sosyalist hedefler peşinde koşmasının gerekmediği, gerçekte bu hedeflerin peşinde koşamayacağı ileri sürülebilir.</p>

      <p class="paragraf">Bu nedenle, Avrokomünizmin önerdiği sınıflararası ittifak doktrini, salt bir seçim stratejisi değil, onu aşan bir şeydir. Tarihsel dönüşümün kaynağı hakkındaki belirli bir yargıyı ifade ediyor. Önceleri işçi sınıfına yüklenen tarihsel rolü başka sınıflara yayma anlayışını yorumlamanın iki yolu vardır. Birinci yol; kapitalist devleti “demokratikleştirme” imkânı konusunda Avrokomünizmin <span class="char-style-override-6">iyimserliğini</span> vurgulamak, öteki yol ise, işçi sınıfının devrimci potansiyeli konusunda kapıldığı <span class="char-style-override-6">kötümserliği</span> vurgulamaktır. İddiaları ne denli iyimser olursa olsun, Avrokomünist stratejinin, genelde Batı Marksizminin kuramını ve pratiğini derinlemesine biçimlendirmiş olan aynı tarihsel gerçeklik üzerine kurulduğundan pek kuşku duyulamaz; söz konusu gerçeklik, işçi sınıfının devrimci politikadan uzak durmasıdır. Avrokomünist çözümün, Halk Cephesi deneyimlerinden derinlemesine etkilendiğini de eklemek gerekir. Bu siyasal stratejide, salt işçi sınıfı konusundaki kötümserlikten öte bir şeylerin bulunması da mümkündür. Sözgelimi, sadece burjuva demokratik biçimleri genişleterek, doğrudan konsey demokrasisi sistemine karşı temsili kurumları çoğaltarak kapitalist devleti dönüşüme uğratma stratejisi, halkın gücü konusunda daha derin bir ilgisizliği ya da kuşkuyu yansıtabilir.<span class="dipp" style="font-size:0.82em;"><a class="footnote-link" href="#footnote-225-15" id="footnote-225-15-backlink">15</a></span> Halk ittifakları doktrini nasıl kavranırsa kavransın ve nasıl açıklanırsa açıklansın, sonuç aynıdır: Bu doktrin, işçi sınıfının, devrimci değişiklik öznesi olarak sahip olduğu ayrıcalıklı rolü elinden alır ve toplumsal dönüşümün ana lokomotifi olan sınıf mücadelesinin işlevini azaltır.</p>

      <p class="paragraf">Avrokomünizmin özü budur. Sadece Avrokomünizmi sosyal demokrasiyle eşitleyerek konunun can alıcı noktasına ulaşmak olanaksızdır. Avrokomünistlerin, kapitalizmi idare etmeyi <span class="char-style-override-6">(manage)</span> değil, dönüştürmeyi amaçladıkları yolundaki açıklamalarını bir yana itmenin hiçbir yararı yoktur. Bunu yapmak, Avrokomünizmin gerçek savından kaçınmak demektir. Sorun, sadece <span class="char-style-override-6">araçlar</span>ın seçimine de –devrimci başkaldırı ile anayasacılık, seçim politikası ve burjuva demokratik kurumların genişletilmesi arasındaki bir seçime de– indirgenemez. Belirleyici soru, devrimci değişikliğin kaynağı ve öznesiyle ilgilidir. Eninde sonunda, sosyalist stratejinin yalnızca araçlarını değil, amaçlarını da bu soru belirliyor; çünkü sosyalist dönüşümün itici gücünü saptamak, aynı zamanda, bizzat sosyalizmin karakterini, sınırlarını ve insanın kurtuluşu yönündeki vaadini tanımlamak anlamına da gelir.</p>

      <p class="arabaslik-sol" id="toc_marker-2-3">III</p>

      <p class="paragraf">Avrokomünist doktrinin iki yönü, post-Althusserci kuramda en belirgin haliyle ifade edilmiştir: Burjuva demokratik biçimlerin genişletilmesi yoluyla sosyalizme geçiş anlayışı ve daha esas olarak, sınıflararası “halk” ittifakı doktrini. Dolayısıyla, bu Marksizmin getirdiği başlıca yenilikler, <span class="char-style-override-6">devlet</span> kuramında ve <span class="char-style-override-6">sınıf</span> kuramında gerçekleşmiştir; bu kuramlarda, <span class="char-style-override-6">ideoloji</span> sorunu gitgide ağırlıklı bir rol yüklenmiştir. Süreç içinde, genel olarak Marksist kuramsal ilkeler, esaslı şekilde yeniden formüle edilmiştir. Son çözümlemede, sınıflararası ittifaklar doktrini ve Avrokomünizmin siyasal stratejisi, hem bizzat <span class="char-style-override-6">sınıf</span>ın hem de sınıfa ve sınıf mücadelesine ilişkin geleneksel Marksist kurama temel olan tüm kavramsal yapının yeniden tanımlanması gibi hiç de azımsanamayacak bir taleple ortaya çıkmıştır; tarihsel öznenin yeniden tanımlanmasını, üretim ilişkilerinin ve sömürünün toplumsal yapının merkezinden ve sürecinden uzaklaştırılmasını ve daha pek çok şeyi gerektirmiştir; bunu rahatça ileri sürebiliriz. Özellikle, politikanın ve sonra da ideolojinin yalnızca özerkliğini değil <span class="char-style-override-6">egemenliğini</span> da sağlayarak Marksist “ekonomizm”den kopma yönünde gitgide güçlenen bir eğilim olmuştur. Devlete ve sınıfa ilişkin Marksist kuramların, post-Althussercilerin elinde uğradığı başlıca değişikliklerden bazılarını irdelediğimiz zaman, halk ittifakları ve “demokratikleşme” stratejisinin sürdürülmesinde bu kuramsal araçların yüklendiği işlev açıklık kazanacaktır.</p>

      <p class="paragraf">Ama politikanın ve ideolojinin özerk ve egemen olduğu yolundaki görüşün kökleri, Maoculuğa kadar uzanmaktadır; yeni “hakiki” sosyalistlerimizden birçoğunun, Maoculuktan Avrokomünizme ve daha öteye uzanan yolu Althusser’in yardımıyla kolayca aşmalarının nedenini bu durum açıklayabilir. Bu yolculuğun mantığını ve bu mantığı ifade eden muğlak demokrasi ve halk mücadelesi anlayışını kavramak için, Maocu “Kültür Devrimi”, “kitle çizgisi” ve antiekonomizm doktrinlerinin, Avrupa Solu’ndaki birçok kişiye, özellikle de öğrencilere çekici gelen yönleri hakkında bir şeyler söylemek gerekiyor; söylenecek şeyler, bu doktrinlerin Çin’den alınıp Batı Avrupa’nın çok farklı koşullarına aktarılamayacağını açıklayacak niteliktedir.</p>

      <p class="paragraf">Çin halkının “geriliği” ve işçi sınıfının gelişmemişliği karşısında, ÇKP, devrimi <span class="char-style-override-6">sınıf</span> mücadelesinden çeşitli şekillerde kopararak, uygun devrim koşulları –yani <span class="char-style-override-6">sınıfsal</span> koşullar– olmadan da “ büyük ileri sıçramalar” yapılabileceğini öne sürdü. Dönüştürücü güç olarak <span class="char-style-override-6">sınıf</span>ın yerini <span class="char-style-override-6">kitleler</span>in –işçilerden ve köylülerden oluşan hemen hemen ayrımlaşmamış bir kitlenin– almasından başka, “ekonomizm”in reddedilmesi, özgül olarak, üretim ilişkilerinin ve sınıfın maddi koşullarının, devrim olanaklarının belirlenmesinde pek önemli sayılmayabileceği anlamına geliyordu. Siyasal eylemi ve ideolojiyi, maddi koşullardan ve sınıftan büyük ölçüde özerk şeyler olarak kavrama, devrim zeminini büyük ölçüde özerk olan siyasal ve kültürel mücadelelere kaydırma olanağı yaratılmıştı. Daha sonraki Kültür Devrimi, bu görüşe ve siyasal eylem ile ideolojik mücadelenin böyle özerkleştirilmesinin kaçınılmaz sonucu olan aşırı iradeciliğe son ve kesin ifadesini kazandırdı.</p>

      <p class="paragraf">Bu devrim anlayışı, kitlelerle ve demokrasiyle muğlak bir ilişkiyi de ister istemez beraberinde getirdi. Bir yandan, halkın kitlesel katılımının gerekli olduğu ısrarla vurgulandı; öte yandan da, Maocu devrim zorunlu olarak parti kadrolarınca yürütüldü. Bu kadroların gözünde, halk katılımı, demokratik halk örgütlenmesini ifade etmekten çok, kitlelerle “temasta bulunma”yı ve onlardan yayılan fikirleri, görüşleri “hammadde” olarak kullanıp “kitle çizgisi”ni kurmayı ifade ediyordu. Devrim, kendi sınıfsal çıkarlarının yönlendirdiği ve birleştirdiği bir sınıfın mücadelesinden dolaysız şekilde doğan bir şey olarak kavranmaz olmuştu. Devrimin halk tabanını, kendine ait bir kimliği, çıkarları ve mücadeleleri olan bir sınıf değil, onun yerine, parti tarafından işe koşulacak olan ve birliğini, doğrultusunu, hatta kimliğini özerk parti kadrolarından alan aşağı yukarı şekilsiz bir kitle oluşturuyordu. (“Halk” ya da “kitleler” ne gibi bir kimliğe sahiptir? Bunların “kendi adlarına” yapacakları bir devrimin içeriği nasıl olur?) Normal parti aygıtının da bir kenara atıldığı daha sonraki “Kültür Devrimi”nde, siyasal ve ideolojik eylemin özerkleştirilmesi, en uç noktaya vardırıldı.</p>

      <p class="paragraf">Özellikle öğrenciler ve aydınlar tarafından benimsenen bu ilkelerin, Batı’nın ilerlemiş kapitalist ülkelerine aktarılması, kuşkusuz hiç de kolay bir iş değildi ve önemli uyarlamaların yapılmasını gerektiriyordu, çünkü Çin’deki aydınların pek de ideal olmayan koşulları bir yana, Batı’da uzun mücadele tarihleri olan çok gelişmiş ve büyük işçi sınıfları vardı. Yine de, demokratik ve antidemokratik öğeleri çok ince bir sis perdesi ardında birleştiren bu devrim görüşünün çekici gelen yönlerini görmek zor değildir. Maocu doktrin, kitlelelerle temasa verdiği önemle, bürokratik kemikleşmeye yönelttiği saldırıyla, kitle çizgisiyle ve Kültür Devrimi’yle, bir yandan, en derin devlet karşıtı ve demokratik tepkilere yanıt veriyormuş gibi görünüyordu. Öte yandan, (Çin’deki gerçek sonuçları ne olursa olsun) bu doktrin, sınıfsızlaştırılmış aydınları devrimin yörüngesine bağlamadan bunu yapıyormuş gibi yorumlanabiliyordu. Devrimin sınıf mücadelesinden koparılması, ideolojik ve kültürel mücadelelerin özerkleştirilmesi; halkın devrimci bilinci olmaları, halk mücadelelerinin yol gösterici ışığı olarak özgül sınıfsal tepkilerin ve çıkarların yerini almaları için aydınlara çıkarılan bir çağrı gibi yorumlanabiliyordu. Ne de olsa, aydınların önderlik edebilecekleri bir devrim türü varsa, bunun elbette “kültürel” bir devrim olması gerekir.</p>

      <p class="paragraf">İleri kapitalizm bağlamında marjinal ve tutarsız bir olgu olmaktan öteye asla geçemeyen Maoizm, bu yabancı toprakta uzun süre yaşamadı; ama kültürel devrim, siyasal ve özellikle de ideolojik mücadelelerin özerkliği, hele hele mücadele zemininin <span class="char-style-override-6">sınıftan</span> <span class="char-style-override-6">halk kitlelerine</span> kaydırılması gibi temalar, Batı’nın ortamına daha uygun biçimlerde yaşamaya devam etti. Bu doktrinlere bağlılığından dolayı Maoizmin çekiciliğine kapılanların hiç değilse bazıları, Avrokomünizmde akla yatkın bir seçenek bulmuş gibi görünüyorlar; bu, hem demokrasi ya da halk katılımı vaadinde bulunan hem de seçkin parti kadrolarına ve sınıfsızlaştırılmış aydınlara özel bir yer veren, Stalinizme karşıt bir seçenektir. Özellikle, burada da, <span class="char-style-override-6">sınıfın</span> yerine gitgide daha esnek “halk kitleleri” konuluyordu, ama elbette çok farklı bir biçimde. Yine burada da, siyasal ve ideolojik mücadeleler, maddi ilişkilerden ve sınıftan az çok özerk hale getiriliyordu. Avrokomünist doktrinleri açıklamak için Maocu etkilerden medet ummak elbette gerekmez. Avrupa Komünizmi’nin destek alabileceği kendi gelenekleri vardır ve sınıflararası ittifaklardan oluşan Halk Cephesi’nin mirası, ideolojik ve kültürel egemenliği vurgulayan Gramsci’nin hegemonya kuramının uygun şekilde değiştirilmiş yorumları vb. Ama Avrupa Solu’nun önemlice bir bölümü için, Maoizmden (Maoizmin Batılı çeşidinden) Avrokomünizme geçişin mantığı oldukça basittir. Bu nedenle, Avrokomünizmle yan yana gelişen akademik kuramsal sistemlerde birtakım temaların sürekli ön plana çıktığını görmek şaşırtıcı değildir.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-8-backlink" id="footnote-225-8">8</a> <span>Andre</span> <span>Gorz,</span> <span class="char-style-override-6">Farewell to the Working Class: An Essay on Post-Industrial Socialism</span><span>, Boston 1982, s. 96 [</span><span class="char-style-override-6">Elveda Proletarya: Sanayi Sonrası Sosyalizm Üstüne Bir Deneme</span><span>].</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-9-backlink" id="footnote-225-9">9</a> Agy, sf.15.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-10-backlink" id="footnote-225-10">10</a> Agy, sf. 68.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-11-backlink" id="footnote-225-11">11</a> Agy, sf. 7.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-12-backlink" id="footnote-225-12">12</a> Perry Anderson, <span class="char-style-override-6">Considerations on Western Marxism,</span> Londra 1976, sf. 66 [<span class="char-style-override-6">Batı’da Sol Düşünce</span>]<span class="char-style-override-6">.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-13-backlink" id="footnote-225-13">13</a> Agy, sf. <span>55.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-14-backlink" id="footnote-225-14">14</a> Agy<span class="char-style-override-6">,</span> sf. 64-5.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-15-backlink" id="footnote-225-15">15</a> Ralph Miliband, “Constitutionalism and Revolution: Notes on Eurocommunism”, <span class="char-style-override-6">Socialist Register</span> 1978, sf. 165-7.</p>
        </div>
      </div>
    </div>
  </div>
</body>
</html>
