<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10-8.html" xml:lang="tr-TR">
    <div class="Basic-Text-Frame">
      <p class="anabaslik">9</p>

      <p class="c"><img alt="ciz.png" class="image" height="8" src="../Images/ciz_fmt8.jpeg" width="211" /></p>

      <p class="arabaslik-orta" id="toc_marker-9">SOSYALİZM VE DEMOKRASİ</p>

      <p class="resim"><img alt="ss.png" class="image" height="25" src="../Images/ss_fmt9.jpeg" width="45" /></p>

      <p class="paragraf">Sosyalist ereklerin, sınıfların maddi hedeflerinden koparılmasının ve “maddi olmayan”, evrenselci, hümanist amaçlara –yani demokratik denetim, barış, sağlıklı bir çevre ve nitelikli yaşam ya da “birincil insan gereksinmeleri”nin karşılanması gibi amaçlara– yeni bir ağırlık verilmesinin, YHS programının esaslı bir bileşeni olduğunu belirtmiştik. Bu hedefler içinde, en genel ve üzerinde en fazla sistematik kuramlaştırma çalışması yapılmış olan, demokrasidir. Aslında, siyasal bir program olarak YHS, en başta ve en eksiksiz şekilde Avrokomünist kuramların geliştirdikleri “demokratikleşme” stratejisiyle aşağı yukarı özdeşleştirilebilir. Demokratikleşme stratejisini kökenlerine ve temel varsayımlarına kadar izlersek, genelde YHS projesi hakkında pek çok şey öğrenebiliriz. Elbette bu izleme çalışması, bu projenin antidemokratik ve seçkinci imalar taşıyabileceği yolundaki her türlü kuşkuyu en sıkı sınavdan geçirecektir.</p>

      <p class="paragraf">Büyük Britanya Komünist Partisi Sosyoloji Grubu’nun Aralık 1978’de düzenlediği bir konferansa sunulmuş bildirilerden oluşan <span class="char-style-override-6">Marksizm ve Demokrasi</span> adlı derlemede, editör Alan Hunt, demokratik pratiklerin “özerkliği”ni ya da “belirlenmemişliği”ni vurgulayarak tekabüliyetsizlik ilkesini öne çıkaran ve bütün yeni “hakiki” sosyalistlerin kabul edebilecekleri bir demokrasi kavramının ana hatlarını çiziyor:</p>

      <p class="arayazi para-style-override-18">D<span>emokratik eylem ve örgütlenme biçimleri, otomatikman sınıfsal bir etiket taşımaz. Parlamenter seçimlerde, yalnızca “burjuvaziye özgü” olan hiçbir şey yoktur. Bu seçimler, proleter demokrasisinin özü olarak halkoyuyla görevden uzaklaştırılabilen delegeler sisteminin karşısına da konulamaz. Belirli demokratik pratik biçimlerinin sınıfsal sonuçları, yalnızca, o belirli andaki güçler dengesinin ürünüdür. Bu nedenle, parlamenter demokrasi, yalnızca, tarihsel olarak burjuvazinin egemen sınıf olduğu koşullar altında var olması anlamında bir nitelik taşır. ...</span></p>

      <p class="arayazi para-style-override-19"><span>Sosyalist devrim projesi, kapitalizmin doğuşuyla başlayan tarihsel aşamanın yıkılması olarak değil, tam tersine, bu aşamanın tamamlanması olarak görülmelidir; bu ilerlemenin temel koşulu, ekonomik ve toplumsal yaşamın kapitalizme özgü şekilde örgütlenmesinin dayattığı engellerin kaldırılmasıdır. ... Bu nedenle, demokrasinin gerçekleştirilmesi, burjuva demokrasisinin ezilmesini değil, demokratik olmayan kapitalist ilişkiler çerçevesinden kurtarılarak tamamlanmasını gerektirir. Siyasal rekabet, temsili hükümet, siyasal haklar, tarih dışı bir kapitalist öz taşımaz; tam tersine, bunlar, dönüşüm geçirerek sosyalist projenin gerçekleştirilmesine olanak veren unsurları sağlar. ...</span></p>

      <p class="arayazi para-style-override-19"><span>Sosyalist ilerlemenin önkoşulu olarak demokrasinin genişletilmesi gereğini ve imkânını vurgulayan siyasal bir perspektife ulaşmak için, sosyalist strateji konusunda kökten farklı bir görüş benimsemek zorunludur. Böyle bir perspektif, ilk önce, ittifaklar stratejisinin değiştirilmesini gerektirir; öyle ki, öteki sınıfların, sözgelimi küçük burjuvazinin ya da köylülüğün, işçi sınıfının bağımlı ortakları olarak nasıl sınırlandırılacakları artık sorun olmaktan çıksa. Sınıflar, türdeş (homojen) oluşumlar olarak görülmüyorlarsa, o zaman, siyasal güçler ile sınıflar arasında doğrudan ya da zorunlu bir ilişkinin bulunmadığı sonucu ortaya çıkar. ...</span></p>

      <p class="arayazi para-style-override-17"><span>Kapitalist toplumda demokrasinin sınırlı olması, demokrasinin esasen biçimsel olan özelliklerinden kaynaklanır. Bu derlemede geliştirilen tezin ana itici gücü, bunun mutlak bir engel olu</span>şturmadığıdır.<span class="dipp" style="font-size:0.9em;"><a class="footnote-link" href="#footnote-225-155" id="footnote-225-155-backlink">155</a></span></p>

      <p class="paragraf">Demokratik denetimin toplumsal örgütlenmenin ta temellerine kadar genişletilmesi ile sosyalizmin özdeş olduğu konusunda hiçbir tartışma olmaması gerekir. Ama YHS’yi diğer sosyalizmin anlayışlarından ayıran şey, başlı başına bu ilke değildir. YHS’nin ayırıcı özelliği, demokrasinin soyutlanması ve özerkleştirilmesidir; burjuva demokrasinin “belirlenmemiş” olduğu ve belirli bir sınıfsal karakter taşımadığı konusundaki ısrardır; her şeyden önce de, burjuva demokrasisinin (göreli?) özerk niteliği sayesinde, ilke olarak sosyalist demokrasi yönünde genişletilebileceği şeklindeki kanıdır. Bu nedenle, sosyalizm kapitalizmin tamamlanmasından ibarettir ve kapitalizmden sosyalizme doğru ilerleme, kesintisiz bir süreç olarak kavranabilir.</p>

      <p class="paragraf">Bütün bunlardan çıkarılabilecek bir başka sonuç da şudur: Sermayeyle emek arasındaki karşıtlık “ekonomik” alanda kritik bir önem taşımaya devam etse bile, bu karşıtlığın siyasal düzeye de aynen yansıması zorunlu değildir. Gerçekten böyle olsaydı, kapitalizmden sosyalizme geçişi, kesintisiz bir geçiş olarak kavrayamazdık; çünkü o zaman, uzlaşmaz sınıfsal çıkarların işe karıştığı noktada, süreç kesintiye uğrardı. Siyasal düzlemdeki temel kategoriler, sınıf değil, bir yanda siyasal olarak kurulmuş, çoğu kez “iktidar blokları”, hatta “bürokrasi” denilen oluşumlar, öte yandan da “halk”tır. Bu kategorilerin her ikisi de –özellikle ikincisi– ilke olarak, ideolojik ve siyasal araçlarla sorunsuz şekilde genişletilebilir. Sosyalist stratejinin görevi, yürürlükteki koşullara ve var olan toplumsal grupların demokratik söylemden etkilenme derecesine bağlı olarak, hangi sınıftan olduklarına pek bakılmaksızın, eldeki güçlerden “halk”ı oluşturmak ve sonra da demokrasiyi, burjuva demokrasisinin biçimsel-siyasal sınırlarının ötesine taşımak için “halk”ı “iktidar bloku”na karşı yönlendirmektir.</p>

      <p class="paragraf">Bazı formülasyonlarda “halk”, sınıftan bağımsız ve sınıfla belirlenmeyen bir şey olarak kavranmasına karşın, yine de, iktidar blokuna karşıt duygulardan en fazla etkilenebilen sınıfların bir ittifakı olarak tanımlanmaktadır. Başka formülasyonlarda ise sınıftan kopma daha kesin ve tamdır. Nitekim, örneğin, Barry Hindess şunları öne sürüyor: “Sorun, demokrasinin sınıfsal karakterini <span>saptamak, siyasal güçlerin sınıfsal karakterini tanımak, sınıflar ile başka çıkarlar vb. arasında ittifaklar kurmak değildir. Solun, belirli toplumlarda varolan güçlerden, mücadelelerden ve ideolojilerden alınacak etkili desteği, sosyalist hedefler çerçevesinde harekete geçirmesidir”.</span><span class="dipp" style="font-size:0.82em;"><a class="footnote-link" href="#footnote-225-156" id="footnote-225-156-backlink">156</a></span> <span>Açıkça sezilen ima, ilgili güçlerin, dolaylı ya da dolaysız olarak sınıfsal ilişkilerle oluşturulmasının zorunlu olmadığıdır. Siyasal bakımdan ilgili güçler –örneğin, halk– ile sınıfsal güçler arasındaki herhangi bir bağlantı, öyle görünüyor ki, tamamen rastlantısal ya da “konjonktürel” olacaktır.</span></p>

      <p class="paragraf">Siyasal mücadele, sınıfsal çatışmadan çeşitli derecelerle bu şekilde koparılınca, kapitalizmden sosyalizme geçişin itici gücünün sınıf mücadelesi olacağı yolundaki Marksist öğretiye nostaljik bir sadakat, herhalde, “sınıf mücadelesi”nin sınıfsal özneler gerektirmediği şeklindeki (daha önce gördüğümüz gibi, Chantal Mouffe’un dile getirdiği) ilkeye bağlı olacaktır. Sonuç olarak, geçişin itici gücü, burada sınıfsal çıkarlardan koparılıyor ve ruhani bir demokratik dürtü olarak yeniden saptanıyor; bu dürtü, belli sınıfsal çıkarlarla “konjonktürel olarak” çakışabilmesine karşın, o çıkarlardan özerktir.</p>

      <p class="paragraf">Bu yaklaşım hakkında söylenebilecek en iyi şey, önerdiği çözümün, sorunun yeniden ortaya konulmasından öte bir anlam taşımadığıdır. Demokrasinin, sosyalizmin özünde bulunduğunu ve genellikle “liberal” ya da “burjuva” politikacılara terk edilen demokratik mücadele zeminini yeniden ele geçirmenin, sosyalist harekete düşen büyük bir görev olduğunu vurgulamak elbette önemlidir. Ama demokrasiyi soyutlaştıran ve özerkleştiren YHS, konuyu ileriye götürmek için pek az şey yapıyor. Burada sosyalizmin kurulması için bir araç, bir strateji olarak ele alınan demokrasinin genişletilmesi, hiç de bir araç ya da strateji değil, daha çok, ulaşılması gereken amacın ta kendisidir. Demokratik mücadele, yalnızca, burjuva demokratik siyasal biçimlerin uygulanışını iyileştirmek anlamına gelmeyip, Bob Jessop’ın önerdiği gibi, bu biçimlere dayanak oluşturan “temel toplumsal ilişkiler”i kucaklamak anlamına da geliyorsa, hele hele, “demokrasinin gerçekleştirilmesi, sınıfa dayalı eşitsizliklerin siyasal özgürlük içinde ortadan kaldırılması için, üretim ilişkilerinin yeniden örgütlenmesini gerektiriyor”sa<span class="dipp" style="font-size:0.82em;"><a class="footnote-link" href="#footnote-225-157" id="footnote-225-157-backlink">157</a></span> o zaman gerçekten başladığımız yere dönmüş bulunuyoruz.</p>

      <p class="paragraf">Hunt, Hindess, Jessop vd. tarafından önerildiği şekilde sosyalist projenin yeniden formülasyonu, çözülmesi gereken sorunların kavramlarla ortadan kaldırılmasından ibarettir. Burjuva demokrasisini genişletme stratejisini, sosyalizme geçişi gerçekleştirme yöntemi gibi gösteren ve “halkçı demokratik” bir hareketin sosyalist bir harekete dönüşmesinin, oldukça sorunsuz bir dönüşümmüş gibi görünmesine yol açan bir kuramsal hokkabazlıktan, kelime oyunundan ibarettir. Bu tutum, en başta, “demokrasi”nin çeşitli anlamlarının ve yönlerinin kaynaştırılmasına dayanıyor; böylece, sosyalist demokrasi sorunu, salt niceliksel bir sorun haline getiriliyor, bir <span class="char-style-override-6">genişleme</span>, <span class="char-style-override-6">genleşme</span> (<span class="char-style-override-6">extension, expansion)</span> sorunu yapılıyor. Kapitalizme uygun demokrasi biçimleri ile kapitalizmin karşısında esaslı bir meydan okumayı ifade eden demokrasi biçimleri arasındaki derin uçurumu gözden kaybetmiş bulunuyoruz. “Demokratikleşme” sürecindeki kopukluğu, yani sınıfsal çıkarların karşıtlığına denk düşen kopukluğu artık göremiyoruz. Başka bir deyişle, kapitalizm ile sosyalizm arasındaki mücadelenin, kesinlikle, farklı demokrasi biçimleri için verilen bir mücadele olarak kavranabileceğini ve bu iki biçim arasındaki ayrım çizgisinin, temel sınıfsal çıkarların ayrıldığı noktada saptanabileceğini unutmamız telkin ediliyor.</p>

      <p class="paragraf"><span>Yine aynı makaleler derlemesinde, Colin</span> <span>Mercer, “demokrasiyi zorunlu bir sınıfsal çerçeveye oturtmakla” Marksistlerin yanlış yaptıklarını göstermek için, demokrasinin “çoklu tanımlar”ını sıralıyor.</span> <span>Mercer’ın öne sürdü</span>ğüne göre, bu, “liberal devletin demokrasi anlayışına”, yani demokrasinin tek sahibi olduğunu iddia eden kapitalizmin bu iddiasına “katılmak demektir”.<span class="dipp" style="font-size:0.82em;"><a class="footnote-link" href="#footnote-225-158" id="footnote-225-158-backlink">158</a></span> Mercer, kapitalizmle hiçbir ilişkisi bulunmayan ve burjuva demokrasisinden çok farklı olan çeşitli “demokrasi” anlamlarını ana hatlarıyla tanımlayarak bu iddiaya karşı çıkmayı amaçlıyor. Mercer’ın çıkardığı sonuca göre, demokrasi kavramı, “demokrasi sözcüğünü ve demokrasi gerçeğini, olası anlamlarının herhangi birine –temsili biçimine, halklı biçimine ya da sınıfsal biçimine– indirgeme olanağını ortadan kaldıran karmaşık bir bütünlüğü” ima etmektedir. Demokrasi kavramı, “pratikte bunların hepsini kucaklamalıdır. ‘Proletarya’ demokrasisinin tam karşısına konulabilecek ya da devrimci bir <span class="char-style-override-6">buyruk</span> ile yerini ‘proletarya’ demokrasisine bırakabilecek saf bir ‘burjuva’ demokrasisi yoktur. ‘Biçimsel’ ve ‘doğrudan’ demokrasi şeklindeki basit ikilemi ve bu ikilemle bağlantılı stratejik modelleri reddedecek bir geçiş kavramının Marksist kuramda ve uygulamada geliştirilebilmesi bakımından, demokrasinin bu anlamlarının birleştirilmesi temel önem taşır.”<span class="dipp" style="font-size:0.82em;"><a class="footnote-link" href="#footnote-225-159" id="footnote-225-159-backlink">159</a></span></p>

      <p class="paragraf">Bu tezin zayıf noktaları besbellidir. Demokrasi kavramındaki anlam çeşitliliği, burjuva demokrasisi ile diğer biçimler arasındaki farklılıkların göstergesidir zaten; kapitalistlerin, demokrasinin tek sahibi olma iddialarını destekleyen ve bizi, bu şekildeki demokrasiyi, burjuva demokratik biçimlerle özdeşleştirmeye yönelten şey de, kesinlikle, bu anlamların kaynaşmasıdır. Evet, bütün çokyönlülüğüyle demokrasiyi gerçekleştirmek elbette sosyalizmin hedefi olmalıdır; sadece kapitalist tahakkümün kılıfı olmayıp, keyfi iktidara karşı korunma sağlayan burjuva demokratik biçimlerin genişletilmesi de bu hedef kapsamındadır. Ama bir anlamda da, sosyalizmi kapitalizmle esaslı bir çatışmaya sokan şey, işte bu hedeftir. Kapitalizmden sosyalizme geçişin, sadece kapitalizm tarafından geliştirilen demokratik biçimlerin genişletilmesi ve tamamlanması olarak kavranmasını olanaksız kılan şey, kesinlikle, demokrasinin sosyalist anlamının içerdiği çokyönlülüktür. Burjuva demokrasisinin genişletilmesi, kendi içinde önemli olabilir; ama biçimsel hukuksal terimlerle kavranan demokrasi ve örneğin, serbestçe bir araya gelen üreticilerin örgütlenmesi olarak kavranan demokrasi arasında niteliksel bir fark vardır. Birinci anlamdaki demokrasinin bazı kurumları, ikinci anlamdaki demokrasiye ilke olarak zıt düşmeyebilir; ama buradan kalkılarak bunların birisiyle uyumlu olan tüm toplumsal çıkarların, ötekiyle de uyumlu olduğu sonucuna varılamaz. Burjuva demokratik biçimlerle uyumlu olan, hatta bu biçimlerden yarar sağlayan bazı sınıfsal çıkarlar, üretim ilişkileri alanında demokrasiye kesinkes karşıt olabilir. Politikayla “ekonomi” arasında tekabüliyetin bulunmadığı ve demokrasinin “belirlenmemiş” olduğu konusundaki dikkatsiz ısrar, şu gerçeği gözlerden gizleyebilir: Liberal demokrasi, üretim ilişkilerine hiç dokunmadığı için kapitalizmle uyum içinde olabilirken, sosyalist demokrasi, tanımı gereği, üretim ilişkilerinin dönüşümünü de beraberinde getirir.</p>

      <p class="paragraf">Gerçekte, tekabüliyetsizlik ilkesi, bir anlamda, kapitalist siyaset ideolojisinin temel varsayımını, siyasal alan ile ekonomik ya da toplumsal alan arasında yapılan keskin ayrımı, kapitalist üretim ilişkilerine hiç dokunulmaksızın liberal demokratik biçimlerin gelişmesini mümkün kılan ayrımın ta kendisini yansıtmaktadır. “Demokrasi”yi biçimsel-siyasal-hukuksal bir alana hapseden ve toplumsal ilişkilerin özünden kesinkes dışlayan, işte bu ayrımdır. Kapitalist ideolojinin hegemonyası, yurttaşlık ilkeleri ile siyaset dışı alanlarda geçerli kurallar arasındaki ayrımın korunmasına bağlıdır.</p>

      <p class="paragraf">Kapitalist hegemonyaya yönelik bir saldırı, elbette, bu ideolojik bölünmeye karşı çıkma ve demokrasinin anlamını genişletme şeklinde olmalıdır; ama sorun yalnızca dille ilgili bir sorun sayılamaz. Kapitalizmin, demokrasinin işlemesine izin verebileceği (yine burada da ancak bir noktaya kadar izin verebilir) alanlar ile izin veremeyeceği alanlar arasındaki ayrım, uzlaşmaz sınıfsal çıkarlar arasındaki aşılmaz ayrımlara denk düşer. Daha önce olmasa bile bu noktada, demokrasinin bir biçiminden diğerine uzanan kesintisiz süreçte bir kopma olması gerekir; başka bir deyişle, daha önce olmasa bile bu noktada, sınıfsal belirlenimler, belirleyici hale gelecektir ve hiçbir laf cambazlığı, sorunu gözlerden gizleyemeyecektir.</p>

      <p class="paragraf">Burjuva demokrasisinin “belirlenmemiş” ve ilke olarak sınıfsız olduğu şeklindeki tez, tıpkı YHS’nin öngörüsü olması gibi, sosyal demokrat programların da temel önermesi olagelmiştir. Bu aksiyomun bazı yetersizliklerini ele almadan önce, onun öneminin büyük ölçüde abartılmış olduğunu vurgulamak gerekir. Liberal demokrasinin siyasal ve hukuksal biçimlerinin sınıfsal nitelik taşımadıklarını ve ille de sermayenin çıkarlarına hizmet etmediklerini kabul etsek bile, kapitalizmden sosyalizme geçiş hakkında bunun bize anlattığı gerçekten nedir? Bu geçişin karakteri, burjuva demokrasisinin sınıfsal çağrışımlarından çok, sosyalizmin sınıfsal özgüllüğüne bağlı olmaz mı? Pratikte YHS’nin bizden istediği, yalnızca liberal demokrasinin “belirlenmemiş” olduğunu kabul etmekle kalmayıp, sosyalist demokrasinin de, herhangi bir sınıfsal çıkara karşı esaslı bir tehdit oluşturmaması ve sosyalist demokrasiyi gerçekleştirmekte bütün sınıfların eşit çıkara sahip olmaları anlamında, aynı ölçüde “belirlenmemiş” olduğunu kabul etmemiz değil midir? Sosyalizmin gücünün, sadece sosyalizme özgü olarak haklı bir iddia olan “belirlenmemişlik”, daha doğrusu evrensellik iddiasından –yani, belirli sınıfların çıkarlarını değil, tüm insanlığın çıkarlarını temsil etme iddiasından– kaynaklandığı elbette doğrudur; ama bu iddianın gerçekleşmesi, bütün sınıflara ve sınıfsal sömürüye son verilmesini gerektirdiği için, sosyalist projenin, ilk önce, bazı sınıfsal çıkarları temsil etmesi ve bazılarına da karşı çıkması gerekir. Bu nedenle, tıpkı daha geleneksel sosyal demokrasi programları gibi tüm YHS projesi de, burjuva demokrasisinin “belirlenmemiş” olduğu görüşünden yola çıkarak sosyalizmi salt burjuva demokratik biçimlerin genişletilmesi gibi kavrayan bir görüşe ulaşması bakımından bir mantık hatası üzerine kurulmuştur. Gerek bu biçimlerin sınıfsızlığı gerekse liberal demokratik kurumların sosyalizme biçimsel uygunluğu, sosyalizm mücadelesinin koşulları hakkında ya da bu mücadelenin önüne dikilen engeller hakkında bize pek bir şey anlatmamaktadır.</p>

      <p class="paragraf">YHS projesinin ta özünde yatan kafa karışıklığını, şu tipik gözlem çok iyi örnekliyor: “... ‘burjuva’ demokrasisi ile ‘proleter’ demokrasisi arasında Çin Seddi’nin bulunmadığı bir kez kabul edilince, ‘burjuva devlet’in ‘ezilme’sini öngören Leninist fikir kabul edilemez hale gelir. Farklı tipteki kurumlar arasında bir çatışma olacaktır, ama bunun ille de uzlaşmaz bir çelişki olması gerekmez:”<span class="dipp" style="font-size:0.82em;"><a class="footnote-link" href="#footnote-225-160" id="footnote-225-160-backlink">160</a></span> Öyleyse, hiçbir “Çin Seddi”nin olmadığını söylemenin anlamı nedir? Olsa olsa, bunun anlamı, parlamenter demokrasideki kurumsal biçimlerin başlı başına sosyalizmin antitezi olmadıkları, sosyalizmin bir önkoşulu olarak bunların yıkılmasının gerekli olmadığı, toplumu dönüştürme mücadelesinde sosyalistlerin bunlardan az çok yararlanabilecekleri, hatta belki kapitalizmin yıkılmasından sonra da bunların yararlı olmaya devam edebilecekleridir. Belli sınırlamalar getirilirse, bunlar mantıksız önermeler değildir; en azından bunlar, liberal demokratik biçimleri, kapitalizme tamamen ve tıpatıp “denk düşen”, dolayısıyla da sosyalizmin düşmanları sayılabilecek, hatta yıkılması gereken şeylermiş gibi ele alan Leninist ilkelerin gözü kapalı uygulamalarını düzeltici işlev görebilir. Bu konulara yine döneceğiz. Ama “belirlenmemişlik” tezi konusunda söylenmesi gereken şeyler bundan daha fazladır. Farklı demokrasi biçimleri arasında bir “Çin Seddi”nin bulunmaması, demokrasinin “önce kapitalizm içinde gelişebileceğini, sonra da onu aşabileceğini” ve ayrıca, göründüğü kadarıyla, toplumu dönüştürme mücadelesinde demokrasiyi odak noktası yapmanın, sosyalistler ile sosyalist olmayanlar <span>arasındaki bölünmeleri geri plana itebileceğini ifade etmektedir. Başka bir deyişle, liberal demokrasiden sosyalist demokrasiye geçiş, uzlaşmaz karşıtlıklara hemen hemen hiç yer vermeyen ilerlemelerle gerçekleşebilir, çünkü belli bir demokratik kurumlar dizisi, genişletilerek, yetersizlikleri giderilerek ve boşlukları doldurularak, yavaş yavaş, başka bir demokratik kuramlar dizisine dönüşür.</span></p>

      <p class="paragraf"><span>Bütün bunların anlamı şudur: Kıvrak bir kavram hokkabazlığıyla, kapitalizmden sosyalizme geçiş, uzlaşmaz karşıtlıklardan nispeten arındırılmış bir kurumsal reform sürecine dönüştürülmüştür. Ama toplumun ve üretim ilişkilerinin dönüştürülmesini, kapitalizmden sosyalizme geçiş olarak değil de demokrasinin genişletilmesi olarak tanımladığınız için, bu dönüşümün sorunlu ve antagonist niteliği azalır mı? Sözgelimi,</span> <span>Hodgson, “gelecekteki gelişmeler, kapitalizm içinde varlığını sürdüren sınırlı demokrasinin aşınmasına ya da sona ermesine yol açabilmesi”ne karşın, kapitalizmle demokrasinin uyumsuzluğunun “önceden belirlenmiş ya da kaçınılmaz olmadığını”</span><span class="dipp" style="font-size:0.82em;"><a class="footnote-link" href="#footnote-225-161" id="footnote-225-161-backlink">161</a></span> <span>savunurken, ne kadar ileriye gitmek istiyor?</span> <span class="char-style-override-6">Herhangi</span> <span>bir</span> <span>miktardaki demokrasi kapitalizmle uyumlu mudur? Eğer değilse ve demokrasideki genişlemenin, kapitalist tahakküm ve sömürünün sonu anlamına geldiği için, tanım gereği kapitalizmin de sonu anlamına geldiği bir nokta varsa, bu noktayı, üretim ilişkilerinde devrimci bir değişiklik olarak değil de demokrasiyi genişletme sürecindeki ileriye yönelik değişikliklerden biri olarak tanımladığımız için, bu nokta dikkatten kaçacak mıdır?</span></p>

      <p class="paragraf"><span>Sonuç olarak, söz konusu olan şey, parlamenter demokrasinin kurumsal biçimleri değildir. Bir sonraki bölümde göreceğimiz gibi, bu biçimlerin en azından bazılarının, sosyalizmde bile yararlı bir amaca hizmet edebilecekleri savunulabilir. Ama kritik nokta şudur ki, libera</span>l demokrasi, bizzat siyasal demokrasi konusunda sınırlı ve biçimci bir anlayışı beraberinde getirmesinin yanı sıra, siyasal hakların ve yetkilerin ekonomik ve toplumsal haklardan ve yetkilerden ayrılmasını da beraberinde getirir. Bu ayrılma, liberal demokrasinin özüne ilişkindir; yalnızca sistemdeki bir kusur değildir. Parlamenter demokrasi, sadece bir temsil biçimi değildir; iktidar alanlarının özel bir şekilde çizilmesidir, demokratik ilkelerin geçerli olmasına izin verilebilecek alanların özgül şekilde tanımlanması ve yalıtılmasıdır. Gerçekte, daha önce gördüğümüz gibi, halk iktidarı anlamındaki demokrasinin <span class="char-style-override-6">yadsınmasıdır</span>. Kapitalist toplumda özel mülkiyetin ve özel mülkiyet iktidarının asıl temeli de bu sınırlamadır. Mülkiyetin ve sömürünün başka biçimlerinde, mülkiyetin sömürme gücü, siyasal ve ekonomik iktidarın birliğine bağlıdır; bu nedenle, siyasal hakların belirli ellerde kalması gerekir. Sömürme yetkisinin, doğrudan doğruya siyasal gücün belirli ellerde toplanmasına değil, mutlak özel mülkiyete ve üreticilerin bundan dışlanmasına dayandığı kapitalizmde, siyasal hakların aşağı yukarı genele yayılması (zorunlu olmasa da) mümkündür, ama o zaman da mülkiyetin gücü, siyasal ve ekonomik alanlar arasındaki katı ayrıma dayanır. Bu, kapitalizmin yapısal bir özelliğidir; ve bu ayrı alanları yeniden birleştirmeye yönelik her çaba, kapitalist iktidara ve mülkiyete karşı bir tehdit oluşturduğu noktada, sömüren ve sömürülen sınıflar arasındaki belirleyici savaşın unsurları olan bütün uzlaşmazlıkları ve mücadeleleri beraberinde getireceği anlamına gelir. Demokrasinin gelişmesi, belli bir noktadan sonra kapitalizmi tehdit etmeye başlar; işte bu noktadaki sınıfsal duvarları görmezlikten gelen ya da gözlerden gizleyen hiçbir sosyalist strateji ciddiye alınamaz.</p>

      <p class="paragraf">Demokrasinin “belirlenmemiş” olduğu konusundaki bu ısrarın içerdiği başka bir tehlike daha vardır; Laclau ve Mouffe’un “demokratik devrim” anlayışında bunu gördük. Hunt’ın hazırladığı derlemeye katkıda bulunanların hiç değilse bazılarının, Laclau ve Mouffe’un aşırı formülasyonlarına kesinlikle katılmayacakları kuşkusuzdur; ama demokrasinin toplumsal belirlenimlerden koparılmasındaki mantık, bizi bu aşırılıklara doğru sürüklüyor. YHS projesinde, özgül toplumsal çıkarlarla olan bağlarından sıyrılmış olan “demokrasi”, soyut bir ideal haline geliyor. Siyasal bir hedef olarak bu ideal, kolektif toplumsal eylemi ayakta tutacak hiçbir gücü bulunmayan soyut bir değer olmakla kalmayıp gerçekten var olan herhangi bir toplumsal varlığın güdülerini yansıtıyorsa, öyle görünüyor ki, insan doğasının derinliklerinde yatan özerk bir “demokratikleşme” dürtüsünün varlığını kabul etmemiz gerekir. Özellikle kimlerin demokrasiyi isteyebilecekleri ya da demokrasiye gereksinme duyabilecekleri; bazı tip insanların, demokrasiyi –ya da farklı yönlerini– başkalarından daha çok isteyip istemeyebilecekleri ya da daha çok gereksinip gereksinmeyebilecekleri; demokrasiyi gerçekleştirme yeteneğine sahip bir toplumsal gücün nasıl doğabileceği –daha doğrusu, bu konuda bir güçlüğün ya da çatışmanın niçin gerekli olduğu– konusunda bize pek bir ipucu verilmiyor. Öte yandan, demokratik dürtü, evrensel değilse ya da doğrudan doğruya öyle değilse, ama aynı zamanda da maddi koşullar ve sınıfsal ilişkiler tarafından oluşturulmayıp, az çok “özerk olarak” ideoloji ve politika tarafından kuruluyorsa, bizzat Marx’ın da eleştirdiği eski ütopyacı seçkinciliğe tekrar geri götürülmüş olmuyor muyuz? Şekilsiz bir kitleye kolektif bir kimlik kazandırarak, “halk”ı yaratarak ve sonra da, kendi kaynaklarıyla ortaya çıkaramayacağı sosyalist ya da demokratik bir ruhu “halk”a aşılayarak, demokratik dürtüyü dışarıdan yerleştirmeleri için, “söylem”in bazı ayrıcalıklı yaratıcılardan medet ummamız gerekmiyor mu?</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-155-backlink" id="footnote-225-155">155</a> Alan Hunt, ed. <span class="char-style-override-6">Marxism and Democracy,</span> Londra 1980, sf. 16-18.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-156-backlink" id="footnote-225-156">156</a> Barry Hindess, “Marxism and Parliamentary Democracy”, Hunt’ta, sf. 42.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-157-backlink" id="footnote-225-157">157</a> Bob Jessop, “The Political Indeterminacy of Democracy”, Hunt’ta, sf. 63.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> Colin Mercer, “Revolutions, Reforms or Reformulations? Marxist Discourse on Democracy”, Hunt’ta sf 109.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a> Agy, sf. 110.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> Geoff Hodgson, <span class="char-style-override-6">The Democratic Economy: A New Look at Planning, Markets and Power</span>, Harmondsworth 1984, sf. 55.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> Agy, sf 123.</p>
        </div>
      </div>
    </div>
  </div>
</body>
</html>
