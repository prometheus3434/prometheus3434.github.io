<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10-11.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10-11.html" xml:lang="tr-TR">
    <div class="Basic-Text-Frame">
      <p class="anabaslik">12</p>

      <p class="c"><img alt="ciz.png" class="image" height="8" src="../Images/ciz_fmt11.jpeg" width="211" /></p>

      <p class="arabaslik-orta" id="toc_marker-12">SONUÇLAR</p>

      <p class="resim"><img alt="ss.png" class="image" height="25" src="../Images/ss_fmt12.jpeg" width="45" /></p>

      <p class="arabaslik-sol" id="toc_marker-12-1">I</p>

      <p class="paragraf">Bu kitap üzerindeki çalışmalar, 1984-85’te İngiltere’de gerçekleşen madenci greviyle hemen hemen aynı zamana rastlıyordu ve bu sonuç bölümü hiçbir anlaşmaya varılmaksızın işçilerin ocaklara dönmelerinden kısa süre sonra tamamlandı. Kitap yayınlandığı zaman, bu grev tarihe mal olmuş olacak, fakat gerçekten de <span class="char-style-override-6">tarih</span> olacak, çünkü bu grev, İngiliz işçi hareketinin 20. yüzyıldaki en önemli olaylarından birini oluşturmaktadır. Bu tarihsel olay, yeni “hakiki” sosyalizm için anlamlı bir sınav oldu, YHS’nin kuramsal aygıtının tam olarak kurulmasından ve olan biteni anlayacak duruma gelmesinden sonraki ilk büyük işçi sınıfı eylemiydi. Hiç kuşkusuz ki, o günler sınıf politikası sorununun her zamankinden daha keskin şekilde kendini hissettirdiği günlerdi. YHS’nin sınıfa ve siyasal yansımalarına ilişkin kavrayışları ya da işçi sınıfıyla sosyalist politika arasındaki ilişkiye ilişkin görüşleri üzerinde bu grevin ne gibi kalıcı etkiler yapacağı konusunda kitap yazılırken yargıda bulunmak için belki çok erken; fakat bir iki şey ortaya çıkmış bulunmaktadır: Politika ile sınıf arasındaki tekabüliyetsizliğe inançları bu olaylarla derinden sarsılan ve yeni baştan düşünme zorunluluğunu duyacak olan kişiler hiç kuşkusuz ki vardır; fakat bugüne kadar alınan en dikkat çekici sonuçlar, bu grevin sınıf politikasının ölüm çanını çaldığı şeklinde bazı YHS merkezlerinden yapılan açıklamalardı. YHS mantığının saçmalığı, bu cenaze nutuklarında olduğu kadar hiçbir yerde böylesine canlı ve açık şekilde ifade edilmemiştir.</p>

      <p class="paragraf">Bu tarzın özellikle kendini dışa vuran bir örneği, Michael Ignatieff’in “Strangers and Comrades”inde (“Yabancılar ve Yoldaşlar”) bulunabilir. Bu makale, söylem politikasında son söz gibi bir şeyi temsil eder. Kendine özgü çizgisiyle bu makale, Ignatieff’in <span class="char-style-override-6">History Workshop</span>’tan yoldaşı Careth Stedman Jones’un daha önce ana çizgileriyle belirlediği bilimsel sosyalizmin dikkat çekici bir ifadesidir. Bilgeliğinin ve ince duyarlılıklarının doruklarından elemli gözlerle işçi hareketini süzen Ignatieff, İngiliz edebi basınının sevgilisi, gözde pişman sosyalisti ve yerli ilericisi olmasını sağlayan iğneleyici fakat duygusal bir edayla şöyle yazıyor:</p>

      <p class="arayazi para-style-override-18">Feminizm ve üsleri silahsızlandırma kampanyası gibi sınıflar arası kampanyaların, Sol’un gündemini belirlediği bunca onyıldan sonra, Sol’da madenci grevini, sınıf tabanlı politikanın haklı çıkması olarak değerlendirenler var. Ne var ki, bu grev, bunun tersini kanıtlıyor. Sınıfsal bir davayı ulusal bir dava olarak sunamayan, taleplerini yalnızca topyekün zafer diliyle ortaya koyabilen, devleti ve yasaları karşısına alan bir işçi hareketi, işçi sınıfı kamuoyu arasındaki desteğini ve meşruluğunu korumayı umamaz. Madenci grevi, sınıf politikasının doğrulanması değil, ölüm çırpınışlarıdır.</p>

      <p class="arayazi para-style-override-19">... Arthur Scargill’in politikasının sorunu, adaleti yanına almaması değil rakip sınıfların, bölgelerin, ırkların ve dinlerin ulusal bir toplulukta birbirleriyle nasıl uzlaştırılabilecekleri konusundaki bir anlayıştan tamamen yoksun olmasıdır.</p>

      <p class="arayazi para-style-override-17">Sol’un ihtiyaç duyduğu şey, yabancılar arasında dostluğa bağlılık olarak ifade edilen bir ulusal birlik dilidir. Toplumsal yoldaşlık uygulaması üzerine kurulmuş bir güven diline ihtiyacımız var. <span class="dipp" style="font-size:0.9em;"><a class="footnote-link" href="#footnote-225-203" id="footnote-225-203-backlink">203</a></span></p>

      <p class="paragraf">Öyleyse, sınıfsal politika hangi anlamda ölmüştür? Ignatieff’in ölçütlerine göre, bir sınıf, “ulusal topluluk”la ne kadar bütünleşebilirse ve karşıtı olan sınıfla ne kadar dostluk kurabilirse, sınıfsal politika da o kadar başarılı olur. Bu anlayış, başka her şey olabilir, ama sosyalist mücadele için kolay kolay bir reçete olamaz; tabii, sosyalizm sınıfların ortadan kaldırılması olarak kavrandığı sürece ya da sınıfların nihai olarak çözülmesinin, karşılıklı anlaşmayla, yani sömürenlerle sömürülenlerin yoldaşça bir dostluk içinde el ele verecekleri genel bir uzlaşmayla gerçekleşeceğini hayal etmemiz istenmediği sürece. Ignatieff’in kast ettiği anlamda, “Sol’un gereksinme duyduğu şey, bir ulusal birlik dili” ise, hiç kuşkusuz ki bu, başka hangi amaca hizmet ederse etsin –örneğin, sosyalist iddiaları olmayan sağlam bir parlamenter parti kurma amacına ya da başka bir amaca hizmet edebilir (ama yine de, “ulusal topluluk” deyiminin daha sinsice çağrışımları bir yana, ulusal dostluk diline yönelik bu ahmakça istem üzerine kurulmuş bir seçim zaferini bile hayal etmek zordur)– sosyalizm davasını ileriye götürme amacına hizmet edemez. Aslında, Ignatieff’in ölçütlerine göre, sınıfsal politikanın gerçek ölüm habercisi, sermayenin çıkarlarına ve iktidarına açıkça ve etkili şekilde karşı çıkan, sosyalizm mücadelesinde başarı şansına sahip, gerçekten birleşmiş ve militan bir sınıfın doğuşu olacaktır.</p>

      <p class="paragraf">Ignatieff’inki gibi bir argümanda insana çarpıcı gelen ilk şey, büyük ölçüde sağın retoriğini yansıtması; yasa ve düzen çağrıları yapması; “Scargillcilik” ulusal çıkarların körü körüne bencil grup çıkarlarına tabi kılınması olarak nitelendirmesidir. Ama daha yakından bakılınca bu argümanın –aslında tüm YHS doktrininin– bir yandan Thatcherizme ait “ulusal halkçı söylem”e kapıldığı halde, öte yandan da, kendine özgü biçimde, Thatcherist dünya görüşünden <span class="char-style-override-6">ayrılması</span> daha da çarpıcıdır.</p>

      <p class="paragraf">Sol’daki birçok kişi, sınıfsal politikanın öldüğünü ilan etmekle ve sosyalizm mücadelesinde işçi sınıfının “ayrıcalıklı” konumunu yadsımakla uğraşırken, Muhafazakâr hükümetin, örgütlü işçi sınıfını kapitalizm karşısındaki en büyük tehdit olarak görme esasına dayanan bir politika uyguluyor olması, en büyük ironidir. İngiltere’deki “Yeni Sağ”ın en ayırıcı özelliğini söylemek <span>gerekirse, bu, dünyaya sermaye ve emek arasındaki sınıfsal bir karşıtlık açısından bakılması ve sınıf savaşını her türlü yola başvurarak sürdürme eğilimidir. Bu yeni militan sınıf bilincinin ve kararlılık ruhunun oluşum sürecindeki belirleyici anlar arasında, 1972 ve 1974’teki madenci grevleri de vardı. Sağ’ın en popüler gazeteci sözcülerinden birisinin deyişiyle: “Eski kafalı Tory’ler (Muhafazakârlar), sınıf savaşı diye bir şeyin olmadığını söylerler. Yeni Tory’ler ise bunu hiç sorun etmiyorlar: biz sınıf savaşçılarıyız ve zafer kazanmayı umuyoruz.”</span><span class="dipp" style="font-size:0.82em;"><a class="footnote-link" href="#footnote-225-204" id="footnote-225-204-backlink">204</a></span></p>

      <p class="paragraf"><span>Bu nedenle,</span> <span>Thatcher’ın programına –saplantı halinde– damgasını vuran bir proje vardır: Örgütlü emeğin gücünü yıkmak için devleti kullanmak. Hukuktan ve polisten ekonomi politikasına, sosyal yardım ve güvenlik sistemine kadar devletin bütün silahları bu amaca göre koşullandırılmıştır.</span><span class="dipp" style="font-size:0.82em;"><a class="footnote-link" href="#footnote-225-205" id="footnote-225-205-backlink">205</a></span> <span>1984-85 madenci grevi, bu saplantının meyvesi ve bugüne kadarki en dikkate değer ürünüydü.</span></p>

      <p class="paragraf"><span>YHS’lerin, gözde ideoloji ve söylem arenasında bile oyundan çekilmiş olmaları da çarpıcı bir ironidir. İlk olarak çarpışmanın cephe hattını, yani “yeni Tory’ler” tarafından yürütülen gerçek siyasal sınıf savaşını savsaklamayı –daha doğrusu, gerçekte yadsımayı– yeğledikten sonra, Thatcherizmin tamamen retoriğe dayalı alanında onunla karşılaşmayı seçmişlerdir. Ama merkezi siyasal savaşın varlığını pratikte yadsıyarak veya ideolojik periferide muhalefet etmekle yetinerek temel siyasal savaşı bıraktıkları için giderek retorik zeminini de terk etmek durumunda kalmışlardır. “Yeni Sağ” sınıf savaşını ilan ederken nadir bir açık sözlülük göstermiş olmasına karşın, sınıfsız bir retorik kullanmış, sınıfsal düşmanlarının sınıf bilincini köreltmek için “halk”a seslenmiş, sınıf dilini ulusal güvenlik, onur, zafer ve topluluğun ideolojik örtüsü</span> ile gizlemiştir. YHS’ler ise, ide<span>olojik sınıf arenasında savaşa katılmak yerine, bütün niyetlerine ve amaçlarına karşın, bu mistifikasyon söyleminde boğulmuşlardır. Pratikte, sosyalist mücadeleyi, sol ve sağ “söylemler” arasındaki ideolojik çatışmaya indirgemişlerdir. Bu çarpışmada, başlıca düşman, “Thatcherizm” denilen</span> <span class="char-style-override-6">ideolojik</span> <span>umacıdır. İngiliz YHS’leri tamamen hipnotize eden bu hortlaksı varlık, görünüşte hiçbir maddi temele dayanmamaktadır; ve “halkçı” söylemin ilahileriyle kovulmalıdır, “halk”ı Thatcherist büyüden kurtarmak için çoğu kez aşırı dozda yurtseverlik ve şovenlikle</span> <span class="char-style-override-6">(jingoism)</span> <span>örülmüş bir “demokratik” söylemden yararlanmak gerekir.</span></p>

      <p class="paragraf"><span>Yeni Tory’ler işçilerin direngenliği ve birliği konusunda yanılmış, anlaşmazlığı kışkırtmanın doğuracağı ağır bedelleri azımsamış olsalar bile, madenci grevinin ve öncellerinin önemini değerlendirmekte hiç de YHS’ler kadar zorlanmamışlardır. En azından, işçi sınıfı örgütlerinin stratejik önemini anlamışlar ve asıl siyasal mücadele arenasının sermaye ile emek arasındaki çıkar çatışması olduğunu kavramışlardır. Grevin başka yönleri ve sınıf ile politika arasındaki bağlantı hakkında bize anlattığı şeyler ise elbette Thatcherist çözümlemenin anlama yeteneğini aşar; ama YHS’lerin bunları daha kolay anlamaları beklenirdi. Madenci grevi, “salt ekonomik” sınıf mücadelesinin, sınırlı hedeflere yöneldiği zaman bile siyasal zemini değişime uğratmakta ve kapitalist iktidar yapısının, devletin, hukukun, polisin maskesini düşürmekte, başka hiçbir toplumsal gücün sahip olmadığı benzersiz bir yeteneğe sahip olduğunu –işçi hareketinin daha önce pek çok kez yaptığı gibi–, ortaya koymuştur. “Ekonomik” mücadele deneyiminin bilinci beslediğini (madencilerin ve ailelerinin bir daha dünyaya grevden önceki gibi bakacaklarını uman pek az yakın gözlemci vardır); bu deneyimin yeni beceriler öğrettiğini ve saklı kalmış kaynakları meydana çık</span>ardığını, yeni tutumlar, ilişkiler, dayanışmalar ve örgütlenme biçimleri geliştirdiğini;<span class="dipp" style="font-size:0.82em;"><a class="footnote-link" href="#footnote-225-206" id="footnote-225-206-backlink">206</a></span> “ekonomik” alan ile siyasal alan arasındaki engelleri art arda aşarak mücadele ufuklarını genişlettiğini de yine madenci grevi ortaya koymuştur.</p>

      <p class="paragraf">Sınıf çatışmasının iki tarafında yer alanların oluşturdukları sınıf çelişkisi gerçekleri ile YHS kavrayışları arasındaki uyumsuzluk ilginçtir. Mücadele deneyimi, mücadelenin sınırlarını ve önüne dikilen engelleri açığa çıkardığı halde, işçi sınıfı çıkarlarının varlığını yadsımak ve bu çıkarların her zaman siyasal terimlerde ifadesini bulduğunu reddetmek, işçi sınıfı mücadelesinin bütün uzun ve sancılı tarihini yadsımak demektir. İşçi hareketinin tamamen bu yolla başardığı birçok büyük ilerleme nasıl göz ardı edilebilir? “Ekonomik” mücadeleler sınırlarına dayanınca savaş siyasal arenaya kaymıştır ve işçi sınıfı çıkarları uğruna verilen uğraş, “ekonomik” sınırlarını aşarak çoğu kez açıkça sosyalist amaçlara yönelen siyasal hareketlere dönüşmüştür. Hiç kuşkusuz, İşçi Partisi’nin yaratılışı da oldukça anlamlı bir örnektir.</p>

      <p class="paragraf">Kimi zaman bazı ülkelerde sükunet anları olmuşsa da, örgütlü emeğin, şu ya da bu şekilde sermayeye meydan okumadığı bir dönem hiç olmamıştır. Çoğu kez, işçilerin çıkarlarına daha uygun, sermaye birikiminin gereklerine ise o kadar uygun olmayan çalışma süreleri ve koşulları için sınırlı baskılar yapılmış, ama sık sık da mücadele, daha geniş siyasal cepheye kaymıştır. Aslına bakılırsa, işçi sınıfı mücadelesinin tarihinde özellikle dikkate değer olan, “dar” maddi çıkarlarının peşinde koşan işçi sınıfının sosyalist eğilime sahip siyasal güçleri nadiren yaratmış olması değil, tam tersine, işçilerin –Blum’dan Mitterand’a Atlee’den Wilson’a ve Callaghan’a kadar– peş peşe uğradığı ihanetler karşısında, ne kadar çabuk sosyalist olduklarını açıklayan hareketlere dönmüş olmalarıdır. Ayrıca, bir bütün olarak kapitalist düzenin işçi hareketleri tarafından güçlü bir biçimde tehdit edildiği olayların sayısını da küçümsememeliyiz; bu meydan okuma –Birinci Dünya Savaşı’ndan sonra İtalya ya da Almanya’da olduğu gibi– sonuçta boşa çıkmış olsa bile.</p>

      <p class="paragraf">İşçi hareketindeki muhalefet unsuruna ve bu hareketin sosyalist potansiyeline ilişkin yargımızı, kapitalizm karşısındaki biricik önemli meydan okumanın, son ve başarılı meydan okuma olacağı şeklindeki görüşe dayandıramayız. Nihai taarruz niteliği taşımayan her şey, kapitalizmle uzlaşıp sosyalizmi reddetmek anlamına geliyormuş gibi bir görüşten yola çıkmak saçmadır. Ne de emekle sermaye arasındaki karşıtlığın derinliği, başkaldırıcı şiddetin derecesiyle ölçülebilir. YHS taraftarlarının devrimci şiddeti ileri kapitalist demokrasilerde yaşayabilir bir seçenek olarak şedit bir biçimde reddederken, bir yandan da, en azından örtük olarak, işçi sınıfının kapitalizme yönelteceği gerçek tehditlerin ancak bu biçime bürünen tehditler olduğunu kabul etme eğilimi taşımaları bu konumun birçok paradoksundan biridir. Acil sosyalizm talepleri olarak gördüklerini önemsiz sayan ve geçişi en tedrici biçimde öngören kişilerin, işçi sınıfı tarafından kapitalizme yöneltilen fakat sosyalizmin hemen kurulmasını talep etmeyen tehditleri küçümsüyor görünmeleri de aynı ölçüde paradoksaldır. Öte yandan, gerek amaçları gerekse sonuçları bakımından, kapitalizmin temellerine saldırmaktan çok uzak olan toplumsal hareketler ise sosyalizmin temel malzemesi sayılarak yüceltilmektedir. Son olarak da, “salt” ekonomik mücadelenin “daha önemsiz” biçimleri ile kapitalist düzene karşı daha dolaysız siyasal saldırıları arasında katı bir ayrımı empoze etmek son derece yanıltıcıdır; yalnızca büyük mücadelelerin her zaman organik olarak küçük karşıtlıklardan doğmasından dolayı değil fakat daha da önemlisi, her ikisinin de sermayeyle emek arasındaki temel çıkar uzlaşmazlığından kaynaklanmasından dolayı bu böyledir. Başka bir deyişle, bu karşıtlık biçimleri arasında tarihsel ya da yapısal olarak net bir kopukluk yoktur.</p>

      <p class="paragraf">Başka herhangi bir toplumsal hareketin, sermaye iktidarına, işçi sınıfı gibi meydan okumuş olduğunu ciddi olarak savunmak olanaksızdır; işçi sınıfı çoğu kez son derece sınırlı hedeflere yönelse ve örgütlenme biçimleri acınacak ölçüde yetersiz olsa bile böyle bir şey öne sürülemez. Ancak hemen eklemek gerekir ki, bütün eksikliklerine ve kurumsal tutuculuğuna karşın işçi hareketi, öteki toplumsal kolektivitelerden daha kararlı ve tutarlı olarak, solun değerli ve ilerici saydığı çeşitli davaların yanında yer almıştır ki, bunlar, yalnızca emeğin maddi sınıfsal çıkarlarıyla doğrudan ilişkili davalar değil, “evrensel insan değerler”iyle, barışla, demokrasiyle ve “duyarlı toplum”la ilişkili davalardır da. Bu, genel olarak , “en kötü örnek” olan Birleşik Devletler için bile geçerlidir. İşçi sınıfı hareketlerinin, insan kurtuluşunun tam boyutları hakkında öğrenecekleri daha pek çok şey varsa ve görevleri için uygun örgütlenme biçimlerini yaşatmaları gerekiyorsa da, bakış açılarının genişliği bakımından olsun, peşinde koştukları özgürlüğün kapsamı bakımından olsun ya da ulaştıkları başarının derecesi bakımından olsun, işçi sınıfı hareketlerince yürütülen özgürlük mücadelesine az da olsa yaklaşan bir toplumsal gücü tarihsel olarak saptamak olanaksızdır.</p>

      <p class="arabaslik-sol" id="toc_marker-12-2">II</p>

      <p class="paragraf">Hem tarihsel kayıtlar hem de sermayeyle emek arasındaki yapısal antagonizma, YHS’nin bize anlattığından çok farklı bir öykü anlatıyor. Öyleyse, YHS, işçi sınıfıyla sosyalizm arasında, hatta genel olarak ekonomik koşullarla siyasal güçler arasında bir bağlantının varlığını yadsıdığı zaman tam olarak neyin kast edildiğini merak etmemek elde değildir. Yine, bize anımsatıldığına göre YHS, emekle sermaye arasındaki karşıtlığın arka plana çekildiği bir zamanda değil, daha çok, sınıf çelişkilerinin özellikle ivedi ve görünür hale geldiği bir zamanda meyvelerini vermiştir. Gerçeklikten bu tuhaf kopuşun tarihsel ve sosyolojik nedenleri hakkında, örneğin, bu kopuşun, başlı başına özgül bir toplumsal çıkarın ideolojik ifadesi olup olmadığı hakkında spekülasyon yapmak ilginç olurdu; ne olursa olsun, en azından onun falsolu kuramsal temellerini ortaya serebiliriz.</p>

      <p class="paragraf">YHS, Marksistlerin geleneksel olarak yaptıkları gibi, kapitalizmin sosyalizmin temelini attığı ve işçi sınıfının devrimci sınıf olduğunu söylemenin ne anlama geldiğinin köklü bir yanlış anlaşılmasına dayanmaktadır. YHS’nin uydurduğu ve sonra da yerle bir ettiği hayali Marksizme göre, kapitalizmden sosyalizme otomatik, mekanik ve çelişkisiz bir geçiş olacaktır. Daha özgül olarak, bu Marksizm –doğal, nötr bir süreç gibi kavranan–, üretici güçlerin gelişiminin, birleşik ve devrimci bir işçi sınıfını kaçınılmaz ve otomatik olarak doğuracağını öngören kaba bir teknolojik determinizmdir. Başka bir deyişle, Marksizmin ayakta kalması ya da yıkılması, kapitalist üretim ilişkilerinin ve üretici güçlerdeki gelişmenin sosyalizmi ivedi görev sayan birleşik bir işçi sınıfını doğrudan doğruya doğurup doğurmamasına bağlıdır. Tarih böyle bir mekanik belirlenmeyi açıkça yadsıdığı için, diyor YHS, bütün Marksist proje çökmektedir. Kapitalizmin sosyalizmin mekanik kaçınılmazlığını değil, tarihte ilk kez olarak sosyalizmi tarihsel gündeme yerleştiren olanakları ve çelişkileri yaratma biçimlerine ilişkin Marx’ın kendi karmaşık ve mahir anlayışından hiçbir iz yoktur burada. Marx’ın, “tarihi görevi” (otomatik olarak) kapitalizmin yarattığı üretici güçlere kolektif olarak el koymaktan başka bir şey olmayan teknolojik gelişmenin mekanik bir yansıması değil, fakat sınıf olgusunu ortadan kaldırmaksızın kendi çıkarlarını tam olarak gerçekleştiremeyeceği için ve sermaye üretimindeki stratejik konumu kendisine kapitalizmi yıkabilecek eşsiz bir güç verdiği için sınıfsız toplum olanağını içinde taşıyan işçi sınıfı kavramlaştırması yitip gitmiştir burada.</p>

      <p class="paragraf">Gelgelelim, sorun, sadece Marx’ın yanlış yorumlanmasında yatmıyor; asıl sorun, belirlenmiş bir süreç olarak –aslında, olsa olsa söylem mantığının bir arada tuttuğu bir dizi rastlantısallıktan ayrı bir süreç olarak bile– tamamen yetersiz, aslında var olmayan bir tarih anlayışıdır. Çünkü bu Marksizm yorumu, YHS’nin ayırıcı bir özelliği olduğunu daha önce belirttiğimiz (ve onun yapısalcı mirasının da bir parçası olan) kaba bir düalist (ikici) görüşe dayanıyor; bu ikici görüşe göre, mutlak belirleme yoksa, mutlak rastlantı vardır. Burada, tarihsel ilişkilere, <span class="char-style-override-6">koşullara</span> ya da <span class="char-style-override-6">olanaklara</span> pek yer yoktur; yalnızca rastlantısal yan yana gelişler ya da “konjonktürler” vardır.</p>

      <p class="paragraf">YHS’nin işçi sınıfını devrimci özne olarak kabul etmeyişinde bir başka öğe daha saptanabilir. Hegelci mirasın habis kalıntılarından biri olan; despotizm ve baskı tehlikelerini de beraberinde getiren Marksizm içindeki kolektif tarihsel özne fikri öyle veya böyle solda bile geçerlilik kazanmıştır. YHS’ye göre, “evrensel sınıf”ın, bu efsanevi kolektif aktörün, devrimci proletaryanın “adına” hareket ettiklerini öne sürenlerin haklı gösteremeyecekleri bu kadar utanç verici bir suç daha yoktur.</p>

      <p class="paragraf">Fakat bu neden böyle olsun? Seçenekleri düşünelim. Kolektif bir özne söz konusu olmayınca, tarihi, bağımsız hareket eden bireylerin ya da Büyük Adamlar’ın ve/veya Büyük Kadınlar’ın yapmaları gerekir; aksi halde, tarihte insan özneler söz konusu olamaz: bu durumda, her türlü siyasal hareket, açıkça bir yanılgı ve zaman kaybıdır. En sınırlı siyasal müdahale bile, toplumsal düzenlemelerin biçimlendirilmesine ucundan kıyısından da olsa halkın bilinçli olarak karışabilmesini öngören en “ılımlı” siyasal program bile, kaçınılmaz olarak, yalnızca siyasal bir parti bile olsa kolektif bir öznenin olabilirliğini kabul eder. Bu varsayımda hiçbir metafizik yan yoktur; belli ortak ereklere ulaşmayı hedefleyen bir birlik ilkesi, ortak bir amaç ve yükümlülük çerçevesinde halkın bir araya getirilebileceğini varsaymak da bir hayal değildir.</p>

      <p class="paragraf">Böyle ortak amaçların ve yükümlülüklerin, belli toplumsal koşullar ve deneyimler üzerine kurulabileceğini varsaymak bile mantıksız ya da metafizik bir tutum değildir. Aslına bakılırsa, siyasal hareketleri, var olan toplumsal kimlikler ve çıkarlar üzerine kurmanın gerekli olmadığı şeklindeki varsayım, en iyimser deyimle, son derece hayalcidir ve en kötüsü de, çok tehlikelidir. Yaşayan insanların güncel toplumsal koşullarından ve çıkarlarından tamamen soyutlanmış, belirli tipteki insanları çevresinde toplamayı hiç öngörmeyen bir siyasal program yaratılabileceği düşünülebilir mi? Bir programı açıkladıktan sonra, o program manyetik etkisini gösterirken oturup beklemekten başka bir şey yapmayan bir siyasal hareket tasavvur edilebilir mi? Genel olarak siyasal hareketlerin, var olan kolektif kimliklerden güç aldıklarını ve var olan kolektif çıkarlara –yani, insanların, belirli ortaklaşmalara bağlı olmaları nedeniyle paylaştıkları çıkarlara– seslendiklerini söylemek belki de yerinde olur. Var olan toplumsal kolektiflere sağlam şekilde kök salmayan ve var olan toplumsal çıkarlar tarafından kesin şekilde yönlendirilmeyen siyasal hareketler, şu iki yoldan birisini tutma eğilimi göstermişlerdir: Ya olsa olsa toplumsal kökenden yoksun bulundukları için, egemen çıkarların araçları olmuşlardır; örneğin, sosyal demokrat partiler, işçi sınıfı içindeki temellerinden koptukları zaman, birçok kez, isteyerek ya da istemeyerek, sermayeye hizmet etmişlerdir. Ya da en kötüsü, sağlam toplumsal kökleri bulunmayan siyasal hareketler, yozlaşmışlar ve bazı eleştirmenlerin, yanlış olarak, Marksizmin devrimci proletarya anlayışına atfettikleri tam bir despotik keyfiliğe yönelmişlerdir. Aslına bakılırsa, tarihsel öznelerle ilgili en metafizik –ve potansiyel olarak en tehlikeli– görüşün, tarihsel özneleri yalnızca ve yalnızca Söylem’in ya da İdea’nın oluşturduğu şeklindeki görüş olduğu savunulabilir. Daha önce hiçbirinin var olmadığı yerde –“halk” gibi– toplumsal kolektiviteleri kendine ait hiçbir toplumsal kimliği bulunmayan şekilsiz bir kütleden yaratacak olan söylemin taşıyıcılarının kişiliğinde İdea’nın hayat bulduğu şeklindeki anlayış, hiç kuşkusuz, despotizm tehlikesinin gerçek kaynağıdır.</p>

      <p class="paragraf">Öyleyse kolektif özneye, yani devrimci işçi sınıfına ilişkin Marksist kavrayışta özgül olan nedir? İnsanın varoluşu ve toplumsal yaşamın örgütlenmesi için üretimin temel önem taşıdığı, elbette ilk önermedir. (Önemle vurgulamak gerekiyor ki, YHS’nin Marksizmi reddetmesi bu noktada başlıyor, bu temel gerçeğin yadsınması ile pratikte onu izleyen her şey de yadsınıyor.) Siyasal hareketlerin toplumsal ilişkiler ve çıkarlar üzerine kurulması gerektiği varsayımında, Marksizm için kritik soru şudur: Üretim ilişkilerini dönüştürmeyi ve sınıfları ortadan kaldırmayı hedefleyen bir siyasal projeyle uyumlu olan ve bu projeye en güvenli temeli sağlayan toplumsal ilişkiler ve çıkarlar nelerdir? Marksizmin yanıtı ise şudur: İşçi sınıfı diye bir şey vardır, üretim ve sömürü ilişkileri içindeki konumları nedeniyle belli temel çıkarları paylaşan insanlar vardır ve bu sınıfsal çıkarlar, sosyalizmin temel hedefi olan sınıfları ortadan kaldırma hedefiyle, daha özgül olarak da, üretimin doğrudan üreticiler tarafından sınıfsız yönetimi hedefiyle uyuşmaktadır.</p>

      <p class="paragraf">Bu, işçi sınıfının durumunun, bu sınıf üyelerinin sosyalizmi dolaysız sınıfsal hedef olarak benimsemelerini doğrudan doğruya belirlendiği anlamına gelmez. Fakat işçilerin, sosyalizmi sınıfsal hedefleri olarak kavramasalar <span class="char-style-override-6">bile</span>, maddi sınıfsal çıkarları için mücadele ederken sosyalizm davasını (tam olarak gerçekleştiremeseler de) eşsiz biçimde ileriye götürebileceklerini, çünkü bu çıkarların, nitelikleri gereği, kapitalist sınıfsal sömürüye ve üretimin sınıf egemenliğine göre örgütlenmesine karşıt olduklarını ifade eder. İşçi sınıfının sınıfsal çıkarları, mevcut toplumsal ilişkiler çerçevesinde karşılanamayacağı için ve bu çıkarları gerçekleştirmeye yönelik mücadele, kaçınılmaz olarak, sermayenin karşıt çıkarlarıyla yüz yüze geleceği için, mücadele süreci kendi dar sınırlarını açığa çıkaracak, siyasal arenaya taşacak çatışmayı kapitalist iktidarın merkezlerine gitgide yaklaştıracaktır. Dahası, bizzat işçi sınıfı sermaye <span class="char-style-override-6">yarattığı</span> için, üretimin ve mülk edinmenin örgütlenişi toplu olarak çalışan emekçileri, tüm kapitalist yapının odak noktasına yerleştirdiği için, işçi sınıfının sermayeyi yıkma yeteneği eşsizdir. Üretimin ve işçi sınıfı mücadelesinin koşulları da işçilerin, bu projeyi yürütme potansiyeline sahip kolektif bir güç olarak örgütlenmelerini destekleyici niteliktedir. Bu, işçi sınıfının, sosyalizm mücadelesini uygulamaya hazır bir siyasal örgütlenme olarak hemen işe koyulabileceği anlamına gelmez. Bunun tek anlamı şudur: Sosyalistler, örgütsel ve siyasal çabalarını, işçi sınıfını birleştirmeye ve bu sınıfın çıkarlarına hizmet etmeye yöneltirler, bu arada da sınıf mücadelesinin sınırlarını genişletirlerse en verimli sonuçları alacaklardır. Dolayısıyla –YHS’nin sık sık yinelediği gibi–, <span class="char-style-override-6">sınıfların</span> asla birer siyasal aktör olmadıklarını söylemek, sınırlı anlamda doğru olmakla birlikte, sorunun özünden uzaktır.</p>

      <p class="paragraf">Sosyalizmin benzersiz bir karakteristiği vardır ki, devrimin, işçi sınıfının öz mücadelesiyle gerçekleşeceği yolundaki Marksist teze daha bir güç katmaktadır: Sömüren ve sömürülen sınıflar arasındaki mücadele, üretim ilişkilerinin her dönüşümünde öteden beri büyük bir güç olmasına karşın, eski toplumsal düzenin sömürülen sınıfını yeni düzenin başına geçiren başka hiçbir toplumsal devrim olmamıştır. Üretim ilişkilerindeki hiçbir dönüşüm, sömürülen sınıfın çıkarlarını ana hedef olarak benimsememiştir, o çıkarlar devrimi ne kadar ileriye götürmüş olursa olsun. Daha da özgül olarak, yalnızca sosyalizm, hem eski ve yeni düzeni doğrudan üreticiler arasında sürekliliğin bulunmasını hem de üretimin dolaysız üreticiler yönetiminde toplumsal olarak örgütlenmesini öngörür. Marksist projenin dayandığı temel önermeye göre, ileri sanayi kapitalizminin kolektif emekçisi, sosyalist düzenin dolaysız üreticisi olacaktır ve sosyalist demokrasi, özgürce bir araya gelen üreticilerin öz örgütlenmesiyle kurulacaktır. Bu durum, kapitalizmdeki kolektif emekçiyi, sosyalist projenin merkezine yerleştirmektedir; oysa başka hiçbir toplumsal devrimde hiçbir sömürülen sınıf bu konumda bulunmamıştır. Bu nedenle, işçi sınıfının sınıfsal çıkarları, bu sınıfın üyelerini siyasal mücadeleye ve üretim tarzını dönüştürme amacına yöneltmediği sürece, sosyalist proje boş ve hayalci bir özlem olarak kalacaktır. Bu, sosyalizmin kaçınılmaz olduğu, şu ya da bu şekilde gerçekleşeceği anlamına gelmez.</p>

      <p class="arabaslik-sol" id="toc_marker-12-3">III</p>

      <p class="paragraf">Öyleyse, işçi sınıfı ile sosyalist proje arasında organik bağ kurmanın hem yapısal hem de tarihsel gerekçeleri konusunda güçlü bir kanıt vardır ve yeni “hakiki” sosyalistler henüz bu kanıta karşılık vermemişlerdir. Fakat belki de aykırı amaçlar üzerinde tartışıyoruz; çünkü son çözümlemede, YHS’nin benimsediği kuramsal ve siyasal denektaşı, kesinlikle sosyalizm değil, yalnızca seçim zaferidir. Onların tezindeki mantığın seçimci bir mantık olduğunu anlayınca, benimsedikleri başarı ve başarısızlık ölçütlerinin, sosyalizmi kurma koşullarıyla pek ilişkili olmadığını ve muzaffer seçim ittifakları kurmayı esas aldığını kabul edince, tekabüliyetsizlik ilkesini bir tarih kuramı olarak yeterli görmemiz olanaksızlaşır; ama bu ilke, en azından belli bir siyasal anlam taşıyacaktır.</p>

      <p class="paragraf">Ama politikanın hayat belirtilerini, salt seçim istatistikleriyle değil, sosyalist hedeflerin terazisiyle tartmaya devam ediyorsak, işçi sınıfının mücadele deneyimi, bizi çok farklı sonuçlara götürecektir. Burada, seçim politikasının, sosyalist dönüşüm için özünde zararlı ya da en azından gereksiz olduğu değildir; daha çok, seçim zaferinin, hatta iktidarın başka yollarla ele geçirilmesinin, başlı başına sosyalist mücadelenin hedefi olmadığı ve bu nedenle, işçi sınıfı politikasının başarısını değerlendirirken bunu bir ölçü olarak kullanamayacağımız anlatılmak istenmektedir.</p>

      <p class="paragraf">Bu farklı ölçütler, parlamenter reformculuk ile devrimci başkaldırıcılık arasındaki karşıtlıkla pek ilişkili olmayan çok farklı iki siyasal mantığı doğuruyor. YHS’nin mantığı, sosyalizmden uzaklaştıkça ona yaklaşacağımızı öne sürüyor. İnsanlar henüz hazır olmadan “hemen sosyalizm” istediği için solu yerden yere vuruyor ve (sözgelimi) İşçi Partisi’nin başarısızlığının, işçi sınıfı çıkarını gözeten modası geçmiş politikaya bağlılığından kaynaklandığını savunuyor. Bir yandan, sosyalist hedeflere ulaşmayı zorlaştıran işçi sınıfı politikasının terk edilmesi gerektiğini öne sürerken, aynı anda da sosyalizme çok daha az uygun olan siyasal çıkarlar ön plana çıkarılarak bu hedeflere yaklaşılacağını öne sürme maharetini gösteriyor.</p>

      <p class="paragraf">Öteki mantığa göre ise, insanlar sosyalizme “hazır” değillerse (onlara bu seçeneğin gerçekten kaç kez sunulduğu ayrı bir konu), onları sosyalizme yaklaştıracak yerde <span class="char-style-override-6">uzaklaştıran</span> tutumları benimsemek ahlaksızlıktır. Öyleyse, soru şudur: Sosyalist bir hareket, bir yandan mücadele ufuklarını genişleterek bu mücadeleyi omuzlayacak birleşik ve etkili bir siyasal gücü kurarken, aynı anda da, sosyalizm yolundan geri dönülmez şekilde sapmaksızın, daha ivedi, “devrimci olmayan” amaçları nasıl güdebilir? Başka bir deyişle, sorun, en kısa ve en kolay yoldan parlamenter bir çoğunluğun en iyi şekilde nasıl oluşturulacağı –hatta iktidarın en iyi şekilde nasıl ele geçirileceği– değildir; asıl sorun, mevcut koşullarda, sosyalist değerler açısından da arzulanan ve sosyalizm mücadelesinin ilerletilmesine de elverişli olan hangi kısa vadeli siyasal amaçların gerçekçi olduğudur. Göründüğü kadarıyla en açık yanıt şudur: İşçi sınıfının çıkarları, başka hiçbir toplumsal güçle karşılaştırılamayacak ölçüde, doğası gereği sermayenin çıkarlarına karşıt olduğu için; hem kapitalizmin hem de sosyalizmin yapısı aynı işçi sınıfına dayandığı için; ve siyasal güçler ile işçi sınıfı çıkarlarının eklemlenmesinden doğmayan hiçbir sosyalist hareket şimdiye değin var olmadığı için, bu çıkarların kararlılıkla izlenmesi (ki bu, güven temelini de kuracaktır), sosyalizm mücadelesi yolunda tutarlılıkla ilerlememizi sağlama şansı en yüksek olan ivedi siyasal programdır.</p>

      <p class="paragraf">Bu açıdan bakılınca, sosyal demokrasiye, reformculuğa ve “sendika bilinci”ne yöneltilen ultrasol eleştiriler, neredeyse, YHS’nin Marksizme yönelttiği eleştiriler kadar ve ne tuhaftır ki benzer nedenlerden dolayı, yanıltıcı olmuştur. Sosyal demokrasi, işçi sınıfının dar “ekonomist” kaygılarına sıkı sıkıya sarıldığı gerekçesiyle çoğu kez soldan eleştirilmiştir; sosyal demokrat hükümetlerin, daha çok, bu işçi sınıfı çıkarlarına <span class="char-style-override-6">ihanet etme</span> eğilimi sergiledikleri gerçeği ise göz ardı edilmiştir. Göründüğü kadarıyla, “ekonomist” kaygıların yalnızca eksik ya da yetersiz değil, fakat gerçekte sosyalist mücadeleye karşı <span class="char-style-override-6">antagonist</span> olduğu varsayımı öne sürülmektedir. Sendikalizmin, bir devrime temel oluşturabilecek toplumsal güçleri ve çıkarları temsil eden sınıf bilincinin sınırlı bir biçiminden ziyade devrimin önünde bir <span class="char-style-override-6">engel</span> olarak nitelenmesinin ardında da böyle bir varsayımın yattığı anlaşılıyor. Bu varsayımların doğal sonucu, uygun bir politikanın işçilerin ekonomik mücadelelerinden doğmayacağı, böyle politikaların onlara dışarıdan getirilmesinin gerekli olduğudur.</p>

      <p class="paragraf">Şunu da eklemekte yarar var ki, tarihsel olarak işçi sınıfına dayanan İşçi Partisi gibi siyasal partiler, kitle tabanlarının desteğinden yoksun kalmışlarsa, bunun nedeni, seçmen çoğunluğunun görüşlerine aldırmadan körü körüne sosyalist hedeflerin peşinden gitmiş olmaları değildir. Muhafazakâr basın tersini iddia etse de, İşçi Partisi hiçbir zaman böyle yapmamıştır; keza bunun nedeni –YHS’nin bizi inandırmak istediği gibi– ulusal bir ortak değer ya da ulusal çıkar pahasına işçi sınıfı çıkarlarına hizmet etmiş olmaları da değildir. Bilakis, bu tür partiler, doğal kitle tabanlarının sınıfsal çıkarlarına büyük bir kararlılıkla sırt çevirdikleri ve hatta ihanet ettikleri zaman en ağır seçim felaketlerine uğramışlardır. Doğal kitle tabanlarını terk ederek “seçmen tabanını genişletme” girişimi, bu tür partiler için her zaman sonuçları belirsiz bir strateji olmuştur.</p>

      <p class="paragraf">Bu bakımdan, sorun, İşçi Partisi’nin, aşırı “radikal” olduğu için mi, yoksa yeterince radikal olmadığı için mi, hatta eski sosyalist programlara aşırı bağlı olduğu için mi, yoksa pek bağlı olmadığı için mi kaybettiği değildir; daha çok, bir hükümet partisi olarak, “doğal” bir kitle tabanına sahip olacak kadar kendi toplumsal kökenlerine bağlı kalıp kalmadığı, dayandığı işçi sınıfının çıkarlarına sadık kalıp kalmadığıdır. Sözgelimi, İşçi Partisi’nin kurduğu son iki hükümet –1964/70 yılları sendikal haklara ve işçi sınıfı çıkarlarına yönelttikleri saldırılarla; yani, Thatcher rejiminin sadece daha ileriye götürüp geliştirdiği cezalandırıcı gelir politikalarıyla, utanç verici <span class="char-style-override-6">In Place of Strife</span> kitabı ile, monetarizme geçişle– dikkati çeken iktidar dönemlerinden sonra yenilgiye uğramıştır. İşçi sınıfının “doğal” partisinin, kendisine güç veren işçi sınıfını çıkarlarını temsil etmekten vazgeçtiği böyle durumlarda, seçmenleri uzaklaştırabilecek olan ihanet duygusu bir yana, normalde ikincil önem taşıyan öteki etmenler ön plana çıkarak seçmenlerin seçimini belirleyebilir. Sınıfsal çıkarların güvenilir bir siyasal anlatıma kavuşturulamadığı böyle anlarda insanlar, geçici ve yüzeysel olarak, kendi toplumsal çıkarlarından kopuk “söylemler”e yanıt verebilirler.</p>

      <p class="paragraf">İşçi sınıfını “kolektif özne” olarak kabul eden Marksist anlayışa göre, siyasal mücadelenin hedefi, gerek seçimle gerekse darbeyle iktidarı ele geçirmek değil (hele, makam sahibi olmak hiç değil), sınıfları ortadan kaldırmaktır. Hiç kuşkusuz, iktidarın ele geçirilmesi, toplumu dönüştürme yolunda gerekli bir adımdır, ama yine de sınıf mücadelesinin hedefi olmaktan çok aracıdır. Öyleyse, sorun, yalnızca, seçimciliğin ya da parlamento dışı mücadelenin nispi erdemleri değildir. Farklı koşullar, iktidara ulaşmak için farklı yöntemler gerektirir; seçim stratejileri de bunlar arasındadır. İleri kapitalist demokrasilerde, seçim politikasını tamamen reddeden hiçbir hareketin, küçük bir marjinal grup olmaktan öte varlık göstermesi olanaksızdır. Toplumda tüm iktidarın yoğunlaştığı noktanın devlet olduğu gerçeğini göz ardı etmek de saçmadır. Ama sınırlı amaçlara yönelmiş olsa bile seçim politikası yürütülürken, sosyalizmin hedefleri ve sonunda sınıfların ortadan kaldırılması her zaman yol gösterici ilke olmalıdır.</p>

      <p class="paragraf">İşçi Partisi gibi işçi sınıfına ait siyasal örgütlerin sosyalist dönüşümü sağlayacak aktörler olmayı başaramamaları –bu örgütlerin birçok üyesi, hiç kuşkusuz, gerçekten sosyalist amaçlara bağlı olsa bile–, büyük ölçüde, –YHS’nin mantığına benzeyen– bir seçim mantığını benimsemelerinden kaynaklanmıştır; bu mantığa göre, siyasal eylemin ve retoriğin amacı, kesinlikle, politika ve sınıfın “tekabüliyetsizliği”ni <span class="char-style-override-6">üretmek</span>tir. Bu aynı mantık, yalnızca siyasal sorunlarla tamamen “endüstriyel” anlaşmazlıklar arasındaki keskin bir ayrıma sıkı sıkıya sarılarak değil, parlamenter ve parlamento dışı alanlar arasındaki daha da kısıtlayıcı ayrımı da benimseyerek, siyasal ve ekonomik mücadeleleri kesinkes birbirinden ayırmıştır. İşçi Partisi’ni işçi sınıfının örgütlenme ve eylem aracı olmaktan alıkoyan birçok etmenin en başta geleni, yalnızca tam anlamıyla seçimci ilkeleri derinlemesine kabul etmesi değil, politikayı parlamenter etkinlik olarak tanımlayan dar anlayışı da derinden kabul etmesidir. Politikanın bu şekilde sınırlandırılması ve sınıfsal çatışma arenalarından koparılması –bir anlamda, tekabüliyetsizlik ilkesinin kesin olarak onaylanması– en başından beri kapitalist hegemonyanın temel taşı olmuştur. Bu politika anlayışının ima ettiği varsayıma göre, devlet, sınıfsal çatışmanın üstündedir, dar sınıf çıkarlarını aşan bir “ulusal toplum”u temsil edebilir ve etmelidir ki, bu, Ramsay McDonald’dan beri, İngiliz İşçi Partisi’nde uzun ve inatçı bir geçmişe sahip olan varsayımdır.</p>

      <p class="paragraf">Yine, madenci grevi, değinilmesi gereken çarpıcı bir olgudur.1984-8 yıllarını kapsayan bu anlaşmazlık döneminde İşçi Partisi’nin oynadığı rolü ve bu partinin 1926’da oynadığı rolle olan benzerliklerini bir gözlemci şöyle özetlemiştir:</p>

      <p class="arayazi para-style-override-18">Partinin iki önderinin 1926’daki ve 1984’teki anlaşmazlıklarla ilgili tepkileri çözümlenince, bir dizi ortak özellik ortaya çıkıyor: Çatışmadan kaçınılabileceği umuduyla soruna karışmakta isteksizlik; madencilerin taktikleri konusunda esaslı kuşkular; devletin arabuluculuk yapabileceği yönünde ısrarlı istek; polisin hareketleri konusunda madenci topluluğunun ve bazı milletvekillerinin dile getirdikleri yakınmaların üzerine gitmekte genellikle başarısız olunması.</p>

      <p class="arayazi">Bu benzerlikler, 1926 ve 1984 yılları arasındaki önemli farklılıkları ikinci plana iten birtakım kalıcı temaların İşçi Partisi politikasında var olduğunu gösteriyor. Her iki olayda da parti önderleri, endüstriyel ve siyasal eylem arasında kesin bir ayrım yapmaya kalkıştılar. Bu gerçek, MacDonald’ın dayanışma eylemini reddetmesinde ve Kinnock’ın şu iddiasında ortaya çıkıyordu: “Bir Britanya hükümetini oy kutusundan başka bir araçla düşürmenin ne olanağı ne de haklılığı vardır.” Bu tip demeçler, anlaşmazlıkların siyasal boyutlarını göz ardı ediyordu ve endüstriyel eylemin ya hükümeti değiştirmeye ya da dar ekonomik amaçlara yönelik olduğunu varsayan basitleştirici bir ikilem kuruyordu. Orta noktada bir tutum benimsemekten kaçınılması, endüstriyel mücadele ile siyasal eylem arasında etkili ilişkiler kurma olanağını ortadan kaldırdı.</p>

      <p class="arayazi para-style-override-19">Bu isteksizlik, sosyalist gelişmenin temeli olarak sınıfın taşıdığı belirleyici önemi azımsama kaygısıyla ilişkili olagelmiştir. MacDonald’a göre, bu, sınıf çatışmasını ve sınıfa dayalı örgütlenmelerin, sosyalist bir topluma giden hiçbir yol önermediği şeklindeki daha geniş bir görüşün bir parçasıydı; Kinnock’ın durumu ise, belki de daha pragmatikti: istihdam kalıplarının değişmesiyle, geleneksel sınıf tabanlı politikaların alanının daraldığı öne sürülüyordu. ...</p>

      <p class="arayazi para-style-override-17">... Her iki olayda da İşçi Partisi önderleri, devleti, uzlaştırıcı bir rol oynayabilecek, esasen tarafsız bir araç olarak görmeye devam etiler. Bir düzeyde, devlet, böylesi çatışmaların çözümü için esaslı bir alet olarak görülüyordu; başka bir düzeyde ise, Britanya Devleti’nin dayandığı liberalizme duyulan inanç, İşçi Partisi önderlerinin, kömür sahalarındaki polis eylemlerinin gerçekliğini anlayamamalarına neden oldu. Devlet konusunda böyle bir yaklaşım, İşçi Partisi’nin yalnızca endüstriyel anlaşmazlıklara ilişkin tepkilerinde göze çarpmıyor; bu yaklaşım, en başından beri partinin düşünüşüne damgasını vurmuştur. ... <span class="dipp" style="font-size:0.9em;"><a class="footnote-link" href="#footnote-225-207" id="footnote-225-207-backlink">207</a></span></p>

      <p class="paragraf"><span>Bu nedenle, İşçi Partisi’nin politika görüşü, parlamenter tartışmanın dar sınırları içinde bile işçi sınıfı çıkarlarını temsil etmesini önlemiştir. Sınıf mücadelesinin örgütlenmesinde ve sınıfsal birliğin oluşturulmasında rol oynama gibi bir düşünce kesinlikle söz konusu olmamıştır. İşçi Partisi’ne göre, hiç değilse resmi ulusal düzeyde, politika, ortak mücadeleler ya da en azından sınıfsal mücadeleler etrafında halkın örgütlenmesiyle ilgili bir uğraş değildi. Parlamenter alanın dışında işçi hareketini birleştirip örgütlemek, açıkçası sosyalist bir partinin işi değildir. Parlamento dışı sınıf mücadelelerinin dışında kalmak, hatta belki kutsal parlamento çatısı dışındaki siyasal eylemleri önlemek, böyle bir partinin kutsal görevi bile olabilir.</span></p>

      <p class="paragraf">Bu oldukça eski politika görüşü, yeni “hakiki” sosyalizmde en son kuramsal ifadesini bulmuştur. YHS’nin madenci grevi karşısındaki tezi, bu noktayı çok iyi açıklayacaktır. Gavin Kitching, Raphael Samuel’in Michael Ignatieff’e yönelik eleştirisine verdiği beş para etmez yanıtla tipik bir saldırı başlatmıştır.<span class="dipp" style="font-size:0.82em;"><a class="footnote-link" href="#footnote-225-208" id="footnote-225-208-backlink">208</a></span> Kitching’in öne sürdüğüne göre, madenciler yakın hedeflerine ulaşmayı başaramamışlarsa, bunun sorumlusu, bu eyleme girişmeden önce sendikal hareketin –ya da önemli bir kısmının– desteğini almayı savsaklayarak yandaşlarına ihanet eden NUM (Ulusal Maden İşçileri Sendikası) önderleridir. Öyle anlaşılıyor ki, diyor Kitching –Jimmy Reid’i anımsatan bir üslupla–, bu önderler, “madencilerin süvari hücumu bir kez başlayınca, destek birliklerinin hemen toparlanıp harekete geçeceğini” sanmışlardır; bu yanlış sanı ise “‘işçi sınıfı’na ilişkin çok derin bir özcülükten başka” bir şeye dayandırılamazdı. Diğer işçilerin desteği –“ya da en azından, bölük pörçük bir destekten başka bir destek”– sağlanamazdı, çünkü “bu insanlar, madencilerin davasının haklı olduğuna –insan olarak– ikna edilemezdi. Kitching, Ignatieff’in görüşünü yorumlayarak ve onaylayarak şunu öne sürüyor: “Bunlar (enerji işçileri, liman işçileri, demiryolcular ve kamyoncular) –birer birey olarak– ikna edilmedikçe eyleme geçemezlerdi, yani ‘dayanışma’ çağrılarının ‘otomatik’, ‘özlü’ olumlu yanıt veren ‘işçiler’ olarak öncelikli bir kimliğe sahip değillerdi.” Bu insanların madencileri desteklemeleri sağlanabilseydi, bu ancak onların birer <span class="char-style-override-6">yurttaş</span> olarak –söylem yoluyla?– ikna edilmeleriyle olurdu (söylemeye bile gerek yok, onların birer <span class="char-style-override-6">işçi</span> olarak sahip oldukları ortak çıkarlar çevresinde siyasal olarak örgütlenmeleriyle böyle bir destek sağlanamazdı). Dahası, Ignatieff’in ulusal üyelik anlayışına uygun olarak, “liman işçilerini birer yurttaş olarak, demiryolcuları birer yurttaş olarak ikna eden şey, başka birçok yurttaşı da ikna ederdi.”</p>

      <p class="paragraf">Kitching’in çözümlemesi açıklayıcıdır ve YHS’nin temel önermeleriyle tamamen uyumludur. Diğer işçilerin –gerek “insan olarak” gerekse adı konulmamış başka bir tür olarak– madencilerin davasının haklılığı konusunda ikna edilmedikleri doğru olabilir ya da olmayabilir. Dahası insanlar –birer işçi olarak– güncel ekonomik durumun içerdiği risklerden çekinmiş olabilirler. Fakat Kitching’in öyküsünde gerçekten dikkate değer olan şey, <span class="char-style-override-6">politika</span> konusunda ve –kendi– İşçi Partisi’nin sorumlulukları konusunda sessiz kalmasıdır. Şeytan Arthur Scargill ve NUM önderleri, “madencilerin taleplerinin ve eyleminin <span class="char-style-override-6">haklılığı</span> konusunda bunları, yani yurttaşlarından bazılarını ikna etme görevi”ni başaramadılar; ama Neil Kinnock ve İşçi Partisi önderleri görünüşte böyle bir görevle yükümlü değillerdi; aslında, madencilerin “haklılığı”nı tartışmakla ve işçi hareketini bölmeye yönelik çabalarında hükümete yardımcı olmakla yükümlüydüler. Mücadelenin örgütlenmesine katılma yükümlülükleri kesinlikle yoktu.</p>

      <p class="paragraf">Sınıfsal örgütlenmeyi siyasal bir görev olarak kabul eden –işçi sınıfı çıkarlarının yapay olarak yaratılması gerektiği için değil, hatta sınıfsal kimlikler ve çıkarlar başka kimliklere ve çıkarlara bağımlı kılınabileceği için bile değil, sadece <span class="char-style-override-6">ortak çıkarların birleşik eyleme</span> dönüştürülebilmesi bakımından örgütlenme ve eşgüdüm gerekli olduğu için sınıfsal örgütlenmeyi siyasal bir görev olarak kabul eden– bir anlayışa burada da rastlamıyoruz. Hiç kuşkusuz, siyasal örgütler, sınıf bilincinin gelişmesinde eğitici bir rol oynarlar; ama şunu da kabul etmeliyiz ki, “nesnel” sınıfsal durumların birleşik siyasal eyleme neden olamaması, bilinç başarısızlığının –ya da daha da kötüsü, sınıfın ve sınıfsal çıkarların var olmayışının– sonucu değildir, basitçe bir <span class="char-style-override-6">lojistik</span> sorunudur. Çalıştıkları sanayi dalları, işyerleri ve bölgeler farklı olan, sermayenin ve devletin onları örgütsüzleştirmeye, aralarındaki –gelir, görev; cinsiyet, ırk– farklılıklarını kullanmaya ve <span class="char-style-override-6">farklılığı bölünmeye</span> dönüştürmeye yönelik çabalarıyla sürekli yüz yüze olan işçilerin, sınıfsal deneyimleri ve çıkarları ne denli çok paylaşıyor olursa olsunlar, kendiliklerinden ve otomatik olarak örgütlü bir siyasal güç oluşturacaklarını hayal etmek gerçekten akla sığar mı? Ne var ki, Marksizmi ve Marksizmin politika ile sınıfı ilişkilendirmesini beraat ettirmek için YHS’nin ileri sürdüğü koşul pratikte budur. YHS’nin görüşüne göre, bu basit tekabüliyet gerçekleşmezse, hiçbir “özlü” (esaslı, temel, <span class="char-style-override-6">çev.</span>) bağlantıdan söz edilemez. İşçi sınıfı, birleşmiş, örgütlü bir sosyalizm gücü olarak tam gelişmiş halde kapitalizmden doğmuyorsa, işçi sınıfı çıkarları ile sosyalist politika arasındaki hiçbir temel bağ yoktur; gerçekte, sınıfsal çıkarlardan söz etme hakkımız bile olmayabilir. Yine önümüze sahte alternatifler konuluyor: Ya işçi sınıfı, kendiliğinden ve otomatik şekilde örgütlü bir devrimci güç olarak ortaya çıkar (hayali “özcü” görüş) ya da pratik bakımdan işçi sınıfı diye bir şey ve işçi sınıfı çıkarı söz konusu olamaz. Yalnızca, arızi ve söylemsel olarak müzakere edilebilir kimliklere sahip insanlar vardır.</p>

      <p class="arabaslik-sol" id="toc_marker-12-4">IV</p>

      <p class="paragraf">Öyleyse, sınıf mücadelesinin sosyalist politikaya yol göstermesi gerektiği şeklindeki ilke, salt bir slogan değildir, “Ortodoks” ya da “bayağı” (vulgar) Marksizmin saplantılarından birisi değildir. Bu ilke, yalnızca siyasal hedeflere ilişkin algılarımızı değil, parti politikasının en temel mekanizmalarına ilişkin algılarımızı bile etkilemesi gereken çok somut pratik sonuçlar içermektedir. Bu farklı algılar, sınıf, ideoloji ve devlet kuramlarında de <span class="char-style-override-6">kuramsal olarak</span> kavranmalıdır. YHS, kuram ve pratikte seçim zaferini başlı başına bir amaç olarak kabul eden basit bir seçimciliğe dayanır. Büyük ölçüde, parlamento çoğunluğunu devam ettirebilecek derme çatma ittifaklar kurmaktan ibaret olan parti politikasının seçime yönelik amaçları, YHS’nin ideoloji ve sınıf kuramlarında yansımasını bulmuştur. Bu nedenle, ne denli konjonktürel ve yüzeysel temellere oturtulmuş olursa olsun, mevcut ideolojiler ve siyasal konumlar, sınıfın birincil ve mutlak belirleyicileriymiş gibi görülmektedir ya da sınıfsal belirlenmeler tamamen ideolojik ve siyasal olumsallıklara tabi kılınmaktadır. Bu, insanları “oldukları gibi” alarak, temel toplumsal uzlaşmazlıkları örtbas etmek için ideolojik “ortak paydalar” uydurarak ve mutlak sınıfsal duvarlar ile sınıf içi geçici, arızi bölünmeler arasındaki ayrımları bulandırarak kurulan seçim ittifaklarının mantığına son derece uygundur.</p>

      <p class="paragraf">Gelgelelim, siyasal etkinlik, sosyalizm hedeflerine göre yönlendiriliyorsa ve sınıfların ortadan kaldırılabilmesi için gerekli sınıf mücadelesi araçlarına göre şekillendiriliyorsa, bu seçimci mantığın, seçim stratejilerinin oluşturulmasına bile yeterli olmadığı besbellidir. Siyasal parti ya da hareket, yalnızca bir seçim aygıtı olarak kalmayıp sosyalist dönüşümün hizmetinde bir eylem, mücadele ve ideolojik değişim aracı da olacaksa geçici toplumsal kimlikler ve yüzeysel çıkar bağlarına dayandırılamaz. Böyle bir parti ya da hareket, birlik ilkelerini, daha esaslı ve kalıcı toplumsal bağlarda aramalıdır; itici gücüne kavuşmak için, toplumsal var oluşun maddi temellerine çok daha yakın olan çıkarlara, sosyalizmin hedefleriyle uyumlu olan çıkarlara seslenmelidir. Başka bir deyişle, bir siyasal parti ya da hareket, bir yandan kitlesel eylem ve ideolojik dönüşüm aracı olarak işlev görürken, seçimle ya da başka bir yolla yakın hedefleri güdecekse, o parti ya da hareket, her şeyden önce, işçi sınıfı çıkarlarına göre yönlenen ve o çıkarlar çevresinde örgütlenen bir <span class="char-style-override-6">sınıf</span> partisi olabilir ancak.</p>

      <p class="paragraf">Ama bu, başka toplumsal hareketlerle ortaklıklar ve ittifaklar kurulamayacağı anlamına gelmez. Politika ile işçi sınıfı çıkarı arasındaki bağ, sınıfın yakın maddi çıkarlarının ötesindeki toplumsal konuları, barış, cinsiyet, çevre ve kültür politikasını kapsayacak şekilde genişletilebilir ki, aslında, genişletilmesi gerekir; daha önce de gördüğümüz üzere bu konuları, “sınıfsal politikanın ötesine” geçmemize neden olacak şeylermiş gibi ele almak, her durumda yanlıştır. Fakat kolektif emekçinin yaşamsal çıkarları, sosyalizmi kurmayı amaçlayan her toplumsal hareketin yol göstericisi olmaya devam etmelidir. Denilebilir ki, bazı durumlarda ittifaklar ve koalisyonlar belirgin şekilde sınırlı ve geçici olacaktır, açıkçası, sınırlı özgül hedefleri başarma amacına yönelik olacaktır. Bazen ittifaklar, işçi sınıfı hareketinin, örgütsel birliğe girmeden başkalarının davalarını desteklemesi şeklini alacaktır. Bazen de, madencilerin grevinde olduğu gibi, işçilerin mücadeleleri başka bağları ve çıkarları harekete geçirecek ve onlardan güç alacaktır; örneğin, topluluk bağları ve kadınların dayanışması, madencileri güçlendirmişti. Fakat tıpkı madenci grevinde olduğu gibi, bu başka bağ ve çıkarlar, işçilerin sınıf çıkarlarıyla eklemlenerek büyük bir muhalefet gücü halinde harekete geçirildi, dolayısıyla başka toplumsal hareketler işçi sınıfı çıkarlarıyla kesiştikleri düzlemde sosyalizm güçleri haline getirilebilir.</p>

      <p class="paragraf">Hiç kuşku yok ki, sosyalist hareket, işçi sınıfının örgütlenmesi için yeni biçimler, “yeni toplumsal hareketler”de ifadesini bulan kurtuluş özlemlerini birleştirmek için yeni yollar bulmak durumundadır. Yeni dayanışma olanaklarını, yeni örgütlenme biçimlerini ve işçi mücadeleleriyle başka toplumsal hareketler arasında yeni temas noktalarını açığa çıkaran madenci grevi deneyimi, bu konuda da yol gösterici olmuştur. Ancak sosyalist örgütlenmenin birinci ilkesi, her zaman, işçi sınıfı çıkarları ile sosyalist politika arasındaki temel ilişki olmalıdır. Sınıf politikası, bütün kurtuluş mücadelelerini birbirine bağlayan birleştirici güç haline gelmedikçe, “yeni toplumsal hareketler”, var olan toplumsal düzenin sınırlarında dolanıp durmaktan öteye geçemezler; en çok dönemsel ve anlık popüler destek gösterileri üretebilirler, insanın kurtuluşuna ve “evrensel insan değerleri”nin gerçekleştirilmesine karşı tüm savunmaları ile kapitalist düzene hiç dokunamazlar.</p>

      <p class="paragraf">Devletin gücü, sermaye adına sınıf savaşını yürütmek için kullanılıyorken, YHS projesinin gerektirdiği gibi, politikanın sınıftan koparılmasını özendirmek sosyalist bir hareketin işi olamaz. Tam tersine, birinci görev, işçi sınıfı çıkarlarından doğan siyasal dürtüleri özendirmek ve geliştirmektir. Bu görevin kolay bir görev olmadığı açıktır. Ortak sınıfsal çıkarlarca birleştiriliyor olsalar da, geniş bir alana yayılan, birbirinden ayrı işçi sınıfı formasyonlarının uyumlu birleşik eylemi, kendiliğinden gerçekleşebilecek bir şey değildir. Bu anlamda, birleşmiş bir işçi sınıfı, elbette üretim ilişkilerinde doğrudan doğruya “verili” değildir. Ama sosyalist politikanın yapıtaşlarının, işçi sınıfı tarihini oluşturan, sermayeye karşı büyüklü küçüklü mücadelelerde bulunamayacağını ya da sosyalizm için daha iyi bir temelin başka bir yerde bulunduğunu söylemek çok farklıdır. Sınıfsal örgütlenmenin önünde birçok engel vardır; ama bu engelleri, mutlak belirleyici şeylermiş gibi, sınıfın ortak çıkarlarını kesinlikle geri planda bırakan şeylermiş gibi görmek, kapitalizmin hegemonyasını devam ettiren mistifikasyonları kabul etmek demektir.</p>

      <p class="paragraf">İngiltere’de ve başka yerlerde gerçekleşen binlerce işçi sınıfı mücadelesinden öğrenilmesi gereken birçok ders vardır. Bunların en başta ortaya koydukları şey, görev uzun ve çetin olsa bile sosyalizmin malzemesinin, işçi sınıfının çıkarlarında, dayanışmalarında ve stratejik yeteneklerinde var olduğudur. Zaferleri ve hatta yenilgileri ile bu mücadeleler, işçi hareketi görevini yapmaya hazır bir siyasal araca sahip olsaydı nelerin başarılabileceğini; özgürlük ve “evrensel değerler” için verilen bütün kopuk kopuk ve tikel mücadeleler, salt “söylem”in aldanışları ya da yüzeysel seçim bağlarıyla değil, fakat <span class="char-style-override-6">sınıf</span> politikasıyla birleştirilseydi başarılabilecek olan muazzam hedefleri göstermiştir.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> Michael Ignatieff, “Strangers and Comrades”, <span class="char-style-override-6">New Statesman,</span> 14 Aralık 1984.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> Peregrine Worsthorne, aktaran Huw Beynon, drl., <span class="char-style-override-6">Digging Deeper: Issues in the Miners’ Strike,</span> Londra 1985, sf. 88.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> Bkz. Chris Jones ve Tony Novak, “Welfare against the Workers: Benefits as a Political Weapon”, <span class="char-style-override-6">Digging Deeper</span> içinde, sf. 87-100.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> Örneğin bkz. <span class="char-style-override-6">Digging Deeper,</span> Kısım 2, “Digging in for Coal: The Miners and their Supporters”.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> David Howell, “Where is Ramsay MacKinnock? Labour Leadership and the Miners”, <span class="char-style-override-6">Digging Jeeper</span> içinde, sf. 194-6.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-208-backlink" id="footnote-225-208">208</a> <span class="char-style-override-6">New Statesman</span>, 11 <span>Ocak 1985;</span> <span class="char-style-override-6">New Statesman</span><span>,</span> <span>25</span> <span>Ocak</span> <span>1985.</span></p>
        </div>
      </div>
    </div>
  </div>
</body>
</html>
