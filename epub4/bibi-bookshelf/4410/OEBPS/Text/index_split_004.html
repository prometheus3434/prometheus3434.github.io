<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8" id="toc_id_6">VI</h2>

  <p class="block1">“Lütfen soran Profesör Nietzsche,” dedi Breuer arkasına yaslanarak. “Size yönelttiğim soru bombardımanı dikkate alınacak olursa sizinki çok alçakgönüllü bir rica oldu. Eğer sorularınız bilgi alanım dahilindeyse, size seve seve cevap veririm.”</p>

  <p class="block1">Yorgundu. Çok uzun bir gün olmuştu ve saat altıda verilecek bir semineri, bir de tamamlanacak akşam ziyaretleri vardı. Ama ne olursa olsun Nietzsche’nin ricası ona fazla gelmemişti. Tam aksine, olağanüstü bir heyecan duymuştu. Belki de beklediği kapı buradan açılacaktı.</p>

  <p class="block1">“Sorularımı duyduğunuz zaman, meslektaşlarınızın çoğu gibi bu sözünüze pişman olabilirsiniz. Bu bir sora üçlüsü, yani üç tane sorum var, ama onların yerine yalnızca bir soru da sorabilirim. Bu tek sorum, daha doğrusu ricam şu: Bana gerçeği söyler misiniz?” “Ya o üç soru nedir?” diye sordu Breuer.</p>

  <p class="block1">“Birincisi: Kör olacak mıyım? İkincisi: Bu rahatsızlığım ömür boyu mu sürecek? Sonuncusu; en zor olanı: Babamda olduğu gibi beni de genç yaşta öldürecek, felç edecek ya da daha kötüsü deliliğe ya da erken bunamaya götürecek ilerleyen bir beyin hastalığım mı var?”</p>

  <p class="block1">Breuer’den ses çıkmıyordu. Ağzını açmadan oturduğu yerde Nietzsche’nin tıp dosyasının sayfalarıyla oynuyordu. On beş yıldan beri hiçbir hastası bu kadar doğrudan ve acımasız sorular sormamıştı.</p>

  <p class="block1">Nietzsche, Breuer’in rahatsız olduğunu fark etmişti, sözlerine devam etti: “Önünüze bu tür sorular getirdiğim için beni bağışlayın. Ama yıllardan beri doktorlar, özellikle hakikat timsali olmakla böbürlenen, ama yine de bilgileri saklayan Alman doktorları benimle konuşurken sorunu geveleyip durdular. Hastasının doğal hakkı olan bilgiyi saklamaya hiçbir doktorun hakkı yoktur.”</p>

  <p class="block1">Breuer, Nietzsche’nin Alman doktorları için yaptığı benzetmeye gülümsemekten kendini alamamıştı, ama hastanın haklan konusunda duydukları tüylerini diken diken etmişti. Koca bıyıklı bu küçük filozof Breuer’in zihnini uyarıyordu.</p>

  <p class="block1">“Profesör Nietzsche, tıpla ilgili bu konuları sizinle tartışmak bana zevk verir. Siz bana samimi sorular yönelttiniz. Ben de aynı samimiyetle cevaplamaya çalışacağım. Hastanın hakları konusundaki görüşlerinize katılıyorum. Ama bir o kadar önemli olan başka bir konuyu atladınız: Hastanın yapmak zorunda olduğu şeyler. Ben hastalarımla tam anlamıyla dürüst bir ilişki kurmayı tercih ederim, ama bu dürüstlük karşılıklı olmalıdır: Hastam da bana karşı dürüst olmalıdır. Dürüstlük; dürüst sorular, dürüst cevaplar en iyi ilaçlardır. O halde bu şartlar altında, size söz verebilirim: Evet bildiğim her şeyi ve vardığım her sonucu sizinle paylaşacağım.”</p>

  <p class="block1">“Ancak Profesör Nietzsche,” diyerek devam etti Breuer, “Bunun her zaman bu şekilde olması gerektiği görüşünüze katılmıyorum. Öyle hastalar ve öyle durumlar vardır ki iyi bir doktor, hastasının iyiliği için gerçeği saklamak zorundadır.”</p>

  <p class="block1">“Evet Doktor Breuer, bu sözleri pek çok doktordan duydum. Ama başkası için karar vermeye kimin hakkı var? Bu tavır, hastanın özerkliğine müdahale etmekten başka bir şey değil.”</p>

  <p class="block1">“Benim görevim,” diye cevap verdi Breuer, “hastalarımı rahatlatmak. Bu da hafife alınacak bir görev değildir. Kimi zaman karşılığında teşekkür gelmeyecek bir görevdir; kimi zaman hastamla paylaşamayacağım kötü haberler olabilir; kimi zaman benim görevim, sessiz kalmak ve hem hastam hem de ailesi için duyduğum acıya dayanmaktır.”</p>

  <p class="block1">“Fakat Doktor Breuer, böyle bir görev çok daha temel bir görevi ortadan kaldırıyor: Bir insanın kendine karşı en büyük ödevi hakikati keşfetmektir.”</p>

  <p class="block1">Bu hararetli tartışmanın ortasında Breuer, bir an Nietzsche’nin hastalarından biri olduğunu unutmuştu. Bunlar son derecede ilginç sorunlardı ve Breuer bunlara kapılıp gitmişti. Ayağa kalktı ve koltuğunun arkasına geçip volta atarak konuşmaya başladı.</p>

  <p class="block1">“İnsanların bilmek istemedikleri bir gerçeği söylemek mi benim görevim?”</p>

  <p class="block1">“Kimin neyi bilmek istemediğini kim belirleyebilir?” diye sordu Nietzsche.</p>

  <p class="block1">“İşte buna,” dedi Breuer kararlı bir şekilde, “tıp sanatı denir. İnsan bunları kitaplardan değil, yatakların yanı başında öğrenir. Bu akşam hastaneye gidip göreceğim bir hastam hakkında size bir örnek vermeme izin verin. Bu, kesinlikle aramızda kalması gereken bir konu ve tabii hastanın kimliğini de açıklamayacağım. Bu adam ölümcül bir hastalığa yakalandı: Çok ilerlemiş karaciğer kanseri. Karaciğeri çalışmadığı için sarılık oldu. Safrası kan dolaşımına karışıyor. Durumu ümitsiz. İki ya da üç haftadan fazla yaşayacağını sanmıyorum. Bu sabah onu gördüğümde, bana cildinin renginin neden sarı olduğunu sordu, söylediklerimi dinlerken çok sakindi, sonra elini elimin üzerine koydu, adeta yükümü hafifletmek, beni susturmak istiyordu. Sonra konuyu değiştirdi. Ailemin nasıl olduğunu sordu, onu otuz yıldır tanırım, sonra da hastaneden çıkıp eve döndüğünde onu bekleyen işlerinden söz etti.”</p>

  <p class="block1">“Ama,” diyen Breuer derin bir nefes alıp devam etti: “Evine asla dönemeyeceğini biliyorum. Bunu ona söyleyeyim mi? Görüyorsunuz ya Profesör Nietzsche, bu hiç de öyle kolay değil. Genellikle, sorulmayan soru en önemli sorudur! Eğer bilmek isteseydi, bana karaciğerinin çalışmamasının nedeni veya onu ne zaman taburcu edeceğimi sorardı. Ama bunlardan hiç söz etmiyor. Bilmek istemediği bir şeyi ona söyleyecek kadar acımasız mı olayım?”</p>

  <p class="block1">“Kimi zaman,” diye cevap verdi Nietzsche, “öğretmenler kimi zaman acımasız olmak zorundadır. İnsanlara böyle katı mesajlar verilmeli; çünkü yaşam da acımasız, ölüm de.”</p>

  <p class="block1">“İnsanların ölümle yüz yüze gelme konusunda yaptıkları seçimi ellerinden mi alayım? Ne hakla, ne sıfatla bu rolü üstleneceğim? Öğretmenlerin kimi zaman acımasız olmaları gerektiğini söylüyorsunuz. Belki öyle. Ama bir doktorun görevi stresi azaltmak ve bedenin iyileşme gücünü artırmaktır.”</p>

  <p class="block1">Sağanak yağmur pencereye kamçı gibi inmeye başladı. Camlar sallanıyordu. Breuer pencereye doğru yürüyüp dışarıya göz attı. Sonra döndü. “Ayrıca, biraz daha düşününce sizin öğretmenin acımasız olması gerektiği görüşünüze de katıldığımı sanmıyorum. Belki başka tür öğretmenler için bu geçerli olabilir -örneğin bir peygamber için.”</p>

  <p class="block1">“Evet, evet,” diye söze başlayan Nietzsche’nin sesi heyecandan bir oktav yükselmişti. “Acı hakikatleri söyleyen bir öğretmen, rağbet görmeyen bir kâhin. Sanırım işte ben buyum.” Parmağıyla göğsünü göstererek cümlesindeki her sözcüğü tek tek vurguladı. “Siz Doktor Breuer, kendinizi yaşamı kolaylaştırmaya adadınız. Bense, görünmez öğrencilerim için her şeyi zorlaştırmaya adadım.”</p>

  <p class="block1">“Ama rağbet görmeyen bir hakikatin, her şeyi zorlaştırmanın iyi olan bir yanı var mıdır? Bu sabah hastamın yanından ayrılırken bana şöyle dedi: ‘Kendimi Tanrının kucağına bırakıyorum.’ Bunun da hakikatin bir biçimi olmadığını söyleme cesaretini kim gösterebilir?”</p>

  <p class="block1">“Kim mi?” Şimdi Nietzsche de ayağa kalkmıştı. Breuer kendi bulunduğu tarafta masasının yanında gidip gelirken, Nietzsche de diğer tarafta volta atmaya başlamıştı. “Kim mi cesaret edebilir?” Durdu. Koltuğunun arkasını tuttu ve kendini gösterdi. “Ben cesaret edebilirim!”</p>

  <p class="block1">Breuer, Nietzsche’nin kilise minberinden, cemaate vaaz verircesine konuştuğunu düşündü; ama, tabii, Nietzsche’nin babası bir papaz değil miydi?</p>

  <p class="block1">“Hakikati,” diye devam etti Nietzsche, “ancak inanmayarak ve kuşku duyarak yakalayabilirsiniz, böyle çocuksu bir tavırla ‘keşke öyle olsa’ diyerek değil! Hastanızın Tanrının kucağında olma isteği hakikat değildir. Bu çocuksu bir istektir, hepsi o kadar! Bu ölmeme arzusudur, ‘Tanrı’ diye adlandırdığımız o ebediyen şişirilmekte olan emziğe sarılmaktır! Her ne kadar Darwin kanıtlarını gerçek bir sonuca ulaştırma cesaretini gösterememiş olsa da, evrim teorisi Tanrının gereksizliğini bilimsel olarak ortaya koymuştur. Tabii, siz de Tanrıyı bizim yarattığımızı ve şimdi de elbirliği ile onu katlettiğimizi biliyor olmalısınız.”</p>

  <p class="block1">Breuer, Tanrı savunması yapacak bir insan değildi. Yetişkin çağlarının başından beri özgür düşünceli bir insan olmuştu, babasıyla ve din öğretmenleriyle girdiği tartışmalarda tıpkı Nietzsche’nin savunduğu görüşlerin yanında yer alırdı. Ama şu an bu akkor ateş gibi tartışmayı sürdürmenin zamanı değildi. Oturup daha yumuşak ve sakinleştirici bir ses tonuyla konuşmaya başladı. O sırada Nietzsche de kendi koltuğuna dönmüştü.</p>

  <p class="block1">“Hakikat için bu denli ihtiraslı olmak! Bağışlayın beni Profesör Nietzsche, amacım size meydan okumak değil, ama birbirimize karşı dürüst olmak için söz verdik. Hakikat derken kutsal bir şeyden söz eder gibi konuşuyorsunuz, adeta bir dinin yerine başka bir dini koyuyorsunuz. İzin verirseniz ben de şeytanın avukatlığını yapayım. İzin verirseniz size bir soru soracağım: Hakikat adına duyduğunuz bu ihtirasın, bu saygının sebebi nedir? Bu sabahki hastama bunun ne yaran olur?”</p>

  <p class="block1">“Kutsal olan hakikat değil, kişinin kendi hakikati için çıktığı arayıştır! Kendi kendini sorgulamaktan daha kutsal bir şey olabilir mi? Kimilerine göre benim felsefi çalışmalarım kaygan bir zemine oturtulmuş. Görüşlerimde sürekli kaymalar oluyormuş. Ama kaya gibi sağlam bir sözüm var: Neysen o ol. Hakikat olmadan kişi kim ya da ne olduğunu nasıl keşfedebilir?”</p>

  <p class="block1">“Fakat hakikat, hastamın çok kısa bir süre yaşayacak olması. Bu durumda onun kendi kendini tanımasına yardımcı mı olayım?”</p>

  <p class="block1">“Doğru seçim, anlamlı seçim,” diye cevap verdi Nietzsche, “yalnızca hakikatin ışığı altında filizlenebilir. Bunun başka bir yolu olabilir mi?”</p>

  <p class="block1">Breuer, hakikat ve seçimler hakkındaki bu soyut düzlemde Nietzsche’nin oldukça ikna edici ve bitmez tükenmez bir söylem oluşturabildiğini anlamıştı; onu daha somut konuşturmaya zorlaması gerektiğini görerek, “Ya bu sabahki hastam? Onun seçenekleri nedir? Belki de seçimi Tanrıya güven duymaktır!” dedi.</p>

  <p class="block1">“Bu, insana göre bir seçim değildir. Bu insanca bir çözüm değil, kendi dışındaki bir yanılsamaya tutunmaktır. Böyle bir seçim, başka bir şeyi, doğaüstü bir şeyi seçmek, insanı daima güçsüz kılar. Daima onu olduğundan daha fazla küçültür. Ben bizi olduğumuzdan daha yüce yapacak şeyleri severim!”</p>

  <p class="block1">“Artık soyut insan hakkında değil de,” diye ısrar etti Breuer, “Etiyle kanıyla capcanlı bir insan hakkında konuşalım, yani hastam hakkında. Onun durumunu düşünün. Birkaç haftası, hatta birkaç günü kaldı! Onunla seçimler hakkında konuşmanın ne anlamı olabilir?”</p>

  <p class="block1">Nietzsche yılmadan, anında cevabı yapıştırdı. “Ölmek üzere olduğunu bilmezse, nasıl öleceği konusunda bu adam nasıl karar verecek?”</p>

  <p class="block1">“Nasıl öleceği konusunda mı dediniz Profesör Nietzsche?”</p>

  <p class="block1">“Evet, ölümü nasıl karşılayacağına karar vermek zorundadır: Belki birileriyle konuşacak, öğütler verecek, o güne kadar sakladığı sözleri söyleyecek, çevresindekilerle vedalaşacak ya da bir köşeye çekilecek, ağlayacak, ölüme meydan okuyacak, lanetleyecek, belki de ona minnettar olacaktır.”</p>

  <p class="block1">“Siz hâlâ soyut ve ideal bir şeyden söz ediyorsunuz, ama ben kanlı canlı bir adamla karşı karşıyayım. Onun öleceğini, hem de büyük acılar çekerek öleceğini biliyorum. Neden adamın kafasına balyoz gibi indireyim? Her şeyden öte, bu adamın ümidinin korunması gerekiyor. Doktordan başka ona kim ümit verebilir?”</p>

  <p class="block1">“Ümit mi? Ümit en son kötülüktür!” Nietzsche adeta haykırmıştı. “İnsanca, Pek İnsanca adlı kitabımda ileri sürdüğüm gibi, Pandora’nın kutusu açılıp, Zeus’un içinde sakladığı bütün kötülükler dünyaya saçıldığı zaman, orada son bir kötülük kaldığından kimsenin haberi olmamıştı: Ümit. O zamandan beri, yanlışlıkla kutuyu ve içindeki ümidi iyi şans olarak yorumladık. Fakat Zeus’un arzusunun, insanların kendilerini işkenceye teslim etmeleri olduğunu unuttuk. Ümit kötülüklerin en kötüsüdür, çünkü işkenceyi uzatır.”</p>

  <p class="block1">“O halde, demek istediğiniz şey, insanın isterse kendi ölümünü çabuklaştırabileceği öyle mi?”</p>

  <p class="block1">“Bu muhtemel bir seçim, ama mutlaka tam bir bilgi ışığı altında yapılacak bir seçim.”</p>

  <p class="block1">Breuer zafer kazandığını hissetti. Sabırla beklemiş ve olayları gidişatına bırakmıştı. Şimdi de bu stratejisinin karşılığını almak üzereydi! Tartışma tam istediği yöne doğru kayıyordu.</p>

  <p class="block1">“Siz intihan ima ediyorsunuz Profesör Nietzsche. İntihar bir seçim olabilir mi?”</p>

  <p class="block1">Nietzsche hâlâ kararlı ve açıktı. “Her insanın ölümü kendine aittir ve herkes kendi tarzını belirleyebilmelidir. Belki, yalnızca belki, insanın yaşamım elinden almaya ilişkin bir hak düşünülebilir. Ama insanın ölümünü elinden almaya kimsenin hakkı yoktur. Bu rahatlatma değildir! Acımasızlıktır!”</p>

  <p class="block1">Breuer ısrarlıydı. “İntihar gibi bir yolu seçer miydiniz?”</p>

  <p class="block1">“Ölüm güç bir şeydir. Ölümün son iyiliği, bir daha ölümün olmamasıdır, diye düşünürüm her zaman.”</p>

  <p class="block1">“Ölümün son iyiliği: Bir daha ölmemek!” Breuer takdirle başını salladı, masasına doğru yürüyüp koltuğuna oturdu. Eline bir kalem aldı. “Bunu yazabilir miyim?”</p>

  <p class="block1">“Evet, tabii. Ama açıklamam gereken bir şey var. Bu cümleyi şu anda uydurmuş değilim. Benim bir başka kitabımda, Şen Bilim’de bu cümleyi okuyabilirsiniz.”</p>

  <p class="block1">Breuer şansının bu kadar yaver gittiğine inanamıyordu. Geçen birkaç dakika içinde Nietzsche, Lou Salome’nin verdiği iki kitabın da adını söylemişti. Tartışmadan duyduğu heyecana ve hızını kesmek istememesine rağmen, içine girdiği şu kitap çıkmazından kurtarabilecek fırsatı değerlendirmeden edemedi.</p>

  <p class="block1">“Profesör Nietzsche, sözünü ettiğiniz o iki kitap oldukça ilgimi çekti. Bunları nereden satın alabilirim? Viyana’da bir kitapçıda var mıdır?”</p>

  <p class="block1">Nietzsche bu dilekten duyduğu hoşnutluğu güçlükle saklayabildi. “Chemnitz’deki yayımcım Schmeitzer yanlış bir meslek seçmiş. Onun için en uygun iş uluslararası diplomasi ya da casusluk olmalıydı. Gizli dolaplar çevirme konusunda üstün bir dehadır ve kitaplarımı da sır olarak saklıyor. Sekiz yıldır tanıtım için bir kuruş bile harcama yapmadı. Ne birer adet dergilere gönderdi, ne de tek bir kitabı mı kitapçılara verdi.</p>

  <p class="block1">“Bu yüzden Viyana’daki kitapçılarda kitaplarımı bulamazsınız. Hatta hiçbir Viyanalının evinde de yok. O kadar az kitabım satıldı ki, alanların hepsini tanıyorum ve hatırladığım kadarıyla bunların arasında hiç Viyanalı yok. Bu nedenle yayımcımla doğrudan temasa geçmelisiniz. İşte adresi.” Nietzsche çantasından çıkardığı bir kâğıda birkaç satır yazarak Breuer’e uzattı. “Ona ben de yazabilirim, ama sizin için bir sakıncası yoksa, sizin yazacağınız bir mektubu almasını yeğlerim. Belki de ünlü bir doktordan sipariş alırsa, kitaplarımın varlığını açıklama gereksinimi hissedebilir.”</p>

  <p class="block1">Kâğıdı yeleğinin cebine koyan Breuer, “Hemen bu akşam kitaplarınızı sipariş edeceğim,” dedi. “Fakat bunlardan birer adet daha önce elime geçememesi ya da ödünç alamamam ne üzücü. Hastalarımın tüm yaşamları, buna eserleri ve inançları da dahil, beni ilgilendirdiği için kitaplarınız, durumunuzu daha iyi anlamam için bana yardımcı olabilir; ayrıca, kitaplarınızı okumak ve onları sizinle tartışmak benim için büyük bir zevk olurdu!”</p>

  <p class="block1">“Bakın,” diye cevap verdi Nietzsche, “bu konuda size yardımcı olabilirim. Şahsıma ait birer tane valizimde var. Size onları ödünç vereyim. Bugün daha sonra onları muayenehanenize getiririm.”</p>

  <p class="block1">Oynadığı küçük oyunun işe yaramasına çok sevinen Breuer bunun karşılığında kendisi de Nietzsche’ye bir şey vermek istedi. “Bir insanın kendisini yazmaya adaması, bütün yaşamını kitaplara dökmesi ve buna rağmen bu kadar az okuyucusu olması; bu korkunç bir durum! Tanıdığım Viyanalı yazarlar için bu, ölümden beter olurdu. Siz buna nasıl dayandınız? Şu anda nasıl dayanıyorsunuz?”</p>

  <p class="block1">Breuer’in sözlerine karşın Nietzsche’nin ne yüzünde bir gülümseme ne de sesinde bir değişiklik oldu. Dimdik ileri doğru bakarak, “Viyanalılar için Ringstrasse’nin dışında zaman mekân kavramı olabilir mi? Ben sabırlıyım. Belki iki binli yıllara doğru insanlar kitaplarımı okumaya cesaret edebilir,” dedi: Birden ayağa kalktı. “O hal de cuma desek?”</p>

  <p class="block1">Breuer kendisini azarlanıp baştan savılmış biri gibi hissetti. Neden Nietzsche bu kadar ani soğumuştu? Bugün ikinci defa oluyordu, ilki o köprü olayıydı ve her azarlanış da duygudaşlıkla yaklaşmasının ardından gelmişti. Bunun anlamı ne olabilir, diye düşündü. Profesör</p>

  <p class="block1">Nietzsche, insanların ona yakınlaşıp yardım önerisinde bulunmalarını mı kaldıramıyor? O anda Lou Salome’nin Nietzsche’yi hipnotize etmemesi konusundaki uyarılarını hatırladı, bunun sebebi Nietzsche’nin güç hakkında çok hassas olmasıyla ilgiliydi.</p>

  <p class="block1">Breuer durup bir an hayal kurdu. Lou Salome’nin Nietzsche’ye tepkisi ne olurdu? Bunu öylesine geçiştirmez, hemen ve doğrudan doğruya şöyle derdi herhalde: “Friedrich, insanlar sana kibar davranıp ellerini uzattıklarında neden dişlerini gösteriyorsun?”</p>

  <p class="block1">Lou Salome’nin küstahlığına bozulmuş olmasına rağmen burada onunla ilgili hayal kurup yardımına başvurmasının ne kadar ironik olduğunu düşündü. Ama bu düşünceleri hemen zihninden uzaklaştırdı. Belki Lou Salome böyle diyebilirdi. Ama Breuer diyemezdi. Özellikle de buz gibi soğuk Profesör Nietzsche böyle kapıdan çıkıp gitmek üzereyken.</p>

  <p class="block1">“Evet, cuma günü saat ikide Profesör Nietzsche.”</p>

  <p class="block1">Nietzsche hafifçe başıyla selam verdi ve hızlı adımlarla muayenehaneden dışarı çıktı. Breuer pencereden Nietzsche’nin merdivenlerden inişini izledi. Arabacının teklifini sinirli bir hareketle reddetmiş, kararan gökyüzüne bir göz attıktan sonra atkısını kulaklarına kadar dolayarak bitkin bir halde caddeden aşağı yürümeye başlamıştı.</p>

  <h2 class="block8" id="toc_id_7">VII</h2>

  <p class="block1">Ertesi gece saat üç sularında Breuer, bir kez daha, bastığı yerin ayaklarının altından kaydığını hissetti. Yine Bertha’yı ararken kırk metre aşağıdaki mermer bir taşın üzerine düşmüştü; taşın üzerine anlaşılmaz sembollerden oluşan bir yazı kazınmıştı. Panik içinde uyandı; kalbi deli gibi atıyordu. Pijaması ve yastığı terden sırılsıklam olmuştu. Mathilde’yi uyandırmamaya özen göstererek yataktan çıktı, parmak uçlarına basarak tuvalete gitti, sonra üzerine başka bir pijama geçirerek yastığının kuru tarafım çevirdi ve kendini tekrar uyuyabileceğine inandırmaya çalıştı.</p>

  <p class="block1">Ama o gece ona uyku yoktu. Bütün gece uzanıp Mathilde’nin derin solumalarını dinledi. Herkes uyuyordu: Beş çocuğu, evin uşağı Louis, aşçı Martha, çocuk bakıcısı Gretchen, kendisi dışında bütün ev halkı. Sanki evi o bekliyordu. En çok çalışan ve en çok dinlenmeye gereksinimi olan kendisine uyanık kalıp herkesi düşünmek kalmıştı.</p>

  <p class="block1">Kaygılan bir bir üzerine saldırıyordu. Kimisini savuşturabiliyordu, ama yenileri üşüşmeye devam ediyordu. Dr. Binsvvanger, Bellevue Sanatoryumundan ona mektup yazıp Bertha’nın eskisinden daha da kötü olduğunu anlatmıştı. Bundan daha da can sıkıcı haberler vardı. Sanatoryumun psikiyatristlerinden genç bir doktor olan Dr. Exner, Bertha’ya âşık olmuş, evlenme teklif ettikten sonra da onu bir başka doktora devretmişti! Bertha bu aşka karşılık vermiş miydi? Herhalde ona bazı mesajlar göndermişti! Dr. Exner en azından bekâr kalmak gibi mantıklı bir karar vermiş ve tam zamanında hastasından kurtulabilmişti. Bertha’nın bir zamanlar kendisine yaptığı gibi genç doktora gülümsediği düşüncesi Breuer’in zihnini allak bullak etti.</p>

  <p class="block1">Demek Bertha eskisinden de kötüydü! Yeni hipnoz yöntemini Bertha’nın annesine anlatırken kendisiyle ne kadar da övünmüştü! Kadın şimdi onun hakkında ne düşünüyordur kim bilir? Ya bütün tıp çevresi arkasından neler diyordur? Bari şu konferansta, uyguladığı tedaviden bahsetmemiş olsaydı, Lou Salome’nin erkek kardeşi de gelmiş bu konferansı dinlemişti! Neden bir türlü ağzını sıkı tutamıyordu? Duyduğu utanç ve pişmanlık onu ürpertmişti.</p>

  <p class="block1">Acaba Bertha’ya âşık olduğunu kimse fark etmiş miydi? Herhalde, bir doktorun neden belli bir hastaya aylarca saatlerini ayırdığını herkes merak etmiştir! Bertha’nın babasına karşı tuhaf bir bağlılığı olduğunu biliyordu. Acaba, kendisi de, onun doktoru olarak bu bağlılığı kendi çıkarına mı kullanmıştı? Bertha, onun yaşında, gösterişsiz bir adama neden âşık olsundu?</p>

  <p class="block1">Breuer, Bertha’nın her transa geçişinde bir türlü engelleyemediği ereksiyonlarını hatırlayınca iyice çökmüştü. Neyse ki, hislerini kontrol edebilmiş, hiçbir zaman duygularını açıklamamış, göğüslerini okşamamıştı. Sonra kendini ona masaj yaparken hayal etti. Aniden Bertha’yı bileklerinden sıkıca kavrıyor, kollarını tutarak başının üzerine kaldırıyor, geceliğini yukarı sıyırıyor, dizlerini kullanarak bacaklarını ayırıyor, ellerini kalçalarının altına koyuyor ve Bertha’yı kendisine doğru çekiyordu. Kemerini çözüp pantolonunu indiriyordu ki odaya bir sürü insan, hemşireler, meslektaşları, Frau Pappenheim dalıveriyordu.</p>

  <p class="block1">Breuer iyice bitmiş tükenmiş bir halde yatağına gömüldü. Neden kendine bu kadar işkence ediyordu? Her seferinde teslim oluyor, kaygıların kendisini ezmesine izin veriyordu. Zaten Yahudilikten kaynaklanan bir sürü kaygıyla doluydu, giderek yükselen ve üniversitedeki kariyerini etkileyen Yahudi düşmanlığı; Schönerer’in yeni partisi, Milliyetçi Alman Derneği; Avusturya Reform Derneği’ndeki toplantıda yapılan esnaf birliklerini Yahudilere (finans çevrelerindeki Yahudilere, basındaki Yahudilere, demiryollarındaki Yahudilere, tiyatrodaki Yahudilere) karşı saldırıya kışkırtan Yahudi karşıtı seminerler. Daha geçen gün Schönerer, Yahudiler için eskiden uygulanan yasal kısıtlamaların yeniden yürürlüğe konması gerektiğini söylemiş ve bütün şehirde ayaklanmalara yol açmıştı. Breuer, bütün bunların daha da kötüye gideceğini biliyordu. Bu düşmanlık daha şimdiden üniversiteyi kaplamıştı. Geçenlerde öğrenci dernekleri, Yahudilerin “şerefsiz” olarak doğduklarını, bu nedenle de hakaret edildikleri zaman düello yapmalarına izin verilmemesi gerektiğim ilan etmişti. Yahudi doktorların hakarete uğradığı henüz duyulmamıştı, ama bu yalnızca an meselesiydi.</p>

  <p class="block1">Mathilde’nin hafif hafif horlamasını dinledi. İşte asıl kaygısı yanında uzanıyordu! Mathilde yaşamını Breuer’inkinin içine sarmalamıştı. Sevgi doluydu, Breuer’in çocuklarının annesiydi. Mathilde’nin Altmann Ailesi’nden getirdiği drahoma onu zengin bir adam yapmıştı. Mathilde Bertha’ya çok kızıyordu, ama bu konuda onu kim suçlayabilirdi? Öfkesinde haklıydı.</p>

  <p class="block1">Breuer ona tekrar baktı. Evlendiğinde, o güne kadar gördüğü en güzel kadın oydu ve hâlâ çok güzeldi. İmparatoriçeden, Bertha’dan., hatta Lou Salome’den bile daha güzeldi. Viyana’da Breuer’i kıskanmayacak tek bir adam yoktu! O zaman, neden Mathilde’ye dokunup, onu öpemiyordu? Mathilde’nin ağzını açması Breuer’i neden korkutuyordu? Karısının kendisine sarılacağından korkmasının ardındaki neden neydi? Neden üzüntülerinin kaynağı o olmuştu?</p>

  <p class="block1">Karanlıkta karısını seyretti. Güzel dudaklarını, elmacık kemiklerinin o zarif çıkıntısını, ipek tenini. Karısının yüzünün yaşlandığını, kırıştığını, derisinin buruşarak döküldüğünü ve altından kafatasının ortaya çıktığını hayal etti; göğüs kafesinin üstündeki kaburgaları kaplayan göğüslerinin yuvarlaklığına baktı. Bir keresinde hatırlıyordu; rüzgârlı bir günde plajda yürürken dev bir balık kalıntısına rastlamıştı; bu kalıntının bir yanındaki etleri tamamen çürümüş beyaz kaburgaları sırıtırcasına ona bakıyordu.</p>

  <p class="block1">Breuer ölümü aklından kovmaya çalıştı. O çok sevdiği sihirli cümleyi, Lucretius’un o deyişini tekrarladı: “Ölüm varken ben yokum. Ben varken, ölüm yok. O halde üzülecek ne var?”<sup class="calibre3"><sup class="calibre1" id="back_note_18"><a class="calibre2" href="../Text/index_split_025.html#note_18" title="18">18</a></sup></sup> Ama bu da işe yaramadı.</p>

  <p class="block1">Başını iki yana sallayarak bu kötücül düşünceleri silkip atmayı denedi. Bunlar nereden gelmişti? Nietzsche’yle yaptığı ölüm hakkındaki konuşmalardan mı? Hayır, bunları kafasına Nietzsche sokmamış, yalnızca dışarı çıkabilmelerini sağlamıştı. Zaten hep kafasındaydılar; hepsini daha önce düşünmüştü. Peki ama bunları düşünmediği zamanlar, kafasının neresinde saklanıyorlardı? Freud haklı: Beyinde karmaşık düşüncelerin saklandığı bir depo olmak zorunda; bilincin ötesinde ama hep uyanık, her an kendini göstermeye ve bilinçli düşünceler sahnesine çıkmaya hazır, diye geçirdi aklından.</p>

  <p class="block1">Bu bilinçsiz depoda saklanan yalnızca düşünceler değildi, orada bir de gizli duygular vardı! Birkaç gün önce arabasında giderken yanındaki arabaya gözü kaymıştı. İki atın çektiği arabanın arkasında asık suratlı ve yaşlıca iki yolcu oturuyordu. Ama arabanın sürücüsü yoktu. Hayalet araba! İçi korkuyla dolmuştu. Bütün vücudundan ter boşanmış, giysileri bir anda sırılsıklam olmuştu. Sonra arabanın sürücüsü ortaya çıktı: Adam yalnızca, ayakkabılarını bağlamak için eğilmişti.</p>

  <p class="block1">Breuer önce, bu aptalca tepkisine gülmüştü. Ama biraz daha düşününce bir şeyi çok daha iyi anladı: Ne kadar akılcı, ne kadar özgür düşünceli bir insan olsa da kafasında barındırdığı doğaüstü dehşet sahnelerinin sayısı az değildi. Hem o kadar da derinlerde değillerdi, yüzeyden yalnızca birkaç saniye aşağıda, “çağırılmaya hazır” bekliyorlardı. Keşke bir cımbızla tüm bu düşünceleri köklerinden söküp çıkarabilseydi!</p>

  <p class="block1">Hâlâ uyuyabilecek gibi görünmüyordu. Kalktı ve dönen pijamasını düzeltti, yastığını kabarttı. Aklına yine Nietzsche geldi. Ne tuhaf bir adamdı! Ne kadar ilginç bir konuşma yapmışlardı! Breuer bu tarz konuşmaları seviyordu; belli ki böyle zamanlarda kendini rahat hissediyordu; bu yapısından gelen bir şeydi. Nietzsche’nin o “kaya gibi cümlesi” nasıldı? “Neysen o ol!” Ama kimim ben, diye sordu Breuer kendine. Ne olmam gerekiyordu? Babası bir Talmut uzmanıydı; belki de felsefi tartışma onun kanında vardı. Üniversitedeyken babasının ısrarlarıyla, diğer doktorlara nazaran daha fazla felsefe dersi almış olduğuna seviniyordu; tıp derslerine geçmeden önce bir yıl üniversitede felsefe okumuştu. Felsefe profesörleri olan Brentano ve Jodl’u tanımış olduğu için de çok memnundu. Onları görmeye daha sık gitmeliydi. Salt fikirlerden oluşan bir düzlemde tartışmak insana arınma hissi veriyordu. Belki de o düzlemde, yalnızca o düzlemde Bertha’dan ve onunla ilgili şehvet hislerinden alınabilirdi. Nietzsche gibi hep o düzlemde yaşıyor olmak nasıl bir şeydi acaba?</p>

  <p class="block1">Bir de Nietzsche’nin o sözleri söylemekte gösterdiği cesaret! Bir düşünün! Ümidin en büyük kötülük olduğunu söylemesi! Tanrı öldü demesi! Hakikat, onsuz yaşayamayacağımız bir yanlıştır demesi! Hakikatin düşmanı yalanlar değil, inançlardır demesi! Ölümün son iyiliği bir daha ölünemeyecek olmasıdır demesi! Doktorların, insanların kendi ölümlerini ellerinden almaya hakları olmadığını söylemesi! Kötücül düşünceler! Bu fikirlerin her birinde de Nietzsche’ye itiraz etmişti. Ama bunlar sahte itirazlardı; kalbinin ta derinlerinde biliyordu ki Nietzsche haklıydı.</p>

  <p class="block1">Ya Nietzsche’nin özgürlüğü! Onun yaşadığı gibi yaşamak nasıl bir şey olurdu? Ev yok bark yok, zorunluluk yok, ödemesi gereken maaşlar, yetiştirmesi gereken çocuklar yok, programı yok, toplumda bir yeri, bir rolü yok. Böyle bir özgürlükte Breuer’e çekici gelen bir şeyler vardı. Neden Nietzsche’de bu kadar çok, kendisinde ise bu kadar az vardı? Nietzsche’nin özgürlüğünü elde ettiği açıktı. “Ben neden yapamıyorum,” diye homurdandı Breuer. Bu düşüncelerden başı dönmüş bir halde yatağında uzandı, ta ki sabah altıda saatin zili çalana dek.</p>

  <p class="block1">Frau Becker, “Günaydın Doktor Breuer,” diyerek onu selamladı; sabah ziyaretlerini bitirip muayenehanesine geldiğinde saat on buçuğu geçiyordu. “Sabah burayı açmaya geldiğimde o Profesör Nietzsche koridorda bekliyordu. Size bu kitapları getirdi ve bunların kendisine ait olduğunu ve daha somaki çalışmalarında kullanmak üzere sayfa kenarlarına notlar aldığını size iletmemi rica etti. Bu notların çok özel olduğunu ve kimseye göstermemeniz gerektiğini söyledi. Bu arada söyleyeyim çok korkunç görünüyordu, hareketleri de çok tuhaftı.”</p>

  <p class="block1">“Nasıl yani Frau Becker?”</p>

  <p class="block1">“Etrafı göremiyor ya da gördüğü şeyi görmek istemiyormuş gibi sürekli gözlerini kırpıştırıyordu. Yüzü bembeyazdı; her an düşüp bayılacak gibiydi. Yardıma ihtiyacı olup olmadığını, bir bardak çay ya da içerde uzanmak isteyip istemediğini sordum. Nazik davrandığımı sanmıştım ama bunlardan hiç memnun olmadı, hatta neredeyse sinirlendi. Sonra da tek kelime bile etmeden gerisin geri döndü ve sende leye sendeleye merdivenlerden indi.”</p>

  <p class="block1">Breuer, Nietzsche’nin bıraktığı paketi Frau Becker’den aldı. İki kitap, itinalı bir şekilde dünkü Neue Freie Presseye sarılmış ve kısa bir ip parçasıyla bağlanmıştı. Breuer paketi açıp içindekileri çıkararak, Lou Salome’den aldığı kitapların yanına koydu. Nietzsche, Viyana’da bu kitapları edinen tek kişinin Breuer olacağını söylerken abartmış olabilirdi, ama şimdi bu kitaplardan ikişer adet edinen tek Viyanalı olduğu su götürmezdi.</p>

  <p class="block1">“A, Doktor Breuer, bunlar o Rus hanımın bıraktığı kitapların aynısı değil mi?” O anda Frau Becker içeri girmiş, mektupları masaya bırakıp gazete kâğıdıyla ipi toplarken gözü kitapların başlıklarına ilişmişti.</p>

  <p class="block1">Yalan, yeni yalanlar doğurur, diye düşündü Breuer, yalanlarla yaşayan birinin ne kadar da temkinli olması gerekiyordu! Frau Becker her ne kadar çok resmi ve becerikli biri olsa da, hastalarla “ahbaplık etmekten” hoşlanıyordu. Acaba Nietzsche’ye “o Rus hanım”dan ve hediye ettiği kitaplardan bahsedebilir miydi? Onu uyarmak zorundaydı.</p>

  <p class="block1">“Frau Becker, size söylemem gereken bir şey var. O Rus kadın, Frâulein Salome; hani o çok ilgini çeken Profesör Nietzsche’nin yakın bir dostu ya da eskiden dostuymuş. Profesör için endişelenmiş ve diğer dostları yardımıyla bana başvurmasını sağlamış. Yalnız, bunu o bilmiyor, çünkü şu anda Frâulein Salome’yle arası fena halde bozuk. Eğer ona bir şekilde yardım etme şansım olacaksa bunun şartı Nietzsche’nin bu görüşmeden asla haberinin olmamasıdır.”</p>

  <p class="block1">Frau Becker her zamanki gibi anlayışla başını salladı, sonra da pencereden dışarı bir göz atarak iki hastasının geldiğini haber verdi. “Herr Hauptmann ve Frau Klein. İlkönce hangisini görmek isterdiniz?”</p>

  <p class="block1">Nietzsche’ye belli bir randevu saati vermek, aslında çok sıradışı bir durumdu. Bütün diğer Viyanalı doktorlar gibi Breuer de genellikle hastalarına saat vermeksizin belli bir gün belirtir ve hastalarını geliş zamanlarına göre sırayla alırdı.</p>

  <p class="block1">“Önce Herr Hauptmann’ı gönder. İşine dönüşünü geciktirmeyelim.”</p>

  <p class="yildiz">* * *</p>

  <p class="block1">Sabah hastalarının sonuncusu da gittikten sonra Breuer Nietzsche’yle buluşacağı ertesi günden önce kitaplarını incelemeye karar verdi ve Frau Becker’e, karısını arayıp yemek masaya konana kadar yukarı çıkmayacağını iletmesini rica etti. Her biri neredeyse üç yüzer sayfalık ucuz bir malzemeyle ciltlenmiş kitapları eline aldı. Lou Salome’nin verdiği kitaplan okumayı tercih ederdi; böylece okurken yazıların altını çizebilir ya da kenarlara not düşebilirdi. Ama Nietzsche’nin kendi kitabından okumak için de önlenemez bir dürtü vardı içinde, sanki ikiyüzlülüğünü kapatmak istiyordu. Nietzsche’nin işaretlemeleri çok karışık görünüyordu: Birçok yerin altını çizmiş, kenarlara notlar almış, birçok yerde yazdığı “EVET! EVET!” ya da ara sıra “HAYIR!” veya “APTAL!” sözcüklerini koyduğu ünlem işaretleriyle haykırışa çevirmişti. Ayrıca Breuer’in hiçbir şey çıkaramadığı çiziktirilmiş bazı notlar vardı.</p>

  <p class="block1">Bu kitaplar çok tuhaftı, daha önce okuduğu hiçbir kitaba benzemiyordu. Her iki kitapta da yüzlerce numaradan oluşan bölümler vardı, birçoğunun birbiriyle çok az ilişkisi vardı. Bölümler kısaydı, en fazla iki ya da üç paragraftan oluşuyordu; kimi yerlerde yalnızca birkaç cümle vardı, kimileriyse tek bir aforizmadan ibaretti: “Düşünceler, duygularımızın gölgesidir; ama her zaman daha karanlık, daha boş ve daha sade.” “Şu günlerde kimse ölümcül hakikatlerden ölmüyor, öyle çok panzehiri var ki.” “Bir kitap bizi alıp diğer kitapların üzerine çıkarmıyorsa o kitabın neresi iyidir?”</p>

  <p class="block1">Belli ki Profesör Nietzsche her konuda fikir yürütebilecek kapasitede olduğunu hissediyordu; müzik, sanat, doğa, politika, yorumbilim, tarih, psikoloji. Salome onu büyük bir filozof olarak tanıtmıştı. Belki. Breuer kitapların içeriği konusunda yargılarda bulunmaya hazır değildi. Ama şu da açıktı ki, Nietzsche şairane bir yazar, hakiki bir Dichter’di.<sup class="calibre3"><sup class="calibre1" id="back_note_19"><a class="calibre2" href="../Text/index_split_026.html#note_19" title="19">19</a></sup></sup></p>

  <p class="block1">Nietzsche’nin bazı sözleri çok tuhaf görünüyordu; “Babayla oğul arasındaki ortak yönler anneyle kız arasındakinden daha fazladır” gibi öylesine söylenivermiş saçma sözlerdi. Ama aforizmaların çoğu onu sarsmış ve kendi üzerinde düşünmeye sevk etmişti. “Kurtuluş garantileyen şey nedir? İnsanın kendinden artık utanmıyor olması!” Özellikle bir paragraf onu derinden etkilemişti:</p>

  <p class="block1">Kemikleri, eti, bağırsakları ve kan damarlarım kaplayan deri nasıl insan görünümünü katlanabilir hale getiriyorsa, ruhun çalkantıları ve ihtirası da kibirle kapatılmıştır; o, ruhu kaplayan deridir.</p>

  <p class="block1">Bu sözler için ne söylenebilirdi? Bunlara belli sıfatlar yüklemek çok zordu; ama bir bütün olarak duygulan harekete geçirmeye, kışkırtmaya yönelik görünüyordu; geleneklerin tümüne meydan okuyor, onları sorguluyor, hatta geleneksel değerlere bile çamur atıyor ve anarşiyi yüceltiyordu.</p>

  <p class="block1">Breuer saatine baktı. Biri çeyrek geçiyor. Rahat rahat oturup kitap okuması için ayırdığı zaman bitmişti. Her an yemeğe çağrılabileceğini bildiği için kitabı hızlı hızlı karıştırarak yarın Nietzsche’yle görüştüğünde kendisine yardımcı olabilecek pasajlar aradı.</p>

  <p class="block1">Freud’un hastanedeki programı çok yüklü olduğu için perşembe günleri akşam yemeğine gelemiyordu. Ama bugün Breuer onu özellikle davet etmişti, Nietzsche’yle yaptığı konuşmayı onunla birlikte değerlendirmek istiyordu. Tam bir Viyana sofrası hazırlanmıştı: Kekikli lahana ve kuru üzüm çorbası, şnitzel, bir tür erişte olan spâtzle, Brüksel lahanası, salçalı kızarmış ekmek. Yemekten sonra, Martha’nın evde yaptığı çavdar ekmeğiyle birlikte birer de üzeri tarçınlı kremalı kızarmış elma ve maden suyu alan Breuer’le Freud çalışma odasına çekildiler.</p>

  <p class="block1">Breuer, Herr Eckart Müller diye bahsettiği hastasının tıbbi geçmişini ve semptomlarını anlatırken Freud’un gözkapaklarının yavaş yavaş inmekte olduğunu fark etti. Freud’un yemeklerden sonra üzerine rehavet çöktüğünü bilirdi, bununla nasıl baş edeceğini de biliyordu.</p>

  <p class="block1">“İşte böyle Sig,” dedi çabucak. “Haydi şimdi seni tıbbi yeterlilik sınavına hazırlayalım, beni Profesör Northnagel farzet. Dün gece doğru dürüst uyuyamadım, hazımsızlık çekiyorum, yemeğe geç kaldım diye Mathilde bana bozuluyor, bu yüzden kaba birini taklit edebilecek kadar huysuzluğum üzerimde bugün.”</p>

  <p class="block1">Breuer koyu bir Kuzey Almanya aksanı ile konuşarak, katı ve otoriter bir Prusyalı edasıyla, “Pekâlâ Doktor Freud, işte size Herr Eckart Müller’in tıbbi geçmişini anlattım. Şimdi fiziksel muayeneye geçeceksiniz. Söyleyin bakalım, nelere bakarsınız?” diye sordu.</p>

  <p class="block1">Freud’un gözleri açılmıştı, ellerini boğazına doğru götürerek yakasını gevşetti. Bu sınavlardan Breuer kadar hoşlanmıyordu. Pedagojik açıdan faydalı olduğunu kabul etse de her seferinde çok rahatsız oluyordu.</p>

  <p class="block1">“Kuşkusuz,” diye başladı, “hastanın merkezi sinir sisteminde bir lezyon oluşmuş. Sefalji, görme bozukluğu, babasının nörolojik geçmişi, denge bozukluğu; hepsi de bunu gösteriyor. Beyin tümöründen kuşkulanırım. Muhtemelen yayılmış skleroz. İyi bir nörolojik muayeneden geçirir, kafatası sinirlerini, özellikle birinci, ikinci, beşinci ve on birinci sinirleri iyice incelerdim. Görsel bölgeleri de iyice gözden geçirirdim, tümör optik sinirlere baskı yapıyor olabilir.”</p>

  <p class="block1">“Görmeyle ilgili diğer belirtilere ne demeli Doktor Freud? Gözlerin kırpıştırılması, sabahlan bulanık görüp de günün ilerleyen saatlerinde görüşün düzelmesine ne diyeceksiniz? Bunu yapabilecek bir kanser türü biliyor musunuz?”</p>

  <p class="block1">“Retinayı iyice gözden geçiririm. Retinada lekelerden dolayı dejenerasyon olabilir.”</p>

  <p class="block1">“Öğleden sonraları geçen lekeli dejenerasyon, ha? Çok şaşırtıcı! Bu vakayı mutlaka yayımlamalıyız! Ya dönem dönem duyuları halsizliği, romatizmal semptomları ve kan kusması? Bunlara da mı kanser yol açıyor?”</p>

  <p class="block1">“Herr Profesör Northnagel, hastanın bir değil, iki hastalığı olabilir. Oppolzer’in dediği gibi: Bitler ve pireler bir arada. Adam anemik olabilir.”</p>

  <p class="block1">“Anemiyi nasıl teşhis edersin?”</p>

  <p class="block1">“Hemoglobin ve dışkıya bakarak.”</p>

  <p class="block1">“Nein! Nein! Mein Gott! Viyana tıp fakültelerinde size ne öğretiyorlar? Beş duyunu kullanmıyor musun? Laboratuvar testlerini, Yahudi tıbbini bir kenara bırak! Laboratuvar incelemeleri, yalnızca fiziksel muayeneden aldığın fikirleri onaylar. Farz et ki savaş alanındasın Doktor, kalkıp da dışkı testi mi yapacaksın?”</p>

  <p class="block1">“Hastanın rengine bakarım, özellikle avuç içlerindeki kırışıklıklara ve mukoza dokularına; dile, konjonktivit olup olmadığına, dişetlerine.”</p>

  <p class="block1">“Doğru. Ama en önemlisini unuttun; tırnakları.”</p>

  <p class="block1">Breuer hafifçe öksürüp Northnagel’i taklit etmeye devam etti. “Pekâlâ, benim yetenekli genç doktor dostum,” dedi, “Sana fiziksel muayenenin sonuçlarını vereyim. Birincisi, nörolojik muayene sonucu tamamıyla ve kesinlikle normal çıktı, olumsuz bir tek bulgu bile yok. Beyin tümörü ya da yayılmış skleroza gelince Doktor Freud, bunlar ihtimaller dahilinde bile değil, çünkü hastanın bu yakınmaları yıllardır sürüyor, ama yirmi dört ile kırk sekiz saatlik semptomlarla periyodik biçimde ortaya çıkıp nörolojik bir zarar oluşturmadan tamamen kayboluyorlar. Hayır, hayır, hayır! Bu yapısal bir hastalık değil, parçalı fizyolojik bir rahatsızlık.” Breuer derin bir nefes alarak tekrar abartılı Prusya aksanıyla devam etti: “Yalnızca tek bir muhtemel teşhis konabilir Doktor Freud.”</p>

  <p class="block1">Freud kıpkırmızı kesilmişti. “Ben bilemeyeceğim.” Öylesine mahzun bir hali vardı ki Breuer oyuna son vererek Northnagel’i def edip sesini yumuşattı.</p>

  <p class="block1">“Evet, biliyorsun aslında Sig. Daha geçen gün konuşmuştuk. Hemicrania ya da migren. Aklına gelmemesi seni utandırmasın: Migren evde yaşanan bir hastalıktır. Kliniklerde çalışanlar bu hastalarla pek karşılaşmaz, çünkü bu hastalar hastaneye pek gitmezler. Hiç kuşkusuz, Herr Müller’de şiddetli bir migren var. Bütün klasik semptomları gösteriyor. Gel bunları bir gözden geçirelim: Aralıklarla tekrarlayan tek taraflı zonklama biçiminde baş ağrısı nöbetleri, bu arada bunun genellikle aileden geçen bir hastalık olduğunu da ekleyelim; iştahsızlık ve kusma, görme bozuklukları; ilk belirtileri göz kamaşması, hatta görüşte kör noktalar.”</p>

  <p class="block1">Freud ceketinin iç cebinden küçük bir not defteri çıkarmış Breuer’in söylediklerini not alıyordu. “Migrenle ilgili okuduklarımı hatırlamaya başladım Josef. Du Bois-Reymond’un teorisine göre bu, damarlarla ilgili bir hastalık, acının sebebi beyindeki kısa arterlerin spazmı.”</p>

  <p class="block1">“Du Bois-Reymond bunun damarlarla ilgili olduğunu söylerken haklı, ama kısa arter spazmları her hastada olmuyor. Pek çok hastada bunun tersini gördüm, yani damar genişlemesi. Mollendorff acıya sebep olan şeyin spazmlar değil, damarların genişlemesinden kaynaklanan gerginlik olduğunu söylüyor.”</p>

  <p class="block1">“Görüş kaybına ne diyeceksin?”</p>

  <p class="block1">“İşte senin bitler ve pireler hikâyesi burada! Bu migrenin değil, başka bir şeyin sonucu. Göz aynamı bir türlü retinasına odaklayamadım. Görüşü engelleyen bir şey var. Göz merceğinde değil, katarakt da değil, kornea tabakasında bir şey var. Korneadaki saydamlığı bozan şeyin sebebini bilmiyorum, ama bunu daha önce de gördüm. Belki de sebep kornea ödemidir, sabahları görüşünün daha kötü olmasının sebebi de burada yatıyor olabilir. Bütün gece gözler kapalı kaldığı için sabahları kornea ödemi daha şiddetli olabilir, gün içinde gözler açık kaldıkça sıvı ödem çözünüp gaz haline geçerek uçuyor olmalı.”</p>

  <p class="block1">“Ya halsizliği?”</p>

  <p class="block1">“Biraz anemisi var. Mide kanamasından olabilir, ama muhtemelen yiyeceklere bağlı bir anemi. Hazımsızlığı o kadar şiddetli ki bir keresinde haftalarca et yiyememiş.”</p>

  <p class="block1">Freud not almaya devam ediyordu. “Peki ya tedavi şansı; bu daha ne kadar sürecek? Babası da aynı hastalıktan mı ölmüş?”</p>

  <p class="block1">“O da bana aynı soruyu sordu Sig. Aslına bakarsan, çıplak gerçekleri öğrenmekte bu kadar ısrarlı bir hastayı ilk kez görüyorum. Ona doğruyu söyleyeceğime söz verdirtti, sonra üç soru sordu: Hastalığı ilerleyecek mi? Kör olacak mı? Bu hastalık onu öldürecek mi? Hiç böyle konuşan bir hasta duydun mu? Yarınki görüşmemizde bunları cevaplandıracağıma söz verdim. “Ona ne söyleyeceksin?”</p>

  <p class="block1">“İngiltere’den getirttiğim, Liveling tarafından yazılmış mükemmel bir çalışmaya, gördüğüm en iyi tıbbi araştırmaya dayanarak ona pek çok konuda güvence verebilirim. Liveling’in monografisini okusan iyi olur.” Breuer ona kalın bir kitap uzattı. Freud kitabı açıp yavaş yavaş sayfalarını karıştırmaya başladı.</p>

  <p class="block1">“Henüz çevirisi yapılmadı,” diye devam etti Breuer, “Ama senin İngilizcen bunu anlayacak kadar iyi. Liveling migren hastalarının büyük bir bölümünün yaşlandıkça migrenden daha az yakınır olduklarını gözlemlemiş ve hastalığın başka bir beyin hastalığıyla ilgili olmadığını da söylüyor. Bu yüzden, kalıtım yoluyla geçiyor olsa da babasının aynı hastalıktan ölmüş olması ihtimali pek az.”</p>

  <p class="block1">“Tabii,” diye devam etti Breuer, “Liveling’in araştırma yöntemi biraz özensiz. Bu monografide, aldığı sonuçların düşey mi yoksa yatay kesitlerden alınan verilere mi dayandığı belli değil. Ne demek istediğimi anlıyorsun, değil mi Sig?”</p>

  <p class="block1">Freud hemen karşılık verdi, araştırma yöntemleri söz konusu olunca klinik tıpta olduğundan çok daha rahat olduğu belli oluyordu. “Düşey yöntemin anlamı, hastaları yıllarca izlemek ve yaşlandıkça yakınmalarının azaldığını bulup çıkarmak, öyle değil mi?”</p>

  <p class="block1">“Kesinlikle, “dedi Breuer. “Yatay kesit yöntemi de... “</p>

  <p class="block1">Freud sınıfın en ön sırasında oturan hevesli bir öğrenci gibi hemen atıldı. “Yatay kesit yöntemi de belli bir zamanda, belli bir noktada yapılan tek bir gözlemdir; bu durumda, yaşlı hastaların, genç hastalara göre daha az migren ağrıları çekip çekmediği belirlenir.”</p>

  <p class="block1">Dostunun aldığı keyiften memnun olan Breuer ona kendini göstermesi için bir fırsat daha verdi. “Hangi yöntemin daha doğru olduğunu söyleyebilir misin?”</p>

  <p class="block1">“Yatay kesit yöntemiyle doğru bir sonuç almak imkânsız: Bu örnekte şiddetli migreni olan yaşlı hastaların sayısı çok az olabilir, ama bunun nedeni migrenlerinin iyileşmesi değil, bu hastaların artık doktora gidemeyecek kadar hasta ve güvensiz olmalarındandır.”</p>

  <p class="block1">“Kesinlikle doğru, işte Liveling’in gözden kaçırdığına inandığım eksikliği de bu. Mükemmel bir cevap Sig. Bunu bir puroyla kutlayalım mı?” Freud, Breuer’in uzattığı Türk tütününden enfes puroyu hevesle kabul etti. İki erkek purolarını yakıp aldıkları kokunun keyfini çıkardılar.</p>

  <p class="block1">“Artık,” diyerek söze başladı Freud, “hastanın geri kalan durumu hakkında konuşabilir miyiz?” Abartılı bir fısıltıyla ekledi: “işin ilginç yanını.”</p>

  <p class="block1">Breuer gülümsedi.</p>

  <p class="block1">“Belki de bunu söylememem gerek,” diye devam etti Freud, “ama Northnagel bu odadan çıktığından beri itiraf etmeliyim ki bu vakanın psikolojik özellikleri tıbbi tablosundan çok daha fazla ilgimi çekti.”</p>

  <p class="block1">Breuer, genç dostunun gerçekten de heyecanlı olduğunu fark etti. Freud sorusunu sorarken gözleri meraktan ışıl ışıl parlıyordu: “Bu hastanın intihar eğilimi var mı? Bu konuda tavsiyede bulunmana izin veriyor mu?”</p>

  <p class="block1">İşte çekingenlik sırası şimdi Breuer’deydi. Son konuşmalarını hatırlayınca kızardı; hastasıyla yaptığı görüşmelerde ne kadar usta olduğunu ve kendisine ne kadar güvendiğini anlatmıştı. “Bu adam çok tuhaf biri Sig. Bu denli direngen birini daha önce hiç görmemiştim. Karşımda beton bir duvar gibiydi. Çok zeki bir duvar. Konuyu açmam için çok fırsat verdi. Geçen yıl yalnızca elli gün kendini iyi hissettiğini, içinin karardığını, ihanete uğradığını, tam bir inzivaya çekildiğini, okursuz bir yazar olduğunu, geceleri gelen kötücül düşüncelerle şiddetli uykusuzluk çektiğini anlattı.”</p>

  <p class="block1">“Ama Josef, bunlar konuya girmek için tam da aradığın noktalar!”</p>

  <p class="block1">“Bu doğru. Yine de hangisinden giriş yapmaya çalıştıysam elim boş döndüm. Evet, genellikle hasta olduğunu kabul ediyor; ama hasta olanın o değil, yani özü değil bedeni olduğunda ısrar ediyor. İç kararmalarına gelince, bu bunalımlı saatleri yaşayacak cesareti olduğu için gurur duyuyor! Bunalımlı saatleriyle gurur duyan bir insan, inanabiliyor musun? Bu çok çılgınca bir şey! İhanet mi? Evet, sanırım Frâulein Salome ile ilgili bir şey bu, ama dediğine göre bunların üstesinden gelmiş ve konuşmak istemiyor. İntihara gelince, intihar eğilimi taşıdığını inkâr ediyor, ama hastaların kendi ölümlerini seçme hakkı olduğunu savunuyor. Ölüme seve seve gidebilecek olsa da -ölümün son iyiliğinin bir daha ölmeyecek olmak olduğunu söylüyor! yapması gereken bir sürü iş, yazması gereken bir sürü kitap olduğunu anlatıyor. Aslına bakarsan, kafasının bir sürü kitaba gebe olduğunu ve baş ağrılarının da beyninin doğum sancılan olduğunu düşünüyor.”</p>

  <p class="block1">Freud, Breuer’in hayretini paylaştığını belirtmek için başını salladı. “Beynin doğum sancısı ha? Müthiş bir metafor! Zeus’un alnından Minerva’nın doğması gibi! Bunlar çok tuhaf düşünceler; beynin doğum sancılan, insanın kendi ölümünü seçmesi, bunalımlı saatleri karşılama cesareti. Bu adam zeki biri Josef. Acaba bu zekâ bir deliye mi yoksa dâhiye mi ait?”</p>

  <p class="block1">Breuer başını iki yana salladı. Freud arkasına yaslanarak purosunun dumanını dümdüz ileriye üfledi ve mavi kıvrımların yükselip kaybolmasını izledikten sonra konuşmaya devam etti. “Bu vaka her geçen gün daha da ilginçleşiyor. Peki, Frâulein Salome’nin sözünü ettiği intihar eğilimli ümitsizliğe ne demeli? Adam kıza yalan mı söylüyordu? Yoksa sana mı yalan söylüyor? Yoksa kendisine mi?”</p>

  <p class="block1">“Kendisine yalan söylemek mi Sig? Kendi kendine nasıl yalan söylersin? O zaman yalanı söyleyen kim, söylenen kim olacak?”</p>

  <p class="block1">“Belki de adamın bir parçası intihar eğilimi taşıyor, ama bilinçli parçası bunu bilmiyor.”</p>

  <p class="block1">Breuer genç dostuna biraz daha yakından bakmak için ona doğru eğildi. Freud’un yüzünde bir gülümseme bekliyordu, ama Freud çok ciddiydi.</p>

  <p class="block1">“Sig, sahibinden ayrı bir yaşam süren bu küçük bilinçdışı varlıktan her geçen gün daha sık söz ediyorsun. Lütfen Sig, şu tavsiyemi dinle: Bu teorini yalnız benimle konuş. Hayır, hayır, buna teori de denemez, bunun bir tek kanıtı bile yok, buna hayal ürünü bir düşünce diyelim. Bu hayali düşünceden sakın Brücke’ye söz etme; yoksa bir Yahudiyi terfi ettirmedi diye duyduğu suçluluk duygusundan kurtulacaktır.”</p>

  <p class="block1">Freud olağanüstü bir yüreklilikle karşılık verdi: “Yeterli kanıtlarla ortaya çıkana kadar ikimizin arasında kalacak. Ama zamanı geldiğinde bunu yayımlamaktan çekinmeyeceğim.”</p>

  <p class="block1">Breuer, genç dostunda o çocuksu tavırların kalmadığını ilk kez fark etmişti. Tersine, inançları doğrultusunda hiçbir şeyden çekinmeyecek kadar cesur biri duruyordu karşısında, hep kendisinde olmasını istediği özellikler.</p>

  <p class="block1">“Sig, bu fikir sanki bilimsel bir sorgulamaya konu olabilecekmiş gibi kanıtlardan söz ediyorsun. Ama bu varlık somut bir gerçekliğe sahip değil. Bu yalnızca bir kurgu, Platon’un idea’sı gibi bir şey. Bunun kanıtlarını neler oluşturabilir ki? Bana bir tek örnek verebilir misin? Ama rüyalardan söz etme, onları kanıt olarak kabul edemem; onlar da elle tutulamayacak yapılardan başka bir şey değil.”</p>

  <p class="block1">“Kanıtları bana sen kendin verdin Josef. Bertha Pappenheim’ın duygusal yaşamının tam on iki ay önce yaşanmış olaylar tarafından belirlendiğini anlattın; geçmişteki bu olaylar hakkında Bertha’nın bilinçli bir bilgisi olmadığını söyledin. Yine tüm bunların annesinin bir yıl önce yazdığı günlükte yer aldığını da anlattın. Bana göre bunlar laboratuvardaki kanıtlara eşdeğerdir.”</p>

  <p class="block1">“Ama bu, Bertha’nın güvenilir bir tanık olduğu ve geçmişteki bu olayları gerçekten hatırlamadığı varsayımına dayanıyor.”</p>

  <p class="block1">Ama, ama, ama, ama, yine karşıma çıktı, diye düşündü Breuer, yine o “ifrit ama”. Kendini yumruklayası geldi. Bütün hayatı boyunca “ama” pozisyonu almıştı, şimdi Freud’la, kısa bir süre önce de Nietzsche’yle aynı durumu yaşamıştı ve her ikisinde de içinden onların haklı olduğunu düşünmüştü.</p>

  <p class="block1">Freud not defterine bir şeyler daha yazdı. “Josef, bir ara Frau Pappenheim’ın günlüğünü görebilir miyim?”</p>

  <p class="block1">“Ona geri vermiştim, ama sanırım tekrar isteyebilirim.”</p>

  <p class="block1">Freud saatine göz attı. “Northnagel’in viziteleri için hastaneye gitmem gerek. Ama gitmeden önce bana, şu gönülsüz hastanla ne yapacağını anlat.”</p>

  <p class="block1">“Yani, ne yapmak istediğimi demek istiyorsun? Üç adım var. İyi bir doktor-hasta ilişkisi kurarım. Sonra onu hastaneye yatırarak birkaç hafta migrenini inceler, düzenli bir tıbbi tedavi uygularım. Bu zaman süresinde, sık sık onunla konuşur, ümitsizliğinin derinlerine inmeye çalışırım.” Breuer içini çekti. “Ama onu tanıdığım kadarıyla bunların hiçbirine yanaşmayacaktır. Sen ne dersin Sig?”</p>

  <p class="block1">Freud hâlâ Liveling’in monografisine göz atmakla meşguldü, bir sayfayı gösterip okuması için Breuer’e uzattı. “Bak, dinle şunu. ‘Etiyoloji’ başlığı altında Liveling ne diyor: ‘Hazımsızlık, göz yorgunluğu ve stres migren ağrılarına yol açar. Uzun bir yatak istirahati tavsiye edilebilir. Migren yakınması olan genç hastaların okul stresinden uzak tutulmaları ve evde huzurlu bir ortamda özel ders almaları gerekebilir. Bazı doktorlar meslek değiştirip daha rahat bir işte çalışılmasını da önerirler.’ “</p>

  <p class="block1">Breuer bundan bir şey çıkaramamıştı. “Yani?”</p>

  <p class="block1">“Bence aradığımız cevap burada! Stresi Neden senin de tedavi planının anahtarı stres olmasın? Onu inandırman gereken şey, migrenden kurtulması için zihinsel stresi dahil, bütün streslerini azaltması gerektiği. Ona, stresin bastırılmış duygular olduğunu anlat ve Bertha’nın tedavisinde olduğu gibi bir çıkış deliği bularak azaltılabileceğini söyle. Baca temizleme yöntemini kullan. Hatta Liveling’in bu sözlerini ona da gösterir ve tıbbi otoritenin gücünü devreye sokarsın.”</p>

  <p class="block1">Freud söylediği sözler üzerine Breuer’in gülümsediğini fark ederek sordu: “Sence bu aptalca bir plan mı?”</p>

  <p class="block1">“Hiç de değil Sig. Aslına bakarsan bunlar mükemmel öneriler ve bu sözlerini özenle uygulayacağım. Beni gülümseten tarafı söylediğin son sözler; ‘tıbbi otoritenin gücünü devreye sokmak’. Bunun komik olduğunu anlaman için bu hastayı tanıman gerek. Onun tıbbi ya da başka tür bir otoriteye boyun eğmesi fikri bana ancak gülünecek bir şeymiş gibi geldi.”</p>

  <p class="block1">Bunun üzerine Nietzsche’nin Şen Bilim’ini açan Breuer, işaretlediği birkaç pasajı okudu. “Herr Müller bütün otoritelere ve geleneklere karşı. Örneğin, erdemi tersyüz edip ona kötülük adını takıyor. Burada anlattığı sadakat anlayışında da olduğu gibi: ‘Gördüğü bir şeye yapışıp kalmakta inat eder; ama buna sadakat der.’</p>

  <p class="block1">“Nezaketle ilgili olan bir yere gelelim: ‘Çok nazik bir adam. Evet, Kerberos<sup class="calibre3"><sup class="calibre1" id="back_note_20"><a class="calibre2" href="../Text/index_split_027.html#note_20" title="20">20</a></sup></sup> için yanında hep biraz bisküvi taşır ve o kadar ürkektir ki herkesi Kerberos sanır, hatta seni ve beni de. İşte bu, onun nezaketi.’</p>

  <p class="block1">“Şimdi bir de görme bozukluğu ve ümitsizliğe yaptığı şu harika metafora bak: ‘Her şeyin derinine inmek: Bu zahmetli bir kişisel özellik. İnsanın gözlerini hep yorar ve sonunda insan isteyebileceğinden daha fazlasını görür.’ “</p>

  <p class="block1">Freud ilgiyle dinliyordu. “İsteyebileceğinden daha fazlasını görmek,” diye mırıldandı. “Acaba ne gördü? Kitaba bakabilir miyim?’’ Ama Breuer’in cevabı hazırdı: “Sig, bu kitabı kimseye göstermeyeceğime dair bana yemin ettirdi, çünkü bunlar onun şahsi notları. Onunla ilişkim o kadar hassas ki şimdilik ricasına saygı göstermeliyim. Belki daha sonra gösteririm.”</p>

  <p class="block1">“Herr Müller’le yaptığım görüşmenin en tuhaf yanlarından biri de şu... “ diye devam ederek son işaret koyduğu yere geldi: “Ne zaman onunla empati kurduğumu gösterip duygularını paylaştıysam, bundan çok rahatsız oldu ve her seferinde ilişkimiz bozuldu. Hah! ‘Köprü!’ Evet, aradığım pasaj buydu.”</p>

  <p class="block1">Breuer okurken Freud da iyice konsantre olabilmek için gözlerini kapamıştı.</p>

  <p class="block1">“ ‘Hepimiz bazen birileriyle o kadar yakınlaşırız ki dostluğumuzu ya da kardeşliğimizi hiçbir şey engellemiyormuş gibi görünür; bizi ayıran küçücük bir köprü vardır, hepsi o kadar. Ama tam sen bu köprüye adım atacakken sana şu soruyu sorsam: Bu köprüyü geçip bana gelir misin? İşte o anda artık bunu istemeyiverirsin; sorumu tekrarla sam öylece suskun kalırsın. O andan itibaren aramıza dağlar ve azgın nehirler girer; bizi ayıran ve birbirimize yabancılaşman duvarlar örülüverir önümüzde ve bir araya gelmek istesek de artık yapamayız. Ama o küçücük köprüyü düşündüğünde, sözcüklere sığmayacak kadar büyüyüverir gözünde; yutkunur ve şaşar kalırsın.’ “</p>

  <p class="block1">Breuer kitabı yerine bıraktı. “Bundan ne anlıyorsun Sig?”</p>

  <p class="block1">“Emin değilim.” Freud ayağa kalktı ve kitaplığın önünde bir aşağı bir yukarı volta atarak konuşmaya başladı. “İlginç bir öykü. Şunu bir daha gözden geçirelim. Bir kişi köprüyü geçmek üzere, yani, öteki kişiye yakınlaşıyor, o anda karşıdaki kişi, o kişinin zaten yapmayı düşündüğü şeyi yapmaya davet ediyor. O zaman birinci adam adım atamıyor; çünkü artık yapacağı şey, diğerine boyun eğmek gibi geliyor, belli ki yakınlaşma yolunu engelleyen şey, güç.”</p>

  <p class="block1">“Evet, evet, haklısın Sig. Mükemmel! Şimdi anlıyorum. Bu demektir ki Herr Müller olumlu duygular ifade etmeyi, güce boyun eğme olarak yorumluyor. Sıradışı bir anlayış: Ona yakınlaşmak böylece imkansızlaşıyor. Kitabın buralarında bir yerlerde, gizli yönlerimizi görenlere ve güzel duygular içindeyken bizi yakalayanlara karşı nefret beslediğimizi söylüyor. Ona göre, o anda bize gereken duygudaşlık değil, kendi duygularımıza hükmedecek gücü tekrar kazanmamızdır.”</p>

  <p class="block1">Tekrar oturup külünü tablaya silkeleyen Freud, “Josef,” dedi, “Geçen hafta Bilroth’u, dâhiyane bir cerrahi yöntemle kanserli bir mideyi temizlerken izledim. Yani, az önce seni dinlerken, bana öyle geldi ki sen de şu anda bir o kadar karmaşık ve hassas, ama psikolojik bir cerrahi müdahalede bulunmak zorundasın. O genç kızın söylediklerinden, Herr Müller’in intihara eğilimi olduğunu biliyorsun, ama bunu bildiğini ona söyleyemiyorsun. Ümitsizliğini kabul etmesi için onu ikna etmelisin; ama, bunu başarırsan, onu utandırdığın için senden nefret edecektir; güvenini kazanmak zorundasın; ama, ona karşı duygudaşlık gösterecek olursan, seni, gücünü onun üzerinde kullanmakla suçlayacaktır.”</p>

  <p class="block1">“Psikolojik cerrahi, bunu bu sözlerle ifade etmen çok ilginç,” dedi Breuer. “Belki de şu anda tamamıyla yeni bir tıp uzmanlığı geliştiriyoruz. Dur bakayım, bununla ilgili olduğunu düşündüğüm bir yeri daha okumak istiyorum sana.”</p>

  <p class="block1">Birkaç dakika boyunca insanca, Pek İnsanca’nın sayfalarını karıştırdı. “Şu anda nerede olduğunu bulamıyorum, ama dediğine göre hakikati arayan kişi kendisiyle ilgili psikolojik bir analize girmek zorundadır, buna ‘ahlâki açımlama’ diyor. Aslına bakarsan, en büyük filozofların bile yaptığı yanlışın, kendi motivasyonlarını bilmemekten kaynakladığını söyleyecek kadar ileri gidiyor. Hakikati bulmak isteyen insanın önce kendini tam anlamıyla tanıması gerektiğini iddia ediyor. Ve bunu yapmak için, o insanın geleneksel bakış açılarından, hatta yaşadığı çağdan ve ülkeden kendisini ayırması gerektiğini ve sonra da o mesafeden kendisine bakması gerektiğini söylüyor!”</p>

  <p class="block1">“İnsanın kendi ruhunu çözümlemesi! Bu kolay bir iş değil,” diyen Freud kalkmak üzere doğruldu, “Üstelik, tarafsız ve bilgili biri tarafından yapılması gerektiği de açık!”</p>

  <p class="block1">“İşte ben de tıpkı böyle düşünüyorum!” dedi Breuer ve Freud’la birlikte koridorda yürümeye başladı. “Şimdi, işin zor tarafı, onu buna ikna etmek!”</p>

  <p class="block1">“Bunun zor olacağını sanmıyorum,” dedi Freud. “Senin elinde koz olarak, Herr Müller’in psikolojik açımlama konusundaki kendi görüşleri ve stres ile migreni bağlayan bir tıp teorisi var, ustaca anlatılabilirse elbette. Gönülsüz profesörünü, senin rehberliğin altında kendi kendisini incelemek gibi akılcı bir yola ikna etmekte nasıl başarısız olabilirsin anlamıyorum. İyi geceler Josef.”</p>

  <p class="block1">“Teşekkürler Sig” diyerek Freud’un omzunu hafifçe sıktı. “İyi bir sohbet oldu. Öğrenci öğretmenine öğretti.”</p>

  <p class="block10">Elisabeth Nietzsche’den Friedrich Nietzsche’ye mektup</p>

  <p class="block9">Sevgili Fritz, 26 Kasım 1882</p>

  <p class="block9">Haftalardır annem de ben de senden bir haber alamadık. Bugünlerde ortadan kaybolman senin için hiç de iyi değil! Senin şu Rus maymunun, etrafa seninle ilgili yalanlar saçıp duruyor. Senin ve o Yahudi Ree’nin olduğu ve sizin dizginlerinizi elinde tuttuğu o ahlâksız fotoğrafı herkese gösteriyor ve kırbacının tadından senin çok hoşlandığını söyleyerek seninle dalga geçiyor. O resmi geri alman için seni uyarmıştım, hayatımız boyunca bize şantaj yapacak! Her yerde seninle alay ediyor, yanındaki o gayrimeşru âşığı Ree de ona katılıyor. Hayalperest filozof Nietzsche’nin, kendisindeki tek bir şeyle ilgilendiğini söylüyor, bedeninin bir yeriyle; onun sözlerini, pisliklerini ben tekrarlayamayacağım. Senin hayal gücüne bırakıyorum. Şu anda dostun Ree ile yaşıyor, hem de adamın annesinin gözleri önünde, hep birlikte birbirlerine çok yakıştılar. Bunlar onlardan beklenmeyecek davranışlar değil, en azından ben bekliyordum (Tautenberg’deki uyarılarımı dikkate almamana hâlâ şaşıyorum), ama bu iş giderek daha tehlikeli bir hal alıyor: kadın, bütün Basel’i yalanlarıyla kirletiyor. Hem Kemp’e hem de Wil-helm’e mektuplar yazdığını öğrendim! Fritz, dinle beni: Elinde ovucunda ne varsa alıp gidene kadar o kadın senin peşini bırakmayacak. Sen susmayı tercih edebilirsin, ama ben susmayacağım: Ree ile yaşadığı için, hakkında polis soruşturması açılmasını isteyeceğim! Başarılı olur ve seni de arkama alırsam, bir ay içinde ahlâksızlıktan sınırdışı edilecektir! Fritz, bana adresini bildir.</p>

  <p class="block1"><span class="text">Biricik ablan, Elisabeth</span><span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <h2 class="block8" id="toc_id_8">VIII</h2>

  <p class="block1">Breuerler’in evinde sabahın erken saatleri hep aynı geçerdi. Breuer’in hastalarından biri olan köşedeki fırıncı her sabah saat altıda fırından yeni çıkmış Kaiser semmel getirirdi. Kocası giyinirken Mathilde de masayı kurar, tarçınlı kahve hazırlar, kıtır kurabiyelerle tatlı tereyağı ve vişne reçeli koyardı. Evliliklerinde ki gerilime rağmen Mathilde her zaman Breuer’in kahvaltısını kendisi hazırlar; bu arada Louis ve Gretchen de çocuklara bakarlardı.</p>

  <p class="block1">Breuer, bu sabah Nietzsche’yle yapacağı görüşmeye hazırlık olması için insanca. Pek Insancayı okumaya öyle bir dalmıştı ki Mathilde kahvesini koyarken başını bile kaldırıp bakmadı. Hiçbir şey söylemeden kahvaltısını bitirdi ve yeni hastasıyla yapacağı görüşmenin akşam yemeğine sarkabileceğini söyledi. Mathilde bundan hoşlanmamıştı.</p>

  <p class="block1">“Bu filozof hakkında o kadar çok şey duydum ki meraklanmaya başladım. Sen ve Sigi saatlerce onu konuşuyorsunuz! Çarşamba günü akşam yemeğinde onu konuştunuz, dün yemek sofraya gelene kadar siz büroda onun kitabını okuyordunuz ve bugün yine sabah kahvaltısında onu okuyorsun. Şimdi de akşam yemeğine gelemeyeceğini söylüyorsun! Çocuklar baba yüzü göremiyor. Lütfen Josef, bu adamı bu kadar abartma. Ötekilere yaptığın gibi...”</p>

  <p class="block1">Breuer Mathilde’nin Bertha’dan söz ettiğini anlamıştı, ama yalnızca Bertha da değil: Hastalarıyla görüşeceği saatlere makul bir sınır getirememesine Mathilde hep karşı çıkardı. Breuer’e göre hastası her şeyden önce gelirdi. Kendisine bir hasta geldi mi, gereken zamanı ve çabayı harcamaktan hiç kaçınmazdı. Aldığı ücret düşüktü, mali durumu kötü olan hastalarından hiçbir ücret istemezdi. Böyle zamanlarda Mathilde, Breuer’i Breuer’den koruması gerektiğini hissederdi; tabii Breuer’in dikkatini çekebilir ya da onunla konuşabilirse.</p>

  <p class="block1">“Ötekiler dediğin kim Mathilde?”</p>

  <p class="block1">“Ne demek istediğimi biliyorsun Josef.” Hâlâ Bertha’nın adını ağzına almıyordu. “Tabii, eşler bazı şeyleri anlayışla karşılayabilir: Kafedeki Stammtisch’lerin, arkadaşlarla dışarıda yenilen akşam yemekleri, iskambil partileri, laboratuvarındaki güvercinler, satranç. Ama diğer zamanlar, neden gereksiz yere kendinden bu kadar çok şey veriyorsun?”</p>

  <p class="block1">“Hangi zamanlar? Sen neden söz ediyorsun?” Breuer kabalaştığının ve konuşmayı, tatsız bir tartışmaya doğru sürüklemekte olduğunun farkındaydı.</p>

  <p class="block1">“Frâulein Berger’e harcadığın zamanı hatırla.”</p>

  <p class="block1">Bertha dışında, Mathilde’nin verdiği örnekler arasında Breuer’i huzursuz edeceği kesin olan tek örnek buydu. Bir önceki hemşiresi olan Eva Berger on yıl boyunca onun yanında çalışmıştı, yani Breuer bu işe başladığından beri. Onunla sıradışı yakın ilişkisi Mathilde’yi hemen hemen Bertha olayında olduğu kadar sinirlendirmişti. Breuer ve hemşiresi, birlikte çalıştıkları yıllar süresince mesleki rollerinden öte bir dostluk geliştirmişlerdi. Birbirlerine en derin sırlarını anlatırlar ve yalnız kaldıklarında birbirlerine isimleriyle hitap ederlerdi, herhalde Viyana’da bunu yapan tek doktor ve hemşire onlardı, ama bu da Breuer’in tarzıydı işte.</p>

  <p class="block1">Breuer buz gibi bir sesle, “Frâulein Berger’le ilişkimi zaten hep yanlış anladın,” dedi. “Bugün, seni dinlediğim için çok pişmanım. Onu kovmak, hayatımın en büyük utançlarından biri olarak kaldı.”</p>

  <p class="block1">Altı ay önce, hayal dünyasında yaşayan Bertha’nın Breuer’den hamile olduğunu yaymaya başladığı o kâbus gibi günde Mathilde, öfkeden deliye dönmüş, küçük düştüğünü hissetmiş ve Bertha’yı hatırlatacak her şeyin hayatından çıkmasını, Bertha vakasını başkasına devretmesini ve Eva Berger’i kovmasını istemişti. Kocasının bütün sırlarını anlattığını bildiği Eva da Mathilde’nin gözünde, o korkunç Bertha olayında Breuer’in suç ortağı idi.</p>

  <p class="block1">O kriz günlerinde Breuer o kadar büyük bir vicdan azabı içindeydi, o kadar utanmış ve suçluluk duymuştu ki, Mathilde’nin bütün isteklerini yerine getirmişti. Eva’nın suçsuz yere kurban gittiğini bilmesine rağmen onu savunacak cesareti bulamamıştı. Hemen ertesi gün, Bertha vakasını bir meslektaşına devretmekle kalmamış, aynı zamanda günahsız Eva’yı da işten çıkarmıştı.</p>

  <p class="block1">“Bu konuyu açtığım için özür dilerim Josef. Ama senin benden ve çocuklardan her geçen gün daha da uzaklaştığını görürken ne yapmamı bekliyorsun? Senden bir şey istediğimde, seni huzursuz etmek için değil, benimle, bizimle birlikte olmanı istediğim için yapıyorum. Bunu bir iltifat, bir davet olarak düşün,” diyerek gülümsedi.</p>

  <p class="block1">“Davetleri severim, ama emir almaktan nefret ederim!” Bunları söyler söylemez pişman olmuştu, ama artık geri alamazdı. Kahvaltı bitene kadar ikisi de hiç konuşmadılar.</p>

  <p class="block1">Nietzsche, saat on ikideki randevusuna on beş dakika erken gelmişti. Breuer geldiğinde o, başında geniş kenarlı yeşil şapkası, boğazına kadar iliklediği paltosuyla, gözlerini kapatmış, bekleme odasının bir köşesinde sessizce oturuyordu. Muayenehaneye girip koltuklarına oturduklarında Breuer onu rahatlatmaya çalıştı.</p>

  <p class="block1">“Kendi kitaplarınızı bana verecek kadar güvendiğiniz için size teşekkür ederim. Kenarlara aldığınız notlarda bazı sırlarınız varsa bile hiç korkmayın, el yazınızı çözmek imkânsız. Yazınız doktorlarınki ne benziyor, neredeyse benimki kadar okunaksız! Tıp kariyeri yapmayı hiç düşündüğünüz oldu mu?”</p>

  <p class="block1">Nietzsche, Breuer’in sıradan şakasına yalnızca başını kaldırarak karşılık verdi. Breuer yılmadan devam etti. “Ama izin verirseniz bu müthiş kitaplarınızla ilgili bazı düşüncelerimi söylemek istiyorum. Dün bunları bitirecek kadar vaktim olmadı, ama okuduğum bazı yerler beni büyülemeye yetti. Olağanüstü bir yazarsınız. Yayıncınız yalnızca tembel değil, aynı zamanda aptal: Bu kitaplar, bir yayıncının cam pahasına koruması gereken türden kitaplar.”</p>

  <p class="block1">Nietzsche yine bir karşılık vermedi, iltifata karşılık hafifçe başını eğdi. Dikkat et, diye düşündü Breuer. Belki iltifatlar da onu rahatsız ediyor olabilir!</p>

  <p class="block1">“Evet, işimize dönelim Profesör Nietzsche. Böyle gevezelik yaptığım için kusuruma bakmayın. Şimdi tıbbi durumunuzu konuşalım. Daha önceki doktor raporlarına ve kendi laboratuvar çalışmalarıma dayanarak, durumunuzun başlıca nedeninin hemicrania, yani migren olduğundan eminim. Bunu daha önce de duyduğunuzu tahmin ediyorum, daha önce gitmiş olduğunuz doktorlardan ikisi notlarında bundan söz etmişler.”</p>

  <p class="block1">“Evet öteki doktorlar da baş ağrılarımın migren özellikleri taşıdığını söylediler: Genellikle başın bir yanında şiddetli bir ağrı, ağrının öncesinde gözlerde kamaşma ve ağrılarla beraber gelen kusma. Evet bunlar kesinlikle bende olan şeyler. Sizin kullandığınız terim, bunların daha ötesine mi gidiyor Doktor Breuer?”</p>

  <p class="block1">“Belki. Migrenle ilgili çok sayıda yeni gelişmeler kaydedildi, tahminimce bir nesil sonra bu hastalık tamamen kontrol altına alınacak. Son araştırmalardan bazıları bana sorduğunuz o üç sorunun cevabını da içeriyor. İlki, bu korkunç nöbetleri hep mi çekeceğiniz sorusuna ilişkin; bu araştırmalardaki veriler migrenin hasta yaşlandıkça çok büyük bir olasılıkla hafiflediğini gösteriyor. Bunların yalnızca istatistiksel veriler olduğunu bilmelisiniz, yalnızca rakamlara dayanıyor; her birey için aynı olması kesin değil.</p>

  <p class="block1">“Şimdi sorduğunuz sorular içinde, sizin deyişinizle ‘zor’ olanına gelelim, yani babanızda olduğu gibi ölümle, delilikle ya da erken bunamayla sonuçlanacak yapısal bir bozukluk var mı sorusuna; sanırım siz de aynı bu şekilde sıralamıştınız, değil mi?”</p>

  <p class="block1">Nietzsche’nin gözleri iyice açılmıştı, sorularının bu kadar doğrudan ele alınması onu şaşırtmış gibiydi. İyi, iyi, diye düşündü Breuer. Onu gafil avla. Herhalde şimdiye kadar kendisi kadar cüretkâr davranan bir doktor tanımamıştır.</p>

  <p class="block1">Sözcüklere basa basa, “Yayımlanan çalışmalardan olsun, benim kişisel tıbbi tecrübelerimden olsun, herhangi bir yerde, migrenin ilerleyen bir hastalık olduğunu ya da başka bir beyin hastalığının işareti olduğunu gösteren hiçbir kanıt bulunmamaktadır. Babanızın hastalığının ne olduğunu bilemiyorum, tahminimce kansermiş, bir ihtimal beyin kanaması. Ama migrenin bu hastalıklara ya da başka bir hastalığa götürebileceğini gösteren hiçbir kanıt yok.” Bir an durdu.</p>

  <p class="block1">“Evet, sözlerime devam etmeden önce sorularınıza içtenlikle cevap verip vermediğimi söyler misiniz?”</p>

  <p class="block1">“Üçünden ikisine Doktor Breuer. Bir de üçüncüsü var: Kör olacak mıyım?”</p>

  <p class="block1">“Korkarım bu kesin olarak cevaplanamayacak bir soru. Ama size elimden geldiği kadar anlatayım. Öncelikle, görme bozukluğunuzun migrenle ilgili olduğunu gösteren bir kanıt yok. Bütün semptomların, altında yatan bir nedene bağlı olduğunu düşünmek çok doğal, bunu biliyorum; ama burada sorun bu değil. Yani, göz yorgunluğu migreni körükleyebilir, hatta başlamasını kolaylaştırabilir, bu konuya daha sonra geleceğim, ama sizin gözünüzdeki problem bundan tamamen farklı. Kornea tabakanızı gördüm, irisi kaplayan o ince tabakayı yani, işte size bir resmini çizeyim... “</p>

  <p class="block1">Breuer, reçete defterine gözün anatomik yapısını çizdi ve Nietzsche’nin korneasının olması gerektiğinden daha az saydam olduğunu göstererek bunun nedeninin ödem, yani orada bir sıvı birikimi olabileceğini anlattı.</p>

  <p class="block1">“Bu durumun nedenini bilemesek de çok yavaş ilerlediğini biliyoruz ve görüşünüz daha zayıflasa da kör olma ihtimaliniz çok az. Tam olarak emin olamıyorum; çünkü korneanızın durumu, göz aynasıyla retinaya bakıp incelememi imkânsız kılıyor. Şimdi sorunuzu neden tam olarak cevaplandıramadığımı anlıyor musunuz?”</p>

  <p class="block1">Birkaç dakika önce paltosunu çıkarıp şapkasıyla birlikte kucağına yerleştiren Nietzsche elindekileri kapının yanındaki askıya asmak üzere ayağa kalktı. Tekrar oturduğunda, derin bir soluk bıraktı, artık daha rahatlamış görünüyordu.</p>

  <p class="block1">“Teşekkür ederim Doktor Breuer. Gerçekten de sözünüzün eriymişsiniz. Benden sakladığınız hiçbir şey yok mu?”</p>

  <p class="block1">İyi bir fırsat, diye düşündü Breuer. Nietzsche’yi kendisi hakkında biraz konuşturmayı başarabilirim. Ama çok kurnaz olmak gerek.</p>

  <p class="block1">“Var tabii! Hem de çok! Düşüncelerim, duygularım ve size tepkilerim! Farklı bir toplumsal bağlamda; hiçbir şeyi gizlemeden konuşmak nasıl bir şey olurdu, merak ediyorum! Ama size yemin ederim ki tıbbi durumunuzla ilgili hiçbir şeyi saklamadım. Ya siz? Karşılıklı dürüstlük anlaşmamızı hatırlayın. Söyleyin bana, siz benden neler saklıyorsunuz?”</p>

  <p class="block1">“Tıbbi durumumla ilgili sakladığım bir şey kesinlikle yok,” diye karşılık verdi Nietzsche. “Ancak, paylaşılmasını istemediğim düşünceleri mümkün olduğu kadar sakladığım da bir gerçek! Hiçbir şeyin gizlenmeden konuşulacağı bir ortamı merak ediyorsunuz sanırım, bu tam bir cehennem olur. Birinin kendisini başka birine açması ihanetin kapılarını açar ve ihanet insanı çok rahatsız eder, değil mi?”</p>

  <p class="block1">“Çok tahrik edici bir durum Profesör Nietzsche. Ama açılmaktan bahsetmişken size özel bir düşüncemden söz etmeme izin verin. Çarşamba günü yaptığımız konuşma beni müthiş etkiledi, bu konuşmaları gelecekte de sürdürebilirsek beni çok memnun edersiniz. Felsefe çok ilgimi çekiyor, ancak üniversitede bu konunun üzerine fazla eğilemedim. Doktorluğum sırasında yaptığım günlük çalışmalarda ise bu konuda beni doyuracak pek bir şey yok, bu ateş için için yanıyor ve alevlenmeyi bekliyor.”</p>

  <p class="block1">Nietzsche gülümsedi, ama bir yorumda bulunmadı. Breuer kendini güvende hissediyordu; iyi hazırlanmıştı. Karşılıklı güven ilişkisi kurulmuş sayılırdı ve şimdi görüşmeye geçebilirdi. Şimdi tedaviyi konuşacaktı: İlkönce ilaçlar ve sonra da bir tür “konuşma terapisi.”</p>

  <p class="block1">“Ama şimdi migreninizin tedavisine gelelim. Bazı hastalara çok iyi geldiği belirtilen birçok yeni ilaç var. Sözünü ettiğim ilaçlar bromidler, kafein, valerian, belladonna, amil nitrat, nitrogliserin, kolkisin ve ergot gibi ilaçlar, tabii liste daha da uzayıp gidiyor. Kayıtlarınızdan anladığım kadarıyla bunlardan bazılarını denemişsiniz. Bu ilaçların bir kısmı, kimsenin anlayamadığı sebeplerle etkili olabiliyor; bazıları genel ağrı kesici ve yatıştırıcı etkilere sahip, bazıları ela migrenin temel mekanizmasına saldırıyor.” “Nedir bu?” diye sordu Nietzsche.</p>

  <p class="block1">“Vasküler. Migrenli bir hastaya kim baksa, kan damarlarının, özellikle de şakaktaki atardamarların işin içinde olduğunu anlar. Bu damarlar iyice daralır ve kanın hücumuna uğrayınca tıkanırlar. Duyulan ağrının sebebi damarın daralması veya gerilmesi olabileceği gibi, normal kan desteği bekleyen bir dokudan kaynaklanabilir. Bu organlar da özellikle beyni kaplayan dokulardan biri olabilir, duramater ya da piamater.”</p>

  <p class="block1">“Kan damarlarındaki bu düzensizliğin sebebi nedir?”</p>

  <p class="block1">“Hâlâ bilinmiyor,” diye cevapladı Breuer. “Fakat yakında çözeceğimize eminim. O ana kadar, yalnızca fikir yürütebiliriz. Ben de dahil pek çok doktor, migrendeki patoloji ritmiyle çok yakından ilgileniyoruz. Aslına bakılırsa, bazıları bu ritim bozukluğunun baş ağrılarından daha da temel bir sorun olduğunu iddia ediyor.”</p>

  <p class="block1">“Anlayamıyorum Doktor Breuer.”</p>

  <p class="block1">“Yani, bu ritim bozukluğu pek çok organ aracılığıyla kendini gösterebilir. Bundan dolayı, migren başladığında ille de baş ağrısı olması şart değil. Başın hiç ağrımadığı, ama şiddetli karın ağrılarının çekildiği mide migrenleri var. Bazı hastalar kendilerini aniden çok kederli ya da neşeli hissettikleri nöbetlerden de söz etmişlerdir. Bazıları ise o anda yaşadıklarını daha önce de yaşadıkları gibi bir duyguya kapıldıklarını belirtiyorlar. Fransızlar buna dejâ vu diyorlar, belki o da başka bir migren şeklidir.”</p>

  <p class="block1">“Bu ritim bozukluğunun altında yatan nedir? Yani, nedenlerin nedeni? Sonunda Tanrıya mı varacağız, mutlak hakikatin sahte arayışında yapılan son hata?”</p>

  <p class="block1">“Hayır, tıbbi bir mistisizme varabiliriz; ama Tanrıya değil! Benim muayenehanemde değil.”</p>

  <p class="block1">“Bu iyi,” dedi Nietzsche, biraz rahatlamıştı. “Birden bu kadar açık konuşunca dinsel duygularınızı rencide etmiş olabileceğimi sanmıştım.”</p>

  <p class="block1">“Böyle bir tehlike yok Profesör Nietzsche. Siz ne kadar açık görüşlü bir Lutherciyseniz ben de o kadar açık görüşlü bir Yahudiyim.”</p>

  <p class="block1">Nietzsche’nin gülümsemesi daha öncekinden de büyüktü ve iyice rahatlayarak koltuğuna yaslandı. “içmeyi bırakmış olmasaydım şimdi size bir puro ikram ederdim.”</p>

  <p class="block1">Breuer iyice cesaretlenmişti. Freud’un dediği gibi migren nöbetlerinin altında yatan sebebin stres olduğunu vurgulamam çok parlak bir fikir, başarılı olmamam imkânsız, diye düşündü. Şimdi altyapıyı kurmuş oluyorum. Artık harekete geçme zamanı geldi!</p>

  <p class="block1">Koltuğunda öne doğru eğildi; güvenli ve kararlı bir sesle konuşmaya başladı. “Biyolojik ritmin bozulmasının sebebi konusundaki sorunuz benim için çok önemli. Ben, migren konusunda çalışan pek çok uzman gibi migrenin temel sebebinin, kişinin stres düzeyinde yattığına inanıyorum. Strese yol açan birçok psikolojik sebep vardır; örneğin kişinin işinde, ailesinde, kişisel ilişkilerinde ya da cinsel yaşamında yolunda gitmeyen durumlar. Kimileri bu görüşü geleneksel düşüncelere aykırı bulsa da ben tıbbın geleceğinin bu sularda olduğuna inanıyorum.”</p>

  <p class="block1">Sessizlik. Breuer, Nietzsche’nin tepkisinden emin değildi. Bir yandan kabul ediyormuş gibi başını sallıyordu, ama bir yandan da ayağını oynatıp duruyordu; bu her zaman gerilim işareti sayılırdı.</p>

  <p class="block1">“Cevabım hakkında ne düşünüyorsunuz Profesör Nietzsche?”</p>

  <p class="block1">“Bu görüşlerle kişinin hastalığını kendisinin seçtiğini mi ima ediyorsunuz?”</p>

  <p class="block1">Josef, bu soru tekin değil, diye düşündü Breuer.</p>

  <p class="block1">“Hayır Profesör Nietzsche, tıbbi koşullarından tuhaf şekillerde çıkar sağlayan hastalar tanımış olsam da benim demek istediğimin bununla bir ilgisi yok.”</p>

  <p class="block1">“Yani, örneğin askerlikten kaçmak için kendilerini sakatlayan gençler gibi mi demek istiyorsunuz?”</p>

  <p class="block1">Hain bir tuzak. Bu soru Breuer’i daha da huzursuz etmişti. Nietzsche daha önce, kısa bir süre için Prusya topçu birliğinde görev yaptığını ve barış döneminde kazara geçirdiği bir sakatlık yüzünden terhis edilmiş olduğunu söylemişti.</p>

  <p class="block1">“Hayır, bu daha karmaşık bir şey...” Ah, sakarca bir hata; Breuer birden kavradı. Nietzsche bu cümleden alınabilirdi, ama artık geri dönemeyeceğini bildiği için devam etti. “Askerlik çağında olup da gerçekten hastalanarak askere gitmekten kaçan bir gençten söz ediyorum. Örneğin...” Nietzsche’nin yaşadıklarından tamamen uzak, kendi geçmişiyle arasında ilişki kuramayacağı bir örnek aradı, “tüberküloz ya da hareketi engelleyen bir cilt hastalığı.” “Böyle olaylar mı gördünüz?”</p>

  <p class="block1">“Bütün doktorlar böyle tuhaf rastlantılarla karşılaşmıştır. Ama sizin sorunuza dönersek, demek istediğim hastalığınızı sizin seçtiğiniz değil; tabii, siz de migreninizden bazı çıkarlar sağlamıyorsanız eğer. Çıkar sağlıyor musunuz?”</p>

  <p class="block1">Nietzsche sesini çıkarmıyordu, görünüşe bakılırsa çok derin düşüncelere dalmıştı. Breuer rahatladı ve kendini kutladı. İyi karşılık vermişti! İşte ona böyle davranmalıydı. Doğrudan ve saldırarak; bundan hoşlanıyordu. Bir de zekâsını işleteceği tipten sorular koyacaktı önüne.</p>

  <p class="block1">“Bu sefillikten bir çıkar sağlanabilir mi?” diye sonunda karşılık verdi Nietzsche. “Bu soru üzerinde ben de yıllardır düşünüyorum. Belki benim de çıkarlarım var. İki yönde. Siz nöbetlere stresin sebep olduğunu söylüyorsunuz; ama bazen gerçek bunun tam tersi, yani nöbetler stresi dağıtıyor. Benim işim stresli. Varoluşun karanlık yönüyle yüz yüze gelmem gerekiyor ve migren nöbetleri de ne kadar korkunç olursa olsun, beni sarsarak devam etme gücü veriyor olabilir.”</p>

  <p class="block1">Çok güçlü bir cevap! Breuer bunu hesaplamamıştı. Yeniden denge kurmayı denedi.</p>

  <p class="block1">“Hastalığınızdan iki yönde çıkar sağladığınızı söylemiştiniz. İkincisi nedir?”</p>

  <p class="block1">“Sanırım gözlerimin zayıflığından da çıkarım var. Yıllar oldu, öteki düşünürlerin yazdıklarını okuyamıyorum. Böylece, onlardan ayrı kendi düşüncelerimi oluşturuyorum. Entelektüel bakımdan kendi yağımla kavrulmak zorunda kaldım. Belki de iyi bir şey. Belki de bu yüzden dürüst bir filozof oldum. Yalnızca kendi deneyimlerime dayanarak yazıyorum. Yani yazılarımı kanla yazıyorum ve en iyi gerçek, kana bulaşmış gerçektir!”</p>

  <p class="block1">“Böylece bütün meslektaşlarınızdan da kopmuş oldunuz?”</p>

  <p class="block1">Bir hata daha! Breuer, kendini bir kez daha yakalamıştı. Sorusunun asıl konuyla ilgisi yoktu; yalnızca Breuer’in kendi meslektaşları tarafından saygı görme kaygısından kaynaklanıyordu.</p>

  <p class="block1">“Bu beni hiç ilgilendirmiyor Doktor Breuer; özellikle de Alman felsefesinin bugün içinde bulunduğu utanç verici noktada. Akademinin koridorlarını terk edeli uzun zaman oldu ve kapıyı arkamdan çarpmayı da ihmal etmedim. Ama bunu da düşündükçe, migrenimin sağladığı bir başka yarar olarak görüyorum.”</p>

  <p class="block1">“Bunu açıklar mısınız, Proseför Nietzsche?”</p>

  <p class="block1">“Hastalığım beni özgürleştirdi. Basel’deki işimden istifa etmemin sebebi hastalığımdı. Orada kalmış olsaydım, bugün kendimi meslektaşlarıma karşı savunuyor olacaktım. Hatta ilk kitabım, Die Geburt der Tragödie<sup class="calibre3"><sup class="calibre1" id="back_note_21"><a class="calibre2" href="../Text/index_split_028.html#note_21" title="21">21</a></sup></sup> bile nispeten geleneksel sınırlar içinde bir kitap olmasına rağmen, öyle bir sansüre tabi tutuldu ki Basel Üniversitesi’nde ki öğrencilere benim dersimi almamaları öğütlendi. Orada geçirdiğim son iki yılda, Basel tarihindeki belki de en iyi hoca olan ben, yalnızca iki üç kişiden oluşan bir kitleye ders verdim. Bana anlatılanlara göre Hegel ölüm döşeğindeyken, kendisini bir tek öğrencinin anladığını, ama onun da yanlış anladığını söylemiş! Benimse, yanlış bile olsa anlayan tek bir öğrencim olmadı.”</p>

  <p class="block1">Böyle bir durumda Breuer genellikle karşısındakini destekler duruma geçerdi. Ama bir kez daha Nietzsche’nin alınmasından korktuğu için acıdığı gibi bir izlenim bırakmamaya çalışarak anladığını belirten bir baş hareketi yaptı.</p>

  <p class="block1">“Hastalığımdan sağladığım bir başka avantaj daha aklıma geldi Doktor Breuer: Sağlık durumum ordudan ayrılabilmemi sağladı. Bir zamanlar, vücudumda bir düello yarası olmasını isteyecek kadar aptal olduğum dönemler oldu,” dedi Nietzsche, burun köprüsü üzerindeki küçük bir yarayı göstererek. “Ya da en fazla ne kadar bira içebileceğimi denemek gibi saçmalamalar. Hatta orduda bir kariyer yapmak gibi bir aptallığa bile kalkıştım. O genç yaşlarımda, bana kılavuzluk edecek bir babanın olmadığını hatırlatırım. Ama hastalığım beni tüm bunlardan korudu. Şu anda konuşurken bile, hastalığımın bana yardımcı olduğu daha temel noktaları da yakalamaya başlıyorum... “</p>

  <p class="block1">Breuer, Nietzsche’nin söylediklerine ilgi duymasına rağmen sabırsızlanmaya başlamıştı. Onun hedefi, hastasını konuşarak tedavi yöntemine ikna etmekti. Hastalıklardan çıkar sağlamak gibi rasgele bir yorumda bulunarak, teklifine giriş oluşturacak bir ortam yaratmaya çalışmıştı. Ama Nietzsche’nin zekâsının üretkenliğini hesaba katmamıştı. Yanından geçen bir soru, en küçük soru tohumu, ona değdiği noktada filizlenip yeni sürgünler veriyordu.</p>

  <p class="block1">Nietzsche’nin ağzından sözler akıp gidiyordu. Bu konu üzerinde saatlerce çalışma yapmış gibiydi. “Hastalığım, beni ölüm gerçeğiyle yüz yüze getirdi. Bir süre, beni genç yaşımda öldürecek bir hastalığım olduğuna inandım. Ölümün sizi tehdit etmesi gibi bir durum büyük bir lütuf: Hiç durmaksızın yazdım durdum, çünkü yazmam gerekenleri bitiremeden öleceğimi sanıyordum. Felaketle sonlandığında o eser daha büyük olmaz mı? Ölümün ağzımdaki tadı bana hem bir yön çizdi hem de cesaret verdi. En önemlisi bana kendim olma cesaretini verdi. Ben bir profesör müyüm? Filolog muyum? Filozof muyum? Kimin umurunda?”</p>

  <p class="block1">Nietzsche’nin temposu artmıştı. Düşüncelerin hızla akması onu da keyiflendirmiş gibiydi. “Teşekkür ederim Doktor Breuer. Sizinle konuşmak bu fikirleri pekiştirmeme yardımcı oldu. Evet, hastalığımı kutsamalıyım, kutsamalıyım. Bir ruhbilimci için kişisel acı, bir nimet sayılır; varoluşun açılarıyla yüzleşilecek bir eğitim alanı.”</p>

  <p class="block1">Nietzsche, iç dünyasını incelemeye odaklanmış görünüyordu. Breuer artık beklediği görüşmeyi yapmaktan umudunu kesmek üzereydi. Hastasının her an kâğıt kalemini çıkartıp kitap yazmaya başlamasını bekliyordu.</p>

  <p class="block1">Ama o anda Nietzsche başını kaldırdı ve sözlerini doğrudan Breuer’e yöneltti. “Çarşamba günü size söylediğim o kaya gibi cümlemi hatırlıyor musunuz: ‘Neysen o ol?’ Bugün size ikinci kaya gibi cümlemi söyleyeceğim: ‘Beni öldürmeyen şey, beni güçlendirir.’ Yine söylüyorum, ‘hastalığım bir nimettir’.”</p>

  <p class="block1">Breuer, tamam artık, gitti, diye düşündü. Nietzsche gibi onda da entelektüel bir kasırga başlamış ve bir kez daha her şey karmakarışık olmuştu. Başı dönmüştü: Beyaz siyahtır, iyi kötüdür. Migren ıstırabı, bir nimet. Breuer bu görüşmede iplerin elinden iyice kayıp gittiğini hissediyordu. Kontrolü sağlamaya çalıştı.</p>

  <p class="block1">“Çok şaşırtıcı bir açıdan bakıyorsunuz Profesör Nietzsche, böyle ifade edildiğini daha önce hiç duymamıştım. Ama hastalığınızdan sağladığınız en önemli çıkarın meyvelerini aldığınız konusunda hem fikiriz, değil mi? Şu anda, yaşamınızın yarısında, hastalığınızın size verdiği yön ve sağduyu ile artık bundan sonra onu araya sokmadan da başarıyla çalışabileceğinize eminim. Görevini yerine getirdi, öyle değil mi?”</p>

  <p class="block1">Breuer bir yandan konuşup düşüncelerini toparlarken bir yandan da masasının üzerindeki eşyaları düzeltiyordu: İç kulağı gösteren tahtadan bir model, Venedik’ten altın rengi ve mavi dalgalı camdan bir kâğıt ağırlığı, bronzdan havanla tokmak, reçete defteri, masif kodeks.</p>

  <p class="block1">“Bunun yanında, anladığım kadarıyla Profesör Nietzsche, asıl sözünü ettiğiniz nokta, hastalığı seçmek değil, onu ele geçirip çıkar sağlamak. Haklı mıyım?”</p>

  <p class="block1">“Evet, kesinlikle hastalığın ele geçirilmesinden ya da onu yenmekten söz ediyorum,” diye cevapladı Nietzsche, “Ama seçmeye gelince, emin değilim; belki de insan gerçekten kendi hastalığını seçiyordun. Bu, o insanın ‘kim’ olduğuna bağlı. Ruh, tek bir mevcudiyet olarak işlemiyor. Zihnimizin bir bölümü diğerlerinden bağımsız hareket ediyor olabilir. Belki ‘ben’ ve bedenim, zihnimin arkasından bir dolap çeviriyordur. Bildiğiniz gibi zihin, tuzaklarla dolu arka sokaklarda gezinmeye bayılır.”</p>

  <p class="block1">Breuer, Freud ile Nietzsche’nin görüşleri arasındaki benzerliği fark edince oldukça şaşırmıştı. “Sizce, zihnimizin sınırları içinde, yüksek duvarlarla örülmüş bağımsız zihin krallıkları mı var?” diye sordu.</p>

  <p class="block1">“Bu sonuca varmak kaçınılmaz bir şey. Aslına bakılırsa, yaşamımızın büyük bir kısmı içgüdülerimizle yaşanıyor olabilir. Belki bilinçli zihinde temsil edilenler, sonradan akla gelen şeylerdir; güç ve kontrol gibi yanılsamalar sağlayan eylemlerden sonra düşünülen fikirler. Doktor Breuer, size bir kez daha teşekkür etmek istiyorum; bu görüşmemizde, bu kış ele alacağım çok önemli proje ortaya çıktı. Lütfen bir saniye izin verin.”</p>

  <p class="block1">Çantasını açan Nietzsche kalemini ve not defterini çıkararak birkaç satır karaladı. Kafasını uzatarak yazıları tersten okumaya çalışan Breuer’in çabaları boşunaydı.</p>

  <p class="block1">Nietzsche’nin karmaşık düşünce zinciri, Breuer’in varmak istediği o küçük noktadan çok daha ötelere gitmişti. Kendini bir budala gibi hissetmesine rağmen bastırmaktan başka çaresi kalmamıştı. “Doktorunuz olarak, sizin de çok berrak bir şekilde anlattığınız gibi hastalığınızdan çeşitli faydalar görmüş olmanıza rağmen, artık ona karşı savaş açmanın, sırlarını öğrenmenin ve zayıf yönlerini keşfederek onu yok etmenin zamanının geldiğine inanıyorum. Bu konuda da benim yanımda yer alır mıydınız?”</p>

  <p class="block1">Nietzsche başını defterinden kaldırıp ona baktı ve kabul ettiğini bildiren bir baş hareketi yaptı.</p>

  <p class="block1">“Bence,” diye devam etti Breuer, “insan, stres yaratan bir yaşam tarzı seçerek farkında olmadan hasta olmayı seçmiş olabilir. Bu stres iyice büyüdüğünde ya da kronikleştiğinde, bazı organların tepki vermesine yol açıyor; migren durumunda damar sisteminde olduğu gibi. Bu yüzden, sizin de anladığınız gibi kasıtlı olmayan bir seçimden söz ediyorum. Tam olarak açıklayacak olursak, kişinin seçtiği ya da tercih ettiği şey hastalık değil, strestir; hastalığı seçen ise işte bu strestir!</p>

  <p class="block1">Nietzsche’nin anladığını belirten baş işareti Breuer’e devam etme cesareti verdi. “Bu yüzden bizim düşmanımız strestir ve doktor olarak bana düşen görev de yaşamınızdaki stresi azaltmaya yardımcı olmaktır.”</p>

  <p class="block1">Breuer tekrar doğru yola döndüğü için rahatlamıştı. Şimdi, diye düşündü. Bir sonraki, yani kısa ve son adımı atabileceğim zemini yarattım: Artık, Nietzsche’ye, yaşamındaki psikolojik stresin kaynağını kurutmaya yardım edebileceğimi anlatabilirim.</p>

  <p class="block1">Nietzsche kalemini ve defterini çantasına geri koydu. “Doktor Breuer, ben yıllardır yaşamımdaki stres faktörüne ilişkin fikirler üzerinde duruyorum. Bana, stresi azalt, diyorsunuz! Bin sekiz yüz yetmiş dokuzda Basel Üniversitesi’ni terk etmemin sebebi zaten buydu. Stressiz bir yaşamım var. Öğretmenliği bıraktım. Malım mülküm yok. İdare etmek zorunda olduğum bir evim, emredecek uşaklarım, kavga edeceğim bir karım, yetiştireceğim çocuklarım yok. Az bir aylıkla idareli yaşıyorum. Kimseye karşı yükümlü değilim. Yaşamımdaki stresi minimuma indirdim, bundan daha aşağı seviyeye inemez. Daha nasıl azaltılabilir?”</p>

  <p class="block1">“Daha aşağı seviyeye inemeyeceğine katılmıyorum Profesör Nietzsche. Üzerinde durmak istediğim de asıl bu sorun zaten. Bakınız... “</p>

  <p class="block1">“Unutmayın,” diye araya girdi Nietzsche, “kalıtımsal olarak son derece hassas bir sinir sistemim var. Bunu müzik ve resme karşı aşırı duyarlı olmamdan biliyorum. Carmen ‘i ilk kez dinlediğimde, beynimdeki bütün sinir hücreleri ayağa kalktı: Bütün sinir sistemim alev alev yandı. Aynı nedenle, hava ve basınçtaki en ufak değişikliğe bile çok fazla tepki veriyorum.”</p>

  <p class="block1">“Ama,” diyerek itiraz etti Breuer, “sinir hücrelerindeki bu aşırı hassasiyet bünyeden kaynaklanmayabilir. Bunun kendisi de diğer kaynaklardan gelen stresin bir işlevi olabilir.”</p>

  <p class="block1">Nietzsche, Breuer’e önemli bir noktayı kaçırmış olduğunu gösterir gibi başını hızlı hızlı sallayarak “Hayır, hayır!” diye karşı çıktı. “Bendeki, sizin deyişinizle, bu aşırı hassasiyet istenmeyen bir koşul değil ki! Çalışabilmem için böyle olmam gerekli. Hassas olmayı ben istiyorum. Hiçbir iç deneyimimin benden ayrılmasını istemiyorum! Ve eğer bu içgörülerin bedeli gerilim ise ne yapalım, öyle olsun! Bu bedeli ödeyebilecek kadar zenginim!”</p>

  <p class="block1">Breuer cevap vermedi. Bu kadar katı ve çabuk bir karşılık alacağını ummuyordu. Daha, tedavi önerisine bile geçememişti, ama başlatmak istediği argüman daha başlamadan sezilmiş ve etkisiz bırakılmıştı. Sessizce güçlerini istediği tarafa yöneltmenin bir yolunu aramaya başladı.</p>

  <p class="block1">Nietzsche devam etti: “Kitaplarımı gördünüz. Yazılarımdaki başarının zekâmdan ya da aldığım eğitimden kaynaklanmadığını anlamışsınızdır. Bu başarı, sürüler halinde yaşamanın getirdiği rahatlıktan kendimi bilerek ve isteyerek uzaklaştırmamdan; kötü ve güçlü eğilimlerle yüz yüze gelme cesaretini gösterebilmemden kaynaklandı. Araştırma ve bilim, önce inançsızlıkla başlar. Ancak, inançsızlık başlı başına strestir. Yalnızca güçlüler buna dayanabilir. Bir düşünürün sorması gereken asıl soru nedir biliyor musunuz?” Cevabı beklemeden devam etti. “Asıl soru şudur: Hakikatin ne kadarına dayanabilirim? Sizin stresi dağıtmak ve sakin bir yaşam sürmek isteyen hastalarınıza uygun bir meslek değildir bu.”</p>

  <p class="block1">Breuer’in bu cevaba verecek bir karşılığı yoktu. Freud’un stratejisi parçalanmıştı. “Yaklaşımın bu stresin dağıtılması yönünde olsun,” demişti. Oysa karşısındaki hasta, yaşamına şekil veren eserlerin, yani kendisini hayatta tutan tek şeyin strese gereksinim duyduğu konusunda ısrarlıydı.</p>

  <p class="block1">Breuer doğruldu ve tıbbi otorite meselesine dönmeye karar verdi. “İçinde bulunduğunuz çıkmazı çok iyi anladığımı belirtmeliyim Profesör Nietzsche, ama bir de beni dinleyin. Hem daha az acı çekip hem de felsefi sorgulamalarınıza devam edebilmenizin bir yolu olmalı; bunu anlayabilirsiniz. Sizin durumunuz üzerinde çok düşündüm. Yıllardır migren konusunda klinik deneyimimle pek çok hastaya yardımcı oldum. Size de yardım edebileceğime inanıyorum. Lütfen tedavi planımı anlatmama izin verin.”</p>

  <p class="block1">Nietzsche başıyla onayladı ve koltuğuna yaslandı. Breuer onun kendisini güven içinde hissettiğini ve kurduğu barikatın ardında dimdik ayakta ona baktığını hayal etti.</p>

  <p class="block1">“Sizi gözlem ve tedavi altına alabilmemiz için Viyana’daki Lauzon Kliniği’ne yatmanızı önereceğim. Bu uygulamaya girmemizin belli faydaları var. Örneğin yeni migren ilaçlarından bazılarıyla sistematik bir deneme yapma imkânımız olur. Dosyanızdan gördüğüm kadarıyla ergotamini hiç denememişsiniz. Bu ilaç, migrene karşı bizi çok ümitlendiren yepyeni bir ilaç, ama bazı önlemler almayı da gerektiriyor. Migren ağrısının başladığı anda hemen alınması gerekiyor, ayrıca eğer yanlış kullanılırsa ciddi yan etkiler doğuruyor. Ben bu ilacı kullanırken hastanın hastanede gözetim altına alınmasını ve uygun doz verildiğinden emin olmayı tercih ederim. Böyle bir gözlem, migreni ortaya çıkaran neden konusunda da bize değerli bilgiler verebilir. Sizin kendi durumunuzla ilgili çok keskin bir gözlemci olduğunuzu görüyorum, ama yine de eğitimli profesyonellerin gözetimi altında olmanın da birçok yararı vardır.”</p>

  <p class="block1">“Hastalarımı her zaman Lauzon’a alırım,” diye aceleyle devam etti Breuer; sözünün kesilmesine fırsat vermeyecekti. “Çok rahat ve iyi işletilen bir yer. Yeni müdür ona yepyeni bir çehre kazandırdı, örneğin sulan bile Baden-Baden’den getirtiyor. Dahası, muayenehaneme de yakın olduğu için sizi, pazar hariç, her gün ziyarete gelebilirim ve ikimiz birlikte yaşamınızdaki stresin kaynaklarını araştırabiliriz.</p>

  <p class="block1">Nietzsche yavaşça, ama kararlı bir şekilde başını iki yana sallıyordu.</p>

  <p class="block1">“Neye itiraz ettiğinizi,” diye devam etti Breuer, “bırakın ben anlatayım; az önce söylediğiniz gibi, stres sizin işinizin ve üzerinize aldığınız misyonun o kadar ayrılmaz bir parçası ki bunun kökünü kazımak mümkün olsa bile bu yöntemi denemek istemiyorsunuz. Doğru anlamış mıyım?”</p>

  <p class="block1">Nietzsche evet anlamında başını salladı. Breuer, onun gözlerinde merak kıvılcımları gördüğü için çok memnundu. İyi, iyi! diye düşündü. Profesör, stres hakkında en son sözü söylediğini sanıyordu. Hâlâ bu enkazın üzerinde yürümem onu çok şaşırttı.</p>

  <p class="block1">“Klinik deneyimlerim bana, stresin pek çok kaynağı olabileceğini öğretti; öyle ki bunlar bir insanın aklının alabileceğinin de ötesinde ve açığa çıkarılmaları tarafsız bir rehber gerektiriyor.”</p>

  <p class="block1">“Peki, nedir o stres kaynaklan, Doktor Breuer?”</p>

  <p class="block1">“Daha önce konuşurken, migren nöbetlerinin öncesi ve somasında günlük tutup tutmadığınızı sorduğum noktada, sizi günlük tutmaktan alıkoyan bazı rahatsız edici ve ciddi olaylar olduğundan söz etmiştiniz. Gerçi ne olduklarına hâlâ bir açıklık getirmiş olmasanız da kanımca bunlar hakkında konuşarak stres kaynağını dağıtabiliriz.”</p>

  <p class="block1">“Ben bu olayları zaten arkamda bıraktığımı anlatmıştım Doktor Breuer,” dedi Nietzsche kesin bir tavırla.</p>

  <p class="block1">Ama Breuer ısrar etti. “Başka stresleriniz olduğu da kesin. Örneğin, çarşamba günü, yakın zamanlarda bir ihanete uğradığınızı söylemiştiniz. Belli ki bu ihanet strese yol açmış. Angst karşısında bağışıklığı olan bir tek insanoğlu bile yoktur, bu yüzden bozulan bir dostluğun verdiği acıdan kimse kaçamaz. Açık konuşmak gerekirse Profesör Nietzsche, doktorunuz olarak çizdiğiniz günlük yaşam tablosu çok ilgimi çekti. Böyle bir yalnızlığa kim dayanabilir? Daha önce karınızın, çocuklarınızın ve iş arkadaşlarınızın olmamasını, yaşamınızı stresten arındırmanızın birer göstergesi olarak sunmuştunuz. Ama ben farklı düşünüyorum: Böyle mutlak inzivaya çekilmek stresi ortadan kaldırmaz, aksine bunun kendisi başlı başına bir strestir. Yalnızlık, hastalıkların üreyebileceği en uygun ortamdır.”</p>

  <p class="block1">Nietzsche sertçe başını salladı. “Size katılmadığımı söylememe izin verin Doktor Breuer. Büyük düşünürler kendi çevrelerini kendileri seçerler, kendileri düşünürler, sürülerin yaşam tarzı tarafından engellenmeyi istemezler. Thoreau’ya, Spinoza’ya ya da Aziz Hieronymus, Aziz Francesco ya da Buda gibi din düşünürlerine bir bakın.”</p>

  <p class="block1">“Thoreau’yu tanımıyorum, ama diğerleri acaba mükemmel zihin sağlığına örnek mi teşkil ediyorlar? Üstelik...” diyerek bir an duraksadı, tartışmanın şiddetini azaltabileceğini düşünerek geniş bir gülümsemeyle devam etti: “Destek almak için din büyüklerine sığınıyorsanız argümanınız ciddi bir sıkıntı içinde demektir.”</p>

  <p class="block1">Nietzsche bundan hoşlanmamıştı. “Doktor Breuer, benim adıma gösterdiğiniz çabalar için size minnettarım ve bu görüşme bana zaten bazı yararlar sağladı: Migren konusunda verdiğiniz bilgi benim için son derece değerli. Ancak kliniğe gitme öneriniz bana göre değil. Kaplıcalarda zaten daha önce de uzun süre kalmıştım; St. Moritz’de, Hex’te, Steinabad’da haftalarca kaldım, hiçbiri de zerre kadar işe yaramadı.”</p>

  <p class="block1">Breuer direniyordu. “Profesör Nietzsche, Lauzon Kliniği’nde uyguladığımız tedavinin Avrupa’daki kaplıcalardan tamamen farklı olduğunu anlamalısınız. Baden-Baden sularından söz ettiğime bile pişmanım. Bunlar, benim gözlemim altında, size Lauzon’da verileceklerin yalnızca binde birini oluşturuyor.”</p>

  <p class="block1">“Doktor Breuer, siz ve kliniğiniz başka bir yerde olsaydınız, önerinizi ciddi bir şekilde değerlendirirdim. Örneğin Tunus’ta, Sicilya’da, hatta Rapallo’da. Ama Viyana kışları, sinir sistemimin kabul edemeyeceği bir yer. Buradan sağ çıkacağımı sanmam.”</p>

  <p class="block1">Breuer, Paul Ree ile birlikte üçünün Viyana’da yaşamaları konusunda Lou Salome’nin getirdiği teklife Nietzsche’nin itiraz etmemiş olduğunu bilmesine rağmen tabii ki bu bilgiyi kullanamayacağının da farkındaydı. Ama yine de vereceği çok iyi bir karşılığı vardı.</p>

  <p class="block1">“Ama Profesör Nietzsche, siz tam benim dediğime geliyorsunuz aslında! Sizi Sardunya ya da Tunus’taki bir kliniğe yatırırsak ve bir ay boyunca hiç migren ağrısı yaşamazsanız, tedavide hiçbir yere gelememiş olacağız. Tıbbi sorgulamanın, felsefi sorgulamadan hiçbir farkı yoktur; riski göze almak zorundayız! Lauzon’da bizim gözlemimiz altında olduğunuz zaman yaşayacağınız bir migren atağı, panik nedeni değil, bir nimet olacak; durumunuzun nedenini ve tedavisini bulabileceğimiz bir hazine. İstediğiniz her an yanınızda olacağım ve ergotamin ya da nitrogliserin ile baş ağrısını keseceğim konusunda sizi temin ederim.”</p>

  <p class="block1">Herr Breuer bu noktada sustu. Verdiği karşılığın çok güçlü olduğunu biliyordu. Ne kadar keyif aldığını göstermemeye çalıştı.</p>

  <p class="block1">Nietzsche cevap vermeden önce yutkundu. “Yaptığınız değerlendirme çok iyi Doktor Breuer. Mamafih, bu önerinizi kabul etmek benim için imkânsız. Planınıza ve tedavi için getirdiğiniz formülasyona yaptığım itiraz, çok derin ve çok temel bir noktadan kaynaklanıyor. Ama bunun dışında bir de dünyevi bir üstünlüğü olan engel var ki o da para! Mali durumumum en iyi olduğu koşullarda bile bir aylık tıbbi bakımı karşılayamam. Şu anda, buna imkân yok!”</p>

  <p class="block1">“Ah Profesör Nietzsche, yaşamınız ve bedeninizin en gizli yönleri hakkında bu kadar soru sormama rağmen, pek çok doktorun yaptığı gibi mali durumunuz konusuna değinmemem garip değil mi?”</p>

  <p class="block1">“Gereksiz yere tedbirli davranmışsınız Doktor Breuer. Mali durumum hakkında konuşmaktan kaçınmam. Benim için para çok şey ifade etmez, yeter ki çalışmalarımı devam ettirmeye yetecek kadar param olsun. Sade bir yaşam sürüyorum, birkaç kitabı saymazsak, yalnızca var olabilmem için gerekenin dışında paraya hiç ihtiyacım yok. Üç yıl önce Basel’deki işimden istifa ettiğimde, üniversite bana ufak bir aylık bağladı. İşte bütün param o! Başka hiçbir gelir kaynağım yok; ne babamdan kalan bir yer ne de bir hamiden gelen bir para, size de söylediğim gibi yazılarımdan da bir kuruş kazanmıyorum. İki yıl önce Basel Üniversitesi aylığımın biraz artmasına karar verdi. Sanırım verdikleri ilk aylıklar oradan gitmem için, ikinci artış da uzak kalmam içindi.”</p>

  <p class="block1">Nietzsche cebinden bir mektup çıkardı. “Bu aylığın ömür boyu olacağını varsaymıştım hep. Fakat, bu sabah Overbeck bana ablamdan gelen bir mektup ulaştırdı; bu mektupta aylığımın tehlikede olduğu yazılı.”</p>

  <p class="block1">“Sebep nedir Profesör Nietzsche?”</p>

  <p class="block1">“Ablamın hoşlanmadığı biri bana iftiralar atıyor. Şu anda bunların ne kadarının doğru olduğunu bilmiyorum; ablam, her zaman olduğu gibi abartıyor da olabilir. Her ne olursa olsun asıl mesele, şu anda büyük bir mali sorumluluk altına giremeyeceğim.”</p>

  <p class="block1">Breuer Nietzsche’nin yaptığı bu itiraz karşısında hem rahatlamış hem de keyiflenmişti. Bu, aşılması çok kolay bir engeldi. “Profesör Nietzsche, ikimiz de para için aynı şekilde düşünüyoruz. Ben de sizin gibi paraya asla duygusal bir önem yüklemedim. Mamafih, benim içinde bulunduğum koşullar, tamamen rastlantı eseri olarak sizinkinden biraz farklı. Babanız size bir mülk bırakacak kadar yaşasaydı, bugün sizin de bir geliriniz olacaktı. Son derece iyi bir İbranice hocası olan babam bana yalnızca ufak bir mülk bırakmasına rağmen, Viyana’daki en varlıklı Yahudi ailesinin kızıyla evlenmemi sağladı. Her iki aile de bundan memnun oldu: Külliyatlı miktarda bir drahomayla, geleceği parlak bir tıp bilgini değiş tokuş edildi.</p>

  <p class="block1">“Tüm bunlar Profesör Nietzsche, sizin mali engel dediğiniz şeyin aslında engel olmadığı anlamına geliyor. Karımın ailesi, Altmannlar, Lauzon’daki iki yatağı gerektiğinde kullanmak üzere tamamen bana bıraktılar. Bundan dolayı, ne benim yapacağım hizmetlere ücret ödeyecek ne de hastane masrafı vereceksiniz. Her görüşmemizden ben daha zengin çıkıyorum! O halde sorun yok! Her şeyi hallettik! Lauzon’a haber vereyim. Girişinizi bugünden yaptıralım mı?”</p>

  <h2 class="block8" id="toc_id_9">IX</h2>

  <p class="block1">Hiç de her şey halledilmiş değildi. Nietzsche uzun bir süre gözleri kapalı, oturduğu yerde kaldı. Sonra birden gözlerini açtı ve kararlı bir sesle, “Doktor Breuer, benim için değerli zamanınızı yeterince harcadınız. Teklifiniz oldukça cömert. Bunu hiç unutmayacağım, ama kabul edemem, yani oraya gitmeyeceğim. Bilinen nedenlerin ötesinde başka nedenleri de var” dedi. Kararı kesindi, daha fazla açıklama yapmaya niyetli görünmüyordu. Çantasının klipslerini kapatarak kalkmaya hazırlandı.</p>

  <p class="block1">Breuer şaşırmıştı. Bu görüşme mesleki bir görüşmeden çok satranç karşılaşmasına benzemeye başlamıştı. Bir hamle yapmış, planını kurmuş, ama Nietzsche anında karşı atakta bulunmuştu. Atağa karşılık vermiş, ama bu kez de Nietzsche’nin yeni bir itirazına göğüs germek zorunda kalmıştı. Bunun bir sonu yok muydu? Ama eski kurtlardan olan Doktor Breuer genellikle başarıya ulaşan yeni bir taktiğe geçti.</p>

  <p class="block1">“Profesör Nietzsche, lütfen bir an için benim akıl hocam olun! Sizden ilginç bir durum hakkındaki görüşlerinizi rica edeceğim; belki siz bana yardımcı olabilirsiniz. Gerçekten çok kötü durumda olan bir hastayla karşılaştım. Üç günde bir bile az çok sağlıklı olabildiği için mutlu oluyor. Ondan sonra bir tıp uzmanına danışmak için çok uzun ve yorucu bir yolculuğu göze alıyor. Bu uzman görevini ustaca uygulamaya koyuluyor. Hastayı muayene ediyor, doğru bir tanı koyuyor. Hasta ve doktor karşılıklı saygı içinde dostluk kuruyorlar. Daha sonra bu doktor tamamıyla güven duyduğu kapsamlı bir tedavi planı öneriyor. Ancak hastası bu tedavi planına nedense hiç ilgi göstermiyor; merak bile etmiyor. Üstelik anında reddediyor ve mazeret üstüne mazeret sıralıyor. Bu sırrı çözmeme yardım eder misiniz?”</p>

  <p class="block1">Nietzsche’nin gözleri kocaman oldu. Breuer’in bu tuhaf hamlesinden etkilenmiş görünse de hiçbir karşılıkta bulunmadı.</p>

  <p class="block1">Breuer ısrarlıydı. “Belki de bu bilmeceyi baştan ele almalıyız. Tedaviyi istemeyen bu hasta neden kalkıp da bu doktora gelsin?”</p>

  <p class="block1">“Ben buraya dostlarımın ağır baskıları nedeniyle geldim.”</p>

  <p class="block1">Breuer hastasının bu küçük oyunun içine giremeyişine bozulmuştu. Her ne kadar Nietzsche yazılarında ustaca nükteler yapıp kahkahayı yüceltse de Herr Profesör’ün oyun oynamaktan pek hoşlanmadığı açıktı.</p>

  <p class="block1">“Basel’deki dostlarınız mı?”</p>

  <p class="block1">“Evet, Profesör Overbeck ve eşi yakınımdırlar. Ayrıca Cenova’daki iyi bir dostum da buna dahil. Göçebe yaşamımdan olsa gerek arkadaşlarımın sayısı çok kabarık değildir, bu dostlarımın hepsinin benim çare aramam gerektiği konusunda gösterdikleri çaba ilgiye değerdi. Ağız birliği yapmış gibi hepsinin Doktor Breuer adını vermesi de aynı derecede ilginçti.”</p>

  <p class="block1">Breuer, Lou Salome’nin bu işte parmağı olduğunu biliyordu. “Tabii,” dedi, “Gösterdikleri ilgi tıbbi durumunuzun ciddiyetinden kaynaklanmış olmalı.”</p>

  <p class="block1">“Belki de mektuplarımda hastalığımı sık sık anlatmamdan.”</p>

  <p class="block1">“Ama bundan söz etmeniz sizin kendi ilginizi de yansıtıyor olmalı. Yoksa neden onlara böyle mektuplar yazasınız? İlgi uyandırmak için değil herhalde? Ya da acındırmak için?”</p>

  <p class="block1">İyi bir hamle! Şah! Breuer çok sevinmişti. Nietzsche gerilemek zorunda kalmıştı.</p>

  <p class="block1">“Kaybetmeyi göze alamayacak kadar az dostum var. Bu dostluğa karşılık olarak kaygılarını hafifletmek için elimden geleni yapmalıyım diye düşündüm. İşte muayenehanenize gelişimin sebebi bu.”</p>

  <p class="block1">Breuer elindeki avantajla baskı uygulamaya karar verdi. Daha cesur bir hamle yaptı.</p>

  <p class="block1">“Yani kendinizle hiç ilgilenmiyorsunuz ha? İmkânsız! Yılda iki yüz günden fazla, bir şey yapamadan ceza çeker gibi yaşamak! Migren krizinin ortasındayken çekilen acının birazını bile hafifletmek için her şeyi göze alan hastalar tanıdım!”</p>

  <p class="block1">Mükemmel! Satranç tahtası üzerinde bir hamlenin daha işi bitmişti. Bakalım rakibi taşını ne tarafa götürecekti? Breuer merak içindeydi.</p>

  <p class="block1">Artık başka taşlarla hamle yapması gerektiğini gören Nietzsche, dikkatini yine tahtanın ortasına yöneltti. “Benim için çok şey söylediler; filozof, ruhbilimci, putperest, tahrikçi, deccal dediler. Hatta bana hiç de hoş sayılamayacak adlar takanlar bile oldu. Ama ben kendime bilim adamı demeyi yeğliyorum; çünkü benim felsefe yöntemimi belirleyen özellik, bütün bilim yöntemlerinde olduğu gibi, inanmamaktır. Her zaman mümkün olduğu kadar kuşkucu bakış açısını korumaya özen gösteririm ve şu anda da kuşkuluyum. Tıbbi otoritelere dayanarak verdiğiniz ruhsal araştırma önerinizi kabul edemeyeceğim.”</p>

  <p class="block1">“Fakat, Profesör Nietzsche, sizinle tamamen aynı fikirdeyiz. Tek otorite mantıktır, benim tavsiyem de mantıkla desteklenmektedir. Bu konuda iki iddiam var. Birincisi, stres insanı hasta edebilir ve bilimsel gözlemlerin çoğu bu iddiayı desteklemektedir. İkincisi, siz büyük bir stres altında yaşıyorsunuz ve benim bahsettiğim stres felsefi sorgulamalarınızdaki stresten farklı bir şey.”</p>

  <p class="block1">“Şimdi bir kez daha verilerin üzerinden geçelim,” diye devam etti Breuer. “Ablanızdan aldığınız mektubu düşünün. Belli ki iftiraya uğradığınız için stres altındasınız. Bana bu iftiradan daha önce söz etmemekle, bilmeden karşılıklı dürüstlük anlaşmamızı bozmuş oldunuz.” Breuer daha cesur hamlelere kalkmıştı. Başka yolu yoktu, ne kaybederdi ki?</p>

  <p class="block1">“Belli ki aylığınızı kaybetme düşüncesi de sizi strese sokuyor; o sizin tek maddi desteğiniz. Üstelik bütün bunların yalnızca ablanızın abartması olduğunu düşünüyorsanız, bir de sizi paniğe sokmaya pek hevesli bir ablanız olduğu için de girdiğiniz stres var!”</p>

  <p class="block1">Çok mu ileri gitmişti? Breuer, Nietzsche’nin elinin koltuğun kenarından aşağı ağır ağır kaydığını ve çantasına uzanmaya çalıştığını fark etmişti. Ama artık ok yaydan çıkmıştı. Breuer mat edecek hamleye geçti.</p>

  <p class="block1">“Ama bu görüşlerimi destekleyecek çok daha güçlü bir şey var elimde, yeni çıkmış dâhiyane bir kitap,” diyerek parmağıyla İnsanca Pek insanca başlıklı kitabın üzerine vurdu. “Yakın geleceğin, bu dünyada adalet varsa eğer, büyük filozofu yazmış. Dinleyin!”</p>

  <p class="block1">Freud’a anlattığı pasajı buldu ve okumaya başladı: “ ‘Psikolojik gözlem, yaşam yükünü hafifletebilmenin en uygun yollarından biridir.’’ Bir iki sayfa sonra yazar, psikolojik gözlemin tartışılmaz önemini şu sözlerle anlatıyor: ‘İnsanlık ahlâki tahlillerin göz önüne serildiği tablonun iğrenç görüntüsünden artık daha fazla uzak tutulamaz.’ Birkaç sayfa sonra, büyük filozofların hatalarının insan eylemlerini ve duygularını genellikle yanlış açıklamaktan kaynaklandığına ve bunun sonucunda ‘yanlış etiklerle, dini ve mitolojik canavarlar yaratıldığına’ dikkat çekiyor.”</p>

  <p class="block1">“Daha devam edebilirim,” diyen Breuer kitabın sayfalarını karıştırdı. “Ama bu mükemmel kitap aslında, eğer insan düşünceleri ve davranışları anlaşılmak isteniyorsa, önce geleneklerin, mitolojinin ve dinin bir kenara konmasının zorunlu olduğunu anlatıyor. Ancak o zaman, bütün önyargılardan arınarak, insanoğlunu mercek altına koyabiliriz.”</p>

  <p class="block1">“Bu kitabı gayet iyi biliyorum,” dedi Nietzsche üstüne basa basa.</p>

  <p class="block1">“Ama yazılanları uygulamıyor musunuz?”</p>

  <p class="block1">“Hayatımı onları uygulamaya adadım. Ama siz yeterince okumadınız. Yıllardır tek başıma psikolojik açımlamalar yapıyorum: Kendi çalışmamda denek olarak kendimi kullanıyorum. Ama sizin deneğiniz olmak niyetinde değilim! Siz olsaydınız denek olarak kullanılmak ister miydiniz? Size doğrudan bir soru sormama izin verin Doktor Breuer. Bu tedavi planına sizi motive eden şey nedir?”</p>

  <p class="block1">“Benden yardım almaya geldiniz. Bu yardımı sağlıyorum. Ben bir doktorum. İşim bu.”</p>

  <p class="block1">“Biraz fazla basit! Her ikimiz de biliyoruz ki insan motivasyonu çok daha karmaşıktır ve aynı zamanda da ilkeldir. Tekrar soruyorum, nedir motivasyonunuz?”</p>

  <p class="block1">“Bu gerçekten basit Profesör Nietzsche. Herkes işini yapar; duvarcı duvar örer, demirci demir döver, doktor doktorluğunu yapar. Herkes bir şekilde yaşamını kazanır, herkes üzerine düşeni yerine getirir, bana düşen ise hizmet etmek, acıları hafifletmek.”</p>

  <p class="block1">Breuer güven vermeye çalışıyordu, ama bir yandan da huzursuz olmuştu. Nietzsche’nin son hamlesi hiç de hoşuna gitmemişti.</p>

  <p class="block1">“Bunlar benim soruma pek tatmin edici cevaplar olmadı Doktor Breuer. Duvarcı duvar örer, doktor doktorluğunu yapar, herkes üzerine düşeni yerine getirir dediniz, ama bunlar motivasyon değildir: Bunlar alışkanlıktır. Verdiğiniz cevapta bilinçten, seçimden ve çıkardan söz etmediniz. Yaşamını kazanır dediniz; bu daha kabul edilebilir bir şey, en azından kolayca anlaşılabilir. İnsanlar ağızlarına bir lokma ekmek koyabilmek için çalışır, didinirler. Oysa siz benden para da istemiyorsunuz.”</p>

  <p class="block1">“Ben size aynı soruyu sorayım Profesör Nietzsche. Siz de yaptığınız çalışmalardan para kazanmadığınızı söylüyorsunuz: O zaman siz neden felsefeyle uğraşıyorsunuz?” Breuer saldırı taktiğinden ayrılmamaya çalışıyordu, ama zor bir duruma düştüğünü de hissediyordu.</p>

  <p class="block1">“Ama ikimizin arasında çok önemli bir fark var. Ben felsefeyi sizin için yaptığımı iddia etmiyorum, oysa siz Doktor, sizi motive eden şeyin bana hizmet etmek, acımı dindirmek olduğunu söylüyorsunuz. Bunların insan motivasyonuyla uzaktan yakından ilgisi yok. Bunlar rahiplere özgü propagandalarla kurnazca yönetilen köle zihniyetinin bir parçası. Daha derinlere inip motivasyonlarınızın kaynağını bulun! Hiç kimsenin bir şeyi sırf başka birisi için yapmadığını göreceksiniz. İnsanın bütün eylemleri kendisine yöneliktir, bütün hizmetleri kendine hizmettir, bütün sevgisi kendini sevmesindendir.”</p>

  <p class="block1">Nietzsche’nin sözleri hızla akıyordu, aynı tempoda konuşmaya devam etti.</p>

  <p class="block1">“Bu yorum sizi şaşırttı mı? Belki de sevdiğiniz insanları düşünmektesiniz. Ama daha derinlere inin, sonunda sevdiğinizin onlar olmadığını göreceksiniz: Siz bu sevginin içinizde yarattığı duyguları seviyorsunuz! Siz arzuyu seviyorsunuz, arzu edilen şeyi değil. O halde, bana neden hizmet etmek istediğinizi tekrar sorabilir miyim? Sorumu tekrarlıyorum Doktor Breuer:” Nietzsche’nin sesi iyice sertleşmişti. “Sizi motive eden şey nedir?”</p>

  <p class="block1">Breuer başının döndüğünü hissetti. İlk anda aklından geçip, yapmamak için kendini tuttuğu şey şu oldu: Nietzsche’nin ortaya koyduğu bu formülasyonun ne kadar çirkin ve kaba olduğunu söylemek ve bu yüzden kaçınılmayacak olan sona varmak, yani Profesör Nietzsche vakasına noktayı koymak. Bir an için, Nietzsche’nin sırtını dönüp kapıdan çıkıp gittiğini hayal etti. Oh, dünya varmış! Nihayet ona üzüntü veren, düş kırıklığına yol açan bu işten kurtulmuş olacaktı. Yine de Nietzsche’yi bir daha görmeme düşüncesi onu üzüyordu. Bu adama yakınlık duyuyordu. Ama neden? Gerçekten de neydi onu motive eden?</p>

  <p class="block1">Breuer, babasıyla satranç oynadığı zamanları düşünürken buldu kendini. Hep aynı hatayı yapardı; bütün dikkatini saldırıya verir, destekleyebileceğinden daha fazla sıkıştırır, bu arada savunma hattını ihmal eder, babasının veziri de şimşek gibi gelip mat etmeye kalktığında neye uğradığını şaşırırdı. Bu hayali kafasından sildi, ama aldığı dersi aklında tutacaktı: Profesör Nietzsche’yi bir daha asla, ama asla hafife almayacaktı.</p>

  <p class="block1">“Sorumu tekrarlıyorum Doktor Breuer, sizi motive eden şey nedir?”</p>

  <p class="block1">Breuer, cevap vermeye çabaladı. Neydi? Nietzsche’nin bu sorusu üzerine zihninin neden böyle direndiğine akıl erdiremiyordu. Konsantre olmaya zorladı kendini. Nietzsche’ye hizmet etme isteği ne zaman başlamıştı? Venedik’te tabii, Lou Salome’nin güzelliğiyle büyülendiğinde. Kızın cazibesinden o kadar etkilenmişti ki onun dostuna yardım etmeyi seve seve kabul etmişti. Profesör Nietzsche’yi iyileştirmeyi üstlenmekle hem onunla bağlantısını koparmamış olacak, hem de gözüne girmeyi başaracaktı. Bir de Wagner’le olan bağlantı vardı. Tabii, bu biraz çelişkiliydi: Breuer, Wagner’in müziğini sever: fakat Yahudi düşmanlığından nefret ederdi.</p>

  <p class="block1">Peki başka? Aradan haftalar geçmişti, artık Lou Salome’yi aklından pek geçinmiyordu. Nietzsche’yle ilgilenmesinin nedeni artık o değildi. Hayır, girdiği bu entelektüel mücadele de onu çok etkilemişti. Frau Becker bile, önceki gün, Viyana’daki hiçbir doktorun böyle bir hastayı görmeyeceğini söylemişti.</p>

  <p class="block1">Bir de Freud meselesi vardı. Freud’a Nietzsche’yi ders konusu olarak verecek olsa profesör onu elinin tersiyle geri çevirecek ve o zaman aptal durumuna düşecekti. Yoksa yüce bir şeye yakın olma arzusu muydu? Lou Salome, Nietzsche’nin Alman felsefesinin geleceği olduğunu söylerken haklıydı galiba: Nietzsche’nin yazdığı o kitaplar, bir dehanın izleri vardı bu kitaplarda.</p>

  <p class="block1">Breuer, bunların hiçbirinde de Nietzsche’yi bir insan olarak, etiyle kanıyla karşısında duran kişi olarak düşünmediğini biliyordu. Bu işin Lou Salome’yle ilgisinden, öteki doktorların ayak basmaya korktuğu bir noktaya gitmesinin ona verdiği mutluluktan, bu yüceliğe yakın olma arzusundan da söz edemezdi. Breuer, Nietzsche’nin motivasyonla ilgili çirkin teorilerinde gerçek payı olabileceğini öfkeyle kabul etti. Öyle bile olsa, hastasının göstereceği hiddetin, ona teklif ettiği hizmeti engellemesini istemiyordu. Ama o zaman Nietzsche’nin bu alışılmamış ve rahatsız edici sorusunu nasıl cevaplandıracaktı?</p>

  <p class="block1">“Beni motive eden şeyler mi? Bu sorunun cevabını kim verebilir? Motivasyon çeşitli katmanlarda gerçekleşebilir. Yalnızca birinci katman olan hayvani motivasyonlardan başka şeylerin de bizi etkilemeyeceğine kim karar verebilir? Hayır, hayır... Bakıyorum da yine sorunuzu tekrarlamaya hazırlanıyorsunuz; sorunuzu cevaplamaya çalışacağım. Tıp eğitimi benim on yılımı aldı. Artık paraya ihtiyacım yok diye bu eğitimi ve bu yılları bir kenara mı atayım? Yıllardır gösterdiğim çabaları haklı çıkarmak için doktorluk yapıyorum, benim için tutarlılık ve yaşamı değerli kılma yolu bu. Ve anlam katma! Her gün oturup da paramı mı sayacağım? Siz yapar mıydınız? Kesinlikle yapmazdınız! Beni motive eden bir şey daha var. Sizinle beraberken yaşadığım entelektüel alışverişten zevk alıyorum.”</p>

  <p class="block1">“Bunlarda en azından daha fazla dürüstlük kokusu var,” dedi Nietzsche.</p>

  <p class="block1">“Şimdi bir tane daha geldi aklıma, o kaya gibi cümleyi sevdim: ‘Neysen o ol.’ Ben bensem, yani alnıma yazılı olan hizmet vermek, insanlara yardım etmek, tıp ilmine katkıda bulunmak ve acıyı dindirmek ise başka ne yapabilirim?”</p>

  <p class="block1">Breuer kendini çok daha iyi hissetti. Güveni yerine geliyordu. Belki de meseleyi tartışma havasına soktum, diye düşündü. Daha uzlaşmacı bir tavır gerekiyordu. “Motive eden bir şey daha var. Diyelim ki, ben buna inanıyorum, sizin alnınıza da büyük bir filozof olmak yazılmış. O halde benim yapacağım tedavinin yalnızca fiziksel varlığınıza değil, sizi siz yapma projenize de yardımı olacaktır.”</p>

  <p class="block1">“Eğer ben, sizin deyişinizle, büyük biri olacaksam, o zaman siz benim yaratıcım, benin kurtarıcım olarak daha da büyük olacaksınız!” Nietzsche’nin ağzından dökülen sözcükler, bir tabancadan fırlayan mermiler gibiydi.</p>

  <p class="block1">“Hayır! Ben böyle bir şey söylemedim!” Mesleki rolünde genellikle sonsuz olan sabrı, taşmaya başlamıştı. “Ben, kendi alanında çok seçkin olan pek çok insanın da doktoruyum; bunların arasında Viyana’daki büyük bilim adamları, sanatçılar ve müzisyenler var. Bu beni onlardan daha mı büyük yaptı? Onları tedavi ettiğimi bile kimse bilmez.”</p>

  <p class="block1">“Ama işte bana onları anlatıyorsunuz, şu anda onların ünlerini kullanarak bu konuda ne büyük otorite olduğunuzu kanıtlamaya çalışıyorsunuz.”</p>

  <p class="block1">“Profesör Nietzsche; kulaklarıma inanamıyorum. Alnınıza yazılanlar bir gün gerçek olduğu zaman benim çıkıp da sizi yaratanın ben, Josef Breuer olduğumu iddia edeceğime gerçekten inanıyor musunuz?”</p>

  <p class="block1">“Siz böyle şeylerin olmadığına gerçekten inanıyor musunuz?”</p>

  <p class="block1">Breuer sakin olmaya çalıştı. Dikkat et Josef, sinirlenme. Olayları bir de onun açısından değerlendir. Güvensizliğin kaynağını anlamaya çalış, diye geçirdi içinden ve soruyu yanıtladı.</p>

  <p class="block1">“Profesör Nietzsche, geçmişte ihanete uğradığınızı ve bunun gelecekte de başınıza gelebileceğine inandığınızı biliyorum. Ancak ben size söz veriyorum, böyle bir şeyi benimle yaşamayacaksınız. Adınızdan asla söz etmeyeceğim. Tıp kayıtlarında bile adınız geçmeyecek. Size takma bir ad verelim.”</p>

  <p class="block1">“Mesele sizin başkalarına söz edip etmemeniz değil, sözünüze güveniyorum. Asıl mesele sizin kendinize ve benim kendime neler söyleyeceğim. Sizi motive eden şeylerden söz ederken hizmet verme, sıkıntıları hafifletme iddialarınızı yinelemenize rağmen, yapmak istedikleriniz gerçekte benimle ilgili değildi. Zaten olması gereken de bu. Beni, kendi projenizde kullanacaksınız; bu da doğal, meselenin yapısına uygun düşüyor. Ama anlamıyor musunuz, beni harcıyor olacaksınız. Benim için duyduğunuz acı, iyilikseverliğiniz, duygularımı paylaşmanız, bana yardım ederken kullandığınız teknik, beni yönetmeniz; bütün bunların etkisi benim gücüm pahasına size güç vermek demek. Bu yardımı kabul edebilecek kadar varlıklı değilim!”</p>

  <p class="block1">Bu adamla anlaşmak imkânsız, diye düşündü Breuer. Nereden buluyorsa en kötü, en bayağı motivasyonları bulup çıkarıyor. Breuer’in tıbbi amaçlar gibi geri kalan ıvır zıvır sözleri de arada kaynayıp gitmişti. Artık duygularını gizleyemiyordu.</p>

  <p class="block1">“Profesör Nietzsche, sizinle açık konuşacağım. Bugün ortaya koyduğunuz argümanların çoğunda haklıydınız, ama bu son söyledikleriniz, benim sizi zayıflatmak istemem, benim sizden beslenerek güçleneceğim gibi sözler baştan aşağı saçmalıktan ibaret!”</p>

  <p class="block1">Breuer Nietzsche’nin elinin çantasına doğru uzandığını gördü, ama kendini tutuyordu! “Anlamıyor musunuz, kendi psikolojinizi neden tahlil edemediğinizin en güzel örneği bu. Sizin görüşünüz bulanmış!”</p>

  <p class="block1">Nietzsche’nin çantasını kavradığını ve kalkmaya hazırlandığını gördü. Yine de devam ediyordu: “Arkadaşlık ilişkilerinizde talihsiz sorunlar yaşadığınız için kabul edilemez hatalar yapıyorsunuz!”</p>

  <p class="block1">Nietzsche paltosunun düğmelerini ilikliyordu, ama Breuer dilini tutamıyordu: “Hem kendi tavırlarınızın evrensel olduğunu iddia ediyorsunuz, hem de kendinizde kavrayamadığınız bir şeyi tüm insanlık için kavramaya çalışıyorsunuz.”</p>

  <p class="block1">Nietzsche’nin eli kapı tokmağındaydı.</p>

  <p class="block1">“Sözünüzü kestiğim için özür dilerim Doktor Breuer, ama bu akşam Basel’e giden treni yakalamam gerek. Ücreti ödemek ve kitaplarımı almak için iki saat sonra gelebilir miyim? Görüşme raporunu göndermeniz için size bir adres bırakacağım.” Sertçe selam verip arkasını döndü. Muayenehaneden çıkıp yürüyen Nietzsche’nin ardından bakakalan Breuer ürpermişti.</p>

  <h2 class="block8" id="toc_id_10">X</h2>

  <p class="block1">Kapı kapandığında Breuer hiç kıpırdamadı, Frau Becker hızla içeri girdiğinde hâlâ donakalmış vaziyette masasında oturuyordu.</p>

  <p class="block1">“Ne oldu Dr. Breuer? Profesör Nietzsche odanızdan çıktığında kısa bir süre sonra gelip faturasını ve kitaplarını alacağı gibi bir şeyler mırıldanıp gitti.”</p>

  <p class="block1">“Bu öğleden sonra, beceriksizliğim yüzünden her şeyi mahvettim,” diyen Breuer, Nietzscshe’yle geçirdiği son bir saati özetledi. “Adam sonunda toparlanıp giderken bile neredeyse arkasından bağırıyordum.”</p>

  <p class="block1">“Sizi tahrik etmiş olmalı. Hasta bir adam tedavi olmaya geliyor, elinizden geleni yapıyorsunuz, ama o her söylediğinize karşı çıkıp sizinle savaşıyor. Daha önce yanında çalıştığım Doktor Ulrich, onu çoktan kapı dışarı etmiş olurdu, yemin ederim.”</p>

  <p class="block1">“Adamın çok acil yardıma ihtiyacı var.” Breuer ayağa kalktı, pencereye giderken sanki kendi kendine konuşuyormuş gibi mırıl mırıl düşüncelerini söylüyordu. “Ancak, bunu kabul edemeyecek kadar gururlu. Ama bu gururu onun hastalığının bir parçası, tıpkı hastalıklı bir organ gibi. Sesimi yükselterek konuşmam ne büyük aptallık! Ona yaklaşmanın, onu ve gururunu tedavi programına almanın mutlaka bir yolu vardı.”</p>

  <p class="block1">“Yardım kabul etmeyecek kadar gururluysa, nasıl tedavi edeceksiniz? Geceleri, adam uyurken mi?”</p>

  <p class="block1">Pencerenin önünde durup, dışarı bakan ve kendine kızmış bir halde bir öne bir arkaya sallanmakta olan Breuer buna bir karşılık vermedi.</p>

  <p class="block1">Frau Becker tekrar şansını denedi. “Hani iki ay kadar önce yardım etmeye çalıştığınız şu odasından çıkmaya korkan yaşlı kadını, Frau Kohl’ü hatırlıyor musunuz?”</p>

  <p class="block1">Breuer başını salladı, sırtı hâlâ Frau Becker’e dönüktü. “Hatırlıyorum.”</p>

  <p class="block1">“Tam elinden tutup bir başka odaya sokmayı başardığınızda, tedaviyi kesmişti. Bana bunu anlattığınızda, onu, iyileşmenin bu kadar yakınına getirdikten sonra kaybetmenin sizin için ne kadar acı olduğunu düşünmüştüm.”</p>

  <p class="block1">Breuer sabırsızca baş salladı; ne demek istediğini anlamamıştı, demek istediği bir şey varsa tabii.</p>

  <p class="block1">“Yani?”</p>

  <p class="block1">“O zamanlar siz çok güzel bir şey söylemiştiniz. Demiştiniz ki, hayat uzun, hastalar daha uzun süre tedaviye gidip gelecekler. Bir doktordan bir şeyler öğrenirler, bunu akıllarında tutarlar ve ilerde bir zaman gelir daha fazlasını almaya hazır olurlar. Ve o anda sizin oynadığınız rol, onun o anda hazır olabileceği kadardı.”</p>

  <p class="block1">“Yani?” Breuer yine sordu.</p>

  <p class="block1">“Yani, bu Profesör Nietzsche için de geçerli olabilir. Belki o da hazır olunca sizin sözlerinizi duyacaktır, belki gelecekte bir gün.”</p>

  <p class="block1">Breuer dönüp Frau Becker’e baktı. Söylediklerinden etkilenmişti. Söylediklerinin içeriği değildi etkileyici olan, çünkü bu muayenehanede ortaya çıkan bir şeyin Nietzsche’ye hiçbir yaran olmayacağını düşünüyordu. Asıl sebep, Frau Becker’in yapmaya çalıştığı şeydi. Acı çekerken, Nietzsche’nin aksine, Breuer yardımı hoş karşılardı.</p>

  <p class="block1">“Umarım haklısınızdır Frau Becker. Beni neşelendirmeye çalıştığınız için de size teşekkür ederim, bu rol sizin için çok yeni. Ama Nietzsche gibi birkaç hastamız daha olsun bakın nasıl uzmanlaşacaksınız. Akşamüstü kimi alıyoruz? Biraz daha basit bir şey olsa iyi olur, tüberküloz ya da damar tıkanıklığı vakası falan olabilir.”</p>

  <p class="block1">Birkaç saat sonra, Breuer evinde cuma akşamı sofrasının başına geçmişti. Masada bulunan büyük çocukları Robert, Bertha ve Margaret he dışında (Louis Johannes ve Dora’yı önceden doyurmuştu) bugün sofrada bulunan on beş kişinin arasında Mathilde’nin hâlâ bekâr olan kız kardeşleri Hanna, Minna ve evli olan kız kardeşi Rachel ile kocası Max ve üç çocukları, Mathilde’nin anne babası, bir de yaşlı dul teyzeleri bulunuyordu. Freud da gelecekti, ama son anda gelen altı hasta yüzünden hastanede kalmak zorunda olduğunu, su ve ekmekle idare edeceğini bildiren bir not göndermişti. Breuer buna çok üzülmüştü. Nietzsche’nin gidişi onu o kadar etkilemişti ki genç dostuyla bu konuyu konuşmak için sabırsızlanıyordu.</p>

  <p class="block1">Breuer, Mathilde ve bütün kız kardeşleri kısmen “üç gün” Yahudilerine<sup class="calibre3"><sup class="calibre1" id="back_note_22"><a class="calibre2" href="../Text/index_split_029.html#note_22" title="22">22</a></sup></sup> katılmış olmalarına ve yalnızca en büyük üç bayramı tanımalarına rağmen, ailenin iki koyu Yahudisi olan Mathilde’nin babası Aaron ve Max şarap ve ekmekle dualar okurken onlar da saygılarından sessizce oturuyorlardı. Breuerler dinsel perhizlere pek uymazlardı, ama Aaron’un hatırı için Mathilde bu akşam sofraya domuz eti koymamıştı. Breuer domuz etine bayılırdı ve en sevdiği yemek olan kuru erik soslu domuz rostosu her zaman masada bulunurdu. Üstelik Breuer, Freud’la birlikte, nar gibi kızarmış domuz sosisleri satan Prater’ın devamlı müşterilerindendi. Yolları o tarafa düştüğünde sosisli sandviç almadan duramazlardı.</p>

  <p class="block1">Mathilde’nin bütün yemekleri gibi bu yemek de sıcak çorbayla başlamıştı. Bu geceki çorba arpa ve lima fasulyesiyle daha zengindi. Çorbanın arkasından havuç ve soğanla pişirilmiş kocaman bir sazan geldi. Asıl sıcak yemek ise içine Brüksel lahanası doldurulmuş taze bir kazdı.</p>

  <p class="block1">Fırından yeni çıkmış taptaze vişneli turta ikram edilince Breuer ve Max tabaklarını alarak, Breuer’in çalışma odasına doğru yürüdüler. On beş yıldır her cuma, akşam yemeğinden sonra, tatlılarını yanlarına alır, Breuer’in çalışma odasında satranç oynarlardı.</p>

  <p class="block1">Josef, Altmann kardeşlerle evlenmelerinden önce de Max’ı tanırdı. Ama bacanak olmasalardı asla arkadaş kalamazlardı. Breuer Max’ın zekâsına, cerrahi yeteneğine ve satrançtaki dehasına hayran olmasına karşın, bacanağının o sınırlı getto zihniyetinden ve maddeciliğinden hiç hoşlanmazdı. Bazen Max’a bakmaktan bile hoşlanmazdı: Bunun tek sebebi Max’ın çirkin, kel, çiçek bozuğu tenli, aşırı şişman bir adam olması değildi; hepsinden önemlisi yaşlı görünmesiydi. Breuer, Max ve kendisinin aynı yaşta olduklarını unutmaya çalışırdı.</p>

  <p class="block1">Neyse, bu gece satranç oynanmayacaktı. Breuer Max’a çok gergin olduğunu ve oyun yerine, oturup konuşmayı tercih ettiğini söyledi. Max’a özel sorunlarım pek açmazdı; ama Freud’un dışında başka erkek dostu yoktu, aslında eski hemşiresi Eva Berger gitti gideli hiç sırdaşı kalmamıştı. Şimdi ise Max’ın duyarlılığına pek güvenmese de bu fırsata balıklama atlamış, yirmi dakika aralıksız konuşarak Nietzsche’yi anlatmıştı. Tabii, ondan Herr Müller olarak söz etmişti; Lou Salome ile Venedik’teki karşılaşmaları dahil her şeyi anlatarak sırtındaki yükü hafifletmeye çalışmıştı.</p>

  <p class="block1">“Ama Josef,” diye başladı Max, baştan savarcasına, “Neden kendini suçluyorsun ki? Böyle bir adamı kim tedavi edebilir? Adam deli; hepsi bu! Hele başı ağrıdan iyice çatlayacak hale gelsin, bak o zaman nasıl koşup geliyor!”</p>

  <p class="block1">“Anlamıyorsun Max. Hastalığının bir kısmını da asla yardım kabul etmemek oluşturuyor. Neredeyse paranoyak; herkes için olabilecek en kötü şeyleri düşünüyor.”</p>

  <p class="block1">“Josef, Viyana bir sürü hastayla dolu. Sen ve ben haftada yüz elli saat çalışsak yine de her gün bir sürü yeni hasta gelir. Doğru değil mi?”</p>

  <p class="block1">Breuer cevap vermedi.</p>

  <p class="block1">“Doğru değil mi?” diye yine sordu Max.</p>

  <p class="block1">“Sorun o değil Max.”</p>

  <p class="block1">“Sorun bu Josef. Hastalar seni görebilmek için kapında kuyruk oluyorlar, sense birisi seni alsın diye yalvarıp duruyorsun. İnsanın aklı almıyor. Ne diye yalvarıyorsun ki?” Max uzanıp bir şişeyle iki küçük kadeh aldı. “Biraz slivovitz<sup class="calibre3"><sup class="calibre1" id="back_note_23"><a class="calibre2" href="../Text/index_split_030.html#note_23" title="23">23</a></sup></sup> alır mısın?”</p>

  <p class="block1">Breuer evet anlamında başını salladı, Max da içkileri koydu. Altmannlar’ın serveti şarap satışlarına dayansa da her ikisinin de tüm içtikleri satranç başında yuvarladıkları birer kadeh slivovitz’den ibaretti.</p>

  <p class="block1">“Max, dinle beni, diyelim ki şöyle bir hastan... Max, dinlemiyorsun. Başını çeviriyorsun.”</p>

  <p class="block1">“Dinliyorum. Dinliyorum,” diye karşı çıktı Max.</p>

  <p class="block1">“Diyelim ki sürekli prostatı büyüyen ve idrar yolu tamamen tıkalı bir hastan var,” diye devam etti Breuer. “Hastada üre birikiyor, böbrek basıncı yükseliyor, üre zehirlenmesi olmak üzere, ama o yine de kesinlikle yardım kabul etmiyor. Neden mi? Yaşlılıktan ileri gelen bir bunama olabilir. Belki de aletlerine, kateterine ve çelik sondalarına duyduğu korku, üreden duyduğu korkudan çok daha fazladır. Belki bir psikozlu ve senin onu hadım edeceğini falan zannediyor. O zaman ne olacak? Ne yapacaksın?”</p>

  <p class="block1">“Yirmi yıldır bu meslekteyim,” diye cevapladı Max, “Hiç böyle bir şey gelmedi başıma.”</p>

  <p class="block1">“Ama olabilir. Bu örneği, bir şey açıklamak için veriyorum. Şayet olsaydı, ne yapardın?”</p>

  <p class="block1">“Buna adamın ailesi karar verir, ben değil.”</p>

  <p class="block1">“Yapma Max, sorduğum sorudan kaçıyorsun! Diyelim ki ailesi falan yok?’</p>

  <p class="block1">“Nereden bileyim? Tımarhanelerde ne yapıyorlarsa ben de onu yapardım; onu bir odaya kapatır, anestezi uygular, idrar yolunu açmak için sonda vururdum.”</p>

  <p class="block1">“Her gün mü? Her gün onu bir odaya kapatıp sonda mı yapacaksın? Yapma; Max, adam bir haftada ölür! Hayır, tek yapacağın şey, adamın sana ve bu tedaviye karşı takındığı tavrı değiştirmek olurdu. Çocukların tedavisinde de böyle yaparlar. Sen hiç bir çocuğun tedavi olmak istediğini gördün mü?”</p>

  <p class="block1">Max Breuer’in sözlerini anlamamazlıktan geldi. “Ve sen de onu hastaneye yatırmayı ve onunla her gün konuşmayı istiyorsun; Josef, harcanan zamana bir bak! Bu kadar zamanım karşılayabilir mi?”</p>

  <p class="block1">Breuer, hastasının yoksulluğunu ve aileye ayrılan yataklarda, onu ücretsiz olarak tedavi etmeyi planladığını anlatınca, Max daha da endişelendi.</p>

  <p class="block1">“Beni endişelendiriyorsun Josef! Samimi olacağım. Senin için gerçekten endişe duyuyorum. Sırf güzel bir Rus kızı, üstelik daha önce hiç tanımadığın bir kız seninle konuştu diye, hasta olduğunu bile inkâr eden çılgın bir adamı bu hastalıktan kurtarmak için tedavi etmek istiyorsun. Bir de bütün bunları bedava yapmak istediğini söylüyorsun. Söyle bana şimdi,” dedi Max, parmağını Breuer’e doğru uzatarak, “Kim daha çılgın, o mu, sen mi?”</p>

  <p class="block1">“Sana çılgınlığın ne olduğunu söyleyeyim Max! Asıl çılgınlık, sürekli parayı ön plana çıkarmaktır. Mathilde’nin drahoması, faiziyle birlikte bankada artıp duruyor. Yıllar sonra, Altmann mirasından payımıza düşeni alınca, sen de ben de para içinde yüzüyor olacağız. Şu anda başlasam bile sahip olduğum paranın hepsini harcayamam ve benim bildiğim kadarıyla sende bendekinden de fazlası var. O zaman ne diye parayla kafamı bozayım? Falanca hastanın bana para ödeyip ödemeyeceği beni neden kaygılandırsın? Max, sen kimi zaman paradan ötesini düşünemiyorsun.”</p>

  <p class="block1">“Tamam, parayı boşverelim. Belki de haklısın. Zaman zaman benim de neden çalıştığımı ya da neden insanlardan para aldığımı düşündüğüm oluyor. Ama, Tanrıya şükür, bizi dinleyen yok: Yoksa ikimizin de çıldırdığını sanırlar! Turtanın kalanını yemeyecek misin?”</p>

  <p class="block1">Breuer başım iki yana salladı, Max uzanıp onunkini de kendi tabağına aktardı.</p>

  <p class="block1">“Ama Josef, tıp bu değil! Sana gelen hastanın, yani şu profesörün nesi vardı? Teşhis neydi? Gurur kanseri mi? Hani su içmekten korkan Pappenheim adlı kız vardı, Almancayı unutup yalnızca İngilizce konuşabilen o değil miydi? Her gün başka bir şeyinde tutukluk oluyordu, değil mi? Bir de kendini imparatorun oğlu sanan ve odasından çıkmaya korkan kadın var. Çılgınlık bunlar! Sen Viyana’daki en iyi eğitimi bu delilerle uğraşasın diye almadın!”</p>

  <p class="block1">Breuer’in turtasını bir lokmada yutup, üstüne de ikinci slivovitz’ini içtikten sonra, sözlerini bağladı. “Viyana’daki en iyi tanı uzmanı sensin. Solunum yolları hastalıkları ya da denge konusunu senden iyi bilen bir başka doktor yok. Araştırmalarım duymayan kalmadı! Dediğimi unutma, bir gün seni Ulusal Akademiye davet etmek zorunda kalacaklar. Yahudi olmasaydın, çoktan profesör olmuştun, bunu herkes biliyor. Ama sen bu çılgınlarla uğraşmaya devam edersen, adına ne olacak! Yahudi düşmanları, ‘Bak, bak, gördün mü!’ diyecekler.” Max parmağını havada sallayarak; “ ‘İşte sebebi bul Adamın tıp profesörü olamamasının sebebi buymuş. Adamın aklı başında değil ki buna uygun olsun!’ diyecekler.”</p>

  <p class="block1">“Max, gel satranç oynayalım.” Breuer satranç kutusunun kapağını gürültüyle açıp taşları hiddetle içine fırlattı. “Bu gece moralim bozuk diye seninle konuşmak istedim, ama nasıl yardım ettiğine bir bak! Ben çılgınım, hastalarım çılgın, hastalarımı kapı dışarı etmeliyim. Ünümü lekeliyorum, hiç ihtiyacım olmayan bir sürü florini elime alıp şıkır şıkır saymam lazım... “</p>

  <p class="block1">“Tamam, tamam! Parayla ilgili söylediklerimi geri aldım!”</p>

  <p class="block1">“Böyle mi yardımcı olursun sen? Ne sorduğumu bile dinlemiyorsun.”</p>

  <p class="block1">“Soru neydi? Bir daha sor. Bu sefer daha iyi dinleyeceğim.” Max’ın kocaman yüzü aniden ciddileşmişti.</p>

  <p class="block1">“Bugün muayenehaneme acı çeken ve yardıma ihtiyacı olan bir adam geldi ve ben onun için hiçbir şey yapamadım. Bu hastayı düzeltme şansım da yok Max; geri dönmez artık. Ama nevrotik problemleri olan hastaların sayısı her gün artıyor, onlarla nasıl çalışılması gerektiğini öğrenmem gerek. Bu tamamıyla yepyeni bir alan. Bu konular hakkında yazılı hiçbir şey yok. Dışarıda yardıma ihtiyacı olan binlerce hasta var, ama kimse bu hastalara nasıl yardım edileceğini bilmiyor!”</p>

  <p class="block1">“Bu konu hakkında hiçbir şey bilmiyorum Josef. Senin ilgin, düşünme ve beyin konularına giderek daha fazla kayıyor. İkimiz ayrı uçlarda bulunuyoruz bence.” Max kıkırdamaya başladı. Breuer kollarını kavuşturdu. “Benim neşter attığım yerler dönüp bana karşılık vermez. Ama sana bir tek şey söyleyebilirim, bana öyle geliyor ki sen bu profesörle adeta bir rekabete girmişsin; tıpkı felsefe dersinde Brentano ile girdiğin rekabet gibi. Seni terslediği günü hatırlıyor musun? Yirmi yıl geçti, ama dün gibi hatırlarım. ‘Herr Breuer, benim neyi bilmediğimi kanıtlamakla uğraşacağınıza neden öğretmek zorunda olduğum şeyleri öğrenmeye çalışmıyorsunuz?’ demişti.”</p>

  <p class="block1">Breuer hatırlıyordu. Max devam etti: “İşte senin konsültasyonun da buna benziyor. Hatta bu Müller denilen adamı kendi kitabıyla tuzağa düşürmek için oynadığın oyun bile, bunun gibi bir şey. Bu pek zekice değil, nasıl kazanabilirsin ki? Tuzağa düşmezse, o kazanacaktır. Tuzak işe yaradı diyelim, o zaman da sana o kadar sinirlenecektir ki kesinlikle işbirliğine girmek istemeyecektir.”</p>

  <p class="block1">Breuer sesini çıkarmadı, bir yandan satranç taşlarıyla oynuyor, buyandan da Max’ın sözlerini düşünüyordu. “Belki de haklısın. Daha o zaman bile, kitaplarından söz etmesem daha iyi olur diye düşünmüştüm. Keşke Sig’i dinlemeseydim. Zaten baştan beri, onun sözlerini ona tekrarlamamam gerektiğini hissetmiştim, ama Sig onunla rekabete dayanan bir ilişkiye girmem için beni çok zorladı. Çok komik ama, biliyor musun, onunla konuşmamız sırasında sürekli satranç oynadığımızı düşündüm. Ben ona bu tuzağı kurdum, o ise bundan kurtuldu ve bu sefer bana bir tuzak hazırladı. Belki bütün suç bende; senin dediğin gibi okulda da böyleydim ben. Ama yıllardır meslek hayatımda hiçbir hastamla bu duruma düşmedim Max. Bence onda bir şey var, bu şeyi benden, belki de herkesten çekiyor; sonra da buna insan doğası diyor ve buna gerçekten inanıyor! İşte felsefesi bu noktada yanılgıya düşüyor.”</p>

  <p class="block1">“Bak Josef, yine aynı şeyi yapıyorsun, onun felsefesinde boşluk arıyorsun. Onun bir dâhi olduğunu söylüyorsun. Böylesine büyük bir dehaysa neden onu yenmek yerine, ondan bir şeyler öğrenmeye çalışmıyorsun!”</p>

  <p class="block1">“Bravo Max, bu çok iyiydi! Hoşuma gitmedi, ama doğru gibi görünüyor. Bunun yardımı olabilir.” Breuer derin bir nefes aldı ve homurtuyla karışık geri bıraktı. “Haydi, şimdi oynayalım. Vezir hamlesine karşı verilecek yeni bir karşılık üzerinde düşünüyorum.”</p>

  <p class="block1">Max vezir hamlesi yapmış, Breuer de merkezden karşı atakta bulunarak son derece cesur bir karşılık vermişti. Ama sadece sekiz hamle sonra başının büyük bir bela içinde olduğunu gördü. Max bir tek piyonuyla, Breuer’in atını ve filini insafsızca çatala almıştı; başını satranç tahtasından kaldırmadan, “Josef,” dedi, “madem bu gece bu konu açıldı, ben de sana bir şeyler söylemek istiyorum. Belki burnumu sokmamam gerek, ama kulaklarımı da kapayamam ya. Mathilde’nin Rachel’e dediğine göre haftalardır ona hiç dokunmamışsın.”</p>

  <p class="block1">Breuer gözünü birkaç dakika satranç tahtasından ayırmadı, ama bu çataldan kurtulmanın bir yolu olmadığını anlayınca Max’ın piyonunu alıp cevap verdi. “Evet, bu kötü bir şey... çok kötü. Ama Max, bu konuyu seninle nasıl konuşabilirim? Bunun Mathilde’yle konuşmaktan bir farkı yok ki. Biliyorum, ben sana anlatacağım, sen de karına, karın da kız kardeşine... “</p>

  <p class="block1">“Hayır, inan bana. Rachel’den sır saklayabilirim. Bak, sana bir sır vereyim: Rachel geçen hafta hemşiremle aramda neler geçtiğini bir bilse, bir tekmede kapının önüne koyardı beni! Seninle Eva Berger gibiydi, yani herhalde hemşirelerle oynaşmak bizim aile erkeklerinin yapısında var.”</p>

  <p class="block1">Breuer satranç tahtasına bakıyordu. Max’ın yorumları canını sıkmıştı. Demek ki herkes Eva ile ilişkisine bu gözle bakıyordu! Bu suçlama doğru değildi, ama cinsel zayıflığı yüzünden kendini suçlu hissettiği bir an yaşamamış da değildi. Birkaç ay önce, Eva ile aralarında ciddi bir şekilde konuşurlarken, Eva, Breuer’in Bertha’yla kendisini mahvedecek bir ilişkinin eşiğinde olduğundan korktuğunu ve bu saplantıdan kurtulabilmesi için ona “her şeyini” verebileceğini söylemişti. Böyle söylemekle Eva cinsel yönden kendini Breuer’e sunmamış mıydı? Breuer bundan emindi. Ama o kahrolası “ama” araya girmiş ve her zaman olduğu gibi onun harekete geçmesini engellemişti. Ancak, hâlâ Eva’nın bu teklifini düşünüyor ve bu fırsatı kaçırdığı için pişmanlık duyuyordu!</p>

  <p class="block1">Eva yoktu artık. Onunla arasını düzeltme şansı da kalmamıştı. İşten çıkarıldıktan sonra Eva onunla hiç konuşmamıştı; yeni bir işe girebilmesi için yardım ve para önerisinde bulunmuş, ama Eva bunları kale bile almamıştı. Onu Mathilde’ye karşı savunmamış olma yanlışını artık telafi edemezdi, ama en azından Max’ın suçlamalarına karşı onu koruyabilirdi.</p>

  <p class="block1">“Hayır Max, yanılıyorsun. Ben melek değilim, ama yemin ederim ki ona elimi bile sürmedim. Yalnızca arkadaştık, iyi dosttuk.”</p>

  <p class="block1">“Özür dilerim Josef, ben sadece senin yerine kendimi koyup, sanmıştım ki sen ve Eva...”</p>

  <p class="block1">“Ne düşündüğünü biliyorum. Ama bizim bambaşka bir dostluğumuz vardı. Benim sırdaşımdı, onunla her şeyi konuşurduk. Benimle uzun yıllar çalıştıktan sonra aldığı ödüle bak. Mathilde’nin öfkesine boyun eğmemem gerekirdi. Onu korumalıydım.”</p>

  <p class="block1">“Sen ve Mathilde’nin arasındaki soğukluğun nedeni bu mu?”</p>

  <p class="block1">“Belki bunu Mathilde’ye karşı kullanıyorum, ama evliliğimizde ki asıl sorun bu değil. Bundan da öte bir şey Max. Ama ne olduğunu bilemiyorum. Mathilde iyi bir eş. Ama Bertha ve Eva konusunda nasıl davrandığını düşündükçe... Ama bir bakıma da haklı; Mathilde’ye onlardan daha az zaman ayırdım. Ama şu anda olanlar tuhaf. Ona baktığımda, hâlâ ne kadar güzel olduğunu düşünüyorum.”</p>

  <p class="block1">“Öyleyse?”</p>

  <p class="block1">“Ama ona dokunamıyorum. Soğudum işte. Bana yaklaşmasını istemiyorum.”</p>

  <p class="block1">“Bu o kadar da tuhaf bir şey değil galiba. Rachel, Mathilde’ye benzemiyor, ama o da çok hoş bir kadın; oysa ben küçük bir kurbağaya benzeyen Frâulein Wittner’e daha fazla ilgi duyuyorum. Bazen Kirstenstrasse’ye çıkıp yürüdüğümde yirmi-otuz orospunun sıralandığını görüp baştan çıkıyorum. Oysa hiçbiri Rachel’den daha güzel değil; çoğunda ya belsoğukluğu vardır ya da frengi, ama yine de baştan çıkıyorum işte. Kimsenin beni göremeyeceğinden emin olmuş olsam, kim bilir... Yapardım herhalde. Herkes aynı yemeği yemekten bıkar. Her güzel kadının olduğu yerde, bir de onu düzmekten bıkmış zavallı bir erkek vardır!”</p>

  <p class="block1">Breuer, Max’ın kaba tavırlarını ön plana çıkarmasından hiç hoşlanmazdı, ama bu sefer söylediği aforizma onu gülümsetmişti; kabaydı ama gerçek payı da vardı. “Hayır Max, sıkılmaktan değil. Benim sorunum bu değil.”</p>

  <p class="block1">“Belki gidip muayene olmalısın. Cinsel konularla ilgili yazılar yazan pek çok ürolog var. Kirsch’in yazısını okudun mu, şeker hastalığının iktidarsızlığa yol açtığını yazıyor? Artık bu konuda konuşmak tabu olmaktan çıktı, iktidarsızlığın sandığımızdan daha yaygın olduğu çok açık.”</p>

  <p class="block1">“Ben iktidarsız değilim,” diye karşılık verdi Breuer. “Cinsellikten uzak duruyor olsam da, benim de içimi kabartan olaylar yok değil. Örneğin, şu Rus kızı. Kirstenstrasse’deki fahişeler hakkında senin hissettiklerini ben de hissettim. İşin aslı şu; başka bir kadınla cinsellik yaşamak konusunu o kadar sık düşünüyorum ki Mathilde’ye dokunursam kendimi suçlu hissedeceğime inanıyorum.” Breuer, Max’ın kendi kendisi için yaptığı açıklamalarla onu ne kadar da kolay konuşturabildiğini fark etti. Belki de Max, kendine özgü kaba tarzıyla Nietzsche’nin karşısında ondan daha başarılı olabilirdi.</p>

  <p class="block1">“Ama yine de asıl sorun bu değil.” Breuer, elinde olmadan devam ettiğini gördü. “Sorun başka! İçimde daha şeytansı bir şeyler var. Biliyor musun, çekip gitmeyi düşünüyorum; pilimi pırtımı toplayıp çekip gitmeyi... Bunu asla gerçekleştiremeyeceğim; ama Mathilde’yi, çocukları, Viyana’yı, her şeyi arkamda bırakıp gitmeyi düşünüp duruyorum. Bu çılgınca fikir hep aklımda; biliyorum, bu çok çılgınca bir şey, söylemene gerek yok, ama Mathilde’den bir ayrılabilsem bütün problemlerimin çözülebileceğine inanıyorum.”</p>

  <p class="block1">Max başını iki yana salladı, içini çekti ve Breuer’in filini alarak kenarda kalan vezirinin yapacağı son hamleyi hazırladı. Breuer, bezgin bir halde koltuğuna yaslandı. On, yirmi, hatta otuz yıl daha Max’ın Fransız savunmasına ve vezir hamlesine yenilmeye nasıl devam edecekti?</p>

  <h2 class="block8" id="toc_id_11">XI</h2>

  <p class="block1">Breuer o gece yatağında yatmış, hâlâ vezir hamlesini ve Max’ın güzel kadınlar ve yorgun erkekler üzerine yaptığı yorumu düşünüyordu. Nietzsche’yle ilgili duyduğu sıkıntılar kaybolmaya yüz tutmuştu. Max’la yaptığı konuşma, her nasılsa, onu rahatlatmıştı. Belki de, bunca yıl Max’ı hafife almıştı. O anda çocukların yanından dönen Mathilde, yatağa girdi, ona doğru yaklaştı ve “İyi geceler Josef,” diye fısıldadı. Breuer uyuyormuş gibi yaptı.</p>

  <p class="block1">Tak! Tak! Tak! Ön kapı çalınıyordu. Breuer saate baktı. Dört kırk beş. Hemen ayağa kalktı (zaten derin uyumazdı), sabahlığını giyip salona doğru yürüdü. Louis de odasından çıkmıştı, ama Breuer ona içeri girmesini işaret etti. Uyanık olduğu sürece kapıyı kendisi açardı.</p>

  <p class="block1">Kapıcı, uyandırdığı için özür diledikten sonra dışarıda bekleyen bir adamın acilen onu görmek istediğini söyledi. Breuer aşağıya indiğinde kapıda yaşlı bir adamın durduğunu gördü. Başında şapkası yoktu ve belli ki çok uzun bir yol yürümüştü; hızlı hızlı soluk alıyordu. Saçı karla kaplanmış, burnundan akan sümük yüzünden bıyığı donmuş ve buzdan bir süpürgeye dönmüştü.</p>

  <p class="block1">“Doktor Breuer siz misiniz?” diye sordu; kaygı dolu sesi titriyordu.</p>

  <p class="block1">Breuer’in başını sallaması üzerine, kendisini Herr Schlegel olarak tanıttı ve bir zamanlar çok kibar sayılan atalarından kalma bir tarzla başını eğip sağ elini alnına götürerek selam verdi. “Gasthaus’umdu kalan bir hastanız çok ama çok hasta,” dedi. “Konuşamıyor, ama cebinde kartınızı buldum.”</p>

  <p class="block1">Herr Schlegel’in kendisine uzattığı kartı inceleyen Breuer, bir tarafında kendi adını ve adresini, diğer tarafında da şu yazıyı okudu:</p>

  <p class="block1">PROFESÖR FRİEDRİCH NİETZSCHE</p>

  <p class="block1">Filoloji Profesörü Basel Üniversitesi</p>

  <p class="block1">Anında karar verdi. Herr Schlegel’e hemen Fischmann’ı ve arabayı getirmesi için talimat verdi. “Buraya geldiğinizde ben giyinmiş olurum. Gasthaus’a giderken yolda bana olan biteni anlatırsınız.”</p>

  <p class="block1">Yirmi dakika sonra Herr Schlegel ve Breuer battaniyelere sarınmış bir halde soğuk ve karlı caddelerde arabayla yola koyulmuşlardı. Adam, Profesör Nietzsche’nin hafta başından beri pansiyonunda kaldığını söyledi. “Çok iyi bir müşteri. Hiçbir problem çıkarmadı.”</p>

  <p class="block1">“Bana hastalığını anlatın.”</p>

  <p class="block1">“Bütün hafta boyunca günlerinin çoğunu odasında geçirir. Orada ne yapıyor bilmiyorum. Sabahları ne zaman odasına çay getirsem onu bir şeyler yazarken görüyorum. Bu beni şaşırttı; çünkü, okuyacak kadar iyi görmediğini anlamıştım. İki-üç gün önce, onun adına Basel’den gönderilmiş bir mektup gelmişti. Alıp odasına götürdüm; birkaç dakika sonra aşağı geldiğinde gözlerini kısıp kırpıştırıyordu. Gözlerinin biraz rahatsız olduğunu söyleyip mektubu ona okumamı istedi. Ablasından geldiğini söyledi. Okumaya başladım, ama birkaç satır sonra, galiba bir Rusla ilgili skandaldan falan bahsediliyordu, birden tuhaflaştı ve mektubu geri istedi. Mektubun geri kalanını anlamak için çabucak bir göz atmayı denedim, ama yalnızca “polis” ve “sınırdışı etmek” sözcüklerini yakalayabildim.</p>

  <p class="block1">“Karım ona yemek yapmayı önerdiyse de o dışarda yemeyi tercih ediyor. Nerede yediğini bilmiyorum, tavsiye edebileceğim bir yer sormadı. Çok az konuşuyordu, ama bir gece bedava bir konsere gideceğini söylemişti. Yine de utangaç biri değildi, fazla konuşmamasının sebebi bu değil. Onun suskunluğu konusunda bazı şeyler fark ettim... “</p>

  <p class="block1">Ordu istihbaratında on yıl görev yapmış biri olan Gasthaus sahibi eski alışkanlıklarını devam ettirerek müşterilerinin sırlarını keşfetmekle ve yaşayışlarındaki küçük ayrıntılardan karakter tahlilleri yapmakla oyalanıyordu. Breuer’in evine gelirken yaptığı o uzun yürüyüş boyunca, Profesör Nietzsche hakkında topladığı ipuçlarını düşünmüş ve doktora nasıl anlatacağını prova etmişti; iyi bir dinleyiciyi her zaman bulamıyordu; karısı ve diğer Gasthaus sahipleri onun bu yeteneklerini takdir edemeyecek kadar mankafalıydılar.</p>

  <p class="block1">Ama Doktor Breuer araya girdi. “Hastalığı demiştim, Herr Schlegel!”</p>

  <p class="block1">“Evet Doktor, evet.” Yutkunarak hayal kırıklığını gizleyen Herr Schlegel, Nietzsche’nin cuma sabahı dokuz sularında faturasını ödeyip dışarı çıktığını, çıkmadan önce, öğleden sonra pansiyondan ayrılacağım ve öğleden önce gelerek eşyalarını toplayacağını söylediğini anlattı. “Herhalde ben tezgâhtan birkaç dakika ayrılmışım, çünkü döndüğünü görmedim. Çok sessiz yürüyor, adeta takip edilmek istemiyor. Şemsiye de kullanmıyor, kullansa aşağıdaki şemsiyelikten içerde olup olmadığını anlayabilirdim. Galiba kimsenin onun nerede olduğunu, içeride ne kadar kaldığını bilmesini istemiyor. Dikkatleri çekmeden içeri girip çıkmada şüphe çekecek kadar başarılı.”</p>

  <p class="block1">“Hastalığı demiştim?”</p>

  <p class="block1">“Evet Doktor, evet. Bu noktaların teşhis koymanıza yarayacağını düşündüm de. Şey, öğleden sonra, üç sularında karım her zamanki gibi odayı temizlemeye çıkmış ve adamın hâlâ orada olduğunu, trenle gitmediğini görmüş! Adam yatağa uzanmış, eli başında, inleyip duruyormuş. Karım bana haber verdi, ben de ona benim yerime geç dedim; orayı hiçbir zaman boş bırakmam. Şimdi, demin ben görmeden içeri girmesine neden şaşırdım dediğimi anladınız mı?”</p>

  <p class="block1">“Sonra ne oldu?” Breuer artık sabırsızlanmaya başlamıştı, Herr Schlegel’in fazla ucuz polisiye romanları okuduğuna karar vermişti. Ama yine de, yol arkadaşından bütün bilmek istediklerini öğrenmeye yetecek kadar zamanı vardı. Gasthaus, ya Üçüncü Cadde’de ya da Landstrasse tarafındaydı; daha bir buçuk kilometre yol vardı. Giderek artan kar yağışının görüşü engellemesi yüzünden zavallı Fischmann arabadan inmiş, ağır ağır buz tutmuş caddelerde atı çekiyordu.</p>

  <p class="block1">“Odasına girdim ve hasta olup olmadığını sordum. Kendini iyi hissetmediğini, biraz başının ağrıdığını ve bir gün parası daha ödeyip yarın ayrılacağını söyledi. Başının genellikle hep böyle ağrıdığını yapılacak en iyi şeyin konuşmaması ve hareket etmemesi olduğunu söyledi. ‘Beklemekten başka yapılacak bir şey yok,’ dedi. Sesi buz gibiydi; zaten hep öyledir, bilirsiniz, ama bugün daha da soğuktu. Yalnız kalmak istediği şüphesizdi.”</p>

  <p class="block1">“Sonra ne oldu?” Breuer titriyordu. Soğuk iliklerine işlemişti. Herr Schlegel’in bütün can sıkıcılığına rağmen, başkalarının da Nietzsche’yi bu kadar zor bir insan olarak gördüğünü duymak Breuer’in hoşuna gitmişti.</p>

  <p class="block1">“Bir doktor çağırmayı önerdim ama buna çok sinirlendi! Onu bir görmeliydiniz. ‘Hayır! Hayır! Sakın doktor falan çağırma! Onlar işleri daha beter yapar ancak! Doktor istemiyorum!’ Tam olarak kaba konuştu diyemem, hiç öyle kaba biri de değil zaten, ama sesi buz gibiydi! Her zaman kibardı. İyi yetişmiş biri olduğu anlaşılıyor. Galiba, özel okula gitmiş. İyi çevrelerde bulunmuş. Önceleri, neden daha pahalı bir otelde kalmak istemediğini anlayamamıştım. Ama sonra elbiselerini kontrol ettim, elbiseler insana çok şey anlatır; bilirsiniz, iyi markalar, iyi kumaşlar, iyi dikim, iyi İtalyan ayakkabılar. Ama her şeyi, iç çamaşırları bile iyice yıpranmıştı, çoğu tamir görmüştü ve giydiği ceketin tarzı da on yıl öncenin modasıydı. Dün karıma, bu adamın günümüz dünyasıyla nasıl baş edeceğini bilemeyen yoksul bir aristokrat olduğunu söyledim. Hafta başında bir gün ona Nietzsche isminin nereden geldiğini sormak cesaretini göstermiştim, Polon ya asaleti hakkında bir şeyler geveledi.”</p>

  <p class="block1">“Doktor istemediğini söyledikten sonra ne oldu?”</p>

  <p class="block1">“Yalnız kalırsa daha iyi olacağında ısrar etti. Çok kibardı ama, benim dönüp kendi kahrolası işlerimle ilgilenmemi ima ettiğini anladım. O sessiz sedasız acı çekmeyi tercih eden tiplerden ya da gizlediği bir şeyler var. Üstelik çok inatçı! Bu kadar inatçı olmasaydı, size dün gelirdim, bu kadar da kar yağmış olmazdı; sizi de gece yarısı yatağınızdan kaldırmamış olurdum.”</p>

  <p class="block1">“Başka ne fark ettiniz?”</p>

  <p class="block1">Bu soru Herr Schlegel’in çok hoşuna gitmişti. “İlkönce şu dikkatimi çekti; gideceği yerin adresini vermek istemedi, geldiği yerin adresi de kuşkuluydu: Genel Dağıtım, Rapallo, İtalya. Rapallo diye bir yerin adını hiç duymadım, ona sorduğumda da yalnızca, ‘Sahilde,’ dedi. Normalde böyle durumlar polise bildirilir: Onun bu gizliliği, sinsi sinsi ve şemsiyesiz dolaşması, adresi olmaması ve bir de o mektup; Rus belası, sınırdışı etmek, polis gibi laflar. Tabii, odayı temizlerken o mektubu da aradım, ama hiçbir yerde bulamadım. Yaktı galiba ya da sakladı.”</p>

  <p class="block1">“Polis çağırmadınız ya?” diye sordu Breuer kaygıyla.</p>

  <p class="block1">“Henüz çağırmadım. Gün doğana kadar beklemek daha iyi olur. Geceleri, böyle şeyler için iyi bir zaman değildir. Gecenin yarısı, polisin gelip müşterilerimi rahatsız etmesini istemem. Sonra, bütün bunların üstüne aniden adamın bu hastalığı ortaya çıktı! Ne düşündüğümü söyleyeyim mi? Zehirlenme!”</p>

  <p class="block1">“Aman Tanrım, çok saçma!” Breuer neredeyse bağırmıştı. “Hayır, kesinlikle zehirlenme değil. Herr Schlegel, polis meselesini aklınızdan çıkarın! Sizi temin ederim ki endişelenecek bir şey yok. Bu adamı tanıyorum. Onun adına konuşabilirim. O casus değil. O kartta ne yazıyorsa hepsi doğru, yani bir üniversite profesörü. Ve gerçekten de sık sık bu baş ağrılarını çekiyor; bana gelmesinin sebebi de bu. Lütfen artık kuşkulanmaktan vazgeçin.”</p>

  <p class="block1">Breuer, at arabasının titrek ışığında her Schlegel’in hiç de rahatlamadığını gördü ve ekledi: “Yine de sizin kadar keskin bir gözlemcinin bu sonuca nasıl vardığını anlayabiliyorum. Ama bu konuda bana güvenin. Sorumluluk tamamen bana ait.” Pansiyon sahibini tekrar Nietzsche’nin hastalığına döndürmeye çalıştı. “Şimdi söyleyin bana, bu öğleden sonra onu gördükten sonra, başka neler oldu?”</p>

  <p class="block1">“Bir ihtiyacı var mı yok mu diye iki kere daha odasına gittim; anlarsınız işte, bir şey yemek ya da içmek ister mi diye. Her seferinde de başını bile çevirmeden bana teşekkür edip istemediğini söyledi. Güçsüz görünüyordu, yüzü sapsarıydı.”</p>

  <p class="block1">Herr Schlegel bir an sustu, sonra da yorum getirmeden duramadığı için ekledi: “Karımın ona gösterdiği ilgiden hiç memnun kalmadı; sıcak bir insan değil, biliyorsunuz. Belli ki onunla ilgilenmemiz onu sinirlendiriyordu. Biz yardım ediyoruz, o sinirleniyor! Karım böyle şeylerden hoşlanmaz. O da sinirlendi ve onun için artık hiçbir şey yapmayacağını söyledi. Yarın gitmesini istiyor.”</p>

  <p class="block1">Breuer, adamın serzenişlerine bir yorum getirmeksizin, “Sonra ne oldu?” diye sordu.</p>

  <p class="block1">“Daha sonra onu gördüğümde saat sabahın üçüydü. O odanın bitişiğinde kalan Herr Spitz bazı gürültüler duyarak uyanmış; mobilyalara vurma sesi. İnlemeler, hatta çığlıklar geliyormuş. Kapıyı çalıp da cevap alamayınca kapıyı açmaya çalışmış, kilidiymiş. Bunun üzerine gelip beni uyandırdı. Çok nazik bir adamdır, uyandırdığı için habire benden özür diledi durdu. Ama doğru olanı yapmıştı. Bunu ona hemen söyledim.</p>

  <p class="block1">“Profesör kapıyı içeriden kilitlemiş. Kilidi kırmak zorunda kaldım. Bu kapı masrafını da onun ödemesi için ısrar etmem gerekecek. İçeri girdiğimde onu baygın yatarken gördüm, çıplak şiltenin üstünde, iç çamaşırlarıyla öylesine yatmış, inliyordu. Bütün elbiseleri ve yatak örtüleri sağa sola saçılmıştı. Tahminimce, yataktan kalkamamış, ama üstünü çıkarmış ve her şeyi yerlere atmış: attıkları yataktan en fazla iki üç adım uzaktaydı. Bunlar onun karakterine uygun değildi Doktor. Genellikle çok derli toplu bir adamdır. Eşim bu dağınıklığı görünce şok geçirdi, her taraf kusmuk içindeydi. Odanın yeniden birine verilecek hale gelmesi bir hafta sürer, önce o kokunun kaybolması lazım. Kurallara göre bu bir haftanın da kirasını ödemesi gerek. Çarşafta kan lekeleri de vardı; vücudunu çevirip baktım ama yara göremedim, kan kusmuş olmalı diye düşündüm.”</p>

  <p class="block1">Herr Schlegel başını iki yana salladı. “İşte o zaman ceplerini karıştırdım ve sizin adresinizi bulup geldim. Karım, sabaha kadar beklememi söyledi, ama o zamana kadar ölür diye düşündüm. Bunun ne anlama geldiğini söylememe gerek yok herhalde; cenaze levazımatçısı, resmi soruşturma, bütün gün ortalıkta gezinen polisler. Bunu da ha önce çok gördüm, yirmi dört saat geçmeden öteki müşterilerin hepsi gider. Kayınbiraderimin Schwarzwald’deki Gasthaus’unda bir hafta içinde iki müşteri ölmüştü. Sonra da ne oldu biliyor musunuz? Aradan on yıl geçmesine rağmen müşteriler hâlâ o iki odada kalmak istemiyorlar! Oysa adam her şeyi baştan aşağı değiştirmişti; perdelerini, boyasını, duvar kâğıtlarını bile. Rivayet yayıp duruyorlar, köylüler yapıyor bunu, asla da unutmuyorlar.”</p>

  <p class="block1">Herr Schlegel başını pencereden çıkardı, çevresine baktı ve Fischmann’a bağırdı: “Sağa dön, az kaldı, bir sonraki arada!” Tekrar Breuer’e döndü. “İşte geldik, şu yandaki bina Doktor!”</p>

  <p class="block1">Fischmann’a beklemesini söyleyen Breuer, Herr Schlegel’in peşinden Gasthaus’a girdi ve daracık dört kat merdivenden çıktı. Merdiven boşluğunun sadeliği, Nietzsche’nin yalnızca çıplak mevcudiyetle ilgilendiğinin bir kanıtı gibiydi. Her katta farklı soluk desenli havı dökülmüş bir yolluk; tırabzansız merdivenler, eşyasız merdiven sahanlığı. Yeni badanalanmış duvarlarda ne bir resim ne de bir süs, hatta işletme ruhsatı bile asılı değildi.</p>

  <p class="block1">Tırmanmaktan nefes nefese kalan Breuer, Herr Schlegel’i takip ederek Nietzsche’nin odasına geldi. O keskin ve tatlı-ekşi kusmuk kokusuna alışmak için bir an durdu ve etrafa çabucak bir göz attı. Tıpkı Herr Schlegel’in anlattığı gibiydi. Aslında, özellikle aynı kalmıştı, çünkü pansiyon sahibi yalnızca keskin bir gözlem yapmakla kalmamış, değerli ipuçlarını ortadan kaldırmamak için hiçbir şeye dokunulmamasına özen göstermişti.</p>

  <p class="block1">Nietzsche, odanın bir köşesinde duran ufak yatakta yatıyordu, üzerinde yalnızca iç çamaşırları vardı, çok derin bir uykudaydı, belki de komaya girmişti. Odaya girdiklerinde çıkardıkları seslere hiçbir tepki vermemişti. Breuer, Herr Schlegel’e etrafa saçılan elbiseleri, kusmuk ve kan bulaşmış çarşafı topladıktan sonra gidebileceğini söyledi.</p>

  <p class="block1">Oda toplandıktan sonra, ne kadar çıplak olduğu da ortaya çıkmıştı. Hapishane hücresinden farklı değil, diye düşündü Breuer: Bir duvarın kenarında eğreti bir tahta masa, üzerinde sadece bir gaz lambası ve yarı dolu bir su sürahisi vardı. Masanın önünde bir sandalye, altında da Nietzsche’nin bavulu ve çantası vardı; her ikisi de ince bir zincirle bağlanmış ve zincire de kilit vurulmuştu. Yatak tarafında küçük kirli bir pencere vardı; odada estetik değer taşıyan tek eşya, pencerelerde asılı, rengi atmış, çizgili sarı perdelerdi.</p>

  <p class="block1">Breuer hastasıyla yalnız bırakılmayı rica etti. Merakı yorgunluğunu aşan Herr Schlegel buna itiraz edecek gibi olduysa da Breuer onun diğer müşterilere karşı da sorumlulukları olduğunu hatırlattı: İyi ev sahipliği yapmak istiyorsa uykusuz kalmamalıydı.</p>

  <p class="block1">Sonunda yalnız kalan Breuer, gaz lambasının alevini artırarak odayı daha yakından incelemeye koyuldu. Yerde duran emaye kabın içi yarıya kadar kanlı, açık yeşil kusmukla doluydu. Şiltede, Nietzsche’nin yüzünde ve göğsünde de kurumuş kusmuklar vardı; belli ki çok fenalaşmış ya da kaba uzanamayacak kadar kendinden geçmişti. Kabın yanında yanın bardak su ve bardağın yanında, içinde kocaman oval tabletler olan, dörtte üçü dolu küçük bir ilaç şişesi vardı. Breuer tabletlerden birini inceledikten sonra tadına baktı. Büyük bir ihtimalle kloral hidrattı, baygınlığın nedeni anlaşılmıştı; ama bundan o kadar da emin olamazdı, çünkü Nietzsche’nin kaç saat önce bunlardan aldığını bilmiyordu. Midesindeki her şeyi kusmadan önce bunlar kana karışmış olabilir miydi? Kavanozdaki eksik tabletleri sayan Breuer, Nietzsche eksik tabletlerin hepsini almış ve sindirmiş de olsa ölümcül bir tehlike olmadığına karar verdi, ancak durum tehlikeli olabilirdi. Miktar daha fazla olsaydı Breuer’e yapacak bir şey kalmayacaktı: Midesinin yıkanması işe yaramazdı, zaten içinde bir şey kalmamıştı; üstelik Nietzsche o kadar bilinçsiz bir haldeydi ki Breuer ona uyarıcı da yutturamazdı.</p>

  <p class="block1">Nietzsche ölmek üzereymiş gibi görünüyordu: Morarmış bir yüz; çökmüş gözler; her yanı buz kesilmiş bir vücut, solgun, tüyleri diken diken olmuş. Nabzı çok hızlı atıyordu, dakikada yüz elli altı saymıştı. Nietzsche birden titremeye başladı, ama Breuer Frau Schlegel’in bıraktığı battaniyelerden birini örtmeye çalışınca, Nietzsche homurdanıp battaniyeyi tekmeledi. Büyük olasılıkla aşırı duyarlılık, diye düşündü Breuer: Şu anda her şey, hatta battaniyenin hafif bir teması bile canını acıtıyor olmalı.</p>

  <p class="block1">“Profesör Nietzsche, Profesör Nietzsche,” diye seslendi. Cevap yok. “Friedrich, Friedrich,” diye daha yüksek sesle seslendiğinde bile Nietzsche’de en ufak bir kıpırtı olmamıştı. Bu kez, “Fritz, Fritz,” diye denemesine Nietzsche tepki verdi; gözkapaklarını kaldırmaya çalıştığında da tepki verdi. Breuer ses ve ışığa duyarlılığını kontrol edip lambanın ışığını azaltarak, sobanın ısısını artırdı.</p>

  <p class="block1">Breuer, daha yakından inceleyince iki taraflı migren teşhisinde haklı olduğunu gördü: Nietzsche’nin yüzü, özellikle de alnı ve kulakları soğuk ve solgundu; gözbebekleri büyümüştü; şakaklarındaki damarlar o kadar büzülmüştü ki, donmuş iki kordon gibi dışarı fırlamıştı.</p>

  <p class="block1">Yine de Breuer’in ilk kaygısı migren değil, hayati bir tehlike gösteren yüksek nabızdı; Nietzsche’nin karşı koymasına rağmen, sağdaki şahdamarının üzerine başparmağını bastırarak hastasının nabzını seksene kadar indirebildi. Kalbin durumunun düzelmesini on beş dakika kadar izledikten sonra içi rahatladı ve dikkatini migrene çevirdi.</p>

  <p class="block1">Doktor çantasını açarak nitrogliserin haplarını çıkardı ve Nietzsche’den ağzını açmasını istedi. Hiçbir karşılık alamadı. Breuer kendi elleriyle ağzını açmaya çabaladıysa da Nietzsche dişlerini öyle bir kenetledi ki vazgeçti. Belki de amil nitrat işe yarayabilir, diye düşündü. Bir beze birkaç damla damlattıktan sonra, Nietzsche’nin burnuna tuttu. Nietzsche bir nefes aldı, titredi ve başını çevirdi. Kendinde olmadığı halde sonuna kadar direniyor, diye düşündü Breuer.</p>

  <p class="block1">Her iki elini de Nietzsche’nin şakaklarına koyarak, önce yavaş, sonra giderek artan bir şekilde bastırarak kafasının ve boynunun her tarafına masaj yapmaya başladı. Hastasının tepkisinden en hassas olduğunu anladığı yerler üzerinde daha fazla duruyordu. Breuer işine devam ederken, Nietzsche bağırıyor ve çıldırmışçasına başını iki yana savuruyordu. Ama Breuer vazgeçmiyor, masaja devam ediyor ve bir yandan da kulağına fısıldıyordu: “Bırak acısın Fritz, bırak acısın; az kaldı, geçecek.” Nietzsche daha az karşı koyuyordu, ama derinden gelen bir hırlamayla mırıldanmaya devam ediyordu, “Hayıııır.”</p>

  <p class="block1">On, on beş dakika geçti. Breuer masaja devam ediyordu. Yirmi dakika sonra, inlemeler azaldı ve kısa bir zaman sonra tamamen duyulmaz hale geldi. Nietzsche’nin dudakları kıpırdıyordu, ama bir şey anlaşılmıyordu. Breuer kulağını Nietzsche’nin ağzına yaklaştırdı, ama hâlâ ne söylediğini çıkaramıyordu. “Bırak, bırak” mı diyordu? Yoksa “Bir bak, bir bak” mı diyordu? Breuer emin olamadı.</p>

  <p class="block1">Otuz, otuz beş dakika kadar geçti. Breuer masaja devam ediyordu. Nietzsche’nin yüzü biraz daha ısınmıştı, rengi yerine geliyordu.</p>

  <p class="block1">Herhalde spazm geçiyordu. Hâlâ baygın olmasına rağmen daha iyi gibiydi. Mırıltılar devam ediyordu, bu kez biraz daha yüksek, biraz daha netti. Breuer tekrar kulağını Nietzsche’nin ağzına yaklaştırdı, önce duyduklarına inanamadıysa da ne söylediğini çıkarabildi. Nietzsche, “Yardım et, yardım et, yardım et, yardım et, yardım et!” diyordu.</p>

  <p class="block1">Breuer’in üzerinden bir şefkat dalgası geldi geçti. “Yardım et!” İşte, benden bütün istediği bu, diye düşündü. Lou Salome yanılmıştı. Arkadaşı yardım isteyemeyecek biri değildi, ama bu başka bir Nietzsche’ydi, ilk kez tanıdığı bir Nietzsche.</p>

  <p class="block1">Breuer ellerini dinlendirmek için birkaç dakika ara verip Nietzsche’nin küçük hücresini adımlamaya başladı. Sonra, sürahideki suya bir havlu batırarak sıktı, uyuyan hastasının alnına yaydı ve ona, “Tamam, sana yardım edeceğim Fritz. Güven bana,” diye fısıldadı.</p>

  <p class="block1">Nietzsche gözlerini kırpıştırdı. Belki temas hâlâ çok acıtıyor, diye düşündü Breuer, ama yine de havluyu kaldırmadı. Nietzsche’nin gözleri hafifçe aralandı, Breuer’e baktı ve elini alnına doğru kaldırdı. Belki de yalnızca havluyu çekmek istiyordu, ama bir an, yalnızca kısacık bir an, elleri birbirine değmişti.</p>

  <p class="block1">Bir saat daha geçti. Gün ağarıyordu, saat neredeyse yedi buçuk olmuştu. Nietzsche’nin durumu düzene girmiş gibi görünüyordu. Bu aşamada daha fazla bir şey yapılamaz, diye düşündü Breuer. En iyisi şimdi öteki hastalarına bakmaya gitmek ve Nietzsche kloralin etkisinden çıktığında tekrar onu görmeye gelmekti. Hastasının üzerine ince bir battaniye örttükten sonra, öğleden önce döneceğini söyleyen bir not yazarak kolayca görülebilecek bir şekilde yatağa yaklaştırdığı sandalyenin üzerine koydu. Merdivenlerden inerken, hâlâ tezgâhının başında duran Herr Schlegel’e, yarım saatte bir Nietzsche’yi kontrol etmesini söyledi. Breuer holde bir taburede kestirmekte olan Fischmann’ı uyandırdı ve ikisi birlikte karlı kış sabahında hasta ziyaretlerine başlamak üzere yola koyuldular.</p>

  <p class="block1">Dört saat sonra geri dönen Breuer’i Herr Schlegel karşıladı, tezgâhının arkasında, görevinin başındaydı. Hayır, hiçbir gelişme yoktu: Nietzsche sürekli uyuyordu. Evet, daha rahatlamış görünüyordu, daha normal gibiydi; ara sıra inliyor, ama bağırmıyor, debelenmiyor ya da kusmuyordu.</p>

  <p class="block1">Breuer odaya girdiğinde Nietzsche’nin gözkapakları oynadı, ama</p>

  <p class="block1">Breuer ona seslendiğinde bile derin uykusu devam ediyordu. “Profesör Nietzsche, beni duyabiliyor musunuz?” Cevap yok. “Fritz,” diye seslendi Breuer. Hastalarına daha samimi davrandığı zamanlar bunun yararını görmüştü; baygın durumdaki hastalar çoğu zaman ilk adlarıyla çağrıldıklarında karşılık verebilirlerdi, ama yine de kendini suçlu hissediyordu, çünkü bunu biraz da kendisi için yapıyordu. Ona “Fritz” diye seslenmekten, onu daha sıcak bir adla çağırmaktan zevk alıyordu. “Fritz! Ben Josef. Beni duyabiliyor musun? Gözlerini açabilir misin?”</p>

  <p class="block1">Nietzsche’nin gözleri neredeyse anında açılmıştı. Bu bakışlarda biraz sitem mi vardı acaba? Breuer hemen resmi tavrını takındı.</p>

  <p class="block1">“Profesör Nietzsche. Nihayet yaşama döndünüz. Sizi gördüğüme çok memnun oldum. Kendinizi nasıl hissediyorsunuz?”</p>

  <p class="block1">Nietzsche’nin sesi yumuşaktı, sözcükleri yuvarlıyordu, “Yaşadığım için sevinçli değilim. Hiç değilim. Karanlık korkusu yok. Korkunç, kendimi çok korkunç hissediyorum.”</p>

  <p class="block1">Breuer elini Nietzsche’nin alnına koydu, hem ateşini ölçmek hem de onu rahatlatmak istiyordu. Nietzsche birden kendini geri çekti, başını birkaç santim arkaya savunmuştu. Belki de aşırı duyarlılık devam ediyordur, diye düşündü Breuer. Ama daha sonra, yine soğuk kompres hazırlayıp hastasının alnına yaklaştırdığında, Nietzsche zayıf ve yorgun bir sesle, “Ben yapabilirim,” dedi ve bezi Breuer’in elinden alarak alnına yerleştirdi.</p>

  <p class="block1">Breuer muayenesini tamamladığında biraz daha rahatladı: Hastasının nabzı artık yetmiş altıya inmişti, rengi pembeleşmeye başlamış ve şakaklarındaki damarlar gevşemişti.</p>

  <p class="block1">“Kafatasım sanki titriyor gibi,” dedi Nietzsche. “Ağrının şekli değişti; o kadar keskin değil, ama bu sefer daha derinden gelen bir yara ağrısı var sanki.”</p>

  <p class="block1">Mide bulantısı ilaç yutamayacak kadar şiddetli olmasına rağmen, Breuer’in ona verdiği nitrogliserin tabletini dilinin altına koymayı kabul etti.</p>

  <p class="block1">Bir saat kadar sonra Breuer oturmuş, daha rahat karşılıklar veren hastasıyla konuşuyordu.</p>

  <p class="block1">“Sizin için çok endişelendim. Ölebilirdiniz. Bu kadar fazla kloral tedavi etmez, insanı zehirler. Sizin ihtiyacınız olan ilaç, ağrının kaynağına inecek ya da acıyı hafifletecek türden bir ilaç olmalı. Kloral bunların hiçbirini yapmaz; yalnızca yatıştırıcıdır, bu kadar büyük bir acı karşısında bilincinizi uyutmak istiyorsanız, bu ilaçtan öldürücü bir doz kullanmanız gerekir. Hani neredeyse yapmışsınız zaten. Nabzınız tehlikeli ölçüde düzensizdi.”</p>

  <p class="block1">Nietzsche başını iki yana salladı. “Kaygılarınıza katılmıyorum.”</p>

  <p class="block1">“Yani?.. “</p>

  <p class="block1">“Sonucuyla ilgili olarak,” diye fısıldadı Nietzsche. “Öldürücü olmasıyla ilgili olarak mı?” “Hayır, hepsi, hepsiyle.”</p>

  <p class="block1">Nietzsche neredeyse sızlanarak konuşuyordu. Breuer de ses tonunu yumuşattı. “Ölmeyi mi umuyordunuz?”</p>

  <p class="block1">“Yaşamışım ya da ölmüşüm! Kimin umurunda? Yer yok, yurt yok.”</p>

  <p class="block1">“Ne demek istiyorsunuz?” diye sordu Breuer. “Yani yer yok, yurt yok demekle kimsenin sizi özlemeyeceğini, kimsenin sizi umursamadığını mı söylemek istiyorsunuz?”</p>

  <p class="block1">Uzun bir sessizlik. İki erkek ses çıkarmadan bir süre öylece kaldılar. Çok geçmeden Nietzsche’nin soluk alışı ağırlaştı ve tekrar uykuya daldı. Breuer birkaç dakika onu seyretti, öğleden sonra, en geç akşama doğru tekrar uğrayacağını belirten bir not yazarak sandalyeye bıraktı. Herr Schlegel’e hastayı sık sık kontrol etmesi için bir kez daha talimat vererek, ona yiyecek göndermemelerini, isterse biraz sıcak su verebileceklerini söyledi, ama profesör ertesi güne kadar katı bir şey yiyecek halde değildi.</p>

  <p class="block1">Saat yedide tekrar uğradığında Nietzsche’nin odasına giren Breuer’in tüyleri diken diken oldu. Tek bir mumdan gelen titrek ışık duvarlara gölgeler yapıyor ve bu zayıf ışıkta hastası gözleri kapalı, elleri göğsüne kavuşturulmuş, baştan aşağı siyah giysiler içinde, ayağında siyah ayakkabılarıyla yatakta öylece yatıyordu. Yoksa bu sahne, Nietzsche’nin arkasında ağlayanı olmadan bir tabutun içinde yapayalnız yatacağının habercisi miydi?</p>

  <p class="block1">Ama Nietzsche ne ölüydü ne de uyuyordu. Breuer’in sesini duyunca hemen davrandı, ama çektiği acı yüzünden zorlukla hareket ediyordu, yatakta doğrulup arkasına yaslanmayı başardı, başı ellerinin arasındaydı, bacakları yatağın kenarından sarkıyordu. Breuer’e oturmasını işaret etti. “Şimdi kendinizi nasıl hissediyorsunuz?”</p>

  <p class="block1">“Kafam hâlâ sanki mengeneye sıkıştırılmış gibi. Midem ona sakın yiyecek göndermeyeyim diye dua ediyor. Boynumda, şurada... “ diyerek elini omzundan aşırmaya çalışan Nietzsche boynunun arkasını ve kürek kemiğinin arasını gösterdi, “korkunç bir acı var. Bunları saymazsak kendimi müthiş hissediyorum.”</p>

  <p class="block1">Breuer gülümsemekte geç kaldı. Nietzsche’nin bu beklenmeyen ironisini, ancak hastasının yüzündeki gülümsemeyi fark ettikten sonra anlayabilmişti.</p>

  <p class="block1">“Ama bunlar en azından yabancı olmadığım şeyler. Bu acıyı daha önce defalarca tattım.”</p>

  <p class="block1">“Yani, bu tipik bir nöbet miydi?”</p>

  <p class="block1">“Tipik mi? Tipik mi? Bir düşüneyim. Yoğunluğu açısından bakarsak, bunun çok şiddetli bir nöbet olduğunu söyleyebilirim. Geçirdiğim son yüz nöbetin içinde ancak on beş ya da yirmi tanesi bundan daha kötüydü. Yine de daha beterlerini de yaşadım.”</p>

  <p class="block1">“Onlar nasıldı?”</p>

  <p class="block1">“Daha uzun sürmüştü, acının geçmesi en az iki gün alıyordu. Bu ender olurmuş, biliyorum, öteki doktorlar da böyle demişti.”</p>

  <p class="block1">“Bunun böyle kısa sürmüş olmasını neye bağlıyorsunuz?” Breuer Nietzsche’nin ağzını arıyordu: Son on altı saatin ne kadarını hatırlıyordu acaba?</p>

  <p class="block1">“Bu sorunun cevabını her ikimiz de biliyoruz Doktor Breuer. Size minnettarım. Siz olmasaydınız hâlâ bu yatakta kıvranıyor olacaktım, biliyorum. Keşke size teşekkür etmenin anlamlı bir yolu olsa. Alışılmışın dışına çıkılmıyor, elimizdeki yollarla yetinmeliyiz. Borç ve alacak konusundaki düşüncelerim değişmedi. Bana ayırdığınız zamanı karşılayacak bir fatura yazmanızı beklerim. Herr Schlegel’in hesabına göre, şaşmaz hesaplar yaptığı belli, faturanız hayli kabarık olmak zorunda.”</p>

  <p class="block1">Nietzsche’nin işi tekrar resmiyete dökmesi ve mesafe koyması Breuer’i üzmüş olsa da pazartesi günü Frau Becker’e faturayı hazırlamasını söyleyeceğini bildirdi.</p>

  <p class="block1">Ama Nietzsche başını iki yana sallayarak, “Ah, muayenehanenizin pazar günü kapalı olduğunu unutmuşum, ama yarın Basel trenine binmeyi planlıyorum. Hesabımı şimdi kapatmamın bir yolu var mı acaba?”</p>

  <p class="block1">“Basel’e mi? Hem de yarın! Kesinlikle olmaz Profesör Nietzsche, şu krizi iyice atlatana kadar bir yere gidemezsiniz. Geçen hafta aramızda anlaşmazlık olduysa da doktorunuz olarak yanlış bir şey yapmama sebep olmayın. Daha birkaç saat önce, komaya girmiştiniz, kalp atışlarınız tehlikeli biçimde düzensizleşmişti. Yarın yola çıkıncınıza uygun değil demek az olur, bu son derece tehlikeli bir şey. Bir sebep daha var: Migren vakalarının çoğu, yeteri kadar dinlenilmezse, hemen tekrarlar. Sizin de bunu gözlemlediğinizden eminim.”</p>

  <p class="block1">Nietzsche bir an karşılık vermedi, Breuer’in sözleri üzerinde düşündüğü belliydi. Sonra başıyla onaylayarak, “Öğüdünüzü tutacağım. Bir gün daha kalmayı ve pazartesi günü yola çıkmayı kabul ediyorum. Sizi pazartesi sabahı görebilir miyim?”</p>

  <p class="block1">Breuer evet anlamında başını sallayarak, “Bunu fatura için mi soruyorsunuz?” diye sordu.</p>

  <p class="block1">“Hem onun için hem de konsültasyon notlarınız ve bu nöbeti nasıl önlediğinizin klinik kayıtlarını almak için. Kullandığınız yöntem, sizden sonra gelecek olanlara örnek olmalı, özellikle de İtalyan doktorlarına; zira bundan sonraki birkaç ay güneyde kalacağım. Sanırım bu kriz, kışın Orta Avrupa’da kalmanın bana yasak olduğu anlamına geliyor.”</p>

  <p class="block1">“Şimdi dinlenme ve rahatlama zamanı Profesör Nietzsche, yeni bir tartışmanın değil. Ama lütfen pazartesi sizinle buluşmadan önce üzerinde düşünmeniz gereken birkaç gözlemimi aktarmama izin verin.</p>

  <p class="block1">“Bugün benim için yaptıklarınızdan sonra sizi dikkatle dinlemeye mecburum.”</p>

  <p class="block1">Breuer ağzından çıkacak sözcükleri iyice tarttı. Bunun son şansı olduğunu biliyordu. Kaybedecek olursa, Nietzsche pazartesi günü Basel treninde olacaktı. Daha önce yaptığı yanlışları aklından geçirdi çabucacık; bunları tekrarlamamalıydı. Sakin ol, dedi kendi kendine. Zekâ yarışmasına girme: Senden bir kat daha zeki o. Tartışma; kaybedersin, kazanacak olsan bile, kaybeden sen olacaksın. O öteki Nietzsche, ölmek isteyen, ama yine de yardım çağıran ve senin de yardım etmeye söz verdiğin Nietzsche; o Nietzsche şu anda burada değil. Onunla konuşmaya çalışma.</p>

  <p class="block1">“Profesör Nietzsche, dün gecenin ne kadar kritik bir gece olduğunun altını çizmeme izin verin. Kalp atışlarınız tehlikeli ölçüde düzensizleşmişti, her an durabilirdi. Bunun sebebini bilemiyorum, bazı değerlendirmeler yapmam gerek. Ama sebep migren değil, hatta sebebin aşırı dozda kloral almak olduğunu da sanmıyorum. Kloralin böyle bir etki yaptığına ilk defa tanık oluyorum.</p>

  <p class="block1">“Üzerinde durmak istediğim ilk nokta buydu. İkincisi de kloral. Aldığınız miktar sizi öldürebilirdi. Migren yüzünden kusmuş olmanız hayatınızı kurtarmış olabilir. Doktorunuz olarak, ben, kendi kendinizi mahvedecek bu tavırlarınızdan kaygı duyuyorum.”</p>

  <p class="block1">“Affedin beni Doktor Breuer.” Nietzsche konuşurken başı ellerinin arasında, gözleriyse kapalıydı. “Sözünüzü hiç kesmeden sizi dinlemeye kararlıydım; ama korkarım kafam, düşünceleri içinde tutamayacak kadar yorgun durumda. En iyisi sıcağı sıcağına konuşayım. Kloral konusunda akıllıca davranmadığımı kabul ediyorum, daha önce yaşadıklarımı hatırlayıp bu olacakları bilmem gerekirdi. Aslında bir tek kloral tableti almaya niyetliydim -gerçekten acıyı biraz yatıştırıyor-, sonra da şişeyi tekrar bavuluma koyacaktım. Anlaşılan geçen gece olanlar şundan ibaret: Bir tek hap aldım, ama şişeyi bavuluma kaldırmayı unuttum. Sonra kloral etkisini gösterince, kafam karıştı, zaten hap almış olduğumu unutarak bir tane daha aldım. Sanırım bu işlemi birkaç kez tekrarlamış olmalıyım. Bu daha önce de olmuştu. Çok aptalca bir davranış, ama intihara yönelik bir şey değil, yani eğer lafı buraya getirmek istiyorsanız.”</p>

  <p class="block1">Çok mantıklı bir hipotez, diye düşündü Breuer. Aynı şey pek çok yaşlı hastasının da başına gelmişti ve Breuer de daima hasta yakınlarına ilaçları kendilerinin vermelerini söylerdi. Ama bu açıklamanın Nietzsche’nin durumunu yeterli ölçüde açıklamadığına inanıyordu. Her şeyden önce, neden, her ne kadar acı çekiyor olsa da, klorali bavuluna koymayı unutmuştu? Acaba insanlar unutkanlıklarından da sorumlu tutulamazlar mıydı? Hayır, diye düşündü Breuer, bu hastanın davranışı iddia ettiğinden çok daha kötü bir biçimde kendini yok etmeye yönelikti. Aslına bakılırsa, bunun kanıtı da bulunabilirdi: Az önce konuşan o yumuşak ses, “Yaşamışım ya da ölmüşüm, kimin umurunda?” demişti. Ama bu, kullanamayacağı bir kanıttı. Nietzsche’nin yorumuna karşı koymuyormuş gibi görünmeliydi.</p>

  <p class="block1">“Öyle bile olsa Profesör Nietzsche, açıklaması bu bile olsa, aldığınız riski hafifletmez. Aldığınız ilaçlar konusunda çok dikkatli davranmak zorundasınız. Ama bir gözlemde daha bulunmama izin verin, bu sefer krizin başlangıcıyla ilgili bir şeyler söylemek istiyorum. Siz bunu havalara bağlıyorsunuz. Kuşkusuz bunun da rolü var: Atmosfer olaylarının migreninize yaptığı etkiler konusunda çok keskin gözlemleriniz olduğunu biliyorum. Ama migren krizini başlatan başka faktörlerin olduğunu da sanıyorum ve bu seferki krizden biraz da benim sorumlu olduğumu düşünüyorum: Her şey, size kaba ve saldırgan bir tutum içinde yaklaşmamın hemen ardından başgösterdi.”</p>

  <p class="block1">“Doktor Breuer, burada yine araya girmek zorundayım. Siz, iyi bir doktorun söylemesi gerekenden daha fazlasını söylemediniz; öteki doktorların hiç söylemediği şeyleri söylediniz ve onlardan daha hassas davrandınız. Bu krizi üstlenmeyi hak etmiyorsunuz. Son konuşmamızdan önce bunun geleceğini zaten tahmin ediyordum. Aslına bakarsanız, Viyana’ya gelirken bile bunun olacağını hissetmiştim.”</p>

  <p class="block1">Breuer bu noktada boyun eğmekten nefret ediyordu. Ama tartışmanın zamanı değildi.</p>

  <p class="block1">“Sizi daha fazla yormak istemiyorum Profesör Nietzsche. O halde, tıbbi durumunuzun bütünü hakkında size tek bir şey söyleyeceğim. Daha uzun bir süre tedavi altında tutulmanız gerektiğine öncekinden daha fazla inanıyorum şu anda. Kriz başladıktan saatler sonra buraya gelmeme rağmen, önlemeyi başardım. Eğer klinikte gözlem altında olmuş olsaydınız, bu krizlerin daha kalıcı bir biçimde önlenebilmesi için size belli bir ilaç tedavisi uygulayabilirdim. Lauzon Kliniği’ne yatmanızla ilgili önerimi kabul etmeniz için üstelemek zorundayım.”</p>

  <p class="block1">Breuer sustu. Söylenebilecek her şeyi söylemişti. Ölçülü ve yumuşaktı; tıbbi konuların dışına çıkmamıştı. Daha fazlasını yapamazdı. Uzun bir sessizlik oldu. Breuer karşılık beklerken bu minik odadaki seslere kulak kabartı: Nietzsche’nin soluması, kendi soluması, rüzgârın uğultusu, yukarıdaki odadan gelen ayak sesleri ve gıcırdayan döşeme.</p>

  <p class="block1">Nihayet Nietzsche yumuşak ve neredeyse davetkâr bir sesle konuştu. “Sizin gibi bir doktorla hiç karşılaşmamıştım; bu kadar yetenekli, bu kadar ilgili ve bu kadar kendine özgü. Belki bana çok şey öğretebilirsiniz. Konu, ‘insanlarla birlikte nasıl yaşanır’a gelince benim sıfırdan başlamam gerek. Size borçluyum ve inanın ne kadar borçlu olduğumun da farkındayım.”</p>

  <p class="block1">Nietzsche bir an durdu, “Yorgunum, yatsam iyi olacak,” diyerek sırtüstü uzandı, ellerini göğsünde kavuşturdu; sabit bir şekilde tavana bakıyordu. “Bu kadar borçlu olduğum için tavsiyenize karşı koymakta çok zorlanıyorum. Ama dün size söylediğim nedenler; dün müydü gerçekten? Sanki aylardır konuşuyormuşuz gibi geliyor; o nedenler anlamsız, sırf itiraz etmek için o an uydurulmuş şeyler değildi. Eğer kitaplarımı biraz daha okuyacak olursanız, ileri sürdüğüm nedenlerin benim düşüncelerim olduğunu ve dolayısıyla varlığımın ne kadar derinlerinde kök saldığını anlayabilirsiniz.</p>

  <p class="block1">“Bu sebepler şu anda daha da önemli, bugün dünkünden daha önemli. Neden öyle olması gerektiğini bilmiyorum. Bugün kendimi tam olarak değerlendiremiyorum. Kuşkusuz siz haklısınız, kloral bana iyi gelmiyor, özellikle beyin etkinliklerim için kesinlikle iyi değil, şu anda bile net düşünemiyorum. Ama size söylemiş olduğum sebepler şu anda on kat, yüz kat daha önemli.”</p>

  <p class="block1">Başını çevirerek Breuer’e baktı. “Doktor, benim adıma girdiğiniz çabalara bir son vermenizde ısrar edeceğim! Tavsiyenizi ve teklifinizi reddetmek, sizi tekrar tekrar reddetmeyi sürdürmek, size borçlu olduğum için duyduğum utancı artırmaktan başka işe yaramıyor.”</p>

  <p class="block1">“Lütfen,” dedi, başını tekrar öteki tarafa çevirerek. “Şu anda dinlensem benim için çok iyi olacak, siz de artık eve dönersiniz. Bana aileniz olduğundan söz etmiştiniz, korkarım bana çok kızacaklar, haklılar da. Bugün onlardan çok benimle ilgilenmiş olduğunuzu biliyorum. Pazartesi görüşürüz Doktor Breuer.” Nietzsche gözlerini kapadı.</p>

  <p class="block1">Breuer gitmeden önce, yine kendisine ihtiyaç duyarsa, pazar günü bile olsa, Herr Schlegel’den bir adam göndermesini isteyebileceğini söyledi. Nietzsche gözlerini açmadan teşekkür etti.</p>

  <p class="block1">Breuer Gasthaus’un merdivenlerinden inerken, Nietzsche’nin kontrolünün ve direncinin ne kadar hayret verici olduğunu düşünüyordu. Hasta yatağında bile, yalnızca birkaç saat önceki o şiddetli olayın kokularının hâlâ duyulduğu o zevksiz odada, migren ağrısı çekenlerin bir köşeye oturup yaşadığı için dua edeceği bir zamanda, Nietzsche hâlâ düşünebiliyor ve kafasını çok yönlü işletebiliyordu: Ümitsizliğini saklıyor, gitmeyi düşünüyor, ilkelerini savunuyor, doktorunu ailesinin yanına dönmeye zorluyor, konsültasyon raporu ve hakça bir fatura isteyebiliyordu.</p>

  <p class="block1">Kendisini bekleyen arabasının yanına gelen Breuer eve kadar bir saat yürüyerek kafasını toparlamaya karar verdi. Fischmann’a sıcak bir yemek yemesi için bir altın florin verip gönderdi; buz gibi soğukta beklemek zor işti. Karlı caddelerde evine doğru yürümeye başladı.</p>

  <p class="block1">Nietzsche’nin pazartesi günü Basel’e gideceğini biliyordu. Buna neden bu kadar önem veriyordu? Bu soruya ne kadar kafa patlattıysa da cevabını bulamadı. Yalnızca Nietzsche’ye çok önem verdiğini biliyordu, doğaüstü bir biçimde onun çekim alanına girmişti. Belki de, diye düşündü, Nietzsche’de kendimden bir şeyler görüyorum. Ama ne? Bütün temel özelliklerimiz farklı; geçmiş, kültür, yaşam tarzı. Onun yaşamına mı özeniyorum? Bu soğuk ve yapayalnız yaşamın ne çekiciliği olabilir?</p>

  <p class="block1">Nietzsche’ye karşı duygularımın kesinlikle suçlulukla bir ilgisi yok, diye düşündü Breuer. Bir doktor olarak bütün görevlerimi yerine getirdim; bu bakımdan kendimi suçlayamam. Frau Becker ve Max haklılar: Böyle kibirli, sinir bozucu bir hastayla başka hangi doktor ilgilenirdi?</p>

  <p class="block1">Boşuna! Basel tarihindeki en iyi hoca olduğunu ya da insanların iki binli yıllarda onun kitabını okumaya cesaret edebileceğini söylerken ne kadar doğaldı; böbürlenerek değil, yürekten inanarak konuşuyordu! Bunlar Breuer’i hiç rahatsız etmemişti. Nietzsche haklı olabilirdi! Hitabeti ve yazısı çok güçlüydü, fikirleriyse son derece zekiceydi, hatta yanlış fikirleri bile.</p>

  <p class="block1">Sebebi ne olursa olsun, Breuer Nietzsche’nin kendisi için bu kadar önemli olmasından huzursuzluk duymuyordu. Saçma sapan Bertha fantezileriyle karşılaştırdığında Nietzsche’ye duyduğu ilgi daha sağlıklı, hatta faydalı geliyordu. Her nasılsa Breuer, bu tuhaf adamla karşılaşmasında, kendisini kurtuluşa götürecek bir şey olduğunu seziyordu.</p>

  <p class="block1">Yürümeye devam etti. Nietzsche’nin içinde var olan ve gizlenen öteki adam, yardım edilmesi için yalvaran o adam: Neredeydi o şimdi? “Elime dokunan o adam,” kendi kendine konuşuyordu Breuer, “ona nasıl ulaşabilirim? Bir yolu olmalı. Ama pazartesi Viyana’dan gitmeye kararlı. Onu durduramaz mıyım? Bunun bir yolu olmalı!”</p>

  <p class="block1">Vazgeçti. Düşünmeyecekti artık. Bacaklarına kuvvet verdi; sıcak, ışıl ışıl evine, çocuklarına ve seven, ama sevilmeyen Mathilde’ye doğru yürümeye devam etti. Soğuk havada nasıl nefes alıp verdiğine konsantre oldu, soğuk havayı ciğerlerine çekiyor, ısıtıyor ve buhar halinde dışarı bırakıyordu. Rüzgârı, ayak seslerini ve ayaklarının altında ezdiği incecik buzların çıtırtılarını dinledi. Ve birden, aradığı yolu buldu, tek yolu!</p>

  <p class="block1">Adımları hızlandı. Eve gidene kadar, karları gıcırdatarak yürürken, her adımda kendi kendine mırıldanıyordu: “Yolunu buldum! Yolunu buldum!”</p>
</body>
</html>
