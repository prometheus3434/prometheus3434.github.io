<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8" id="toc_id_12">XII</h2>

  <p class="block1">Pazartesi sabahı Nietzsche, görüşmelerini tamamlamak üzere Breuer’in muayenehanesine uğradı. Breuer’in madde madde yazdığı faturada bir eksik olup olmadığını iyice kontrol ettikten sonra bir çek imzalayıp Breuer’e uzattı. Breuer, daha sonra klinik konsültasyon raporunu verdi ve buradayken okumasını ve soracağı bir şey varsa sormasını önerdi. Raporu iyice gözden geçiren Nietzsche çantasını açıp onu da dosyasındaki diğer tıbbi raporların arasına yerleştirdi.</p>

  <p class="block1">“Kusursuz bir rapor Doktor Breuer. Kapsamlı ve anlaşılabilir bir biçimde yazılmış. Öteki raporlara hiç benzemiyor; belirsiz bilgiler veren ama aslında cehaletin dili olan o mesleki jargon kullanılmamış. Evet, şimdi Basel’e dönme zamanı. Sizin çok zamanınızı aldım.”</p>

  <p class="block1">Nietzsche çantasını kapatıp kilitledi. “Sizden, şimdiye kadar hiç kimseye olmadığım kadar borçlu ayrılıyorum. İnsanlar vedalaşırken, genellikle olayın sürekliliğini inkâr eden sözler dile getirmeyi severler: Birbirlerinden ayrılırken ‘Auf Wiedersehen’, yani tekrar görüşene kadar, derler. Yeni bir araya gelme planları yapmakta çok aceleci davranırlar, ama bunu unutmakta daha da acelecidirler. Ben bu tür insanlardan değilim. Gerçeği söylemeyi tercih ederim ki gerçek de büyük bir ihtimalle bir daha karşılaşmayacak olduğumuzdur. Bir daha Viyana’ya geleceğimi hiç sanmıyorum ve herhalde siz de hiçbir zaman, beni İtalya’ya dek izleyecek kadar hasta sıkıntısı içinde olmazsınız.”</p>

  <p class="block1">Nietzsche çantasının sapını kavrayıp ayağa kalkmak üzere davrandı.</p>

  <p class="block1">İşte bu an, Breuer’in büyük bir dikkatle hazırlanmış olduğu andı: “Profesör Nietzsche, lütfen bir dakika daha kalın! Sizinle konuşmak istediğim bir başka konu var.”</p>

  <p class="block1">Nietzsche gerildi. Herhalde, Lauzon Kliniği’ne yatma konusunda yeni bir öneri gelecek diye düşünüyordur, dedi Breuer içinden, korktuğu bu.</p>

  <p class="block1">“Hayır Profesör Nietzsche, düşündüğünüz şey değil, hiç ilgisi yok. Lütfen rahatlayın. Bu tamamen başka bir konu. Az sonra anlayacağınız nedenlerle bu konuyu hep sürüncemede bırakmıştım.”</p>

  <p class="block1">Breuer bir an durup derin bir nefes aldı.</p>

  <p class="block1">“Size bir şey önereceğim; yalnız bu sıradan bir öneri değil, herhalde şimdiye dek hiçbir doktor hastasına böyle bir öneride bulunmamıştır. Konuyu uzattığımı biliyorum; ama bu, öyle kolayca anlatılacak bir şey değil. Genellikle sözcüklerle aram iyidir; her neyse, en iyisi olduğu gibi söyleyip kurtulmak.”</p>

  <p class="block1">“Size mesleklerimiz arasında bir değiş tokuş öneriyorum. Yani, önümüzdeki ay ben sizin beden doktorunuz olacağım. Yalnızca fiziksel semptomlarınız ve ilaç tedaviniz üzerine konsantre olacağım. Siz de bunun karşılığında, benim ruh ve zihin doktorum olacaksınız.”</p>

  <p class="block1">Nietzsche hâlâ çantasının sapını tutuyordu, önce şaşırmıştı; ama sonra temkinli davranarak, “Ruh ve zihin derken ne demek istiyorsunuz? Ben nasıl doktorluk yaparım? Bu, geçen hafta tartıştığımız konunun bir türevi değil mi; hani, siz benim doktorum olacaktınız, ben de size felsefe öğretecektim?”</p>

  <p class="block1">“Hayır, bu ricam tamamen farklı. Sizden bana bir şey öğretmenizi değil, beni iyileştirmenizi istiyorum.” “Ne konuda iyileştireceğimi sorabilir miyim?”</p>

  <p class="block1">“Bu çok zor bir soru. Ama hastalarıma ben de hep bu soruyu sorarım, değil mi? Size de sormuştum, şimdi de cevaplandırma sırası bende. Beni ümitsizliğimden kurtarmanızı istiyorum.”</p>

  <p class="block1">“Ümitsizlik mi?” Nietzsche çantasının sapını bırakıp öne doğru eğildi. “Nasıl bir ümitsizlik bu? Ben öyle bir şey göremiyorum.”</p>

  <p class="block1">“Yüzeyden bakınca göremezsiniz. Dışarıdan bakınca çok iyi bir yaşam sürüyor gibi görünüyorum. Ama biraz derinlere inerseniz, içimde koskoca bir ümitsizliğin hüküm sürdüğünü görürsünüz. Ne tür bir ümitsizlik diye mi soruyorsunuz? Şöyle diyelim: Zihnime sahip olamıyorum; yabancı ve sefil düşünceler saldırıp zihnimi işgal ediyor. Sonuç olarak kendimi küçük görüyor, dürüstlüğümden kuşku duyuyorum. Karım ve çocuklarımla ilgileniyorum, ama onları sevmiyorum! Aslına bakılırsa, onların beni hapsetmelerine hınçlanıyorum. Cesaretim de yok: Yaşamımı değiştirmeye ya da bu şekilde sürdürmeye yetecek cesarete de sahip değilim. Yaşama nedenimi artık bilemiyorum, bir amacım kalmadı. Yaşlanmakta olduğumu aklıma taktım. Her gün ölüme biraz daha yaklaşsam da ondan giderek daha çok korkuyorum. Böyle de olsa, bazen intihar etmeyi de aklımdan geçiriyorum.”</p>

  <p class="block1">Breuer, pazar günü bu sözleri defalarca prova etmişti. Ama bugün (bu planın altında yatan düzenbazlığı düşünürsek tuhaf bir şekilde) içten ifade edilmişti. Breuer yalan konusunda beceriksiz olduğunu biliyordu. Asıl büyük yalanını, Nietzsche’yi tedavi altına almak için kurduğu planını saklamasına rağmen geri kalan her konuda ona gerçeği söylemeye karar vermişti. Bu yüzden, yaptığı konuşmada kendisi hakkında söyledikleri gerçekti, yalnızca birazcık abartmıştı. Ayrıca, anlattıklarının içinde, Nietzsche’nin kendi gerçekleriyle, anlatmadığı duygularıyla ilgili özellikler olmasına da dikkat etmişti.</p>

  <p class="block1">İlk anda, Nietzsche gerçekten hayretler içinde kalmıştı. Ağır ağır başını iki yana sallıyordu; belli ki bu önerinin içine hiçbir şekilde girmek istemiyordu. Yine de mantıklı bir itiraz yolu bulmakta zorlanıyordu.</p>

  <p class="block1">“Hayır, olmaz Doktor Breuer, bu imkânsız bir şey. Ben bunu yapamam; bu konuda eğitimim yok. Bu işin riskini bir düşünün, her şey daha da kötüye gidebilir.”</p>

  <p class="block1">“Ama Profesör Nietzsche, bu konunun eğitimi zaten yok. Kim almış böyle bir eğitimi? Kime başvurabilirim? Bir doktora mı? Bu tür tedaviler tıp bilimine dahil değil. Bir din adamına mı gideyim? Dinsel peri masallarının kucağına mı atlayayım? Ben de, tıpkı sizin gibi bu konulara uzak hissediyorum kendimi. Siz ise, bir Lebens<sup class="calibre3"><sup class="calibre1" id="back_note_24"><a class="calibre2" href="../Text/index_split_031.html#note_24" title="24">24</a></sup></sup> filozofu olarak, benim yaşamımı karmaşık hale getiren konular üzerinde düşünmeye harcamışsınız yaşamınızı. Sizden başka kime başvurabilirim?”</p>

  <p class="block1">“Kendiniz, karınız ve çocuklarınızla ilgili kuşkulardan söz ediyorsunuz! Ben bu konular hakkında ne bilebilirim?”</p>

  <p class="block1">Breuer hemen cevap verdi. “Ayrıca yaşlanmak, ölüm, özgürlük, intihar ve amaç edinme gibi konular; bu konuları yaşayan herkes kadar iyi biliyorsunuz! Felsefenizde özellikle ilgilendiğiniz konular da bunlar değil mi zaten? Kitaplarınızda ana tema olarak ümitsizliği ele almıyor musunuz?”</p>

  <p class="block1">“Ben ümitsizliği tedavi edemem Doktor Breuer. Onu incelerim. Ümitsizlik özfarkındalık uğruna ödenen bir bedeldir. Yaşama derinlere inerek bakacak olursunuz, ümitsizlikle her zaman karşılaşırsınız.”</p>

  <p class="block1">“Bunu biliyorum Profesör Nietzsche, ben tedavi peşinde değilim, yalnızca rahatlamak istiyorum. Bana öğüt vermenizi istiyorum. Ümitsiz bir yaşama nasıl dayanılacağını göstermenizi istiyorum.”</p>

  <p class="block1">“Ama ben bunları göstermenin yolunu bilmiyorum. Ben bir tek insan için öğüt veremem. Ben bir ırk için, insanlık için yazıyorum.”</p>

  <p class="block1">“Ama Profesör Nietzsche, siz bilimsel yöntemlere inanan bir insansınız. Eğer bir ırkın, bir köy halkının ya da bir kuş sürüsünün hastalığı varsa bilim adamı bunların arasından örnek olacak bir prototip seçer ve diğerlerinden ayırarak onun üzerinde çalışır ve daha sonra bunu bütün adına genelleştirir. Ben, güvercinlerin dengelerini nasıl koruduklarını keşfedebilmek için on yıldır güvercinin iç kulağındaki minicik bir yapıyı inceliyorum! Bunu bütün güvercinleri kullanarak yapamazdım. Güvercinleri tek tek inceleyerek yapabilirim. Ancak ondan sonra bulgularımın bütün güvercinler, memeliler ve insanlar için geçerli olduğunu söyleyerek genelleme yapabilirim. Bunun yolu budur. Bir deneyi insanların bütünü üzerinde uygulayamazsınız.”</p>

  <p class="block1">Breuer durakladı, Nietzsche’nin bu savı çürütecek bir şeyler söylemesini bekledi. Ama hiçbir şey gelmedi. Çok derin düşüncelere dalmıştı.</p>

  <p class="block1">Breuer devam etti. “Önceki gün bana Avrupa’da nihilizmin hortladığına inandığınızı söylemiştiniz. Darwin’den sonra Tanrının modasının geçtiğini, bir zamanlar kendimizin yarattığı Tanrıyı yine hepimizin birlikte öldürdüğümüzü anlatmıştınız. Bir de, dinsel mitlerimiz olmadan nasıl yaşayacağımızı artık bilmediğimizi söylemiştiniz. Şimdi söyleyeceklerimi siz doğrudan böyle ifade etmediniz, biliyorum, yanlışım varsa beni düzeltin, ama inançların dışına çıkıldığında insanın yeni bir ahlâk, yeni bir aydınlanma, yeni bir davranış düzeni yaratabileceğini ve bunların batıl inançlara veya doğaüstü şeylere duyulan merakın yerine geçebileceğini göstermeyi bir görev olarak düşündüğünüze inanıyorum.” Bir an durdu.</p>

  <p class="block1">Nietzsche başıyla devam etmesini işaret etti.</p>

  <p class="block1">“Benim kullandığım terimlere katılmasanız da bence siz, insanlığı hem nihilizmden hem de yanılsamadan kurtarmayı görev edinmişsiniz.”</p>

  <p class="block1">Nietzsche yine hafifçe baş salladı.</p>

  <p class="block1">“O halde, kurtarın beni! Deneyi benim üzerimde uygulayın! Ben size kusursuz bir denek olurum. Ben Tanrıyı öldürdüm. Doğaüstü güçlere inanmam ve nihilizm içinde boğuluyorum. Neden yaşamam gerektiğini bilmiyorum. Nasıl yaşayacağımı bilmiyorum!”</p>

  <p class="block1">Nietzsche’den hâlâ bir karşılık gelmiyordu.</p>

  <p class="block1">“Eğer insanlık üzerinde geliştirmeyi umduğunuz bir ya da birkaç plan varsa, bunu önce benim üzerimde deneyin. Benim üzerimde çalışın. Neyin işe yarayıp neyin yaramadığını bende görün, düşüncenizi keskinleştirir bu.”</p>

  <p class="block1">“Kendinizi bir kobay olarak mı sunuyorsunuz?” diye karşılık verdi Nietzsche. “Size olan borcumu böyle mi ödeyeceğim?”</p>

  <p class="block1">“Girilecek riskten kaygılanmıyorum. Karşılıklı konuşmaların bir tedavi değeri olduğuna inanıyorum. Yalnızca, sizinki gibi bilgili bir beyinle birlikte yaşamımı gözden geçirmek istiyorum, hepsi bu. Bunun bana mutlaka yardımı olacaktır.”</p>

  <p class="block1">Nietzsche şaşırmış bir halde başını iki yana salladı. “Kafanızda uygulanmasını istediğiniz belli bir yöntem var mı?”</p>

  <p class="block1">“Yalnızca bu. Daha önce de teklif ettiğim gibi, uydurma bir adla kliniğe yatarsınız, ben de migren krizlerinizi inceleyerek tedavinizi uygularım. Günlük ziyaretlerimi yaptığım zaman ilk olarak sizin yanınıza geleceğim. Fiziksel durumunuza bakacak ve verilmesi gereken ilaçları yazacağım. Ziyaretimin geri kalan bölümünde siz doktor olacaksınız ve birlikte hayatım hakkında konuşacağız. Sizden yalnızca beni dinlemenizi ve istediğiniz zaman yorum getirmenizi rica ediyorum. Hepsi bu. Gerisini bilemiyorum. Başladıktan sonra bir yöntem belirleyebiliriz.”</p>

  <p class="block1">“Hayır.” Nietzsche kesin bir tavırla başını salladı. “Bu imkânsız Doktor Breuer. Planınızın ilginç olduğunu kabul ediyorum, ama daha başlamadan bitmesi gereken bir plan bu. Ben bir yazarım, konuşmacı değil. Yazılarını da herkes için değil, birkaç kişi için yazıyorum.”</p>

  <p class="block1">“Ama kitaplarınız yalnızca birkaç kişiye hitap edecek kitaplar değil,” diye hemen karşılık verdi Breuer. “Aslında siz, yalnızca birbirlerine yazan, yaşamdan uzak, felsefelerine uygun bir yaşam sürmeyen filozofları küçümsediğinizi ifade ediyorsunuz.”</p>

  <p class="block1">“Ben başka filozoflar için yazmıyorum. Geleceği temsil edecek sayılı birkaç insan için yazıyorum. Ben topluma karışıp onların arasında sürülecek bir yaşama uygun değilim. Toplumsal ilişki kurma yeteneğim, başkalarına duyduğum güven ve ilgi; bunlar çoktan köreldi. Tabii, bunların bir zamanlar var olduğunu varsayarsak. Ben hep yalnız bir insan oldum. Her zaman da yalnız olacağım. Bu yazgıyı kabul ediyorum.”</p>

  <p class="block1">“Ama Profesör Nietzsche, siz aslında daha fazlasını istiyorsunuz. Belki de iki bin yılına kadar kimsenin kitaplarınızı okuyamayacağını söylediğiniz zaman duyduğunuz hüznü gözlerinizden okudum. Siz, okunmak istiyorsunuz. Sizin içinizde bir parçanın hâlâ başkalarıyla birlikte olmak için çırpındığına inanıyorum.”</p>

  <p class="block1">Nietzsche hiç ses çıkarmadan, kaskatı bir halde koltuğunda oturuyordu.</p>

  <p class="block1">“Hegel’in ölüm döşeğindeki sözleriyle ilgili anlattığınız öyküyü hatırlıyor musunuz?” diye devam etti Breuer. “Hani şu, onu bir tek öğrencinin anladığını; ama onun da yanlış anladığını söylediğiniz öyküyü ve sizin ise kendi ölüm döşeğinizde bunu bile söylemeyeceğinizi anlatmıştınız. O halde, neden iki bin yılına kadar beklensin? Ben buradayım! İşte öğrenciniz karşınızda duruyor. Bu öğrenci sizi dinleyecektir, çünkü yaşamım sizi anlamama bağlı!”</p>

  <p class="block1">Breuer soluk almak üzere biraz durdu. Durumdan memnundu. Bir gün önce yaptığı hazırlıklarda, Nietzsche’nin yapacağı itirazları tek tek doğru hesaplamış, hepsine karşılık bulmuştu. Kusursuz bir tuzak olmuştu. Sig’e anlatmak için sabırsızlanıyordu.</p>

  <p class="block1">İşte bu hassas noktada susması gerektiğim biliyordu; ne de olsa ilk hedefi Nietzsche’nin Basel’e giden trene binmemesiydi, ama kendini tutamayarak bir şey daha ekledi: “Bir de; Profesör Nietzsche, önceki gün sizi, aynı ölçüde uygun bir ödeme yapamayacağınız birine borçlu kalmaktan daha çok rahatsız eden bir şey olmadığını söylediğinizi hatırlıyorum.”</p>

  <p class="block1">Nietzsche çabuk ve sert bir şekilde karşılık verdi. “Bunu benim için mi yaptığınızı söylemek istiyorsunuz?”</p>

  <p class="block1">“Hayır, işte sorun da bu. Yaptığım plan sizin de işinize yarıyor olabilir, ama benim amacım bu değil! Motivasyonlarım tamamen kendime yönelik. Yardıma ihtiyacım var. Bana yardım edecek kadar güçlü müsünüz?”</p>

  <p class="block1">Nietzsche sandalyeden kalktı.</p>

  <p class="block1">Breuer nefesini tuttu.</p>

  <p class="block1">Nietzsche Breuer’e doğru bir adım atıp elini uzattı. “Planınızı kabul ediyorum,” dedi.</p>

  <p class="block1">Friedrich Nietzsche ve Josef Breuer el sıkışarak pazarlığı bağladılar.</p>

  <p class="block10">Friedrich Nietzsche’den Peter Gast’a Mektup</p>

  <p class="block9">Sevgili Peter, 4 Aralık 1882</p>

  <p class="block9">Planlar değişti. Yine. Bütün ay boyunca Viyana’da kalacağım ve bundan dolayı Rapallo’ya yapacağımız yolculuğu ertelemek zorunda olduğumuzu üzülerek bildiriyorum. Planlarım daha da netleşince sana yazacağım. Çoğu ilginç olmak üzere pek çok olay gelişti. Şu anda hafif bir ağrı nöbetini atlatmaya çalışıyorum (Doktor Breuer araya girmemiş olsaydı iki hafta sürecek bir felaket olabilirdi) ve yalnızca olan biteni anlatmanın ötesine gidemeyecek kadar yorgun ve hastayım. Devamı sonra.</p>

  <p class="block9">Doktor Breuer adını bulduğun için sana teşekkür ederim; çok ilginç bir adam, düşünen, bilimsel bir doktor. Bu çok dikkat çekici, değil mi? Hastalığım hakkında ne biliyorsa bana anlatıyor; üstelik bundan daha da dikkat çekici bir yanı var: Bilmediklerini de anlatıyor!</p>

  <p class="block9">İçinde müthiş bir meydan okuma isteği duyuyor ve sanırım benim meydan okuma cesaretime hayranlık duyuyor. Bana son derece sıradışı bir teklif yaptı, ben de kabul ettim. Gelecek ay beni Lauzon Kliniği’ne yatırmayı teklif etti; burada hastalığım üzerinde çalışacak ve beni tedavi edecek. (Ve bütün masrafları da üzerine aldı! Bu demektir ki, dostum, bu kış benim nasıl geçineceğimi düşünüp kaygılanmana gerek yok.)</p>

  <p class="block9">Ya ben? Bunun karşılığında ona ne mi vereceğim? Kimsenin bana, beni kazançlı çıkaracak bir iş vermeyeceğine inanan ben, bir ay süreyle onun özel filozofu ve kişisel felsefe danışmanı olacağım. Yaşamı adeta bir işkenceye dönmüş, intiharı düşünüyor, ümitsizlik batağından çıkması için ona rehberlik etmemi istiyor.</p>

  <p class="block9">Herhalde şu anda, ölümün sirenlerini susturmaya giden dostunun, zaten o rapsodinin büyüsüne kapılan bir kişi olması, sana son yazışında tüfeğin namlusunun kendisi için hiç de düşmanca görünmediğini söyleyenin de yine o dostun olması çok ironik geliyordur!</p>

  <p class="block9">Sevgili dostum, Doktor Breuer’le aramda geçenler kesinlikle ikimizin arasında bir sır olarak kalmalı. Bu, kimsenin kulağına gitmesin, Overbeck’in bile. Bu konuda güvenebileceğim tek insan sensin. O iyi doktora bu mahremiyeti borçluyum.</p>

  <p class="block9">Bu tuhaf anlaşmamızın şu anki şeklini alması çok karmaşık olaylardan sonra oldu. Önceleri tıbbi olarak tedavi edilmem konusunda bana önerilerde bulundu! Aman ne bahane! Yalnızca benim iyiliğimi düşün düğüne, tek arzusunun, tek çıkarının beni sağlığıma kavuşturmak olduğuna inandırmak istedi beni! Ama biz, kendi zayıflıklarını başkalarına yansıtan ve sonra da yalnızca kendi güçlerini artırmak için onlara yardımcı olur gibi görünen o papaz kılıklı iyileştiricileri iyi biliriz. “Hıristiyan iyilikseverliği’ni iyi tanırız.</p>

  <p class="block9">Doğal olarak, bunu hemen anladım ve gerçek adını koydum. Hakikati duyunca bir an kendine gelemedi, benim kör ve bayağı olduğumu söyledi. Yüceltilmiş değerler üstüne yeminler etti, sahte sevgiler ve sözde fedakârlıklardan dem vurdu, ama sonunda kendi yararına olacak bir karar verip açık ve dürüst olarak gücü benden isteme gücünü buldu.</p>

  <p class="block9">Dostun Nietzsche piyasada! Bunu düşünmek seni dehşete düşürmüyor mu? Bir düşün; benim insanca, Pek İnsanca’nın ya da Şen Bilim’im kafeslenmiş, ıslah edilmiş ve evcilleştirilmiş! Benim aforizmalarımın gündelik yaşam ve işle ilgili söylevlerde geçtiğini bir düşün! İlkönce ben de dehşete düşmüştüm! Ama şimdi öyle düşünmüyorum. Bu proje ilgimi çekti; fikirlerimin çıkacağı bir forum, olgunlaşıp taştığımda dolacağım bir tabak, bir fırsat gerçekten, insanlara sunmadan önce tek bir örneğin (bu Breuer’in kavramı) üzerinde test ettiğim bir laboratuvar.</p>

  <p class="block9">Bu bizim Dr. Breuer, şans eseri, üstün bir örnek gibi görünüyor; daha yukarılara uzanma ve daha öteleri anlama arzusu içinde. Evet, bunun için duyduğu arzu güçlü. Kafası da çalışıyor. Ama bunları görecek gözleri ve tabii ki yüreği var mı? Göreceğiz!</p>

  <p class="block9">İşte böyle, bugün daha iyiyim ve uygulama üzerinde sakin bir şekilde düşünüyorum: Yeni bir serüven. Belki de yüklendiğim tek görevin hakikati bulmak olduğunu düşünmekle hata yapıyorum. Gelecek ay sonunda, benim bilgeliğim, bir başkasını ümitsizliğiyle birlikte yaşatmaya yetecek mi, yetmeyecek mi göreceğiz. Neden mi bana geldi? Söylediğine göre amacı benimle konuşmakmış; insanca, Pek İnsanca’dan okuduğu bir iki bölüm ona büyük zevk vermiş ve felsefemin daha derinlerine inmek istemiş. Belki de, yaşadığım bedensel hastalığın verdiği eziyeti görünce, benim yaşamımı sürdürme konusunda uzman olduğumu düşünmüş olabilir.</p>

  <p class="block9">Tabii çektiğim işkencenin yarısını bile bilmiyor. Arkadaşım olacak o şeytani Rus cadı, o taş kalpli maymun, ihanetlerini sürdürüyor. Lou’nun Paul Ree ile yaşadığını söyleyen Elisabeth, onu ahlâksızlıktan sınırdışı ettirmek için çalışmalara başlamış.</p>

  <p class="block9">Ayrıca Elisabeth, Lou denen arkadaşın, nefretini ve yalanlarını Basel’e yaymakta olduğunu ve benim aldığım paraya göz diktiğini de yazıyor. Onu ilk kez Roma’da gördüğüm güne lanet olsun. Karşılaştığım üzüntülerin, kötülüğün ta kendisi bile olsa, beni daha da güçlendirdiğini sık sık söylemişimdir sana. Ama bu boku altına çevirebilirsem, o zaman... o zaman... göreceğiz bakalım.</p>

  <p class="block9">Bu mektubun bir kopyasını çıkaracak enerjim kalmadı, sevgili dostum. Lütfen okuduktan sonra geri gönder.</p>

  <p class="block9">Sevgiler, F.N.</p>

  <h2 class="block8" id="toc_id_13">XIII</h2>

  <p class="block1">Ertesi gün kliniğe doğru yola çıktıklarında Breuer gizlilik meselesini açtı ve takma bir adla kayıt yaptırırsa Nietzsche’nin kendini daha rahat hissedebileceğini söyleyerek, Eckart Müller ismini önerdi; Freud’la hastası hakkında konuşurlarken kullandığı addı bu.</p>

  <p class="block1">“Eckart Müller, Eckkkkkkart Müuuller, Eckart Müuuuuuuller,” sanki melodisini çıkarmak ister gibi yumuşak ve hafif bir tonla adı tekrarlayan Nietzsche’nin belli ki keyfi yerindeydi. “Hiç de fena bir ad değil galiba. Bir özelliği var mı?” Aklından bir muziplik geçiyor gibiydi. “Bıktıracak kadar inatçı eski bir hastanızın adı falan mı yoksa?”</p>

  <p class="block1">“Yalnızca hatırlatıcı bir ipucu,” dedi Breuer. “Hastalarımın ad ve soyadlarının ilk harflerinden bir önce gelen harflerle başlayan yeni bir ad ve soyadı uyduruyorum. Sizinkilerden E ve M harfleri çıkıyordu, bu harflerle başlayan ad ve soyadı olarak ilk aklıma gelen de Eckart Müller oldu.”</p>

  <p class="block1">Nietzsche gülümsedi. “Belki günün birinde bir tıp tarihçisi Viyanalı ünlü doktor hakkında bir kitap yazacak ve bu saygın doktorun, Eckart Müller adındaki, ne geçmişi ne geleceği olan gizemli bir hastayı neden sık sık görmeye gittiğini düşünüp duracaktır.”</p>

  <p class="block1">Breuer, Nietzsche’nin bu şakacı halini ilk kez görüyordu. Daha sonrası için bu iyiye işaretti. O da şakaya katıldı. “Bin sekiz yüz seksen iki yılının aralık ayında bir ay boyunca ortadan kaybolan Nietzsche’nin nerede olduğunu araştırmaya kalkacak felsefe tarihçilerine de acımak gerek.”</p>

  <p class="block1">Takma ad konusunda birkaç dakika daha düşünen Breuer, böyle yaptığına pişman olmaya başladı. Klinik personelinin yanında Nietzsche’ye sahte bir adla hitap etmek, zaten kurmaca bir durumda gereksiz bir kaçamak yapmak demekti. Neden bir de bu yükü almıştı üzerine? Hem Nietzsche’nin yarım baş ağrılarının tedavisi için burada bulunmasını, bu kadar normal bir tıbbi durumu takma adla saklamanın ne gereği vardı? Yaptıkları işte üzerine bir risk alan varsa Nietzsche değil, Breuer’di; bu nedenle gizliliğe sığınması gereken de kendisiydi.</p>

  <p class="block1">Atların çektiği araba Josefstadt olarak bilinen sekizinci bölgeye girdi ve Lauzon Kliniği’nin bahçe kapısı önünde durdu. Fischmann’ı tanıyan kapı görevlisi, saygısından, arabanın içine bakmaktan kaçınarak, telaşla demir kapıları açmaya koştu. Araba sarsılarak öne atıldı ve parke taşlı yoldan ilerleyerek yüz metre ötedeki merkez binanın beyaz sütunlu ana kapısına geldiler. Beyaz taşlarla örülü dört katlı Lauzon Kliniği kırk adet nöroloji ve psikiyatri hastasını barındırıyordu. Üç yüz yıl önce Baron Friedrich Lauzon tarafından konut olarak inşa edildiğinde, Viyana surlarının dışında kaldığından malikânenin etrafı da ayrıca duvarlarla çevrilmişti. Bu duvarların çevrelediği alanda ahırlar, kâhya evi, hizmetçi barakaları ve sekiz dönümlük bağ bahçe bulunmaktaydı. Lauzonlar nesiller boyunca burada doğmuş, büyümüş ve yaban domuzu avına çıkmışlardı. 1858 yılında son Lauzon baronunun ve ailesinin tifoya yakalanıp ölmesi sonucu, Lauzon Malikânesi, Bavyera’daki malikânesinden dışarı çıkmayan uzak bir akrabaya, savurgan bir adam olan Baron Wertheim’a kalmıştı.</p>

  <p class="block1">Kendisine miras kalan bu mülkten kurtulmanın yolunu arayan Baron Wertheim, malikâneyi ancak bir kamu kurumu haline getirirse başından atabileceğini öğrenmiş ve burayı bir tür sanatoryum yapmaya karar vererek ailesinin tıbbi muayenelerinin de burada ücretsiz yapılmasını şart koşmuştu. Daha sonra hayırseverlerden bir mütevelli heyeti ve yönetim kurulu oluşturulmuş, o güne değin görülmedik bir uygulamayla bunların arasına yalnız Viyanalı Katolik aileler değil, iki Yahudi hayırsever aile, Gomperzes ve Altmannlar da katılmıştı. 1860 yılında açılan hastane öncelikle varlıklı ailelerin hizmetinde olsa da kırk yatağın altı tanesi yoksul, ama namuslu hastalara ayrılmıştı.</p>

  <p class="block1">Hastane kayıtlarında Altmann Ailesi’ni temsil eden Breuer, işte bu altı yataktan bir tanesini Nietzsche’ye ayırdı. Breuer’in Lauzon’daki etkisi, kurul üyesi olmasının da ötesinde bir güce sahipti; aynı zamanda hastane müdürünün ve yönetim kurulundaki birkaç kişinin de özel doktoruydu.</p>

  <p class="block1">Breuer ve hastası kliniğe girdiklerinde çok özel bir muamele ile karşılandılar. Tüm resmi kayıt formaliteleri bir yana bırakıldı; müdür ve başhemşire bizzat ilgilenerek boş odaları gezdirmek üzere onlara katıldılar.</p>

  <p class="block1">“Çok karanlık,” dedi Breuer, ilk odayı görünce. “Herr Müller’in rahatça okuyup yazabilmesi için bol ışığa ihtiyacı var. Güney kanadına bir bakalım.”</p>

  <p class="block1">İkinci oda küçük ama aydınlıktı, Nietzsche atıldı: “Burası iyi. Oldukça da aydınlık.”</p>

  <p class="block1">Ama Breuer Nietzsche’nin görüşünü onaylamayarak “Çok küçük ve havasız. Başka hangi odalar var?” diye sordu.</p>

  <p class="block1">Nietzsche üçüncü odayı da beğenmişti. “Evet, bu kesinlikle uygun.”</p>

  <p class="block1">Ama Breuer yine memnun kalmamıştı. “Çok ayak altı. Çok gürültü var. Hemşire bölümünden daha uzak bir yerde oda yok mu?”</p>

  <p class="block1">Bir sonraki odaya girdiklerinde Nietzsche, Breuer’in fikrini söylemesini beklemeden çantasını dolaba koydu, ayakkabılarını çıkarıp yatağa uzandı. Üçüncü kattaki şömineli ve nefis bahçe manzaralı bu aydınlık ve havadar köşe odayı Breuer de beğendiği için itiraz etmedi. Hafifçe yıpranmış, soluk pembe ve mavi renkli İsfahan halısı iki erkeği de hayran bırakmıştı. Bu soylu halının Lauzon Malikânesinin mutlu ve varlıklı günlerinden kalma olduğu belliydi. Breuer’in odaya bir yazı masası, masa için gaz lambası ve rahat bir sandalye getirilmesi için ricada bulunması üzerine Nietzsche, başını sallayarak hoşnutluğunu gösterdi.</p>

  <p class="block1">Yalnız kalır kalmaz Nietzsche son nöbetten sonra fazla çabuk ayağa kalktığını, kendisini çok yorgun hissettiğini ve baş ağrılarının gelmek üzere olduğunu hissettiğini söyledi. Bunun üzerine Breuer’in yirmi dört saat boyunca hiçbir şey yapmadan yatarak dinlenmesi önerisini de itirazsız kabul etti. Koridora çıkan Breuer, hemşire odasına giderek kullanılacak ilaçları bildirdi: Ağrı için kolkisin, uyuması için kloral hidrat; klorale ciddi bir bağımlılığı olan Nietzsche’nin bundan kopması haftalar alacaktı.</p>

  <p class="block1">Breuer, son kez gözden geçirmek üzere Nietzsche’nin odasına başını uzattığında, Nietzsche yattığı yerde hafifçe doğrulup yatağının kenarında duran bardağı eline alarak Breuer’e kadeh kaldırdı: “Yarın resmi olarak başlayacak projemize! Kısa bir dinlenmeden sonra, günün geri kalanında felsefi danışmanlık için bir strateji belirleme çalışmasına gireceğim. Auf Wiedersehen, Doktor Breuer.”</p>

  <p class="block1">Strateji! Arabasıyla eve dönmekte olan Breuer benim de bir strateji hazırlama zamanım geldi, diye düşündü. Nietzsche’yi tuzağa düşürmek için o kadar uğraşmıştı ki şu anda Lauzon Kliniği, 13 numaralı odada yatmakta olan avıyla bundan sonra nasıl baş edeceğini hiç düşünmemişti. Araba tıkır tıkır sallanarak yoluna devam ederken Breuer de kendi stratejisine konsantre olmaya çalıştı. Bu çok karmaşık bir iş olacaktı, hiçbir örneği yoktu, daha önce hiç yapılmamış bir şeydi. Tamamen yepyeni bir tedavi yöntemi geliştirmesi gerekiyordu. En iyisi bunu Sig’le konuşmaktı; bu tam onun seveceği türden bir işti. Breuer, Fischmann’a hastanede durup Doktor Freud’u bulmasını söyledi.</p>

  <p class="block1">Yetenekli genç doktor Freud’un çalışıp, tıp kariyerine hazırlandığı Viyana Allgemeine Krankenhaus Devlet Hastanesi, şehir içinde şehir sayılırdı. İki bin hastayı barındıran yapı, bir düzine binadan oluşuyordu; her bina ayrı bir bölümdü; her birinin duvarla çevrili kendi bahçesi vardı; yeraltından giden çeşitli tüneller aracılığıyla dörtgen binalar birbirine bağlanıyordu. Dört metrelik taş duvar tüm yapıları çevreleyerek onu dış dünyadan ayırıyordu.</p>

  <p class="block1">Bu labirentin sırlarını uzun zaman önce çözmüş olan Fischmamı, Freud’u, hastane nöbetinde bulunduğu yerden getirmeye koştu. Birkaç dakika sonra döndüğünde yalnızdı: “Doktor Freud burada değil. Doktor Hauser, onun bir saat önce her zamanki yerine gitmek üzere ayrıldığını söyledi,” dedi.</p>

  <p class="block1">Freud’un sık sık uğradığı Franzens Kavşağı’ndaki Cafe Landtmann, hastaneden yalnızca birkaç sokak ötedeydi; Breuer, Freud’u orada tek başına oturmuş, kahvesini içip Fransızca bir edebiyat dergisi okurken buldu. Cafe Landtmann uzman doktorların, pratisyenlerin ve tıp öğrencilerinin sık sık uğradığı bir yerdi; Breuer’in gittiği Cafe Griensteidl kadar seçkin bir yer olmasa da seksenden fazla dergiye abone olan bir kafeydi. Bu da Viyana’daki diğer bütün kafelerin abone olduğu dergi sayısından fazlaydı.</p>

  <p class="block1">“Sig, gel Demel’e uğrayıp birer pasta yiyelim. O migrenli profesör hakkında sana söylemek istediğim çok ilginç şeyler var.”</p>

  <p class="block1">Freud’un paltosunu giymesi birkaç saniye almıştı. Viyana’nın bu ünlü pastanesini çok sevmesine karşın, ancak birinin konuğu olduğu zamanlar gidebiliyordu; kazancı buraya tek başına gelmesine yetmezdi. On dakika sonra kendilerine sessiz bir köşe bulmuşlardı bile. Breuer iki kahve, kendisi için çikolatalı ve Freud için kremalı limonlu pasta ısmarladı. Freud pastasını o kadar çabuk bitirmişti ki Breuer, dostundan gidip üç katlı pasta tezgâhından başka bir şey daha seçmesini istedi. Freud, çikolata kremalı milföyünü ve ikinci kahvesini bitirdikten sonra, iki adam karşılıklı birer puro yaktılar. Breuer, son konuşmalarından bu yana Herr Müller’le arasında olup bitenleri bütün ayrıntılarıyla anlattı: Profesörün psikolojik tedaviyi reddetmesini, öfkeyle gidişini, gece yarısı tutan migrenini, aşırı dozda yatıştırıcı almasına rağmen tuhaf bir bilinçlilik hali gösterdiğini, yardım isteyen ince, zayıf sesi ve sonunda, o sabah Breuer’in muayenehanesinde yaptıkları şaşırtıcı pazarlığı.</p>

  <p class="block1">Breur hikâyesini anlatırken Freud büyük bir ilgiyle ona bakıyordu; Breuer bu bakışı tanırdı. Bu onun “tümünü kaydet” bakışıydı: Dinlerken yalnızca düşünüp kafasına yerleştirmiyor, aynı zamanda onları uzun vadeli hafıza bölümüne kaydediyordu; altı ay sonra bu konuşmalarını harfi harfine tekrarlayabilirdi. Breuer son teklifini anlattığı zaman Freud’un ifadesi birden değişti.</p>

  <p class="block1">“Josef, NE önerdim dedin? Yani sen Herr Müller’in migrenini o da senin ümitsizliğini mi tedavi edecek? Ciddi olamazsın! Ne demek bu şimdi?”</p>

  <p class="block1">“Sig, inan bana, tek yolu buydu. Başka bir yola başvursaydım, vın! Doğruca Basel trenindeydi. Hazırladığımız o mükemmel stratejiyi hatırlıyor musun? Hani onu ikna edip, yaşamındaki stresi araştırıp azaltacaktık? Adam dakikalarca bu stresin faydalarını anlatarak söylediklerimi çürüttü. Strese methiyeler düzdü. Onu öldürmeyen şeyin gücünü artıracağını söyledi. Onu dinledikçe ve yazdıkları hakkında düşündükçe onun kendini bir doktor yerine koyduğuna ikna oldum; birinin doktoru değil, tüm kültürümüzün doktoru.”</p>

  <p class="block1">“Böylece,” dedi Freud, “tek bir örnekten, yani senden başlayarak Batı uygarlığını iyileştirmeye başlamasını önererek onu tuzağa düşürdün, öyle mi?”</p>

  <p class="block1">“Bu doğru Sig. Ama önce o beni tuzağa düşürdü. Ya da senin iddia ettiğin hepimizin içinde yaşayan o küçük yaratığın ‘Yardım et, yardım et,’ diye yakarışları beni tuzağa düşürdü. İşte bu aşamada Sig, zihnimizin bilinçdışı bir bölümü olduğu fikrine neredeyse inanmaya başladım.”</p>

  <p class="block1">Freud, Breuer’e gülümsedi ve purosundan derin bir nefes aldı. “Evet, artık onu tuzağa düşürdüğüne göre şimdi ne yapacaksın?”</p>

  <p class="block1">“Yapmamız gereken ilk şey Sig, bu ‘tuzak’ sözcüğünden kurtulmak. Eckart Müller’i tuzağa düşürmek fikri çok uygunsuz kaçıyor, bir tonluk bir gorili kelebek ağıyla yakalamak gibi bir şey bu.”</p>

  <p class="block1">Freud’un gülümsemesi daha da arttı. “Evet, ‘tuzak’ sözcüğünü kullanmayalım, yalnızca onu kliniğe soktun ve her gün görmeye gideceksin diyelim. Şimdiki stratejin nedir? Kuşkusuz, o, bugünden başlayarak seni ümitsizliğinden kurtarmanın stratejilerini aramaya başlayacaktır.”</p>

  <p class="block1">“Evet, o da aynen böyle söyledi. Şu anda eminim bu konuda çalışıyordun. Bu yüzden benim de bir plan yapmam gerekiyor. Bu konuda bana yardımcı olacağını umuyorum; tam olarak düşünemedim, ama bu sade bir strateji olacak. Şöyle: Bana yardımcı olduğuna onu ikna etmek zorundayım; bu arada yavaşça, sezdirmeden rolleri değişip, yine, onun hasta, benim doktor olduğum konuma getirmem gerek.”</p>

  <p class="block1">“Çok doğru,” diyerek ona katıldı Freud. “Tam olarak yapılması gereken de bu.”</p>

  <p class="block1">Breuer, Freud’ un, tam bir netlik olmayan durumlarda bile, her zaman kendinden emin görünme yeteneğine hayret ediyordu.</p>

  <p class="block1">Freud devam etti: “Senin ümitsizlik doktorun olacağını düşünüyor. Bu düşüncesini haklı çıkarmalısın. Şimdi plan yapalım, her seferinde bir adım. İlk aşamada onu ümitsiz bir durumda olduğuna inandırmaksın. Şimdi bu aşamayı planlayalım. Hangi konudan söz edeceksin ona?”</p>

  <p class="block1">“Bunda bir sorun yok Sig. Konuşacak çok şey bulabilirim.”</p>

  <p class="block1">“Ama Josef, bunları gerçekten inanılır hale nasıl getireceksin?”</p>

  <p class="block1">Breuer duraksadı, neyin ne kadarını anlatacağına karar veremedi. Yine de şöyle karşılık verdi. “Kolay Sig. Bütün yapacağım ona hakikati anlatmak.”</p>

  <p class="block1">Freud hayretle Breuer’e bakıyordu. “Hakikati mi? Ne demek istiyorsun Josef? Sen ümitsiz biri değilsin, her şeye sahipsin. Viyana’daki bütün doktorlar sana gıpta ediyor, bütün Avrupa yaptıklarını alkışlıyor. Birçok öğrenci, bu yetenekli genç doktor Freud gibi, senin ağzından çıkan her söze tapıyor. Araştırmaların son derece önemli, karın, imparatorluğun en güzel, en hassas kadını. Ne ümitsizliği? Josef, bütün nimetleriyle yaşamının doruğunda yaşıyorsun sen!”</p>

  <p class="block1">Breuer elini Freud’un eli üzerine koydu. “Yaşamın doruğu! Tam üstüne bastın Sig. Hayat merdiveninin doruğuna çıktık! İşte asıl problem şimdi başlıyor; bunun bir de inişi var. Bu doruktan baktığımda geri kalan bütün yaşamımı görebiliyorum ve bu manzara hoşuma gitmiyor. Gördüklerim yalnızca yaşlanmak, çökmek, babalık ve büyükbabalık yapmak.”</p>

  <p class="block1">“Ama Josef,” derken Freud’un bakışlarındaki panik çok açıktı. “Nasıl böyle konuşabilirsin? Ben başarı görüyorum iniş değil! Güvenlik görüyorum, fizyoloji konusundaki iki büyük keşfinle adının ebedileştiğini görüyorum!”</p>

  <p class="block1">Breuer gözlerini kırpıştırdı. Bütün yaşamını sırf istemediği bir ödül uğruna yaşamış olmanın nasıl bir şey olduğunu ona nasıl kabul ettirebilirdi. Hayır, bunu kendine saklamalıydı. Bu, gençlere anlatılabilecek şeylerden değildi.</p>

  <p class="block1">“Şöyle ifade edeyim Sig. İnsan kırkındayken, yirmi beşinde anlayamayacağı şeyleri hisseder.”</p>

  <p class="block1">“Yirmi altı. Üstelik de bitirmek üzereyim.”</p>

  <p class="block1">Breuer güldü. “Bağışla Sig, sana büyüklük taslamak istemiyorum. Ama Herr Müller ile tartışabileceğim pek çok özel şey olabileceğini anla yeter. Örneğin, problemli bir evliliğim var ve bu problemleri seninle paylaşmamayı tercih ediyorum; böylece senin de Mathilde’den saklaman gereken bir şey olmaz ve paylaştığınız dostluğu bozmamış olursunuz. Bana inan: Herr Müller’e anlatacak çok şey bulurum ve çoğu hakikate dayanacağı için onu inandırmakta da zorluk çekmem. Bern asıl endişelendiren ikinci aşama!”</p>

  <p class="block1">“Yani, kendi ümitsizliği için sana başvurma zamanı geldiğinde ne olacak, öyle mi?”</p>

  <p class="block1">Breuer evet anlamında başını salladı.</p>

  <p class="block1">“Söylesene bana Josef, diyelim ki istediğin herhangi bir tarzı seçebilecek durumdasın. Ne olmasını isterdin? İki insanın birbirine önerebileceği şey ne olabilirdi?”</p>

  <p class="block1">“Bu çok iyi! Bana ilham veriyorsun. Bu konuda mükemmelsin Sig!” Breuer bir iki dakika düşündü. “Hastam erkek de olsa ve her ne kadar histerik olmasa da sanırım Bertha’yla yaptığımın aynısını onunla da yapardım.”</p>

  <p class="block1">“Baca temizleme mi?”</p>

  <p class="block1">“Evet, bana her şeyi açıkça anlatması gerek. Anlatınca açılabileceğine, konuşarak bazı yüklerin atılabileceğine inanıyorum. Katoliklere bir bak. Papazlar yüzyıllardır günah çıkararak insanları rahatlatabiliyorlar.”</p>

  <p class="block1">“Acaba,” dedi Freud, “bu rahatlama o yükün ağırlığından kurtulmaktan mı, yoksa ilahi bağışlamaya inanmaktan mı geliyor?”</p>

  <p class="block1">“Agnostik Katolik hastalarımın çoğu günah çıkarmanın kendilerine iyi geldiğine inanıyor. Yıllar önce ben de sık sık bir dostuma her şeyimi anlatarak ne kadar rahatladığımı bilirim. Ya sen Sig? Sen hiç itirafta bulunarak rahatladın mı? Birine kendini tamamen açtığın oldu mu hiç?”</p>

  <p class="block1">“Tabii; nişanlıma. Martha’ya her gün yazarım.”</p>

  <p class="block1">“Haydi Sig.” Breuer gülerek elini dostunun omzuna koydu. “Martha’ya, hem de özellikle Martha’ya söyleyemeyeceğin şeyler vardır mutlaka.”</p>

  <p class="block1">“Yok Josef, ben ona her şeyi anlatırım. Anlatamayacağım ne olabilir ki?”</p>

  <p class="block1">“Bir kadına âşık olduğunda, senin yalnızca iyi yönlerini görmesini istersin. Doğal olarak kendinle ilgili bazı şeyleri saklarsın, yani seni kötü gösterebilecek şeyleri. Cinsel isteklerini örneğin.”</p>

  <p class="block1">Breuer, Freud’un kıpkırmızı kesildiğini fark etti. Freud ile Breuer daha önce böyle bir konuya hiç girmemişlerdi. Freud ise muhtemelen daha önce hiç kimseyle böyle bir konuya girmemişti.</p>

  <p class="block1">“Ama benim cinsel isteklerim yalnızca Martha’ya yönelik. Başka hiçbir kadın ilgimi çekmiyor.”</p>

  <p class="block1">“Martha’dan önce, diyelim o zaman.”</p>

  <p class="block1">“Martha’dan öncesi yok ki. O, benim istediğim ilk kadın.”</p>

  <p class="block1">“Ama Sig, mutlaka başkaları da olmuştur. Viyana’daki her tıp öğrencisinin bir süssmâdchen<sup class="calibre3"><sup class="calibre1" id="back_note_25"><a class="calibre2" href="../Text/index_split_032.html#note_25" title="25">25</a></sup></sup>‘i vardır. Genç Schnitzler’in her hafta bir yenisiyle çıktığını söylüyorlar.”</p>

  <p class="block1">“İşte Martha’yı korumak istediğim de dünyanın bu bölümü. Schnitzler, herkesin bildiği gibi, ahlâksız bir çapkın. Böyle sefih bir yaşam benim ilgimi çekmiyor. Buna ayıracak zamanım da yok, param da; her florini kitap için harcamam gerek.”</p>

  <p class="block1">En iyisi bu konuyu kapatmalı, diye düşündü Breuer. Yine de önemli bir şey öğrenmiş oldum: Freud’la paylaşacak şeylerin belli bir sınırı var.</p>

  <p class="block1">“Sig, konuyu saptırdım. Beş dakika geriye gidelim. Bana ne olmasını istediğimi sormuştun. Herr Müller’in ümitsizliği hakkında konuşmasını isterdim. Beni günah çıkartacağı bir papaz olarak görmesini umuyorum. Belki tek başına bu bile onu iyileştirebilir ve insanların arasına döndürebilir. Şimdiye kadar tanıdığım en yalnız varlık o. Bugüne kadar herhangi bir kimseye açıldığını hiç sanmıyorum.”</p>

  <p class="block1">“Ama ona ihanet edenler olduğunu söylemiştin. Kuşkusuz birilerine inandı ve kendini onlara açtı. Yoksa ortada ihanet diye bir şey olmazdı.”</p>

  <p class="block1">“Evet, haklısın, ihanetin onun için büyük bir önemi var. işin aslı, benim yöntemimin de ana ilkesi, belki de temelindeki ilke bu olmalı: Primum non nocere; zarar vermemek, ihanet olarak yorumlayabileceği bir şey yapmamak.”</p>

  <p class="block1">Breuer söylediği sözler üzerine bir iki dakika düşündükten sonra ekledi: “Sig, bütün hastalarıma hep bu şekilde davrandığımı bilirsin; bu yüzden Herr Müller ile aramda bu konuda bir sorun olmasını istemem. Ama geçmişimizde, ona karşı yaptığım bir ikiyüzlülük var; ihanet olarak bunu görebilir. Ancak olanları artık değiştiremem. Keşke ona her şeyi anlatıp kendimi temize çıkarabilsem; Frâulein Salome ile görüşmemi, arkadaşlarının kendi aralarında anlaşıp onu Viyana’ya göndermelerini ve hepsinden öte, hasta olanın o değil, benmişim gibi yapmamızın bir kurmaca olduğunu anlatabilseydim.”</p>

  <p class="block1">Freud şiddetle başını iki yana salladı. “Kesinlikle olmaz! Bu açılma, bu itiraflar tamamen senin yararına olacak, onun yararına değil! Hayır, hastana gerçekten yardımcı olmak istiyorsan, bu yalanla yaşamak zorundasın.”</p>

  <p class="block1">Breuer başıyla onu onayladı. Freud’un haklı olduğunu biliyordu. “Pekâlâ, elimizde neler var bir bakalım. Ne yapıyoruz?”</p>

  <p class="block1">Freud hemen cevap verdi. Bu tür entelektüel alıştırmalardan çok hoşlanıyordu. “Atılacak adımlar belli, ilki, kendini anlatarak onu meşgul etmek, ikincisi, rolleri değişmek. Üçüncüsü, onun kendisini olduğu gibi anlatmasını sağlamak. Temel ilke de şu: Güvenini kaybetmemek ve ihaneti düşündürecek bir şey yapmaktan kaçınmak. Peki, bir sonraki adım ne olacak? Diyelim ki senin ümitsizliğini paylaştı, ya sonra?”</p>

  <p class="block1">“Belki de,” diye karşılık verdi Breuer, “bir sonraki adıma gerek kalmayacak. Belki içini döktüğü zaman her şey kendiliğinden hallolmuş olacak; yaşamında böyle bir değişiklik yapmış olması başlı başına yeterli bir adım olacak.”</p>

  <p class="block1">“Yalnızca içini dökmek o kadar güç veren bir şey değildir Josef. Öyle olsaydı, bir tane bile nevrotik Katolik olmazdı!”</p>

  <p class="block1">“Evet, bence de haklısın. Ama belki...” derken saatine bakan Breuer geç olduğunu fark edince, “Şimdilik bu kadar plan yapabiliriz,” diyerek bir işaretle garsondan hesabı istedi.</p>

  <p class="block1">“Josef, bu konuşma bana çok zevk verdi. Görüşmemizin şeklini çok takdir ettiğimi söylemeliyim, önerilerimi ciddiye aldığını görmek benim için bir onurdur.”</p>

  <p class="block1">“Aslında Sig. bu konuda çok başarılısın. İkimiz iyi bir takım oluşturuyoruz. Ancak hazırladığımız yöntemin büyük bir takdirle karşılanacağını düşünemiyorum. Böyle Bizans oyunu gibi bir tedaviyi kaç hastaya uygulayabiliriz? Aslına bakarsan bugün, tıbbi tedaviden çok dolap çevirmedeki becerilerimizi sergilediğimizi hissettim. Hasta olarak kimi tercih ederdim biliyor musun? Ötekini, yardım için yalvaran adamı!”</p>

  <p class="block1">“Yani hastanın içinde hapsolan bilinçdışı bilinci mi demek istiyorsun?”</p>

  <p class="block1">“Evet,” diyen Breuer hesap pusulasına bakmadan (hiç bakmazdı) garsona bir florin uzattı. “Evet, o zaman her şey çok daha basit olurdu. Biliyor musun Sig, belki de tedavinin asıl hedefi bu olmalı, yani saklı tutulan bu bilinci serbest bırakmak, gün ışığında yardım isteye bilmesini sağlamak.”</p>

  <p class="block1">“Evet, bu çok iyi Josef. Ama ‘serbest bırakmak’ terimini kullanmak doğru olur mu? Ne de olsa onun ayrı bir varlığı yok; o, Müller’in bilinçdışı bir parçası. Biz ise bütünlüğün peşinde değil miyiz?” Freud kendi fikrinden o kadar etkilenmişti ki cümlesini tekrar ederken yumruğunu yavaşça mermer masaya indirmekten kendini alamadı. “Bilincin bütünlüğü.”</p>

  <p class="block1">“Ah Sig, işte bu!” Bu fikir Breuer’i heyecanlandırmıştı. “Müthiş bir görüş!” Garsona birkaç tane bakır Kreuzer bıraktıktan sonra birlikte Michaelerplatz’a doğru yürümeye başladılar. “Evet, eğer hastam kendisiyle bu parçasını bütünleştirebilirse bu büyük bir başarı olur. Başkasından teselli bulmanın ne kadar doğal olduğunu bir öğrenebilse, eminim bu kadarı yeterdi!”</p>

  <p class="block1">Kohlmarkt’tan aşağı yürüdüklerinde Graben Caddesi’nin kalabalığına girip orada ayrıldılar. Freud hastaneye gitmek üzere Naglergasse’ye doğru döndü, Breuer ise Stephensplatz’dan geçerek Aziz Stephanos Kilisesi’nin olduğundan daha azametli görünen Romanesk kulelerinin altından geçerek Bâckerstrasse, 7 numaraya doğru ilerledi. Sig’le konuşmasından sonra yarın sabah Nietzsche’yle yapacağı görüşme konusunda kendisini daha rahat hissetmişti. Yine de içinde, bütün bu ayrıntılı hazırlığın bir yanılsama olduğu; konuşmalarının, asıl Nietzschenin hazırlıklarına göre yürüyeceği gibi bir his vardı.</p>

  <h2 class="block8" id="toc_id_14">XIV</h2>

  <p class="block1">Nietzsche gerçekten de hazırlanmıştı. Breuer ertesi sabah fizik muayenesini bitirir bitirmez kontrolü Nietzsche ele aldı.</p>

  <p class="block1">“Görüyor musunuz,” diyerek Breuer’e kalın bir defter gösterdi. “Ne kadar düzenli biriyim! Emrinizdekilerden biri, Herr Kaufmann dün bana bunu alma inceliğini gösterdi.”</p>

  <p class="block1">Yatağından kalktı. “Odaya bir sandalye daha istedim. Sandalyelere geçip çalışmamıza başlayalım mı?”</p>

  <p class="block1">Breuer, hastanın sesindeki ciddiyet ve otoriteye şaşırmıştı, önerisine uyup Nietzsche’nin yanındaki sandalyeye oturdu. Her iki sandalye de turuncu alevlerle çıtır çıtır yanan şömineye dönüktü. Breuer bir süre ısındıktan sonra Nietzsche’yi daha iyi görebilmek için sandalyesini döndürüp Nietzsche’nin de aynı şeyi yapmasını sağladı.</p>

  <p class="block1">“Analiz için ana kategorileri belirleyerek başlayalım,” dedi Nietzsche. “Benden yardım istediğinizde dün sözünü ettiğiniz sorunların listesini yaptım.”</p>

  <p class="block1">Defterini açan Nietzsche, Breuer’in yakınmalarını ayrı ayrı sayfalara nasıl kaydettiğini gösterip yüksek sesle okudu: “Bir; genel mutsuzluk. İki; yabancı düşüncelere kapılmak. Üç; kendinden nefret etmek. Dört; yaşlanma korkusu. Beş; ölüm korkusu. Altı; intihar eğilimi. Hepsi tamam mı?”</p>

  <p class="block1">Nietzsche’nin sesindeki resmiyetten rahatsız olan Breuer en derin duygularının böylece madde madde listelenmesinden ve bu kadar klinik bir tarzla anlatılmasından hiç hoşlanmamıştı. Ama şimdilik işbirliğiyle karşılık verdi. “Tam olarak diyemeyeceğim. Karıma ilişkin çok ciddi sorunlarım var. Ondan fazlasıyla uzak hissediyorum kendimi, sanki seçmediğim bir evlilik ve hayatın tuzağına düşmüş gibiyim.”</p>

  <p class="block1">“Sizce bunu bir mi yoksa iki problem olarak mı ilave edelim?” “Sizin birim tanımınıza bağlı.”</p>

  <p class="block1">“Evet, bu bir sorun gerçekten; bu maddeler aynı mantık düzeyine girmiyorlar. Bazıları sonuç bazıları ise sebep.” Nietzsche notlarımı karıştırdı. “Örneğin, ‘mutsuzluk’ bu ‘yabancı düşünceler’den kaynaklanan bir sonuç olabilir. Ya da ‘intihar eğilimi’, ölüm korkularının sebebi veya sonucu olabilir.”</p>

  <p class="block1">Breuer’in rahatsızlığı arttı. Bu rol değişiminin gidişatından hoşlanmamıştı.</p>

  <p class="block1">“Bunları böyle listelememize gerek var mıydı? Bu liste fikri nedense beni huzursuz ediyor.”</p>

  <p class="block1">Nietzsche sıkıntılı görünüyordu. Kendinden emin görünen o havasının çok hassas olduğu belliydi. Breuer’den gelen ufacık bir itirazla bütün tavırları değişti. Yatıştırıcı bir ses tonuyla karşılık verdi.</p>

  <p class="block1">“Yakınmaların bazılarına öncelik vererek daha sistematik ilerleyebileceğimizi düşünmüştüm. Yine de, samimi olmak gerekirse, en temel problem, şu anda diyelim ki ölüm korkusu ile mi yoksa en temel olmayan, yani en alt türevlerden biri, şimdilik diyelim ki yabancı düşüncelere kapılmak ile mi başlayacağımıza karar verebilmiş değilim. Ya da klinik açıdan en acil olanı veya yaşam tehlikesi içerenini, diyelim ki intihar eğilimini mi öne alalım, bilemiyorum. Yoksa en çok sıkıntı vereninden, günlük yaşamınızda sizi en huzursuz edeninden, diyelim ki kendinden nefretten mi başlayalım?”</p>

  <p class="block1">Breuer’in rahatsızlığı artmaya devam ediyordu. “Bunun iyi bir yaklaşım olduğundan hiç de emin değilim.”</p>

  <p class="block1">“Ama bunları sizin kendi tıbbi yöntemlerinize dayanarak hazırladım,” diye karşılık verdi Nietzsche. “Hatırlayabildiğim kadarıyla siz benden, kendi durumum hakkında genel olarak konuşmamı istemiştiniz. Sonra problemlerimin bir listesini yaptınız ve sistematik olarak, hem de çok sistematik olarak ilerleyerek her birini sırasıyla incelediniz. Bu doğru değil mi?”</p>

  <p class="block1">“Evet, tıbbi muayenelerimi böyle yaptığım doğru.”</p>

  <p class="block1">“O halde Doktor Breuer, şimdi neden böyle bir yaklaşıma direniyorsunuz? Bana bir alternatif önerebilir misiniz?”</p>

  <p class="block1">Breuer başını iki yana salladı. “Sorunu bu şekilde koyduğunuz zaman, sizin önerdiğiniz yönteme uymak zorunda kalıyorum. Ne var ki hayatımın en gizli duygularını böyle düzenli kategorilere sokarak konuşmak bana yapmacık ve zorlama gibi geliyor. Bu problemlerin hepsi, benim zihnimde birbirinden ayrılamaz biçimde düğümlenmiş durumda. Ayrıca, listeniz öyle soğuk bir liste ki... Bunlar ise hassas, incinebilir şeyler; sırt ağrısı ya da cilt kaşıntısı gibi kolayca anlatabilecek konular değil.”</p>

  <p class="block1">“Beceriksizlikle duygusuz olmayı birbirine karıştırmayın Doktor Breuer. Hatırlarsanız, benim tek başına yaşayan bir insan olduğum konusunda sizi daha önce uyarmıştım. Rahat ve sıcak ilişkilere alışkın biri değilim.”</p>

  <p class="block1">Defterini kapatan Nietzsche bir süre pencereden dışarıya baktı. “Başka bir yaklaşım deneyeyim; dün, uygulayacağımız yöntemi birlikte bulacağımızı söylediğinizi hatırlıyorum. Söyler misiniz Doktor Breuer, bu konuda bizim faydalanabileceğimiz benzer bir deneyiminiz olmuş muydu?”</p>

  <p class="block1">“Benzer deneyim mi dediniz? Hımm... Tıp tarihinde sizin ve benim yaptığımızı daha önce hiç kimse yapmamıştır. Buna ne ad verilebileceğini bile bilemiyorum, belki ümitsizlik terapisi ya da felsefe terapisi ya da henüz uydurulmamış bir ad olabilir. Doktorların bazı psikolojik rahatsızlıkları tedavi etmek durumunda kaldıkları bir gerçek: Örneğin beyin hummasından kaynaklanan hezeyanlar, beyin sifilisi sonucu paranoya ya da kurşun zehirlenmesinin yol açtığı psikozlar gibi fiziksel kaynaklı hastalıklar. Ayrıca, psikolojik durumları yüzünden sağlık durumları ya da yaşamları tehdit altında olan hastalar; örneğin, ciddi ölçüde melankoli ya da mani.”</p>

  <p class="block1">“Yaşamın tehdit altında olması dediniz? Nasıl yani?”</p>

  <p class="block1">“Melankolikler ölüm orucuna girerler ya da intihar edebilirler. Manikler ise genellikle kendilerini öldüresiye yorarlar.”</p>

  <p class="block1">Nietzsche karşılık vermeden sessizce oturup ateşe bakıyordu.</p>

  <p class="block1">“Ama tabii ki,” diye devam etti Breuer. “Bunların şu anda benim içinde bulunduğum durumla ilgisi yok ve bu gibi durumların tedavisi felsefi ya da psikolojik yaklaşımla değil fiziksel yöntemlerle yapılır; örneğin elektrik tedavisi, banyolar, ilaçlar, zorunlu istirahat vb. gibi. Akıldışı korkuları olan hastalar için ara sıra bazı psikolojik yöntemler geliştirerek onları sakinleştirmeye çalışırız. Geçenlerde dışarı çıkmaya korkan yaşlı bir hanım hastam olmuştu, aylarca odasından dışarı çıkamamış. Bütün yaptığım güvenini kazanana kadar onunla konuşmak oldu. Sonra, onu görmeye her gittiğimde elini tutuyor ve güven duygusunu artırarak onu odasından her gün daha fazla uzağa götürüyordum. Ama bu sağduyuya dayalı bir doğaçlamaydı, yani bir çocuğu eğitmek gibi bir şey. Böyle bir işi yapmak için doktor olmak gerekmez.”</p>

  <p class="block1">“Tüm bunlar bizden çok uzak konular gibi görünüyor,” dedi Nietzsche. “Daha ilgili bir şey yok mu?”</p>

  <p class="block1">“Eh, tabii, bugünlerde bir de fiziksel semptomları yüzünden doktorlara giden hastalar var; felç, konuşma bozuklukları veya bir ölçüde körlük ya da sağırlık gibi, ki bunların hepsinin de sebebi psikolojik bir çatışmada yatıyor. Bu duruma biz ‘histeri’ diyoruz, rahmin Yunanca karşılığı olan hysterus’tan türemiş.”</p>

  <p class="block1">Nietzsche Yunancadan çeviri yapmasına gerek olmadığını söylemek ister gibi hızlı hızlı başını salladı. Onun filoloji profesörlüğü yapmış olduğunu hatırlayan Breuer devam etti: “Bu semptomlara, amaçsız kalan rahmin neden olduğunu düşünürdük; tabii bu anatomik olarak çok mantıksız.”</p>

  <p class="block1">“Erkeklerdeki hastalığı nasıl açıklıyorlardı?”</p>

  <p class="block1">“Hâlâ anlayamadığımız nedenlerle bu bir kadın hastalığı diyebiliriz; erkeklerde histeri vakasına rastlandığına dair henüz bir kayıt yok.</p>

  <p class="block1">Ben her zaman histerinin filozofların da ilgisini çekecek bir hastalık olduğunu düşünmüşümdür. Belki de histeri semptomlarının anatomik zemine oturtulamamasının sebebini doktorlar değil, filozoflar açıklayabilir.”</p>

  <p class="block1">“Ne demek istiyorsunuz?”</p>

  <p class="block1">Breuer kendini şimdi daha rahat hissediyordu. İlgili bir öğrenciye tıp konularında bilgi vermek onun kendini rahat hissettiği ve yabancı olmadığı bir roldü.</p>

  <p class="block1">“Buna bir örnek verebilirim. Sinirsel bir rahatsızlıktan kaynaklanması imkânsız nedenlerle bazı hastalarımın ellerinin uyuştuğunu gördüm. Bunlara ‘eldiven’ anestezisi diyoruz; sanki bileklerine anestetik bir bant sarılıymış gibi bilekten sonraki bölgede hiçbir his duyulmuyor.”</p>

  <p class="block1">“Ve bu, sinir sistemine uymuyor öyle mi?” diye sordu Nietzsche.</p>

  <p class="block1">“Doğru. Sinirsel desteğin çalışma şekli buna uymuyor: Ele destek veren üç farklı sinir vardır; radyal, ulnar ve medyan, bunların her biri beyindeki ayrı bir yerden gelir. Yani, parmakların yarısı bu sinirlerden biriyle, diğer yarısı başka bir sinirle desteklenir. Ama hasta bunu bilmez. Hasta adeta, elinin tamamının tek bir sinirden, ‘el siniri’nden destek aldığını zannederek hayal gücüyle buna uygun bir bozukluk yaratır.”</p>

  <p class="block1">“Müthiş!” Nietzsche defterini açıp birkaç kelime yazdı. “Diyelim ki insan anatomisinde uzman olmuş bir kadının histerisi var. Bu kadının yaşadığı hastalık anatomik açıdan uygun mu olur?”</p>

  <p class="block1">“Emin değilim. Histeri anatomik değil, kavramsal bir hastalık. Histerinin sinirlere anatomik bir zarar vermediğine dair kanıtlar var. Aslına bakarsanız bu hastalar hipnozla uyutulduğunda semptomlar birkaç dakikada kayboluyor.”</p>

  <p class="block1">“O halde hipnoz şu anda uygulanan tedavi yöntemi oluyor?”</p>

  <p class="block1">“Hayır! Ne yazık ki, hipnoz tıp çevrelerinde pek tutulmuyor, en azından Viyana’da böyle. Bunun sebeplerinin başında kötü bir geçmişi olması geliyor; çünkü eski hipnozcuların çoğu hiçbir tıp eğitimi almamış şarlatanlarmış. Dahası, hipnozun kalıcı bir etkisi yok. Ama bu kadar bile işe yaraması, hastalığın psikolojik kökenli olduğunu kanıtlamaya yetebilir.”</p>

  <p class="block1">“Siz, kendiniz,” diye sordu Nietzsche, “hastalarınıza bu yöntemi uyguladınız mı?”</p>

  <p class="block1">“Birkaç kere. Çok yoğun bir şekilde ilgilendiğim bir hastamda bunu uyguladım. Bu vakayı size zaten anlatmam gerekiyor. Bu tedaviyi bana da uygulamanız için değil, listenizdeki maddeler üzerinde çalışmaya başlamamız için anlatacağım tabii. Herhalde iki numaralı maddeydi.”</p>

  <p class="block1">Nietzsche defterini açıp yüksek sesle okudu, “Yabancı düşüncelere kapılmak? Anlamıyorum. Neden yabancıl Bunun histeriyle ilgisi ne?”</p>

  <p class="block1">“Açıklayayım. Öncelikle, bunlara ‘yabancı’ diyorum çünkü yoktan gelip zihnimi işgal ediyor. Bunları düşünmek istemiyorum, ama kovduğumda hemen uçup gitmelerine rağmen kısa bir süre sonra tekrar gelip sinsice beynime sızıveriyorlar. Bu düşünceler ne tür mü? Şey, bunlar güzel bir kadınla ilgili; histeri tedavisi yaptığım bir hastamla ilgili. Size bütün hikâyeyi en baştan anlatayım mı?”</p>

  <p class="block1">Hiç de meraklı görünmeyen Nietzsche, Breuer’in sorusundan biraz rahatsız olmuştu. “Genellikle yalnızca konuyu anlamama yetecek kadarını anlatmanızı önereceğim. Kendinizi utandıracak ya da küçük düşürecek bir duruma girmemenizi rica ediyorum, bunun en ufak bir faydası olmaz.”</p>

  <p class="block1">Nietzsche ketum bir insandı. Breuer bunu biliyordu. Ama onun kendisinden de ketum olmasını isteyebileceği hiç aklına gelmemişti. Breuer bu konuda bir karar vermesi gerektiğini fark etti: Mümkün olduğu kadar açık bir şekilde her şeyini anlatacaktı. Ancak o zaman Nietzsche, insanların birbirine karşı açık ve dürüst olmasında bir kötülük olmadığını görebilirdi.</p>

  <p class="block1">“Haklı olabilirsiniz, ama duygularımın ne kadar derinine inersem o kadar rahatlayabileceğime inanıyorum.”</p>

  <p class="block1">Nietzsche gerildi, ama başıyla devam etmesini işaret etti.</p>

  <p class="block1">“Hikâye iki yıl önce hastalarımdan birinin bana gelerek kızının tıbbi tedavisini üstlenmemi rica etmesiyle başladı. Kadının kimliğini saklayabilmek için ona Anna O. diyeceğim.”</p>

  <p class="block1">“Ama bu takma ad yönteminizi bana zaten anlatmıştınız, demek ki gerçek ad ve soyadının başharfleri B.P.”</p>

  <p class="block1">Breuer gülümseyerek, bu adam da Sig gibi. Hiçbir şeyi unutmuyor, diye düşündü ve Bertha’nın hastalığının ayrıntılarını anlatarak devam etti. “Ayrıca Anna O.’nun yirmi bir yaşında, olağanüstü zeki, iyi eğitimli ve insanın aklını başından alacak kadar güzel bir kadın olduğunu bilmeniz de önemli. Hızla yaşlanan kırk yaşındaki bir adama taze soluk getiren bir esinti; daha doğrusu, bir siklon! Tarif ettiğim kadın türünü bilir misiniz?”</p>

  <p class="block1">Nietzsche soruyu duymazlıktan gelerek, “Ve onun doktoru oldunuz?” diye sordu.</p>

  <p class="block1">“Evet, onun doktoru olmayı kabul ettim ve asla güvenine ihanet etmedim. Tüm itiraflarım yalnızca düşünce ve fantezilerden oluşuyor, hiçbiri gerçekleşmiş eylemler değil. İlkönce, uyguladığım psikolojik tedavi üzerinde durayım.</p>

  <p class="block1">“Onunla her gün görüşüyorduk, her görüşmemizde hafif bir trans haline geçiyor ya da onun deyimiyle, son yirmi dört saatteki bütün huzursuz düşünce ve olayları ‘boşaltıyordu’. ‘Baca temizleme’ adını taktığı bu işlem bir sonraki yirmi dört saatte onun gerçekten rahat olmasını sağlıyor, ama histeri semptomlarına faydalı olmuyordu. Sonra, bir gün, rastlantı sonucu başarılı bir tedavi yöntemi çıktı karşıma.”</p>

  <p class="block1">Breuer daha sonra asıl nedenlerin kaynağına inerek semptomların hepsini nasıl yok ettiğini ve üstelik en sonunda en temel neden olan babasının ölümünden duyduğu korkuyu da keşfetmesini ve bu tecrübeyi tekrar yaşamasını sağlayarak hastalığından tamamen kurtarabildiğini bir bir anlattı.</p>

  <p class="block1">Büyük bir heyecanla not almaya devam eden Nietzsche hayretini dile getirdi: “Bence bu hastaya uyguladığınız tedavi olağanüstü! Psikolojik terapi alanında müthiş bir keşif yapmış olabilirsiniz. Belki kendi problemleriniz için de değerli olabilir bu bilgi. Kendi keşiflerinizin size de faydası dokunabileceği fikri hoşuma gitti. Zira aslında kimse kimseye yardım edemez; insan kendine yardım etme gücünü kendi içinde bulmalıdır. Belki sizin de Anna O. gibi psikolojik problemlerinizin asıl kaynağını keşfetmeniz gerekiyor. Oysa az önce bu tedavinin sizin için uygun bir yaklaşım olmadığını söylediniz. Neden peki?”</p>

  <p class="block1">“Birçok nedeni var,” dedi Breuer, sesinde bir tıp otoritesinin kesinliği vardı. “Benim durumum Anna O.’dan çok daha farklı. Her şeyden önce hipnoza eğilimli biri değilim: Bilinçdışı yaşadığım hiçbir şey olmadı. Bu önemli, çünkü histerinin, kişinin tamamen sapmış bir bilinç durumunda yaşadığı travmatik bir olaydan kaynaklandığına inanıyorum. Çünkü travmatik hafıza ve aşırı korteks uyarımı değişik ruh hallerinde rastlanan bir şeydir, bu nedenle de günlük yaşam sırasında ‘ele alınamaz’ ya da yok edilemezler.”</p>

  <p class="block1">Sözlerine ara vermeden devam eden Breuer ayağa kalkıp ateşi karıştırdı ve bir parça odun daha attı. “Ayrıca bundan daha da önemli olabilecek bir şey varsa o da benim semptomlarımın histerik olmadığıdır: Bunlar sinir sistemimi ya da bedenimin herhangi bir bölümünü etkisi altına almıyor. Hatırlarsanız histeri kadınlarda görülen bir hastalık. Sanırım, benim durumum nitelik olarak daha ziyade normal insan korkusu ya da sefaletine yakın. Tabii, nicelik olarak ise çok daha fazla!</p>

  <p class="block1">“Bir şey daha var: Benim semptomlarım akut değil: Uzun yıllarla birlikte bu hale geldi. Listenize bakın. Bu problemlerimin hiçbirinin başlangıç tarihini size veremem. Fakat hastama uyguladığım tedavinin bana faydası olmamasının bir nedeni daha var ve bu oldukça rahatsız edici bir neden. Bertha’nın semptomları... “</p>

  <p class="block1">“Bertha mı? İlk isminin baş harfi B derken haklıymışım.”</p>

  <p class="block1">Breuer sıkıntıyla gözlerini kapattı. “Korkarım aptalca bir hata yaptım. Hastamın gizlilik haklarını ihlal etmemek benim için son derece önemlidir. Özellikle de bu hastanın. Ailesi bu çevrede çok iyi tanınır ve herkes de benim onun doktoru olduğumu biliyor. Bu nedenle diğer doktorlara ondan bahsederken her zaman dikkatli olmuş, ipucu vermemeye çalışmışımdır. Ama burada sizinle birlikteyken takma ad kullanmak sıkıcı.”</p>

  <p class="block1">“Yani hem rahatça konuşmaya çalışmak ve içinizi boşaltmak, hem de yanlış bir ad söylememek için sürekli kendinizi kontrol altında tutmak demek istiyorsunuz sanırım?”</p>

  <p class="block1">“Aynen dediğiniz gibi,” diyen Breuer içini çekti. “Şu andan itibaren ondan söz ederken gerçek ismini kullanmaktan başka çarem yok: Bertha, ama bunu kimseye söylemeyeceğinize dair bana yemin etmelisiniz.”</p>

  <p class="block1">Nietzsche’nin hiç beklemeden “Tabii,” demesi üzerine Breuer ceketinin cebinden puro kutusunu çıkartıp içinden bir tane aldı, Nietzsche ona katılmasa da kendisininkini yaktı. “Nerede kalmıştım?” diye sordu.</p>

  <p class="block1">“Bu yeni yönteminizin neden sizin problemleriniz konusunda işlemeyeceğini anlatıyordunuz, bir de ‘rahatsız edici’ bir nedenden söz ettiniz.”</p>

  <p class="block1">“Evet, rahatsız edici bir nedeni var.” Breuer devam etmeden önce mavi dumanını uzun uzun üfledi. “Bazı meslektaşlarıma ve tıp öğrencilerine bu vakayı anlatırken çok önemli bir keşif yaptığımı söyleyerek böbürlenmek gibi bir aptallık ettim. Ama birkaç hafta sonra onu başka bir doktora devrettiğimde bütün semptomlarının tek tek yinelemeye başladığını öğrendim. Şimdi benim durumumun ne kadar kötü olduğunu anlıyor musunuz?”</p>

  <p class="block1">“Kötü,” diye karşılık verdi Nietzsche, “çünkü gerçek olmayabilecek bir iyileştirmeden söz etmiştiniz, öyle mi?”</p>

  <p class="block1">“Bazen o konferansa katılan herkesi tek tek bulup vardığım sonuçların ne kadar yanlış olduğunu söylediğimi hayal ediyorum. Bu zaten hep yaşadığım bir duygu, meslektaşlarımın benim hakkımdaki düşünceleri benim için hep önemli olmuştur; bu yüzden canım çok sıkılıyor. Bana karşı saygılarından emin olmama rağmen kendimi dolandırıcı gibi hissediyorum, beni allak bullak eden şeylerden biri de bu. Bunu da listenize ekleyin.”</p>

  <p class="block1">Nietzsche vazifesine bağlı bir tavırla defterini açıp bir süre bir şeyler yazdı.</p>

  <p class="block1">“Ama Bertha konusuna dönecek olursak; hastalığının depreşmesinin sebebini tam olarak bilemiyorum. Belki de hipnoz tedavisi gibi benim uyguladığım tedavi de geçici olarak başarılı olmuştur. Belki de tedavi etkili olmuştu, ama felaketle sonuçlandığı için bozulmuş olabilir.”</p>

  <p class="block1">Nietzsche tekrar kalemini ele aldı. “ ‘Felaketle sonuçlandı’ derken ne demek istiyorsunuz?”</p>

  <p class="block1">“Bunu anlayabilmeniz için önce onunla aramızda geçenleri anlatmam gerek. Bu konuda fazla hassas davranmanın bir faydası olmayacak. Olduğu gibi anlatayım da bitsin. Ben, bu yaşlı aptal adam, ona âşık oldum! Saplantı haline getirdim. Hiçbir zaman aklımdan çıkaramadım.” Breuer bu kadar kolay, hatta heyecanla açılabilmesine hayret etmişti.</p>

  <p class="block1">“Günüm ikiye bölünmüştü; yarısı Bertha’yla olduğum zamanlar, diğer yarısı da tekrar birlikte olmayı beklediğim zamanlar! Onu haftanın her günü bir saat görüyordum, sonra günde iki kez görmeye başladım. Onu her gördüğümde büyük bir ihtirasla doluyordu içim. Bana dokunduğu zaman cinsel açıdan tahrik oluyordum.”</p>

  <p class="block1">“Size neden dokunuyordu?”</p>

  <p class="block1">“Yürürken zorluk çekiyordu; bu yüzden yürüyüşe çıktığımızda koluma giriyordu. Sık sık birdenbire baldırlarına kramp girdiği için uzun uzun masaj yapmam gerekiyordu. Bazen öyle acıklı ağlıyordu ki onu rahatlatmak için kollarıma almak zorunda kalıyordum. Bazen yanında oturduğumda kendiliğinden transa giriyor, başını omzuma dayıyor ve bir saat boyunca ‘baca temizliği’ yapıyordu. Bazen de başını kucağıma koyar ve bir bebek gibi uyurdu. İçimin cinsel duygularla dolmasından başka elimden bir şey gelmediği öyle çok, öyle çok zaman oluyordu ki.”</p>

  <p class="block1">“Belki,” dedi Nietzsche, “bir erkek ancak bir erkek gibi davranarak kadının içindeki kadının ortaya çıkmasına yol açar.”</p>

  <p class="block1">Breuer başını hızla kaldırdı. “Sizi yanlış anladım galiba! Hastayla girilecek her türlü cinsel temasın yanlış olduğunu siz de bilirsiniz, tabii bunlar Hipokrat yemininde yasaklanmıştır.”</p>

  <p class="block1">“Ya kadın? Kadının sorumluluğu yok mudur?”</p>

  <p class="block1">“Ama o kadın değil, bir hasta! Ne demek istediğinizi anladığımı sanmıyorum!”</p>

  <p class="block1">“Buna daha sonra dönelim,” dedi Nietzsche soğukkanlılıkla. “Felaketle sonuçlanması meselesine gelmedik henüz, değil mi?”</p>

  <p class="block1">“Şey, Bertha’nın her gün daha iyiye gittiğini, semptomlarının birer birer düzeldiğini görüyordum. Ama doktorunun durumu kötüye gidiyordu. Her zaman anlayışlı ve sakin bir kadın olan karım Mathilde, Bertha’ya bu kadar zaman harcamama önceleri sitem etmeye başladı; daha sonra onun hakkında konuşmam bile onu kızdırmaya başladı. Neyse ki Mathilde’ye Bertha hakkındaki duygularımı anlatmak gibi bir aptallık yapmadım, ama sanırım kuşkulanmıştı. Bir gün, bana öfkeyle bağırıp Bertha adını ağzıma almamı yasakladı. Ondan sonra ben de karıma kızmaya hatta onu benim için bir engel olarak görmeye başladım, sanki o olmasaydı Bertha ile yeni bir yaşama başlayabilirdim.”</p>

  <p class="block1">Breuer Nietzsche’nin gözlerini kapattığını görünce durdu. “İyi misiniz? Bugünlük bu kadar yeter mi dersiniz?”</p>

  <p class="block1">“Dinliyorum. Bazen gözlerim kapalıyken daha iyi görürüm.”</p>

  <p class="block1">“Evet, durumu karmaşık yapan başka bir faktör daha vardı. Eskiden, Frau Becker’den önce yanımda Eva Berger adında bir hemşire çalışırdı. Birlikte çalıştığımız on yıl içinde çok yakın dost ve sırdaş olmuştuk. Eva benim için kaygılanmaya başlamıştı. Duygularıma kapılıp yanlış bir şey yapacağımdan ve Bertha’ya karşı duyduğum delice tutkunluğun beni mahvedeceğinden korkuyordu. Ve bir gün, sırf dostluk adına kendisini kurban olarak sundu.”</p>

  <p class="block1">Nietzsche’nin gözleri faltaşı gibi açıldı. Breuer bir süre gözlerinin akını görebilmişti.</p>

  <p class="block1">“‘Kurban’ demekle neyi kastediyorsunuz?”</p>

  <p class="block1">“Kendimi mahvetmemi önlemek için her şeyi yapabileceğini söyledi. Eva, Mathilde’yle benim aramda bir süredir cinsel ilişki olmadığını biliyor ve Bertha’nın üzerine bu kadar düşmemi buna bağlıyordu. Sanırım, cinsel gerilimimi rahatlatmayı teklif etti bana.”</p>

  <p class="block1">“Bunu sizin için yaptığına inanıyorsunuz, öyle mi?”</p>

  <p class="block1">“Bundan eminim. Eva çok çekici bir kadındır, istediği her erkeği elde edebilir. Bu teklifini benim yakışıklılığım için yapmadığına emin olabilirsiniz: Bana bir bakın; kelleşen bir kafa, süpürge çalısı gibi bir sakal ve bir de şu ‘kepçe kulaklar’.” Breuer dışarı çıkık kulaklarını göstererek, “Çocukken beni hep böyle çağırırlardı. Ayrıca bana, yıllar önce yanında çalıştığı biriyle ilişkiye girmesi yüzünden işini kaybettiğini anlatmış ve bir daha asla böyle bir şey olmayacağına yemin etmişti,” diye devam etti.</p>

  <p class="block1">“Peki, Eva’nın kendini kurban etmesinin yardımı oldu mu?”</p>

  <p class="block1">“Kurban” kelimesinin söylenişindeki kuşkuculuğu ve muhtemelen de aşağılamayı anlamamazlıktan gelen Breuer gayet sakin cevap verdi. “Bu teklifi hiçbir zaman kabul etmedim. Eva’yla yatmamın Bertha’ya ihanet olacağını düşünecek kadar aptaldım. Bazen bunu yapmadığım için çok pişmanlık duyuyorum.”</p>

  <p class="block1">“Anlayamıyorum.” Nietzsche’nin hâlâ ilgiyle açık olan gözlerinde yorgunluk işaretleri okunuyordu, sanki dayanabileceğinden fazlasını görmüş ya da dinlemiş gibiydi. “Pişman olduğunuz şey nedir?”</p>

  <p class="block1">“Eva’nın teklifini reddetmek tabii. Sık sık büyük bir fırsat kaçırdığımı düşünüyorum. Beni rahatsız eden olumsuz düşüncelerden biri de bu.” Breuer Nietzsche’nin defterini işaret ederek. “Bunu da listeye ekleyin.”</p>

  <p class="block1">Nietzsche tekrar kalemini alıp Breuer’in giderek uzayan listesine yeni bir madde daha ekledi. “Bu pişmanlığı hâlâ anlayamıyorum. Eva’yı kabul etseydiniz, ne değişecekti?”</p>

  <p class="block1">“Değişmek mi? Değişmenin bununla ne ilgisi var? Bu eşsiz bir fırsattı, bir daha asla karşıma çıkmayacak bir fırsat.”</p>

  <p class="block1">“Hayır demek de eşsiz bir fırsattı! Başkasının eşine göz koyana, ‘hayır’ diyebilmek kutsal bir fırsattır. İşte siz böyle bir fırsat yakalamışsınız.”</p>

  <p class="block1">Nietzsche’nin yorumu Breuer’i hayrete düşürmüştü. Nietzsche’nin cinsel açlığın şiddeti hakkında hiçbir şey bilmediği belliydi. Ama bu konuyu tartışmanın hiçbir faydası olamazdı. Belki de istediği an Eva’nın onun olabileceğini iyi anlatamamıştı. Nietzsche, insanların karşısına bir fırsat çıktığında onu yakalaması gerektiğini anlayamıyor muydu? Ama bu “kutsal hayır” sözcüklerinde karmaşık bir şeyler olduğunu hissediyordu. “Bu adam, koca kara noktalarla özgün şimşek parıltılarından oluşan ilginç bir karışım,” diye düşündü Breuer. Ve bir kez daha bu tuhaf adamın ona çok değerli bir şeyler vereceğini hissetti.</p>

  <p class="block1">“Nerede kalmıştık? Ah, evet, o son felaket! Tüm bunlar olup biterken Bertha’yla ilgili yaşadığım cinselliğin tamamen hayal dünyamda geçtiğini düşünüyordum; yani sadece kendi zihnimde yaşadığıma ve ona hiçbir şey belli etmediğime inanıyordum. Bir gün annesinin gelip de Bertha’nın Dr. Breuer’den hamile olduğunu iddia ettiğini söylemesi üzerine nasıl bir şok geçirdiğimi siz düşünün!”</p>

  <p class="block1">Breuer, bu sahte gebelik olayını duyunca Mathilde’nin nasıl öfkeden deliye döndüğünü ve Bertha’yı hemen başka bir doktora devretmesi ve Eva’yı da kovması için nasıl kızgın emirler yağdırdığını anlattı.</p>

  <p class="block1">“Peki, siz ne yaptınız?”</p>

  <p class="block1">“Ne yapabilirdim? Bütün kariyerim, ailem, bütün hayatım sallantıdaydı. Hayatımın en berbat günüydü. Eva’ya ayrılması gerektiğini söylemek zorunda kaldım. Tabii ben ona yeni bir iş bulana kadar çalışmaya devam etmesini de teklif ettim. Beni anladığını söylemesine rağmen ertesi gün işe gelmedi ve bir daha onu görmedim. Birkaç kez mektup yazdım, ama hiçbirine cevap vermedi.</p>

  <p class="block1">“Bertha’ya gelince, işler daha da kötüye gitti. Ertesi gün onu görmeye gittiğimde, sayıklaması geçmiş, benim onu gebe bıraktığım kuruntusu da kaybolmuştu. Aslında olup biteni tamamen unutmuştu; artık onun doktoru olmayacağımı bildirdiğim için bunu bir felaket olarak görüyor ve buna tepki veriyordu. Ağladı, fikrimi değiştirmemi rica etti, yanlış bir şey yapıp yapmadığını söylemem için yalvardı. Tabii onun yaptığı yanlış hiçbir şey yoktu. ‘Doktor Breuer’in bebeği’ diye haykırması, geçirdiği histeri krizinin bir parçasıydı. O değil, hezeyanı konuşuyordu.”</p>

  <p class="block1">“Peki, kimin hezeyanıydı bu?”</p>

  <p class="block1">“Evet, bu tabii ki onun hezeyanıydı, ama onun sorumlu olduğu bir şey değildi. Rüyalarda yaşanan garip olaylardan ne kadar sorumlu olunabilirse o da bundan o kadar sorumlu tutulabilir. İnsanlar böyle durumlarda tuhaf ve olmayacak şeyler söylerler.”</p>

  <p class="block1">“Söylediği sözler bana tuhaf ve olmayacak sözler gibi gelmiyor. Doktor Breuer, aklıma bir şey geldiğinde araya girebileceğimi söylemiştiniz. Bir gözlemde bulunmak istiyorum: Benim dikkatimi çeken şey, bütün düşüncelerinizden ve bütün eylemlerinizden kendinizi sorumlu tutmanız, o ise,” -Nietzsche’nin sesi sertleşmişti; parmağını Breuer’e doğru sallayarak- “o ise, hastalığı sayesinde, her şeyden muaf oluyor.”</p>

  <p class="block1">“Ama Profesör Nietzsche, siz kendiniz de söylediniz, güç en önemli şeydir. Bulunduğum pozisyon sayesinde ben daha güçlüydüm. Benden yardım istemişti. Ne kadar hassas olduğunun farkındaydım, babasını çok sevdiğini biliyordum, belki haddinden fazla. Hastalığının babasının ölümüyle başladığını da, beni babasının yerine koyduğunu da biliyordum ve ben onun bu duygularını sömürdüm. Beni sevmesini istedim. Bana en son söylediği sözler neydi biliyor musunuz? Onun tedavisini başka bir doktora devrettiğimi söyledikten sonra dönüp yürüdüm; arkamdan şöyle bağırıyordu: ‘Sen benim için her zaman tek erkek olacaksın, hayatıma asla başka bir erkek girmeyecek.' Korkunç sözler! Ona ne kadar zarar verdiğimin kanıtı. Ama bundan daha da korkunç bir şey vardı: Söyledikleri hoşuma gitmişti! Onun üzerindeki gücümü kabullenmesi bana zevk vermişti! İşte gördüğünüz gibi onu daha da zayıf bir halde bıraktım. Sakatladım. Onu bağlayıp bacaklarını kötürüm bırakmaktan farksızdı bu yaptığım!”</p>

  <p class="block1">“Onu son görüşünüzden sonra,” diye sordu Nietzsche. “bu sakatın sonu ne oldu?”</p>

  <p class="block1">“Kreuzlingen’de başka bir sanatoryuma yatırıldı. Eski semptomlarının çoğu depreşmiş; ruhsal durumunda dalgalanmalar, her sabah anadilini unutması, sonunda bağımlı olduğu morfinle ancak yatıştırılabilen acılar. Yalnız ilginç bir nokta daha var: Oradaki doktoru ona âşık olmuş, tedaviyi başka birine devretmiş ve bunun arkasından da Bertha’ya evlenme teklif etmiş!”</p>

  <p class="block1">“Yani aynı durum yeni doktorla da tekrarlanmış, farkındasınız değil mi?”</p>

  <p class="block1">“Farkında olduğum tek şey, Bertha’nın başka bir erkekle beraber olması düşüncesinin beni mahvettiği. Lütfen listenize ‘kıskançlık’ı da ekleyin; en büyük problemlerimden biri de bu. İkisinin konuştuğu, birbirine dokunduğu, hatta seviştiği gibi düşünceler beynimi kurt gibi kemiriyor. Bu kuruntuların bana verdiği büyük acıya rağmen kendime işkence etmeye devam ediyorum. Bunu anlayabiliyor musunuz? Siz hiç böyle bir kıskançlık yaşamış mıydınız?”</p>

  <p class="block1">Bu soru, görüşmelerinde bir dönüm noktası oluşturuyordu. Breuer başlangıçtan beri belli bir niyetle böyle bir duyguyu açıklamayı amaçlamıştı; Nietzsche’nin önüne bu modeli koyarak, onu kendisinin yerine koymasını bekliyordu. Ama itirafa kendini bütünüyle kaptırmıştı. Nietzsche, Breuer’in akıl hocası olarak ona sadık kalacağına yemin ettiğine göre ortada bir risk yoktu.</p>

  <p class="block1">Breuer için yeni bir deneyimdi bu: Duygularını hiç kimseyle bu kadar fazla paylaşmamıştı. Bir de Max vardı, ama Max’la konuşurken onun gözündeki imajını bozmamaya gayret etmiş ve sözlerini dikkatle seçmişti. Eva Berger’le konuşurken bile, kendini bir ölçüde tutmuş, yaşlanmadan oluşan çatlakları, çelişkilerini, kendisiyle ilgili kuşkularını ve yaşlı bir adamı genç ve çekici bir kadının gözünde zayıf ve sönük gösterecek her şeyi ondan saklamaya çalışmıştı.</p>

  <p class="block1">Ama Bertha ve yeni doktoru ile ilgili içini kemiren kıskançlığı anlatmaya başladığında tekrar Nietzsche’nin doktoru rolüne geri dönmüştü. Aslında yalan söylemiyordu; Bertha ve yeni doktoru hakkında gerçekten bazı söylentiler vardı ve kıskançlığı da gerçekti, ama Nietzsche’nin itiraf sürecine girmesini çabuklaştırmak için bazı şeyleri abartmıştı. Zira Nietzsche de, Lou Salome, Paul Ree ve kendisinden oluşan “Pisagor bağıntısı”ndan dolayı kıskançlık duyuyor olmalıydı.</p>

  <p class="block1">Ama bu strateji de işe yaramamıştı. Nietzsche bu temaya en azından farklı bir ilgiyle yaklaşabilirdi, ama böyle olmamıştı. Yalnızca belli belirsiz başını sallamış, defterinin sayfalarını çevirmiş ve notlarını gözden geçirmişti. İki adam sessizliğe gömüldü, sönmekte olan ateşe bakıyorlardı. Breuer elini cebine götürerek ağır bir altın saat çıkardı, babasından bir armağandı bu saat. Arkasında şu sözler yazılıydı: “Oğlum Josef’e. Ruhumun ruhunu geleceğe taşı.” Nietzsche’ye baktı. Bu yorgun gözlerde, görüşmenin artık sona ermesini bekleyen bir ifade mi vardı? Artık gitse iyi olurdu.</p>

  <p class="block1">“Profesör Nietzsche, sizinle konuşmak bana iyi geldi. Ama benim de size karşı sorumluluklarım var; migreninizin tekrarlamaması için size dinlenmenizi söylemiştim, ama bu kadar uzun konuşup sizi karşımda oturtarak kendi tavsiyelerimi bozmuş oluyorum. Bir şey daha var: Bir ara bana sıradan bir gününüzü anlatmıştınız, yani gün içinde pek de kimseyle ilişkide bulunmadığınızı. Bir defa için fazla doz oldu bu, değil mi? Yalnızca fazla zaman harcanmadı; çok fazla şey konuşuldu ve çok fazla şey dinlendi, ayrıca bir başkasının hayatıyla ilgili fazla özel bilgiler çıktı ortaya, değil mi?”</p>

  <p class="block1">“Anlaşmamız dürüst olmayı gerektiriyor Doktor Breuer, sizinle aynı fikirde olmadığımı söylersem samimi davranmamış olurum. Bugün oldukça yoğundu ve gerçekten yoruldum. Sandalyesine çöktü. “Ama hayır, fazla özel bilgi duymadım. Ben de sizden bir şeyler öğreniyorum. İnsanlarla ilişki kurma konusunda sıfırdan başlamam gerektiğini söylerken sözlerimde ciddiydim.”</p>

  <p class="block1">Breuer kalkıp paltosuna uzanırken Nietzsche ekledi: “Son bir yorum daha. Listemizin ikinci maddesi, yani ‘yabancı düşüncelere kapılmak’ konusunda fazlasıyla konuştunuz. Sanırım bu kategoriyi bitirmiş sayılabiliriz, zira bu değersiz düşüncelerin beyninizi nasıl işgal ettiğini, nasıl ele geçirdiğini anlayabildim sayılır. Yine de bunlar, sizin düşünceleriniz ve sizin zihniniz. Böyle olmasının ya da daha etkili bir biçimde söyleyecek olursak bunları oluşturmayı sağlamanın size ne faydası olduğunu anlamış değilim.”</p>

  <p class="block1">Kollarından birini paltosuna geçirmekte olan Breuer donakaldı. “Oluşturmak mı? Bilmiyorum. Bütün söyleyebileceğim, onların içerden bir yerden geldiği gibi bir şey hissetmedim. Sanki bunlar gelip beni buluyormuş gibi. Sizin, bunları benim oluşturduğumu iddia etmeniz, nasıl söyleyeyim, benim için duygusal bir anlam taşımıyor.”</p>

  <p class="block1">“Buna anlam vermenin bir yolunu bulmak zorundayız.” Nietzsche ayağa kalkıp Breuer’le birlikte kapıya doğru yürüdü. “Bir düşünce deneyi yapalım. Yarınki görüşmemizde şu meselenin üzerinde durmanızı rica edeceğim: Bu yabancı düşünceler aklınızdan geçmeseydi, bunların yerine ne düşünüyor olurdunuz?”</p>

  <p class="yildiz">* * *</p>

  <p class="block10">Dr. Breuer’in Hasta Notlarından Eckart Müller’le İlgili Alıntılar, 5 Aralık 1882</p>

  <p class="block9">Mükemmel bir başlangıç! Çok başarılı. Problemlerimin bir listesini çıkardı; her seferinde listedeki maddelerden biri üzerinde odaklanmayı planlıyor, iyi. Yaptığımız işin bu olduğunu sansın. Onu itiraf ettirebilmek için bugün ona kendi duygularımı açtım. Karşılık vermedi, ama zamanla vereceğini umuyorum. Bu kadar açık olmamın onu şaşırttığına ve etkilediğine eminim.</p>

  <p class="block9">Çok ilginç bir taktik düşünüyorum! Onun durumunu kendiminkiymiş gibi anlatacağım. Böylece o beni teselli ederken, bir yandan da kendisini teselli ediyor olacak. O halde, örneğin, Bertha, yeni doktoru ve benim oluşturduğum üçgenle ilgili olarak bana yardım etmesini isteyerek, onun üçgeni konusunda; yani Lou Salome, Paul Ree ve kendisi üzerinde düşünmesini sağlayabilirim. O kadar ketum biri ki onu başka türlü konuşturamam. Belki asla yardım isteyecek kadar dürüst olmayacak.</p>

  <p class="block9">Çok orijinal bir zihin yapısı var. Tepkilerini önceden kestiremiyorum. Belki de Lou Salome haklıdır: Belki onun alın yazısında çok büyük bir filozof olmak var. İnsanoğluyla ilgili konulara girmemesi şartıyla! İnsan ilişkileriyle ilgili pek çok bakımdan şaşılacak büyüklükte kör noktaları var. Hele konu kadınlara gelince barbarca, hiç insancıl olmayan bir tavır takınıyor. Kadının kim olduğu ya da durumun ne olduğu hiç fark etmiyor, göstereceği tepki önceden tahmin edilebiliyor: Kadınlar yağmacı ve düzenbazdırlar. Kadınlar konusunda vereceği öğütler de buna uygun: Kadınları suçla ve cezalandır! Ah, tabii bir tane daha var; onlardan uzak dur!</p>

  <p class="block9">Cinsel duygulara gelince: Hiç bu tür şeyler duyuyor mu acaba? Kadınları fazla tehlikeli mi buluyor? Cinsel istekleri vardır herhalde. Ama nerede bunlar? Patlamak zorunda olan bu duyguları gizleyip aşırı bir baskı altında mı tutuyor? Acaba, migreninin kaynağı bu olabilir mi?</p>

  <p class="yildiz">* * *</p>

  <p class="block10">Nietzsche’nin Dr. Breuer Hakkındaki Notlarından Alıntılar, 5 Aralık 1882</p>

  <p class="block9">Liste uzuyor. Doktor Breuer benim çıkardığım altı maddelik listeye beş tane daha ekledi.</p>

  <p class="block9">Tuzağa düşmüş olma duygusu; evlilik tuzağı, yaşam tuzağı</p>

  <p class="block9">Eşinden soğuma</p>

  <p class="block9">Eva’nın cinsel açıdan kendini “kurban” etme teklifini reddetmesinden duyduğu pişmanlık</p>

  <p class="block9">Diğer doktorların kendisi hakkındaki fikirleriyle fazla ilgilenme</p>

  <p class="block9">Kıskançlık; Bertha ile başka bir erkeğin birlikteliği</p>

  <p class="block9">Bu liste daha ne kadar uzayacak? Her yeni gün yeni bir problem mi çıkacak? Problemlerinin, aslında, görmek istemediği şeyleri saklamak için kopardığı yaygaradan ibaret olduğunu ona nasıl anlatabilirim? Saçma sapan düşünceler zihnini mantar gibi kaplıyor. Sonunda bütün bedenine yayılıp onu mahvedecek. Bugün giderken ona bu saçmalıklarla kendini kör etmezse neler görebileceğini sordum. Böylelikle yolu gösterdim. Bunu yapabilecek</p>

  <p class="block9">İlginç bir karışım bu adam; zeki ama kör, samimi ama bir şeyler saklıyor. Bu kandırmacanın farkında mı acaba? Ona yardım ettiğimi söylüyor. Bana övgüler yağdırıyor. Benim böyle değersiz şeylerden nefret ettiğimi anlamıyor mu? Değersiz şeylerin tenimi tırmaladığını, uykularımı kaçırdığını bilmiyor mu? Aslında verir gibi yaparak kendisi almaya çalışanlardan biri mi o da? Ona bir şey vermeyeceğim. Saygıya saygı duyanlardan mı? Kendini değil de beni mi bulmak istiyor? Ona verecek hiçbir şeyim yok! Bir dost dinleneceği bir yer aradığında ona verilecek en iyi yer sert bir yataktır!</p>

  <p class="block9">İlgili ve sempatik biri. Dikkatli ol! Bazı bakımlardan daha yukarılara tırmanmaya hazır biri, ama henüz yüreği buna hazır değil. Kadınlar konusuna pek insanca bakamıyor. Böyle çamurda debelenmesi, ne trajedi! Bu çamuru iyi bilirim: En iyisi yukarıdan bakmak ve neyin üstesinden geldiğimi seyretmek.</p>

  <p class="block9">En ulu ağaç, en yükseklere uzanan ve köklerini en derinlere, hatta kötülüğün içine salan ağaçtır; ama o ne yukarı yükseliyor ne de aşağıları zorluyor. Hayvani şehvetler gücünü ve aklını kurutuyor. Üç kadın arasında parçalanmış, ama hâlâ onlara minnet duyuyor. Onların kahrolası zehirlerini emiyor.</p>

  <p class="block9">Bu kadınlardan biri ona gül kokuları yayıyor ve kurban kılığına sokuyor kendini. Köleliği “hediye”, “nimet” gibi gösteriyor; adamın köleliğini.</p>

  <p class="block9">Öteki kadın ona işkence ediyor. Yürürken koluna girmek için güçsüz birini oynuyor. Onun erkekliğine başını yerleştirebilmek için uyuyormuş gibi görünüyor, bu işkencelerden sıkılınca onu herkesin içinde küçük düşürme yoluna gidiyor. Oyun sona erince de, onu bırakıp hilelerini yeni bir kurban üzerinde uygulamaya başlıyor. Adam bütün bunlara kör kalıyor. Bu kadın ne yaparsa yapsın Breuer, hasta olduğunu düşünerek ona acıyor ve onu seviyor.</p>

  <p class="block9">Üçüncü kadın ise onu sonsuza dek ele geçirmiş ve elini kolunu bağlamış. Ama ben bu kadını ötekilere tercih ederim. En azından pençelerini saklamıyor!</p>

  <p class="block10">Friedrich Nietzsche’den Lou Salome’ye Mektup, Aralık 1882</p>

  <p class="block9">Sevgili Lou,</p>

  <p class="block9">... Bana çok iyi bir savunma zemini bıraktın, ama en insafsız yargıcın eline verdin! Senin kendi kendini yargılamam ve kendi cezanı kendin takdir etmeni istiyorum... Orta’dayken tekrar düşünmüş ve bütün felsefemi sana açıklamaya karar vermiştim. Bu kararın ne demek olduğunu asla bilemezsin: Kimseye bundan daha büyük bir armağan verebileceğimi sanmıyorum...</p>

  <p class="block9">O günlerde seni görebildiğimi düşünerek, dünyevi ideallerimi ortaya döktüm, ama sana iyi bakamamışım. Lütfen gözlerimin ne kadar bozuk olduğunu unutma!</p>

  <p class="block9">Bence kimse senin hakkında benim kadar iyi düşünemez; benim kadar kötü de düşünemez.</p>

  <p class="block9">Seni ben yaratmış olsaydım seni daha sağlıklı, üstelik çok daha değerli yapardım... Ve belki de benim için sana biraz daha sevgi verirdim (ama aslında en önemsiz olanı da bu) ve aynı şeyi dostumuz Ree için de yapardım. Ne seninle ne de onunla, yüreğimin derinliklerinde duyduklarım hakkında tek bir söz bile edemem. Benim ne istediğim konusunda en ufak bir fikriniz bile olduğunu sanmıyorum! Ama bu zorlama suskunluk beni neredeyse boğacak, çünkü sizler hoşlandığım insanlarsınız.</p>

  <p class="block9">F.N.</p>

  <h2 class="block8" id="toc_id_15">XV</h2>

  <p class="block1">Breuer, ilk seanslarının ardından Nietzsche’ye resmi olarak ayırması gereken zamandan yalnız birkaç dakika daha fazla zaman ayırdı: Eckart Müller’in kartına hemşireler için bir not yazarak migreni için uyguladığı tıbbi tedaviyi özetledi. Daha sonra kendi bürosuna geçtiğinde ise, tıpkı Nietzsche’nin not almak için kullandığına benzer bir deftere daha kişisel bir rapor yazdı.</p>

  <p class="block1">Ama daha sonraki yirmi dört saat içinde Nietzsche Breuer’in iş dışındaki zamanlarını daha fazla almaya başladı. Bu zaman diğer hastalarına, Mathilde’ye, çocuklarına ve hepsinden de çok uyumaya ayırması gereken zamandan çalınıyordu. Gecenin ilk saatlerinde ancak kısa bir süre, o da kesik kesik uyuyabilen Breuer’in gördüğü düşler adeta gerçek gibi ve oldukça huzur bozucuydu.</p>

  <p class="block1">Düşlerinin birinde Nietzsche ile kendisini tiyatro sahnesi gibi duvarsız bir odada konuşurlarken görüyordu. Bazı eşyaları oradan oraya taşıyan işçiler geçerken onları dinliyorlardı. Oda her an yok olabilecek gibiydi, sanki her an katlanıp kenara konabilen portatif bir eşyaydı.</p>

  <p class="block1">Bir başka düşünde ise banyo küvetine oturmuş ve musluğu açmıştı. Musluktan su yerine önce bir böcek seli akmış, arkasından küçük küçük makine parçaları gelmişti. Bunların ardından kocaman yuvarlak sümüğümsü topaklar çıkmaya çalışmış, musluğun ağzına takılıp iğrenç bir ip halinde sarkmaya başlamıştı. Makine parçalarına çok şaşırmış, çamur ve böceklerden ise tiksinti duymuştu.</p>

  <p class="block1">Saat üçte, her zaman gördüğü o aynı kâbusun ardından uyandı: Bertha’yı arıyordu, bastığı yerler titriyor, adeta ayaklarının altından kayıp gidiyordu. Toprağın içine bir yerlere kayıverdi, kırk metre düştükten sonra, üstünde okunamayan bir mesaj yazılı olan beyaz bir taşın üzerinde buldu kendini.</p>

  <p class="block1">Kalbinin küt küt atmasını dinleyerek bir süre uyanık halde yattı. Belki biraz zekâ egzersizi yaparsa sakinleşebilirdi. İlkönce gündüzleri, öğlen saatinde ışıl ışıl ve güzel görünen şeylerin neden geceleri bu kadar ürkütücü bir hal aldığını düşünmeye başladı. Bu onu rahatlatmayınca başka bir eğlence bulup o gün Nietzsche’ye neler anlattığını tek tek hatırlamaya çalıştı. Ama hatırladıkça siniri bozuldu. Çok mu fazla şey açıklamıştı? Acaba anlattıklarıyla Nietzsche’yi kendinden uzaklaştırmış mıydı? Bertha ve Eva hakkındaki utanç verici duygularını, bütün sırlarını bu kadar açmaya yönelten şey aslında neydi? Her şeyini onunla paylaşmak, hatta kefaretine katlanmak o anda ona doğru bir şey gibi gelmişti, ama şimdi Nietzsche artık onun için kim bilir neler düşünüyordu; bu fikir onu eziyordu. Nietzsche’nin cinsellik hakkında püriten hisleri olduğunu bilmesine rağmen, cinsellikle ilgili konuşmalarıyla onu taciz etmişti. Belki de bunu kasıtlı yapmıştı. Belki de, hasta kılıfının arkasına saklanarak, onu şaşırtmak ve kızdırmak istemişti. Ama neden?</p>

  <p class="block1">Sonunda Bertha, zihninin imparatoriçesi Bertha, yeniden sahneye çıkarak Breuer’in bütün dikkatinin kendisinde olmasını istercesine tüm diğer düşünceleri ezdi ve bir kenara attı. Bertha’nın cinsel çekiciliği bu gece her zamankinden de fazlaydı: Bertha yavaş ve utangaç tavırlarla hastane giysisini sıyırıyor; çırılçıplak kalan Bertha transa geçiyor; Bertha göğüslerini avuçlayarak onu yanına çağırıyor; fırlamış, yumuşak meme uçları Breuer’in ağzını dolduruyor; Bertha bacaklarını aralıyor, onu kendisine doğru çekerek “Al beni” diye fısıldıyor. Breuer’in nabzı şehvetle atıyordu; rahatlamak için Mathilde’ye yanaşmayı düşündü, ama kollarındakinin Bertha olduğunu düşünürken onun bedenini kullanmanın vereceği suçluluk duygusuna ve ikiyüzlülüğe dayanamazdı.</p>

  <p class="block1">Ertesi sabah Nietzsche’nin hasta kartını gözden geçirmekte olan Breuer, “Anlaşılan,” dedi, “Dün gece Herr Müller, Doktor Breuer’den çok daha iyi bir uyku çekmiş.” Sonra gece olanları bir bir anlattı: Bölünen uykusunu, korkularını, düşlerini, saplantılarını, çok fazla şey anlattığı için duyduğu huzursuzluğu.</p>

  <p class="block1">Breuer konuştukça Nietzsche anlayışla başını sallıyor ve rüyalarını defterine kaydediyordu. “Bildiğiniz gibi, ben de sık sık böyle geceler yaşadım. Dün gece, yalnızca bir gram kloral ile beş saat deliksiz uyudum, ama böyle geceler çok enderdir. Ben de sizin gibi gece korkularıyla boğulurum. Ben de sizin gibi neden korkuların geceleri hüküm sürdüğünü düşünürüm. Bunun üzerine yirmi yıl düşündükten sonra korkuların karanlıktan doğmadığını anladım; korkular da yıldızlar gibi hep oradadırlar, ama gün ışığı onları gizler.”</p>

  <p class="block1">“Rüyalara gelince,” Nietzsche yataktan kalkarken de konuşmasını sürdürdü ve Breuer’le birlikte şöminenin yanındaki sandalyelerine doğru yürüdüler. “Rüyalar, anlaşılmayı bekleyen büyük gizemlerdi r. Sizin rüyalarınıza gıpta ediyorum. Benimkileri çok nadir hatırlarını. İsviçreli bir doktor rüyalar üzerinde düşünmekle boşuna zaman kaybettiğimi, rüyaların yalnızca gelişigüzel atıklar olduğunu, zihnin geceleri kendini boşaltmasından ibaret olduğunu anlatmıştı, ama ona hiç katılmıyorum. Bu doktora göre beyin, yaşanan günden artan gereksiz düşünceleri rüyalarla dışarı atarak yirmi dört saatte bir kendini temizlenmiş.”</p>

  <p class="block1">Nietzsche, Breuer’in rüyalarına ilişkin yazdığı notlarına baktı. “Gördüğünüz kâbus son derece şaşırtıcı, ama diğer iki rüyanızın dünkü konuşmalarımızdan kaynaklandığını düşünüyorum. Çok fazla şey anlatmış olabileceğiniz için kaygı duyduğunuzu söylemiştiniz, sonra da rüyanızda duvarları olmayan umumi bir oda görüyorsunuz. Öteki rüyaya gelince; musluk, sümük ve böcekler, sizce bunlar sizin karanlık ve nahoş yanlarınızı kusmanızdan korkmanızla bağlantılı değil mi?”</p>

  <p class="block1">“Evet, gece ilerledikçe bu düşüncelerin nasıl gelişip serpildiğine şaşıyorum. Sizi taciz etmekten, şaşırtmaktan ya da tiksindirmekten korkuyorum. Hakkımda düşüneceğiniz şeyler beni korkutuyor.”</p>

  <p class="block1">“Ama ben bunun böyle olacağını tahmin etmemiş miydim?” Nietzsche bacak bacak üstüne atmış karşısındaki Breuer’e bakıyor ve kalemini defterine vurarak sözlerini vurguluyordu. “Beni korkutan, benim duygularım yüzünden duyacağınız kaygıydı; gereğinden fazla şey açıklamayın diye rica etmemin nedeni de buydu işte. Ben sizin gelişip büyümenize yardımcı olmayı arzu ediyorum, başarısızlıklarınızı itiraf ederek zayıf duruma düşmenizi değil.”</p>

  <p class="block1">“Ama Profesör Nietzsche, sizinle anlaşamadığımız ana konulardan biri de bu. Aslına bakarsanız, geçen hafta tartıştığımız konu da buydu. Ama bu kez daha hoş bir sonuca varmaya gayret edelim. İlişkimizin güç temelleri üzerinde anlaşılması gerektiğini söylediğinizi hatırlıyorum; kitaplarınızda da böyle yazıyordu. Ama bu benim için geçerli değil. Ben rekabete girmiyorum: Sizi yenmek beni hiç ilgilendirmiyor. Yalnızca, yaşamımı geri alabilmek için yardımınızı istiyorum. Aramızdaki güç dengesi; kimin kazanacağı, kimin kaybedeceği umurumda bile değil.”</p>

  <p class="block1">“O halde Doktor Breuer, bana zayıflıklarınızı göstermek sizi neden bu kadar utandın yor?”</p>

  <p class="block1">“Bunun sebebi sizinle kaybettiğim bir yarış değil! Bu hiç umurumda olmaz. Kendimi kötü hissetmemin tek sebebi var: Benimle ilgili düşüncelerinize değer veriyorum ve korkarım dünkü çirkin itiraflardan sonra gözünüzden düşmüşümdür! Listenize bakın,” dedi Breuer, Nietzsche’nin defterini işaret ederek. “Kendi kendisinden nefret ediyor maddesini hatırlayın, galiba üçüncü maddeydi. Gerçek düşüncelerimi hep saklı tutuyorum, çünkü bunlar beni küçük düşürecek şeyler. O zaman başkalarından uzak kaldığım için kendimden daha da çok nefret ediyorum. Bu kısırdöngüden çıkabilmek için birilerine açılabilmeliyim!”</p>

  <p class="block1">“Belki, ama bakın,” dedi bu kez de Nietzsche defterdeki on numaralı maddeyi göstererek. “Burada meslektaşlarınızın sizin hakkınızdaki fikirlerinin çok önemli olduğunu söylemişsiniz. Kendinden hiç hoşnut olmayan pek çok insan gördüm; bunlar önce başkalarının kendileri hakkında iyi düşünmelerini sağlamaya çalışırlar. Bunu başarınca da bu sefer kendileri de kendileri hakkında iyi düşünmeye başlarlar. Ama bu sahte bir çözümdür; bu başkalarının otoritesi altına girmeyi kabullenmektir. Size düşen ödev kendinizi kabullenmenizde, benim sizi kabullenmemin yollarını aramak değil.”</p>

  <p class="block1">Breuer’in başı dönmeye başlamıştı. Çabuk ve kolay alan bir beyni vardı ve kurduğu mantığın böyle sistematik bir biçimde safdışı edilmesine alışık değildi. Ama Nietzsche’yle mantık savaşına girmenin önerilecek bir şey olmadığı da besbelli ortadaydı; onu ne yenebilir ne de fikrini değiştirebilirdi. Breuer, böylece içgüdüsel, mantıksız yaklaşım göstermenin daha iyi olabileceğini düşündü.</p>

  <p class="block1">“Hayır, hayır, hayır! İnanın bana Profesör Nietzsche, bu çok akla yakın; ama bende işe yaramaz. Beni kabul etmenize ihtiyacım olduğunu biliyorum yalnızca. Siz haklısınız: Mutlak hedef, başkalarının fikirlerinden bağımsız olabilmektir, ama bu hedefe giden yol, kendim için söylüyorum, sizin için değil, benim kabul edilmiş normların dışında olmadığımı bilmemden geçer. Kendi hakkımda her şeyi bir başkasına açıklamaya ve benim de sonuçta... bir insan olduğumu öğrenmeye ihtiyacım var!”</p>

  <p class="block1">Bir süre düşündükten sonra ekledi: “İnsanca, pek insanca!”</p>

  <p class="block1">Kitabının başlığını duyunca Nietzsche’nin yüzüne bir gülümseme yayıldı. “Dokunaklı, Doktor Breuer! Bu kutlu cümleye kim karşı çıkabilir? Şu anda duygularınızı anlıyorum, ama uygulayacağımız yöntemde bunları nereye yerleştireceğimizi belirleyebilmiş değilim.”</p>

  <p class="block1">Bu hassas noktada Breuer sözlerini dikkatle seçmeliydi.</p>

  <p class="block1">“Ben de öyle. Ama sürekli tetikte bulunmaktan vazgeçmek zorunda olduğumu biliyorum. Size anlatmam gerekenlerin arasında seçim yaparak baskı altına girmek bana kendimi daha da kötü hissettirecek. Geçenlerde başıma gelen ve bununla ilgisi olabilecek bir şey anlatmama izin verin. Bacanağım Max’la konuşuyordum. Aslında Max’la fazla samimi olmam, çünkü duygusal konulara duyarlılığının olmadığına inanıyorum. Ancak, evliliğim öyle bir çöküntü noktasına geldi ki bunu biriyle konuşmam gerekiyordu. Max’la konuşurken bu konuyu açmaya çalıştım, ama utancımdan devam etmeye cesaret edemedim. Sonra hiç ummadığım bir şey oldu ve Max kendi hayatında da benzer zorluklarla karşılaştığını anlatarak bana bazı sırlarını açtı. Nasıl olduysa, o anlattıktan sonra kendimi daha rahat hissettim ve ilk kez Max’la çok özel konulan paylaştık. Bunun bana çok büyük yardımı oldu.”</p>

  <p class="block1">‘“Yardımı oldu’ derken,” diye Nietzsche hemen sordu: “Ümitsizliğinizin azaldığını mı söylemek istiyorsunuz? Yoksa karınızla ilişkinizde düzelme mi oldu? Ya da bu konuşma size kefaret gibi mi geldi?”</p>

  <p class="block1">Ah! Breuer yakalandığını anlamıştı! Eğer Max’la konuşmasının gerçekten yardım ettiğini ileri sürerse o zaman Nietzsche ona neden kendisiyle konuşmaya ihtiyaç duyduğunu soracaktı. Aman dikkat, aman dikkat.</p>

  <p class="block1">“Ne demek istediğimi bilemiyorum. Yalnızca kendimi iyi hissettiğimi biliyorum. O gece uyuyabildim, utançtan kıvranmadım. O zamandan beri de kendimi daha rahat ve sorgulamaya hazır hissediyorum.”</p>

  <p class="block1">Bu iyi bir fikir değil, diye düşündü Breuer. Konuya doğrudan girse daha iyi olacaktı.</p>

  <p class="block1">“Profesör Nietzsche, beni kabul ettiğinizi bilseydim, eminim kendimi çok daha dürüst bir şekilde ifade edebilirdim. Saplantı haline getirdiğim aşkı ya da kıskançlığı anlattığım zaman, sizin de benzer deneyimler geçirdiğinizi bilirsem her şey daha kolay olurdu. Örneğin cinselliği onaylamadığınızı ve benim cinsel tutkularıma iyi gözle bakmadığınızı düşünmek beni rahatsız ediyor. Doğal olarak, bu yönlerimi anlatırken kendimi çok huzursuz hissediyorum.”</p>

  <p class="block1">Uzun bir sessizlik oldu. Nietzsche çok düşünceli bir halde tavana bakıyordu. Breuer biraz umutlanmıştı, çünkü etkili bir biçimde baskıyı artırdığını düşünüyordu. Nihayet Nietzsche’nin kendisiyle ilgili bazı açıklamalarda bulunmasını bekliyordu.</p>

  <p class="block1">“Belki,” diye karşılık verdi Nietzsche. “Kendi durumumu size yeterince iyi anlatamadım. Söylesenize, yayıncımdan sipariş ettiğiniz kitaplar elinize geçti mi?”</p>

  <p class="block1">“Daha geçmedi. Neden sordunuz? Bugünkü konuşmalarımızla ilgili bölümler mi var?”</p>

  <p class="block1">“Evet, özellikle Şen Bilim’de. O kitapta cinsel ilişkilerin diğer ilişkilerden hiçbir farkı olmadığını, bu tür ilişkilerin de diğerleri gibi güç mücadelesi olduğunu yazdım. Cinsel arzu, aslında, karşıdaki insanın zihni ve bedeni üzerinde mutlak hâkimiyet kurmak için duyulan arzudan ibarettir.”</p>

  <p class="block1">“Bu bana doğru gibi gelmedi. Benim duyduğum arzu böyle değil!”</p>

  <p class="block1">“Öyle, öyle!” diyen Nietzsche ısrarlıydı. “Daha derinlere bakarsanız, bu arzunun da tüm diğer insanlardan daha üstün olma arzusu olduğunu görürsünüz. ‘Âşık’, ‘seven’ kişi değildir; aslında o, sevdiği kişinin mutlak sahibi olmayı amaçlar. Bütün isteği, tüm dünyayı o değerli malından soyutlamaktır. Altınları başında nöbet tutan ejderha kadar alçak ruhludur. Dünyayı falan sevmez, tersine tüm diğer canlılara karşı bir umursamazlık içindedir. Siz de bunu söylemiyor musunuz? Sizin... neydi adı... o sakattan hoşlanmanızın sebebi bu değil miydi?”</p>

  <p class="block1">“Bertha, ama o sak... “</p>

  <p class="block1">“Evet, evet, Bertha sizin, hayatındaki tek erkek olduğunuzu söylediğinde büyük bir zevk duymuştunuz!”</p>

  <p class="block1">“Ama siz cinselliği başka bir yöne çeviriyorsunuz! Ben cinsel dürtülerimi cinsel organlarımda duyuyorum, soyut ve zihinsel bir güç arenasında değil!”</p>

  <p class="block1">“Hayır.” dedi, Nietzsche, “ben yalnızca gerçek adını koyuyorum! İhtiyacı olduğunda cinselliği yaşayan bir erkeğe diyeceğim yok! Ama bunun için yalvaran, bütün gücünü onu idare eden kadına; kendi zayıflığını ve erkeğin gücünü, kendi dişi gücü haline çeviren o hilekâr kadına bırakan erkeklerden nefret ederim.”</p>

  <p class="block1">“Ah, gerçek bir erotizmi nasıl inkâr edebilirsiniz? Siz, biz insanoğlunu yeniden üremeye götüren doğal dürtüleri, biyolojik özlemleri inkâr ediyorsunuz! Şehvet yaşamın ve doğanın bir parçasıdır!”</p>

  <p class="block1">“Parçası, ama yüce bir parçası değil! Aslına bakılacak olursa, yüce parçanın ölümcül düşmanıdır. İşte, size bu sabah yazdığım bir cümleyi okuyayım.”</p>

  <p class="block1">Nietzsche kalın gözlüklerini taktı, masaya uzandı, yıpranmış bir defteri eline alıp okunaksız yazılarla dolu sayfaları çevirmeye başladı. Son sayfaya gelince durdu; okurken burnu neredeyse deftere değecekti. ‘“Şehvet, topuklarımızı kemiren bir orospudur! Ve bu orospudan bir parça et esirgendiğinde bir parça ruh için yalvarmayı çok iyi becerir.’ “</p>

  <p class="block1">Defteri kapadı. “Gördüğünüz gibi sorun, cinselliğin olup olmamasında değil, başka bir şeyi, ondan çok daha değerli, sonsuzluk kadar kıymetli bir şeyi yok etmesinde! Şehvet, tahrik olma, tensel zevkler; bunların hepsi köle edicidir! Yığınlar, şehvet yalağından beslenen domuzlar gibi bir yaşam sürerler.”</p>

  <p class="block1">“Şehvet yalağı!” Nietzsche’nin sözlerindeki yoğunluktan etkilenen Breuer hayretle bu sözleri tekrarladı. “Bu konudaki duygularınız çok güçlü. Şimdiye kadar ilk defa sesinizin bu kadar hırslı çıktığını duyuyorum.”</p>

  <p class="block1">“Hırsı yenmek için daha büyük bir hırs gerekir! Pek çok kişi, daha az hırsla dönen çarkın altında ezilip gitmiştir.”</p>

  <p class="block1">“Ya bu alandaki kendi deneyimleriniz?” Breuer ağız arıyordu. “Bu sonuçlarınızın biçimlenmesine yardımcı olacak şanssız deneyimleriniz oldu mu?”</p>

  <p class="block1">“Sözünü ettiğiniz ilk noktayı, yani öncelikle üremenin hedeflenmesini ele alalım. Size bir soru soracağım:” Nietzsche parmağını her bir kelimenin üstüne basarcasına sallayarak, “Üremeden önce yaratmamız-oluşmamız gerekmez mi?” dedi. “Yaşama karşı sorumluluğumuz, daha yücesini yaratmaktır, daha alçağını değil. İçinizdeki kahramanın gelişimini hiçbir şey engellememeli. Bu yolda önünüzü kesen şehvet ise o halde onun da üstesinden gelinmelidir.”</p>

  <p class="block1">Gerçeği kabul et, dedi Breuer kendi kendine. Bu tartışmalarda kontrolü ele geçirmene imkân yok. Nietzsche cevaplamak istemediği soruları kolayca gözardı edebiliyor.</p>

  <p class="block1">“Bildiğiniz gibi Profesör Nietzsche, entelektüel zeminde söylediklerinizin çoğunda sizinle hemfikirim, ama konuşmamız fazla soyut bir düzlemde kalıyor. Konuşmamızın bana yardımcı olabilmesi için biraz kişisel olması gerek. Belki de işim yüzünden sürekli bu şekilde düşünmeye zorlanıyorum, ne de olsa meslek hayatımda özellikle odaklandığım noktalar belli bir yakınmayı ortaya çıkarmak, ona bir tanı koymak ve belli bir çare bularak bu yakınmanın üzerine gitmektir.”</p>

  <p class="block1">Öne doğru eğilerek doğrudan Nietzsche’ye baktı. “Şimdi bütün bildiğim, benim derdimin böyle pragmatik bir yaklaşımla halledilemeyeceğidir, ama yaptığımız konuşmalar benim istemediğim yönde çok uzaklara gitti. Sizin sözlerinizle ben hiçbir şey yapamam. Bana şehvetimi yenmemi söylüyorsunuz, küçük, değersiz şehvetimi. Kendi içimdeki daha yüce parçaları beslememi söylüyorsunuz; ama onu nasıl yeneceğimi, içimdeki kahramanı nasıl besleyeceğimi söylemiyorsunuz. Sözleriniz şiirsel; ama şu anda benim için bunlar yalnızca havalı sözler.”</p>

  <p class="block1">Breuer’in ricasından hiç etkilenmemiş görünen Nietzsche sabırsız bir öğrencinin karşısındaki bir öğretmen gibi cevap verdi. “Bunu nasıl yeneceğinizi zamanla öğreteceğim. Uçmak istiyorsunuz, ama uçmaya uçmakla başlayamazsınız. Size önce yürümesini öğretmek zorundayım ve yürümeyi öğrenmenin ilk adımı, kendi kuralları olmayan insanın başkaları tarafından yönetilmek zorunda kalacağını anlamaktır. Başkalarının kurallarına uymak, insanın kendisini yönetmesinden çok, hem de çok daha kolaydır.” Bu sözlerden sonra Nietzsche küçük tarağını çıkararak bıyığını taramaya başladı.</p>

  <p class="block1">“Bir başkasına boyun eğmek, insanın kendisini yönetmesinden daha mı kolay? Bir kez daha soracağım Profesör Nietzsche, benimle konuşurken bana hitap edemez misiniz? Söylediklerinizin anlamını sezebiliyorum, ama bunları bana mı söylüyorsunuz? Ben bunlarla ne yapayım! Çok somuta indirgediğim için beni bağışlayın. Şu andaki isteklerim, somut istekler. Ben basit şeylerin peşindeyim; gece üçte kâbusla bölünmeyen bir uyku uyumak istiyorum, ta içimdeki bu gerilimden kurtulmak istiyorum. İşte benim korkum bütün ağırlığıyla tam buraya çökmüş duruyor... “ diyerek göğsünün ortasını gösterdi.</p>

  <p class="block1">“Benim bilmem gereken,” diye devam etti, “soyut, şiirsel sözler değil, daha insani, daha doğrudan sözler. Kişisel noktalar yakalamam gerek. Sizinkini benimle paylaşamaz mısınız? Siz de benim gibi bir saplantı ya da aşk yaşadınız mı? Bunun üstesinden siz nasıl geldiniz? Bu ne kadar sürdü?”</p>

  <p class="block1">“Sizinle bugün konuşmayı planladığım bir şey daha var,” diyen Nietzsche tarağını bırakıp Breuer’in sorusunu bir kez daha duymazlıktan geldi. “Zamanınız var mı?”</p>

  <p class="block1">Breuer umutsuzca sandalyesine çöktü. Nietzsche’nin bu soruları anlamazlıktan gelmeyi sürdüreceği belliydi. Tekrar sabırlı olmaya zorladı kendini. Saatine bakarak on beş dakika daha kalabileceğini söyledi. “Her gün 10’da buraya gelip otuz-kırk dakika sizinle görüşebilirim, ama acil durumların olması halinde daha erken ayrılmak zorunda kalacağım günler de olabilir.”</p>

  <p class="block1">“Peki! Size söylemek istediğim önemli bir şey var. Sizin sık sık mutsuz olmaktan yakındığınızı duydum. Zaten,” derken Breuer’in problemlerinin listesinin bulunduğu defterini açarak, ‘“genel mutsuzluk’ listenizin en başındaki madde. Bugün bir de korkunuzdan, içinizdeki gerilimden söz ettiniz... “ dedi.</p>

  <p class="block1">“Ta içimdeki; ölümdeki, yüreğimdeki gerilimden.”</p>

  <p class="block1">“Evet, teşekkür ederim. Birbirimizden öğreniyoruz. Özünüzdeki gerilim, gece korkularınız, uykusuzluğunuz; bunlar sık sık yalandığınız durumlar ve bir de huzursuzluktan bir an önce kurtulmak gibi ‘somut’ bir istekten söz ettiniz. Benimle yaptığınız görüşmenin, Max’la yaptığınız konuşmadan aldığınız şeyi vermediğine üzüldünüz.”</p>

  <p class="block1">“Evet. Ve... “</p>

  <p class="block1">“Ve duyduğunuz gerilime doğrudan bir şeyler yapmamı ve sizi rahatlatmamı istediniz.”</p>

  <p class="block1">“Kesinlikle.” Breuer tekrar oturduğu yerden öne doğru eğildi. Başını sallayarak, Nietzsche’nin devam etmesini istedi.</p>

  <p class="block1">“İki gün önce; buna ne ad verelim, sizin akıl hocanız olmam, sizi ümitsizlikten kurtarmaya yardımcı olmam için yaptığınız öneriyi reddetmiştim. Yıllardır bu konular üzerinde çalıştığım için beni bir dünya uzmanı olarak görmenize karşı çıkmıştım.</p>

  <p class="block1">“Ama şimdi, düşündükçe, sizin haklı olduğunuzu görüyorum: Ben bir uzmanım. Size öğreteceğim çok şey var. Yaşamımın çoğunu ümitsizliği incelemeye harcadım. Yaşamımın ne kadarını buna harcadığımı size kolaylıkla gösterebilirim. Birkaç ay önce, ablam Elisabeth, bin sekiz yüz altmış beş yılında, yirmi bir yaşımdayken ona yazdığım bir mektubu göstermişti. Elisabeth mektuplarımı hiç bana geri yollamaz, her şeyi saklar; bir gün başarılarımı sergileyeceği bir müze açacağını ve girişte para keseceğini söyler. Onu tanıdığım kadarıyla ablam beni mutlaka abartacak, bire bin katarak ilgileri üzerimde toplamaya çalışacaktır. O mektupta, insanların tarzlarını iki temel bölüme ayırdığımı belirtmiştim: Ruhunda sükûnete kavuşmak ve mutlu olmak isteyen insanlar inanmalı ve iman etmelidir, ama hakikatin peşindeki insanlar iç huzurundan vazgeçip yaşamlarını bu sorgulamaya adamak zorundadır.</p>

  <p class="block1">“Bunu yirmi bir yaşımdayken, yaşadığım yılların yarısı kadar önce biliyordum. Şimdi sizin de bunu öğrenmenizin zamanı geldi; bu çok temel bir başlangıç noktasıdır. Rahatlık ve gerçek sorgulama arasında seçiminizi yapmak zorundasınız! Eğer bilimi seçerseniz, doğaüstü şeylerin teselli veren zincirlerinden kurtulmak isterseniz, eğer iddia ettiğiniz gibi inançlardan sakınıp, tanrısızlığı benimserseniz, o zaman inananların o küçük rahatlamalarının özlemini duyamazsınız! Tanrıyı öldürürseniz, onun tapınağına sığınmaktan da vazgeçmek, orayı terk etmek zorundasınız!”</p>

  <p class="block1">Breuer hiçbir şey söylemeden oturuyor ve Nietzsche’nin penceresinden sanatoryumun bahçesine bakıyordu; genç bir hemşire, gözleri kapalı yaşlı bir adamın oturduğu tekerlekli sandalyeyi daire biçimindeki bahçe patikasında sürüyordu. Nietzsche’nin getirdiği yorumlar insanın içine işliyordu. Bunları, havada kalan felsefi sözler diye bir kenara itmek çok zordu. Yine de bir kez daha denedi.</p>

  <p class="block1">“Giderek daha da belirgin bir biçimde seçim yapmaya zorluyorsunuz. Benim seçimim o kadar kesin değil, bu kadar derin de değil. Tanrısızlığı seçtim; ama bu seçimdeki aktiflik, yalnızca dinsel masallara inanamayacak kadar. Bilimi seçmemin tek nedeni, bedenin sırlarını ortaya çıkarmayı mümkün kılan tek yol olmasıdır.”</p>

  <p class="block1">“O zaman siz kendi iradenizi kendinizden saklıyorsunuz. Ama artık yaşamınızı kabul etmek ve şu sözleri söyleme cesaretini bulmak zorundasınız: ‘İşte seçimimi yaptım!’ İnsan ruhu, yaptığı seçimlerle belirlenir!”</p>

  <p class="block1">Breuer sandalyesinde kıpırdanıp duruyordu. Nietzsche’nin vaaz verircesine söylediği sözler onu huzursuz ediyordu. Böyle konuşmayı nereden öğrenmişti? Herhalde Nietzsche daha beş yaşındayken ölen vaiz babasından öğrenmiş olamazdı. Bu beceri ve yeteneğin genetik olarak sonraki nesillere geçme olasılığı var mıydı?</p>

  <p class="block1">Nietzsche vaazına devam etti: “Eğer Tanrısız özgürlüğün coşkusunu ve büyümenin zevkini tatmak isteyen ender insanlardan biriyseniz, acıların en büyüğüne karşı kendinizi hazırlamalısınız. Bunlar bir arada gelirler ve asla birbirinden ayrı yaşanmazlar! Daha az acı istiyorsanız, Stoacıların yaptığı gibi siz de beklentilerinizi küçültmeli ve en yüce zevkten vazgeçmelisiniz.”</p>

  <p class="block1">“Bir insanın bu ürkütücü Weltanschauung<sup class="calibre3"><sup class="calibre1" id="back_note_26"><a class="calibre2" href="../Text/index_split_033.html#note_26" title="26">[26]</a></sup></sup>‘u kabul etmek zorunda olduğundan emin değilim Profesör Nietzsche. Bu bana Schopenhauer’ı hatırlattı, ama bu kadar kasvetli olmayan bakış açıları da vardır.”</p>

  <p class="block1">“Kasvetli mi? Bütün büyük filozoflar neden kasvetli olurlar diye bir sorun kendinize. Sorun bakalım, kimler daha emniyette, kimler daha rahat, kimler sonsuza dek mutludur? Ben size yanıtı söyleyeyim: Yalnızca sığ zihinli olanlar, yani sıradan insanlar ve çocuklar!”</p>

  <p class="block1">“Profesör Nietzsche, çekilen acının ödülünün büyüme olduğunu söylüyorsunuz... “</p>

  <p class="block1">Nietzsche araya girdi. “Hayır, yalnızca büyüme değil. Bir de güç var. Gururlu bir yüceliğe erişmek isteyen ağaç fırtınalı hava ister. Yaratıcılık ve keşif de acıda saklıdır. Bu noktada, yalnızca birkaç gün önce yazdığım bazı notlarımı size okumama izin verin.”</p>

  <p class="block1">Nietzsche tekrar notlarına gömüldü ve okumaya başladı: “Dans eden bir yıldız doğurmak isteyen, önce kendi içinde büyük taşkınlıklar ve kaos yaşamak zorundadır.”</p>

  <p class="block1">Nietzsche’nin okumaları Breuer’i iyice çileden çıkarmaya başlamıştı. Onun bu şairane konuşmaları aralarına giren bir duvar gibiydi. Belli bir dengeye oturmaları için, Nietzsche’yi yıldızlardan aşağıya indirmesinin daha iyi olacağı kesindi.</p>

  <p class="block1">“Yine çok soyut konularda konuşuyorsunuz. Lütfen beni yanlış anlamayın Profesör Nietzsche, sözleriniz güzel ve güçlü; ama siz bunları bana okurken kişisel bir ilişki içinde olduğumuzu hissetmiyorum. Sözlerinizin entelektüel anlamını kavrıyorum: Evet, acının büyüme, güç, yaratıcılık gibi ödülleri vardır. Bunları burada anlıyorum,” Breuer kafasını işaret ediyordu, “ama buraya hitap etmiyor,” bu kez göğsünü işaret etti. “Eğer bunun bana yardımı olmasını istiyorsanız, deneyimlerimin kök saldığı yere erişmelisiniz. Burada, derinliklerimde, hiçbir büyüme olmuyor, dans eden yıldızlar falan doğuramıyorum! İçim yalnızca kaos ve taşkınlıkla dolu!”</p>

  <p class="block1">Nietzsche’nin yüzünde kocaman bir gülümseme belirdi ve parmağını havada salladı. “İşte bu! Siz kendiniz söylediniz! Asıl problem buydu! Peki neden büyüme yok! Neden düşünmeye değer fikirler yok! Dün en son, o yabancı düşüncelerle kafanızı meşgul etmeseydiniz ne düşünüyor olurdunuz diye sorarken bunu demek istemiştim! Lütfen arkanıza yaslanın, gözlerinizi kapayın ve benimle bir düşünce deneyi yapın.</p>

  <p class="block1">“Çok uzak bir noktaya çekelim kendimizi; burası bir dağ zirvesi olabilir ve buradan aşağıya bakalım. Ta uzaklarda bir yerde bir adam görüyoruz, hem zeki hem de duyarlı bir adam. Bu adamı gözleyelim. Bu adam belki çok derinlere bakıp kendi varlığının korkunçluğunu gördü. Evet, belki fazla şey gördü! Belki zamanın her şeyi ezip öğüten o koca dişlerini gördü ya da kendi önemsizliğini, yalnızca bir zerreden ibaret olduğunu ya da yaşamın geçiciliğini ve rastlantısallığını gördü. Duyduğu ham bir korkuydu ve dayanılmazdı; ancak günün birinde şehvetin korkuyu azalttığını keşfetti. Bu yüzden şehvetin zihnine girmesine seve seve izin verdi ve o şehvet, o acımasız rakip, başka hiçbir düşünceye yer bırakmayacak biçimde bu adamın zihnini kapladı. Ama şehvet düşünemez; yalnızca arzular ve hatırlar. Böylece bu adam, içinde şehvet duygularıyla o sakat Bertha’dan anılar toplamaya başladı. Artık uzağa bakmıyor, yalnızca Bertha parmaklarını, ağzını nasıl oynattı, nasıl soyundu, nasıl dile geldi, nasıl dili tutuldu, nasıl yürüdü, nasıl topalladı gibi mucizeleri hatırlamakla harcıyordu zamanını.</p>

  <p class="block1">“Çok geçmeden bütün varlığı bu değersiz ıvır zıvırla doldu. Zihninin, soylu fikirler için yapılanmış geniş bulvarları bu çöplüklerle tıkanmaya başladı. Bir zamanlar büyük fikirler düşünmüş biri olmasıyla ilgili anıları giderek bulanıklaşıyor ve solup gidiyordu. Ama korkusu da solup gidiyordu. Bir yerlerde bir yanlış olduğuna dair içini kemiren bir endişeyle kalakalmıştı. Şaşkın ve sersemlemiş bir halde zihnindeki çöplükler arasında endişesinin kaynağını aramaya başladı. İşte bugün onu bu halde görüyoruz, sanki aradığı cevap oradaymış gibi çöpleri eşeleyip duruyor. Hatta benden bile onunla birlikte eşelememi istiyor!”</p>

  <p class="block1">Nietzsche durdu, Breuer’in vereceği karşılığı bekliyordu. Hiç ses yoktu.</p>

  <p class="block1">“Söyleyin bana,” diye zorladı Nietzsche, “Baktığımız bu adam için ne düşünüyorsunuz?”</p>

  <p class="block1">Ses yok.</p>

  <p class="block1">“Doktor Breuer, ne düşünüyorsunuz?”</p>

  <p class="block1">Breuer, Nietzsche’nin sözleriyle adeta büyülenmiş gibi, gözleri kapalı, hiç ses çıkarmadan oturuyordu. “Josef! Josef, ne düşünüyorsun?”</p>

  <p class="block1">Kendine gelen Breuer gözlerini açtı ve başını çevirerek Nietzsche’ye baktı. Hâlâ ağzını açmıyordu.</p>

  <p class="block1">“Görmüyor musun Josef, problem, senin huzursuzluk duyman değil! Göğsündeki baskının ya da gerilimin ne önemi var? Sana kim rahatlamayı vaat etti? Bu yüzden mi uykuların kaçıyor? Nedir yani? Sana kim deliksiz uyku vaat etti? Hayır, problem huzursuzluk değil. Asıl problem yanlış bir konuda huzursuzluk duyman!”</p>

  <p class="block1">Nietzsche saatine göz attı. “Galiba sizi fazla tuttum. Konuşmamızı yine dünkü önerinin aynısını yaparak bitireceğim. Bertha zihninize kanca atmasaydı ne düşünüyor olurdunuz? Anlaştık mı?”</p>

  <p class="block1">Breuer evet anlamında başını salladı ve odadan çıktı.</p>

  <p class="yildiz">* * *</p>

  <p class="block10">Dr. Breuer’in Hasta Notlarından Eckart Müller’le İlgili Alıntılar, 6 Aralık 1882</p>

  <p class="block9">Bugünkü görüşmemizde garip şeyler oldu. Hiçbiri de benim planladığım şeyler değildi. Hiçbir soruma cevap vermedi, kendisiyle ilgili hiçbir şey anlatmadı. Benim akıl hocam rolünü o kadar ciddiye alıyor ki bazen bunu komik bulduğum oluyor. Ama yine de onun açısından baktığımda tutumunun kesinlikle doğru olduğunu görüyorum: Anlaşmaya sadık kalıyor ve elinden geldiği kadar bana yardımcı olmaya çabalıyor. Bu yüzden ona saygı duyuyorum.</p>

  <p class="block9">Bir tek bireye; kanlı canlı birine, yani bana yardımcı olma çabası içinde olan zekâsını gözlemlemek insanı hayrete düşürüyor. Yine de şu ana kadar tuhaf bir biçimde hayal gücü kullanmamakta ısrar etti, tamamen retoriğe güveniyor. Akılcı açıklamaların ya da salt öğütlerin problemi giderebileceğine gerçekten inanıyor olabilir mi?</p>

  <p class="block9">Kitaplarının birinde, filozofun kişisel ahlâki yapısının, yarattığı felsefeyi belirleyeceğini anlatıyor. Şu anda, aynı ilkenin akıl hocalığı biçimi için de geçerli olduğuna inanıyorum: Akıl hocasının kişiliği akıl verme yaklaşımını belirliyor. Bu nedenle Nietzsche, toplumla ilgili korkuları ve insanlardan kaçması yüzünden kişisel olmayan, uzak bir yaklaşım içinde. Doğal olarak kör bir tutum içinde olduğu bir başka konu da şu: Akıl hocalığı yaklaşımını meşrulaştırmak ve akılcı bir çerçeveye oturtmak için teoriler geliştirme yoluna gidiyor. Bu yüzden kişisel destekte bulunamıyor, insanı rahatlatacak bir el uzatmıyor, yüksekteki bir kürsüden konuşmalar yaparak kişisel problemlerini kabul etmeyi reddediyor ve bana bir insan olarak yaklaşmayı kabul etmiyor. Bir tek an dışında! Bugünkü konuşmamızın sonlarına doğru; ne tartıştığımızı unuttum, bana “Josef" diye seslendi. Belki de karşılıklı uyum konusunda sandığımdan daha başarılıyım.</p>

  <p class="block9">Tuhaf bir mücadele içindeyiz. Kim kime daha çok yardım edecek mücadelesi. Onunla rekabete girmek beni huzursuz ediyor: Toplumsal ilişkilerde gördüğü o anlamsız “güç” modelinin onaylanmasından korkuyorum. Belki de Max’ın dediği gibi yapmalıyım: Rekabete girmekten vazgeç ve ondan ne öğrenebilirsen onu öğren. Bu adam için kontrolün elinde bulunması çok önemli. Zafer kazandığını düşündüğünü gösteren işaretleri sık sık görüyorum: Bana öğreteceği ne kadar çok şey olduğunu söylüyor, bana notlarını okuyor, saate bakıyor ve bir sonraki görüşmemiz için bana ödev vererek kibarca beni dışarı gönderiyor. Bütün bunlar sinir bozucu! Ama o zaman kendime onun doktoru olduğumu hatırlatıyorum: Onunla kişisel zevkim için görüşmüyorum. Hem bir hastanın bademciklerini almaktan ya da pekliğini gidermekten ne gibi bir zevk alınabilir ki?</p>

  <p class="block9">Bugün tuhaf bir biçimde kendimi kaybettiğim bir an yaşadım. Nerdeyse adeta transa girdiğimi hissettim. Belki ben de hipnoza yatkın biriyimdir, kim bilir?</p>

  <p class="yildiz">* * *</p>

  <p class="block10">Friedrich Nietzsche’nin Dr. Breuer’le İlgili Notları, 6 Aralık 1882</p>

  <p class="block9">Bazen bir filozof için anlaşılmak, yanlış anlaşılmaktan daha kötü. Beni fazlasıyla iyi anlamaya çalışıyor; benden belli tarifler kapmaya çalışıyor. Benim tarzımı keşfetmeyi ve bunu kendi tarzı olarak kullanmayı istiyor. Benim tarzım bir de senin tarzın diye bir şeyin olduğunu, ancak “tek tarz” diye bir şeyin olmadığını da henüz anlamış değil. Üstelik gitmek istediği yönü bana doğrudan doğruya sormuyor, ağzımdan laf almaya çalışıyor ve bu çabasını başka bir şeymiş gibi gösteriyor: Benim kendimi anlatmamın, çalışmamızın özünü oluşturacağına, kendisinin de rahatça konuşabileceğine ve bunun bizi daha “insan” yapacağına beni ikna etmeye çabalıyor; sanki insan olmak, çamurlarda beraberce debelenmek demek! Ona, hakikat âşıklarının fırtınalı ya da çamurlu sulardan korkmayacağını öğretmeye çalışıyorum. Asıl korkulması gereken sığ sulardır!</p>

  <p class="block9">Eğer tıbbi uygulamalar bu çabalarımda bana kılavuzluk edecekse o zaman bir “tanı” koymam gerekmiyor mu? İşte karşımızda yeni bir bilim, ümitsizlik tanısı. Benim koyduğum tanıya göre bu adam ruhunu özgürlüğe kavuşturmanın özlemi içinde, ama inanç zincirlerini kıramıyor. Seçeneklerden yalnızca evetleri istiyor, kabullenişleri; hayırları, feragatleri reddediyor. Kendini kandırıyor: Seçim yapıyor, ama yaptığı seçimdeki adam olmayı reddediyor. Acı içinde olduğunu biliyor, ama yanlış şey için acı çektiğini bilmiyor! Benden rahatlatmamı, teselli ve mutluluk vermemi bekliyor. Ama ben ona daha fazla acı vermek zorundayım. Onun saçma sapan acısını, bir zamanlar olduğu gibi soylu bir acıya dönüştürmek zorundayım.</p>

  <p class="block9">Bu zırva acıyı doruklardan nasıl indirmeli? Acıyı yeniden nasıl içten yapmalı? Onun kendi tekniğini kullandım, geçen hafta kendimi onun ellerine bırakıp tedavi olmam için denediği o beceriksiz girişimde kullandığı üçüncü kişi tekniğini; kendisine yukarıdan bir yerden bakmasını istedim. Ama bu ona çok fazla geldi; neredeyse bayılıyordu. Kendine getirmek için ona bir çocukmuş gibi “Josef,” diye seslenmek zorunda kaldım.</p>

  <p class="block9">Üzerime aldığım yük çok ağır. Onu serbest bırakmak için çalışıyorum; aynı zamanda kendi serbestliğimi kazanmak için de. Ama ben bir Breuer değilim: Ben kendi acımı kavrıyor ve seve seve kabul ediyorum. Ve Lou Salome de bir sakat değil. Ancak ben, hem sevilen hem nefret edilen biri nasıl sıkıntı verir bilirim!</p>

  <h2 class="block8" id="toc_id_16">XVI</h2>

  <p class="block1">Tıp sanatının ustalarından biri olan Breuer hastane vizitelerine havadan sudan sohbetlerle başlar ve zarif bir hamleyle tıbbi sorularına geçerdi. Ama ertesi sabah Lauzon Kliniği ‘nin 13 numaralı odasına girdiğinde böyle bir konuşma olmayacaktı. Nietzsche kendisini alışılmadık biçimde sağlıklı hissettiğini ve değerli zamanlarını olmayan semptomlardan bahsederek geçirmek istemediğini belirtmişti. Hemen konuya girmelerini önerdi.</p>

  <p class="block1">“Benimki yine uğrayacaktır Doktor Breuer; bu hastalık benden çok uzağa gitmez, gitse de pek uzun kalmaz. Ama şu anda tatilde olmalı, haydi sizin problemleriniz üzerinde çalışmamıza devam edelim. Dün önerdiğim düşünce deneyi üzerinde bir ilerleme kaydettiniz mi? Bertha fantezileriniz olmasaydı ne düşünüyor olurdunuz?”</p>

  <p class="block1">“Profesör Nietzsche, önce başka bir şeyden söz etmeme izin verin. Dün, bir an, mesleki unvanımı bırakıp bana Josef diye seslenmiştiniz. Bu hoşuma gitti. Kendimi size daha yakın hissettim ve bundan hoşlandım. Aramızdaki ilişki mesleki olsa da konumuz nedeniyle daha samimi olmamız yerinde olur. Bu nedenle, birbirimize ilk isimlerimizle hitap etmemizin bir sakıncası yoktur herhalde, değil mi?”</p>

  <p class="block1">Hayatı boyunca bu tür kişisel etkileşimlerden kaçınmayı amaç edinen Nietzsche buna şaşırmıştı. Huzursuz huzursuz kıpırdandı ve bir şeyler gevelemeye çalıştı, ama reddetmek için ustaca bir bahane bulamayınca gönülsüzce başını salladı. Breuer’in bir sonraki sorusuna, yani ona Friedrich mi yoksa Fritz diye mi hitap etmesini istediği sorusuna ise adeta hırlayarak cevap verdi: “Friedrich, lütfen. Artık işimize dönelim!”</p>

  <p class="block1">“Evet, işimize! Sorduğunuz soru neydi? Bertha’nın ardında ne yatıyor? Bu düşüncelerin ardında daha derin ve daha karanlık kaygılar yatıyor ve bu kaygıların birkaç ay önce kırkıncı yaşımı devirmemle daha da yoğunlaştığını biliyorum. Biliyorsunuz Friedrich, kırk yaş civarında kriz yaşanması pek olağandışı bir şey değil. Siz de dikkatli olun, kendinizi hazırlamanız için yalnızca iki yılınız var.”</p>

  <p class="block1">Breuer yakınlık gösterdiği zaman Nietzsche’nin rahatsız olduğunu biliyordu, ama içindeki bir parçanın, daha yakın ilişkilerin özlemi içinde olduğunu da biliyordu.</p>

  <p class="block1">“Bu tür kaygılar taşımıyorum,” dedi Nietzsche üstünde durmadan. “Bence, ben yirmi yaşımdan beri kırkımı yaşıyorum!”</p>

  <p class="block1">Neydi bu? Bir tür yaklaşım mı? Hiç şüphe yok, bir yaklaşımdı bu! Breuer geçen gün, oğlu Robert’in sokakta bulduğu kedi yavrusunu düşündü. Robert’e, önüne biraz süt koy ve yanında durma, demişti. Üstüne gitme, bırak güven içinde içsin sütünü, sonra yavaş yavaş senin varlığına da alışacaktır. Daha sonra, kendini güven içinde hissettiğinde gidip onu okşayabilirsin. Breuer de üstüne gitmedi.</p>

  <p class="block1">“Düşüncelerimi nasıl açıklasam? Marazi, karanlık düşünceler bunlar. Sık sık hayat yokuşunun tepesine vardığımı düşünüyorum.” Breuer durdu ve bunu Freud’a nasıl anlattığını hatırladı. “Zirveye tırmandım ve tepedeki bu noktadan aşağıda neler olduğuna baktığımda gördüğüm şey yalnızca çürümeden ibaret; yaşlanmaya doğru inen bir yokuş, büyükbabalık, ak saçlar ya da aslında,” -kafasında açılan yeri şaklattı- “kellik. Ama hayır, bu o kadar doğru değil. Beni rahatsız eden şey, aşağı inmek değil, yukarı çıkmamak.”</p>

  <p class="block1">“Yukarı çıkmamak mı, dediniz Doktor Breuer? Neden çıkmaya devam edemeyesiniz?”</p>

  <p class="block1">“Friedrich, alışkanlıklardan kurtulmanın zor olduğunu bilirim, ama lütfen bana Josef deyin.”</p>

  <p class="block1">“Josef, peki. Bana yukarı çıkmamakla ne kastettiğinizi anlatın Josef.”</p>

  <p class="block1">“Bazen herkesin gizli bir anahtar cümlesi vardır diye düşünüyorum Friedrich; kişinin hayatının merkezinde, mit haline gelen bir motif olduğuna inanıyorum. Çocukluğumda benim, ‘çok büyük umutlar vaat eden bir delikanlı’ olduğumu söyleyen biri vardı. Bu cümleye bayılırdım. Binlerce kez kendi kendime bu sözleri mırıldanmışımdır. Sık sık kendimi tiz bir perdeden okuyan tenor yerine koyar ve ‘çok büyüüüük umutlaaaar vaaaat edeeeeen delikanlını’ diye şarkı söylerdim. Bunu ağır ağır ve bir tiyatrocu gibi, her heceyi tek tek vurgulayarak da söylerdim. Bu sözler şimdi bile beni etkiliyor!”</p>

  <p class="block1">“Peki bu büyük umutlar vaat eden delikanlıya ne oldu?”</p>

  <p class="block1">“Ah, işte bu soru! Bunu çok düşündüm. Ne oldu o delikanlıya? Artık umut vaat etmek diye bir şey olmadığını biliyorum, o tükendi, gitti!”</p>

  <p class="block1">“Bana, ‘umut vaat etmek’ derken tam olarak ne kastettiğinizi söyleyebilir misiniz?”</p>

  <p class="block1">“O kadar iyi bilemiyorum. Eskiden bildiğimi sanırdım. Döne döne yukarı tırmanmak gibi gelirdi; başarı, alkışlanma, bilimsel keşifler demek olduğunu düşünürdüm. Ama bu geleceğin meyvelerinin tadına baktım. Saygı gören bir doktor, saygıdeğer bir vatandaşım. Bazı önemli keşifler de yaptım; tarihsel kayıtlar var oldukça benim adım, iç kulağın denge sağlamadaki işlevini bulan adam olarak geçecektir. Ayrıca, HerringBreuer refleksi olarak bilinen, normal solunum sırasında, soluk alıp vermenin duyularla denetlendiği keşfinde de yer aldım.”</p>

  <p class="block1">“O halde Josef, siz şanslı bir adam değil misiniz? Hedeflerinize varmamış mısınız?”</p>

  <p class="block1">Nietzsche’nin sesindeki ton Breuer’in kafasını karıştırdı. Gerçekten öğrenmek için mi soruyordu? Yoksa Breuer’in Alcibiades’inin karşısında Sokrates rolü mü oynuyordu? Breuer soruyu olduğu gibi kabul ederek cevaplandırmaya karar verdi.</p>

  <p class="block1">“Hedeflere varmak bakımından evet. Ama tatmin hissi duymadan Friedrich. Önceleri başarının görkemi aylar sürüyordu. Ama bu süre giderek kısalmaya başladı; haftalar, günler sonra da saatlere dönüştü, şu anda ise o kadar çabuk havaya karışıyor ki içime bile işlemeden geçip gidiyor. Artık vardığım hedeflerin sahte hedefler olduğuna inanıyorum; büyük umutlar vaat eden delikanlının asıl alınyazısı bunlar değildi. Sık sık yolumu şaşırdığımı düşünüyorum: Eski hedefler artık işe yaramıyor ve yenilerini de bulacak halde değilim. Hayatımın nasıl aktığını düşündükçe kendimi ihanete uğramış ya da oyuna gelmiş gibi hissediyorum; sanki göklerdeki birileri bana bir oyun oynuyor, sanki bütün hayatım boyunca yanlış melodiyle dans edip durmuşum.”</p>

  <p class="block1">“Yanlış melodi mi?”</p>

  <p class="block1">“Umut vaat eden delikanlının melodisi, hayatım boyunca dilimden düşürmediğim melodi!”</p>

  <p class="block1">“Melodi doğruymuş Josef, ama dans yanlışmış.”</p>

  <p class="block1">“Doğru melodi, ama yanlış dans mı? Ne demek istiyorsunuz?”</p>

  <p class="block1">Nietzsche bir şey söylemedi.</p>

  <p class="block1">“Sizce ‘umut vaat etmek’ sözünü yanlış mı yorumladım?” “‘Büyük’ sözünü de yanlış yorumladınız Josef.” “Anlayamıyorum. Daha açık konuşabilir misiniz?”</p>

  <p class="block1">“Belki de kendi kendisiyle daha açık konuşması gereken sizsiniz. Son birkaç gün içinde, felsefi tedavinin, kendi içindeki sesi dinlemek demek olduğunu anladım. Hastanız Bertha da düşüncelerini her yönüyle anlatarak tedavi etmemiş miydi kendini? Bunu nasıl tanımlamıştınız siz?”</p>

  <p class="block1">“Baca temizleme. Aslında bu terimi o buldu; bacasını temizlemesi, ona göre kendisinin kapaklarını açması ve böylece beynini havalandırarak zihnini rahatsız eden bütün düşüncelerden arınması anlamına geliyordu.”</p>

  <p class="block1">“İyi bir metafor,” dedi Nietzsche. “Belki biz de konuşmalarımızda bu yöntemi kullanabiliriz. Belki de hemen şimdi. Siz, örneğin, o büyük umutlar vaat eden delikanlı hakkında baca temizleme yapmaya çalışabilir misiniz?”</p>

  <p class="block1">Breuer arkasına yaslandı. “Sanırım her şeyi söyledim. Bu yaşlanan delikanlı, artık daha ilerisini göremeyeceği bir noktaya ulaştı. Yaşama amacı; benim amacım, hedeflerim, yaşamayı anlamlı kılan her şey, hepsi şu anda bana çok saçma geliyor. Bu saçmalıkların peşinden nasıl koştuğumu, bir daha ele geçmeyecek bir hayatı bunlar için nasıl harcadığımı düşündükçe korkunç bir ümitsizlik çöküyor içime.”</p>

  <p class="block1">“Ya neyin peşinde koşmalıydınız?”</p>

  <p class="block1">Nietzsche’nin ses tonu Breuer’i yüreklendirmişti; sanki bildiği bir şeyler varmış gibi daha nazik, daha güven vericiydi.</p>

  <p class="block1">“İşte en kötüsü de bu ya! Hayat, doğru cevapları olmayan bir sınav. Her şeyi en baştan yeniden yaşama şansım olsaydı yine aynı şeyleri yapar, aynı yanlışları tekrarlardım. Geçen gün tam da bir romana konu olacak bir hikâye geldi aklıma. Keşke yazabilsem! Şunu bir düşünün: Tatmin olmadığı bir yaşam süren orta yaşlı bir adamın karşısına bir cin çıkıverir ve ona yeniden başlama fırsatı verir; üstelik bir önceki yaşamında yaptıklarını olduğu gibi hatırlayabilecektir de. Tabii, adam bu fırsatın üstüne atlar. Ama sonunda şaşkınlık ve korkuyla fark eder ki eski yaşamının tıpkısını yaşamaktadır; aynı seçimleri yapmakta, aynı yanlışları tekrarlamakta ve aynı sahte hedeflere ve Tanrılara sarılmaktadır.”</p>

  <p class="block1">“Yaşamınızdaki bu hedefler; nereden geldi bunlar? Nasıl seçtiniz onları?”</p>

  <p class="block1">“Hedeflerimi nasıl mı seçtim? Seçmek, seçmek; en sevdiğiniz sözcük bu, değil mi! Beş ya da on, hatta yirmi yaşındaki çocuklar yaşamlarını seçmezler. Sorunuzu ne yönden düşüneceğimi bilemiyorum.”</p>

  <p class="block1">“Düşünmeyin,” diye zorladı Nietzsche. “Yalnızca bacayı temizleyin!”</p>

  <p class="block1">“Hedefler mi? Hedefler kültürün içindedir, havanın içindedir. Siz onları solursunuz. Beraber büyüdüğüm bütün delikanlılar aynı hedefleri soludular. Hepimiz Yahudi gettosundan daha ileri tırmanmayı; yükselmeyi; başarı, zenginlik ve saygınlık elde etmeyi istedik. Bunları herkes isterdi! Hiçbirimiz oturup kendimize hedef belirlemeye çalışmadık; onlar zaten önümdeydi, zamanımın, arkadaşlarımın, ailemin doğal sonuçlarıydı.”</p>

  <p class="block1">“Ama bunlar sizin işinize yaramamış Josef. Yaşamanıza destek verecek kadar somut değillermiş. Ya da belki daha sığ görüşlü olanlar için veya hayatları boyunca maddi hedefler kovalayan uyuşuklar, hatta başarı elde etmiş olup da erişemeyecekleri yeni hedefler seçmekte sürekli ısrar edenler için yeterince somut olabilirler. Ama sizin de benim gibi, gözleriniz iyi görüyor. Siz bu yaşamda, daha ötelere bakabildiniz. Yanlış hedeflere ulaşmanın boşuna olduğunu, yeni yanlış hedefler belirlemenin de boşuna olduğunu gördünüz. Sıfırı sıfırla bin kez de çarpsanız yine sıfır elde edersiniz!”</p>

  <p class="block1">Breuer bu sözlerle bir an kendinden geçti. Bunlardan başka her şey; duvarlar, pencereler, şömine, hatta Nietzsche’nin bedeni bile silinip gitmişti. Hayatı boyunca bu değişimi bekliyordu.</p>

  <p class="block1">“Evet, söylediklerinizin hepsi doğru Friedrich, yalnızca biri dışında: İnsanın, yaşamını bilerek seçmesi. Bireyler yaşamlarındaki hedefleri bilinçli olarak seçmezler: Bunlar tarihin rastlantılarıdır, öyle değil mi?”</p>

  <p class="block1">“Yaşam planınız sizin elinizde değilse, varlığınızı rastlantıya bırakmışsınız demektir.”</p>

  <p class="block1">“Ama,” diye itiraz etti Breuer, “kimse böyle bir özgürlüğe sahip değil. Zamanınızın, kültürünüzün, ailenizin kurduğu perspektiflerin dışına çıkamazsınız... “</p>

  <p class="block1">“Bir zamanlar,” diye araya girdi Nietzsche, “bilge bir Yahudi öğretmen, mükemmeli yakalamak isteyen müritlerinin ana ve babalarından kopmaları gerektiğini söylemişti, işte bu, umutlar vaat eden bir delikanlı için dev bir adım olabilirdi! İşte bu, doğru melodiyle doğru dansı yapmak olurdu.”</p>

  <p class="block1">Doğru melodiyle doğru dans! Breuer bu sözlerin anlamı üzerine konsantre olmaya çalıştı, ama birden bütün hevesi kırıldı.</p>

  <p class="block1">“Friedrich, böyle bir konuşma yapmak için ben de büyük bir arzu duyuyorum, ama içimdeki ses bana şu soruyu sorup duruyor: ‘Bununla bir yere varıyor muyuz?’ Konuşmalarımız fazla havada kalıyor, göğsümde güm güm atan seslerden ya da kafamda hissettiğim ağırlıktan çok uzaklarda.”</p>

  <p class="block1">“Sabredin Josef. Anna O.’nun baca temizlemesinin ne kadar sürdüğünü söylemiştiniz?”</p>

  <p class="block1">“Evet, epey zaman almıştı. Aylarca sürmüştü! Ama sizinle benim bu kadar zamanımız yok. Üstelik arada şöyle bir fark da vardı: O her zaman duyduğu acı üzerinde odaklanarak baca temizlemeye girişildi. Ama hedefler ve yaşam amaçları üzerine bizim yaptığımız soyut konuşmaların benim duyduğum acıyla ilişkili olduğunu hissetmiyorum!”</p>

  <p class="block1">Nietzsche, adeta Breuer hiçbir şey söylememiş gibi sakin sakin konuşmasını sürdürdü: “Josef, yaşamla ilgili bütün bu kaygılarının, kırk yaşına bastığında arttığını söylemiştin, değil mi?”</p>

  <p class="block1">“Bu ne ısrar Friedrich! Kendime karşı biraz daha sabırlı olmamı telkin ediyorsunuz. Kırkıncı yaşımla çok ilgileniyorsanız o zaman buna cevap vermeliyim. Kırkıncı yaşım; evet, bir kriz yılıydı ve bu ikinci krizim oldu. Daha önce, yirmi dokuz yaşımdayken, üniversitedeki tıbbiye şefi Oppolzer tifüs salgınında öldüğünde de bir kriz yaşamıştım. Bin sekiz yüz yetmiş birde nisan ayının on altısında, hâlâ tarihini hatırlarım. O benim öğretmenim, danışmanım, ikinci babamdı.”</p>

  <p class="block1">“İkinci babalar ilgimi çeker,” dedi Nietzsche. “Biraz anlatır mısınız?”</p>

  <p class="block1">“Hayatıma giren en büyük öğretmendi. Herkes, onun, kendi yerine benim geçmemi istediğini biliyordu. Ben adayların en iyisiydim ve ondan boşalan kürsüyü doldurmak için benim seçilmem gerekiyordu. Ama böyle olmadı. Belki de olmasına ben yardımcı olmadım. Politik, hatta belki bir de dinsel nedenlerle kötü bir başvuru kabul edildi. Artık orada kalamazdım; laboratuvarımı, hatta araştırmamda kullandığım güvercinlerimi evime taşıdım ve bütün zamanımı özel araştırmalarıma verdim, işte bu” dedi Breuer hüzünle, “umut vaat eden akademik kariyerimin sonu oldu.”</p>

  <p class="block1">“Olmasına yardımcı olmadım derken ne demek istediniz?”</p>

  <p class="block1">Breuer hayretle Nietzsche’ye baktı. “Bir filozoftan doktora ne çabuk dönüştünüz? Sizde bir doktorun kulakları var. Hiçbir şey kaçırmıyorsunuz. Bu yorumu yaptım, çünkü dürüst olmam gerektiğini biliyordum. Ama bu kısım bana acı veriyor. Bu konuda konuşmayı pek istemiyordum, ama siz yine de o noktayı yakaladınız.”</p>

  <p class="block1">“Görüyorsunuz ya Josef, sizin iradeniz dışında bir şeyler söylemenizi istediğim an, işte o an bana zarif iltifatlarda bulunarak güç iddialarında bulunmayı seçiyorsunuz. Güç mücadelesinin, bizim ilişkimizde önemli bir rolü olmadığını hâlâ söyleyebilir misiniz?”</p>

  <p class="block1">Breuer sandalyesine çöktü. “Yine mi o konu.” Elini ona doğru salladı. “Lütfen o konuyu bir daha açmayalım. Lütfen bırakalım.”</p>

  <p class="block1">Sonra ekledi: “Durun! Son bir yorumum daha olacak: Olumlu duyguların ifade edilmesini yasaklarsanız, o zaman tahmin ettiğiniz türdeki ilişkiyi hayata geçirmiş olursunuz. Bu ahlâksız bilimdir, siz verilerle oynuyorsunuz.”</p>

  <p class="block1">“Ahlâksız bilim mi?” Nietzsche bir an düşündü ve sonra başıyla onayladı. “Haklısınız. Konu kapanmıştır! Kendi kariyerinize nasıl yardımcı olmadınız, şimdi onu anlatın.”</p>

  <p class="block1">“Evet, bu doğrultuda pek çok gösterge bulunabilir. Bilimsel makaleler yazıp yayımlama işini hep sürüncemede bırakıyordum. Girmem gereken tıp derneklerine girmiyor, üniversite komitelerine katılmıyor, kurmam gereken politik ilişkilerle ilgilenmiyordum. Nedenini bilmiyorum. Belki işte bunun güçle bir ilgisi vardır. Belki de rekabet gibi bir mücadele bana geri adım attırmıştı. Başka bir insanla rekabete gireceğime güvercinlerin denge sistemlerinin gizleriyle uğraşmak bana daha kolay geliyordu. Sanırım Bertha’yı da bir başka erkekle düşündüğümde duyduğum acı, benim rekabetle ilgili problemlerimden kaynaklanıyor.”</p>

  <p class="block1">“Belki de Josef, umut vaat eden bir delikanlının yükseklere tırmanabilmesi için dişiyle tırnağıyla kazımasına gerek olmadığını düşünüyordunuz.”</p>

  <p class="block1">“Evet, öyle de düşünmüştüm. Ama sebebi ne olursa olsun, akademik kariyerim orada noktalandı. Bu ilk ölümcül yaraydı. Büyük umutlar vaat etme mitine ilk saldırı.”</p>

  <p class="block1">“Peki, bunlar yirmi dokuz yaşınızda oldu. Kırkınıza basınca, ikinci kriz için ne diyeceksiniz?”</p>

  <p class="block1">“Daha derin bir yara. Kırkıma gelmemle, artık her şeyi yapabilmemin mümkün olduğuna dair kurduğum hayaller yıkıldı. Birden hayat hakkında çok açık bir gerçeği anladım: Zaman geri dönmüyor, hayatım tükenip gidiyor. Tabii bunu daha önce de biliyordum, ama kırk yaşındayken insan bunu daha farklı bir biçimde biliyor. Artık o ‘umutlar vaat eden delikanlının’ yalnızca bir bando flaması olduğunu, o ‘umutların’ bir yanılsama olduğunu, ‘büyük’ sözcüğünün anlamsız olduğunu ve tüm diğer insanlar gibi adım adım ölüme gitmek üzere kurulan bir oyuncaktan farksız olduğumu biliyorum.”</p>

  <p class="block1">Nietzsche onun duygularını anladığını, fakat katılmadığını belirtmek istercesine başını sallıyordu. “Her şeyi bütün açıklığıyla görmeye yara mı diyorsunuz siz? Öğrendiğiniz şeye bir bakın Josef: Zaman durdurulamaz, irade geriye doğru çalıştırılamaz. Yalnızca şanslı insanlar bütün bu bilgileri yakalayabilir!”</p>

  <p class="block1">“Şanslı mı? Bu tuhaf bir sözcük! Benim öğrendiğim; ölümün yaklaştığı, yetersiz ve önemsiz olduğum, yaşamın gerçek bir amacı ya da değerinin olmadığı; siz de buna şans mı diyorsunuz?”</p>

  <p class="block1">“İradenin geriye doğru çalıştırılamayacağı demek, iradenin yetersiz olduğu demek değildir! Tanrıya şükür, Tanrının ölmüş olması demek, var olmanın amacı olmadığını göstermez! Ölümün geliyor olması, yaşamın değerli olmadığı anlamına gelmez. Size bunları zamanla öğreteceğim. Ama bugün yeterince, belki de fazla konuştuk. Yarından önce, lütfen bu görüşmemizi bir değerlendirin. İyice bir düşünün!”</p>

  <p class="block1">Nietzsche’nin konuyu bu kadar ani kapatmasına şaşıran Breuer saatine baktı ve hâlâ on dakika kadar zamanı olduğunu gördü. Ama hiç itiraz etmeden dersten erken bırakılmış bir öğrenci rahatlığıyla odadan dışarı çıktı.</p>

  <p class="yildiz">* * *</p>

  <p class="block10">Dr. Breuer’in Hasta Notlarından Eckart Müller’le İlgili Alıntılar, 7 Aralık 1882</p>

  <p class="block9">Sabır, sabır, sabır. Bu sözcüğün anlamını ve değerini daha yeni öğreniyorum. Uzun vadedeki hedefimi aklımdan çıkarmamalıyım. Bu aşamada zamanından önce atılan arsızca bir adım her şeyi mahvedebilir. Satranç açılışlarını düşün. Taşları yavaş yavaş ve sistematik olarak yerleştir. Orta sahayı sağlam tut. Bir taşı birden fazla oynama. Veziri çok erken çıkma!</p>

  <p class="block9">Ve işte ödülünü almaya başlıyorsun! Bugün atılan büyük adım, birbirimize ön adlarımızla hitap etmemiz oldu. Bunu önerdiğimde neredeyse dilini yutacaktı; kahkaha atmamak için kendimi zor tuttum. Ne kadar özgür düşünceli biri olursa olsun, onda Viyanalı kafası var, şahsen hitap etmeyi sevmese de kendi türlerine âşık. Ona Friedrich diye seslendikçe o da aynı şekilde karşılık vermeye başladı.</p>

  <p class="block9">Böylece, görüşmemizin havası oldukça farklı bir hal aldı. Birkaç dakika içinde minicik bir çatlak biçiminde bir kapı açıldı. O da krizlerden kendine düşen payı fazlasıyla aldığını ima etti ve yirmisindeyken kırk yaşını yaşadığını söyledi! Bunu şimdilik atladım! Ama daha sonra mutlaka bu noktaya geri döneceğim!</p>

  <p class="block9">Belki, şimdilik, ona yardım etme çabalarını unutsam iyi olacak; en iyisi bırakayım o bana yardım etmeye çalışsın. Ne kadar doğal davranırsam, ne kadar az müdahale edersem o kadar iyi olur. Bu adam da Sig gibi; gözleri bir şahin kadar keskin, gizlenen şeyleri bile bulup çıkarıyor.</p>

  <p class="block9">Bugünkü konuşmalarımız çok canlıydı, tıpkı eski günlerde Brentano ‘nun derslerinde olduğu gibi. Bazen ben de kapılıp gittim. Ama bunların ne etkisi oldu? Ona yaşlanma, ölüm ve amaçsızlık gibi marazi kaygılarımı hatırlattım. O ise benim eski umut vaat eden delikanlı hikâyemden çok etkilendi; sürekli bu konu üzerinde durması beni şaşırttı. Gelmek istediği noktadan emin değilim henüz, varsa tabii!</p>

  <p class="block9">Bugün, kullandığı yöntem daha belirgin geldi bana. Bertha saplantımın bu Existenz<sup class="calibre1"><sup class="noteref" id="back_note_27"><a class="calibre2" href="../Text/index_split_034.html#note_27" title="27">27</a></sup></sup> kaygılarından beni kopardığına inandığı için, beni bunlarla yüz yüze getirmeyi, içimde bu duyguları alevlendirmeyi ve belki de beni daha da huzursuz etmeyi amaçlıyor. Bu nedenle, beni katı bir biçimde kışkırtıyor, destek falan vermeye niyetli görünmüyor. Onun kişiliği göz önüne alınacak olursa, bunu yapmak onun için hiç de zor değil.</p>

  <p class="block9">Felsefi tartışma yönteminin beni etkileyeceğine inanıyormuş gibi görünüyor. Bunun benim için bir şey ifade etmediğini anlatmaya çalışıyorum. Ama, o da benim gibi, sürekli deneyler yapıyor ve yeri geldikçe doğaçlama yoluyla yeni yöntemler uyguluyor. Yöntemle ilgili yaptığı yeniliklerden biri de benim “baca temizleme” tekniğimi kullanmak oldu. Usta değil de baca temizleyen olmak tuhafıma gidiyor; tuhafıma gidiyor, ama hoşuma gitmiyor da değil.</p>

  <p class="block9">Nahoş ve rahatsız edici olan, sürekli ön plana çıkardığı heybetli tavırları. Bugün bana, yaşamın anlamını ve değerini öğreteceğini öne sürdü. Ama şimdi değil! Ben buna daha hazır değilmişim!</p>

  <p class="yildiz">* * *</p>

  <p class="block10">Friedrich Nietzsche’nin Dr. Breuer Hakkındaki Notları, 7 Aralık 1882</p>

  <p class="block9">Nihayet! İstediğim gibi bir konuşma oldu. düşündüklerimi fazlasıyla kanıtlayan bir konuşma. Karşımdaki adam, yerçekiminin (kültürünün, durumunun, ailesinin) ağırlığıyla iyice yere yapışmış bir adam; adeta kendi iradesi diye bir şey olduğunu unutmuş. Konformizmle öylesine yoğrulmuş ki ona seçim yapmak diye bir şey olduğunu söylediğimde başka bir dilden konuşuyormuşum gibi baktı yüzüme. Belki de konformizm kavramının Yahudileri çok kısıtlamış olmasındandır; dışarıdan gelen zulüm, bir halkı öylesine kaynaştırır ki bir tek bireyi bile bunu kırıp çıkamaz.</p>

  <p class="block9">Onu, yaşamının bir rastlantı haline gelmesine izin verdiği gerçeğiyle yüz yüze bıraktığımda, seçim yapma ihtimalinin olduğunu yadsıyor. Belli bir kültürde yaşayan insanların seçme şanslarının olmadığını söylüyor. Gizliden gizliye ona İsa’nın, mükemmelliğin peşindeki insanlara ebeveyninden ve kültürlerinden kopmaları gerektiği emrini verdiğini anlattığımda, yöntemimin havada kaldığını söyleyip konuyu değiştirdi.</p>

  <p class="block9">En önemli kavramları erken bir yaşta yakalamasına rağmen bunları görecek görüşler geliştirmemesi ne garip! Hepimiz gibi o da “umut vaat eden bir delikanlı” imiş, ama vaat edilen umudun gerçek anlamını hiç anlayamamış. Asıl görevinin doğayı kusursuzlaştırmak; kendisinin, kültürünün, ailesinin, şehvetinin, kaba hayvansı doğasının üzerine çıkabilmek olduğunu, kim ise, ne ise o olması gerektiğini anlamamış. Büyüyememiş, üzerindeki deriyi çıkartıp atamamış:</p>

  <p class="block9">Umut vaat etmeyi yanlış anlayıp maddi ve mesleki hedeflere saplanıp kalmış. Daha içindeki “Kendin ol” sesini bastırmadan bu hedeflere ulaştığında ise ümitsizliğe düşmüş ve kendisine bir oyun oynandığını düşünmeye başlamış. Şu anda bile sorunu anlamış değil!</p>

  <p class="block9">Onun için ümit var mı? En azından doğru konuları düşünüyor ve dinsel aldatmacalara sığınmıyor. Ama duyduğu korku çok fazla. Katı olmasını ona nasıl öğreteceğim? Bir keresinde bana soğuk duşun cildi kuvvetlendirdiğini söylemişti. Kararlılığı kuvvetlendirmenin de böyle bir yolu var mıdır acaba? Tanrının değil, zamanın arzuları doğrultusunda yönetildiğimiz fikrini yakalayabilmiş, iradesinin, “öyle oldu” karşısında güçsüz olduğunun farkında. Acaba ona “öyle oldu”yu, “öyle istedim”e dönüştürmeyi öğretebilecek miyim?</p>

  <p class="block9">Benim bu konudaki tercihlerimi bilmesine rağmen, bana ilk ismimle hitap etmekte ısrarlı. Bu bir işkence, ama katlanılamaz bir işkence değil; onun bu küçük zaferine izin verecek kadar güçlüyüm.</p>

  <p class="block10">Friedrich Nietzsche’den Lou Salome’ye Mektup, Aralık 1882</p>

  <p class="block9">Lou,</p>

  <p class="block9">Ne kadar acı çekiyor olduğum, sevgili Lou, kendini tekrar bulup bulmaman sorunuyla bağlantılı değil. Senin kadar zavallı bir insanla hiç uğraşmamıştım:</p>

  <p class="block9">cahil, ama zeki</p>

  <p class="block9">bilinen şeyleri değiştirmekte usta</p>

  <p class="block9">bu kusuru tatsız, ama saf</p>

  <p class="block9">genellikle inatçılığından, küçük sorunlarda dürüst ve adil</p>

  <p class="block9">sorun büyüdüğünde bütün duruşu korkakça</p>

  <p class="block9">sahtekârca</p>

  <p class="block9">neredeyse tamamen duyarsız</p>

  <p class="block9">ruhsuz ve sevgisiz</p>

  <p class="block9">iş duyguya gelince, hep hastalıklı, neredeyse deli</p>

  <p class="block9">iyiliği dokunanlara utanmadan vefasız ve arsız</p>

  <p class="block11">&nbsp;</p>

  <p class="block9">özellikle</p>

  <p class="block9">güvenilmez</p>

  <p class="block9">terbiye edilmemiş</p>

  <p class="block9">onurdan nasibini almamış</p>

  <p class="block9">beyni ruhunun ilk işareti</p>

  <p class="block9">kedi karakterli, ev kedisi kılığında yırtıcı bir hayvan</p>

  <p class="block9">aristokratlarla olan yakınlığıyla aristokrat olarak anılan</p>

  <p class="block9">iradesi güçlü, ama hedefi zayıf olan</p>

  <p class="block9">azim ve saflıktan yoksun</p>

  <p class="block9">şehvetin yerine zalimliği koyan</p>

  <p class="block9">cinsel zayıflık ve erteleme yüzünden çocuk gibi bencil</p>

  <p class="block9">Tanrıyı seven ama insana karşı sevgi duymayan</p>

  <p class="block9">gelişmeye muhtaç olan</p>

  <p class="block9">kurnaz, tam bir otokontrolle erkeğin cinselliğinden söz eden.</p>

  <p class="block6">Sevgiler, F.N.</p>

  <h2 class="block8" id="toc_id_17">XVII</h2>

  <p class="block1">Lauzon Kliniği’ndeki hemşireler, Dr. Breuer’in hastasına ayrılan 13 numaralı odada kalan Herr Müller hakkında pek fazla konuşmuyorlardı. Söylenecek çok az şey vardı. Her zaman yapacak bir sürü işi olan hemşireler için Herr Müller ideal bir hastaydı. İlk hafta, hiç migren nöbeti olmadı. Bir şey istediği çok enderdi; günde altı kez yapılan nabız sayımı, ateş, solunum hızı ve tansiyon gibi hayati ölçümlerin kontrolü dışında fazla ilgi gerektirmeyen bir hastaydı. Breuer’in hemşiresi Frau Becker gibi, buradaki hemşireler de onu gerçek bir beyefendi olarak görüyorlardı.</p>

  <p class="block1">Yine de bu hastanın özel dünyasına ayrı bir önem verdiği belli oluyordu. Bir şey soran olmazsa kimseyle konuşmuyordu. Hastane personeli ya da diğer hastalar ona seslendiklerinde çok nazik ve kısa konuşuyordu. Yemeklerini odasında yemeyi tercih ediyor ve hemşirelerin masaj ve elektrik tedavisi uygulandığını sandıkları Dr. Breuer’le yaptıkları sabah seanslarından sonra günün büyük bir kısmını yalnız başına geçiriyor, odasında yazı yazıyor, hava güzel olursa bahçede tur atarken bazı notlar alıyordu. Yazılarıyla ilgili soru sorulduğunda, Herr Müller oldukça cesaret kırıcı cevaplar veriyordu. Onun, eski İranlı bir yalvaç olan Zerdüşt’le ilgilendiğinden başka bir şey bilinmiyordu.</p>

  <p class="block1">Breuer, Nietzsche’nin klinikteki nazik tavırları ile kitaplarındaki o ürkütücü, zaman zaman da kavgacı tavırları arasındaki büyük farktan etkilenmişti. Hastasına bu konuyla ilgili bir soru sorduğunda Nietzsche gülümseyip, “Bu büyük bir sır değil. Eğer kimse sizi dinlemiyorsa, bağırmak en doğal şeydir!” demişti.</p>

  <p class="block1">Klinikteki yaşamından memnun gibi görünüyordu. Breuer’e, günlerinin güzel ve ağrısız geçtiğini, üstelik yaptıkları günlük konuşmaların felsefesine katkıda bulunduğunu söylemişti. Kant ve Hegel gibi filozofları sürekli aşağılardı; ona göre bu filozoflar yazılarını, yalnızca akademik çevreler için, akademik bir üslup kullanarak yazıyorlardı. Onun felsefesi ise yaşam hakkında ve yaşam içindi. Her zaman, en iyi hakikatlerin, kişinin kendi yaşam deneyimlerinden çıkarılmış zalim hakikatler olduğunu söylerdi.</p>

  <p class="block1">Breuer’le ilişki kurmadan önce felsefesini uygulamaya geçirmeye hiç yeltenmemişti. Uygulamaya geçmeyi hiç sorun etmemişti; ona göre onu anlamayanlar zaten uğraşmaya değmez insanlardı, ama üstün insanlar onun bilgeliğine giden yolu seçeceklerdi, şimdi olmasa da yüzyıl sonra bu böyle olacaktı! Ama Breuer’le yaptıkları günlük konuşmalar onu, bu konuyu daha ciddiye almaya zorluyordu.</p>

  <p class="block1">Yine de bu dertsiz, üretken Lauzon günleri Nietzsche için göründüğü kadar sakin değildi. Yeraltından gelen gizli karşı akımlar Nietzsche’nin gücünü emip tüketiyordu. Nerdeyse her gün Lou Salome’ye daha öfkeli, daha özlem dolu, daha ümitsiz mektuplar yazıyordu. Lou’nun imgesi bütün zihnini kaplıyor, Breuer’den, Zerdüşt’ten ve bu tasasız günlerden aldığı zevkten kopardığı enerjiyi kendine yönlendiriyordu.</p>

  <p class="block1">Breuer’in hayatı ise ister yüzeyden, ister derinlerden bakılsın, Nietzsche’nin hastaneye yatmasını izleyen ilk haftadan itibaren son derece zor ve dayanılmaz bir hal almıştı. Lauzon’da geçirdiği saatler zaten ağır olan programına fazladan yük olmuştu. Viyana tıbbının değişmez kuralına göre havalar ne kadar kötü giderse, doktorun işi o kadar çok olur. Haftalardır vahşi bir kış bütün acımasızlığıyla hüküm sürüyordu; dondurucu kuzey rüzgârlarıyla ağır ve rutubetli hava, muayene odasını hasta üstüne hastayla dolduruyordu.</p>

  <p class="block1">Breuer’in defteri aralık ayı hastalıklarıyla dolup taşıyordu: Bronşit, zatürree, sinüzit, bademcik, kulak iltihabı, faranjit ve amfizem. Bunlara ek olarak bir de her zaman gelen sinir hastaları vardı. Aralığın ilk haftası ilerlemiş doku sertleşmesi olan iki genç hasta geldi. Breuer bu hastalığa tanı koymaktan özellikle nefret ederdi: Hastanın durumunu düzeltmek için önerebileceği bir tedavi yoktu; bu yüzden genç hastalarına, onları bekleyen yazgıyı anlatmak zorunda kalacağı bir çıkmaza girmek onu çok ürkütüyordu. Bu yazgı, giderek artan halsizlik, zafiyet, felç ya da her an ortaya çıkabilecek körlüktü.</p>

  <p class="block1">Yine o hafta, organik bir hastalıkları olmadığı anlaşılan ve histerik olduklarına Breuer’in hemen hemen kesin gözüyle baktığı iki hasta geldi. Bir tanesi, orta yaşlı bir kadındı; son iki yıldır, yalnız bırakıldığı zamanlar kasılıp kalıyordu. Diğeri ise on yedi yaşında bir genç kızdı, bacaklarındaki düzensiz kasılmalar yüzünden ancak iki şemsiyeyi baston gibi kullanarak yürüyebiliyordu. Düzensiz aralıklarla bilincini kaybediyor ve şuna benzer sözleri haykırıyordu: “Bırak beni! Git başımdan! Ben burada değilim! Bu ben değilim!”</p>

  <p class="block1">Breuer’e göre bu iki hasta da Anna O. gibi konuşma tedavisine alınmaya adaydı. Ama bu tedaviye girişmek demek zaman açısından, mesleki ünü açısından, zihin dengesi açısından ve evliliği açısından Breuer için bir risk olacaktı. Bu tür tedaviyi bir daha uygulamayacağına yemin etmiş olmasına rağmen, o geleneksel ve başarısız tedavi yöntemlerine dönüş yapmak Breuer’in moralini bozuyordu. Bu eski teknikler, Wilhelm Erb’in elden ele gezen Handbuch der Elektrotherapie’sinde<sup class="calibre3"><sup class="calibre1" id="back_note_28"><a class="calibre2" href="../Text/index_split_035.html#note_28" title="28">28</a></sup></sup> [Elektrikle Tedavi El Kitabı] yazan özlü, ama ne kadar geçerli olduğu belli olmayan derin kas masajları ve elektrik uyarımından oluşmaktaydı.</p>

  <p class="block1">Keşke bu iki hastayı başka bir doktora devredebilseydi! Ama kime? Kimse böyle hastaları istemiyordu. 1882 yılının aralık ayında Viyana’da, hatta Avrupa’nın herhangi bir yerinde Breuer’den başka histerinin nasıl tedavi edileceğini bilen bir tek kişi bile yoktu.</p>

  <p class="block1">Ama Breuer mesleğinin gerektirdiği zorluklardan değil, kendi kendine yarattığı psikolojik işkence yüzünden bunalmaktaydı. Üçüncü görüşmelerini dördüncüsü, beşincisi ve altıncısı izliyor; Nietzsche onu, yaşamındaki varoluşuyla, özellikle amaçsızlıkla ilgili kaygılarıyla, konformizmi ve özgürlük yoksunluğuyla, yaşlanma ve ölüm korkularıyla yüz yüze gelmeye zorluyordu. “Eğer Nietzsche benim daha da huzursuz bir hale gelmemi amaçlıyorsa,” diye düşündü Breuer, “kaydettiğim bu ilerleme onu çok memnun ediyor olmalı.”</p>

  <p class="block1">Breuer gerçekten de acı çekiyordu. Mathilde’den her gün daha fazla uzaklaşıyordu. Kaygıları üzerine çörekleniyordu. Göğsünde hissettiği baskı onu rahat bırakmıyordu. Sanki dev bir mengene, kaburgalarını eziyordu. Soluması güçsüzdü. Kendi kendine hep derin nefes alması gerektiğini hatırlatıyordu; ama ne kadar uğraşırsa uğraşsın onu sıkıştıran gerilimi atamıyordu. Cenahlar, artık, göğüs zarında biriken sıvıyı çekmek için hastanın göğsüne tüp sokabiliyorlardı; bazen Breuer de kaburgalarına ve koltukaltlarına bir tüp sokup korkusunu dışarı boşaltmayı hayal ediyordu. Korkunç düşler yüzünden gecelerdir gözüne uyku girmiyordu. Birkaç gün sonra, uyuyabilmek için Nietzsche’den daha fazla kloral almaya başladı. Daha ne kadar dayanabileceğini merak ediyordu. Böyle bir hayat, yaşamaya değer miydi? Bazen fazla dozda Veronal almayı bile düşünüyordu. Bazı hastaları bu sıkıntılara yıllarca katlanabiliyorlardı. Ne yaparlarsa yapsınlar! Canları istiyorsa bu anlamsız, sefil hayatlarına devam etsindi onlar! Ama o yapamazdı!</p>

  <p class="block1">Sözde ona yardım etmek için orada bulunan Nietzsche, onu rahatlatacak bir şey yapmıyordu. Ona acılarını anlattığında, Nietzsche bunu, üstünde durmaya değer bir şey olarak görmemişti. “Tabii acı çekeceksin, görmenin bedelidir bu. Tabii için korkuyla dolacak, yaşamak demek tehlike içinde olmak demektir. Büyümek zordur!!” diye haykırmıştı. “Sen bir inek değilsin, ben de gevişgetirenlerin havarisi değilim!”</p>

  <p class="block1">Yaptıkları anlaşmanın ardından bir hafta sonraki pazartesi akşamı Breuer, Nietzsche’nin planının ciddi ölçüde ters gittiğinden emin olmaya başlamıştı. Nietzsche’nin teorisine göre Bertha’yla ilgili fanteziler, zihninin bir taktik oyunundan ibaretti; kendisiyle ilgilenilmesi için yalvaran varlığıyla çok daha acılı bir yüzleşmeye girmemek için oynanan, zihnin “arka sokakları”na özgü bir taktik oyunu. Nietzsche, bu önemli varoluş sorunlarıyla yüzleştiği zaman Bertha saplantısının kendiliğinden kaybolacağında ısrar ediyordu.</p>

  <p class="block1">Ama kaybolmuyordu! Fanteziler ona her zamankinden daha vahşice hücum ediyorlardı! Ondan daha da fazlasını istiyorlardı: Daha çok ilgi, daha çok gelecek istiyorlardı. Breuer yine hayatını değiştirmeyi hayal ediyordu; bu hapishaneden, bu evlilik, kültür ve meslek hapishanesinden kurtulmanın bir yolunu bulmalı ve Bertha’yı kollarına alarak Viyana’dan kaçıp gitmeliydi.</p>

  <p class="block1">Özellikle bir fantezi giderek daha da güçleniyordu. Bir gün eve döndüğünde, büyük bir kalabalığın evin önünde toplandığını ve sokağın itfaiyecilerle dolu olduğunu hayal ediyordu. Evi yanıyordu! Hemen paltosunu başına geçirip, kendisini engellemeye çalışan kollardan sıyrılıyor ve yanan evinin merdivenlerine atılarak ailesini kurtarmaya çalışıyordu. Ama alevler ve dumanı geçmek imkânsızdı. Bir ara bayılıyordu, ayıldığında başucunda onu kurtaran itfaiyecileri görüyordu. İtfaiyeciler bütün ailesinin yangında öldüğünü söylüyordu: Mathilde, Robert, Bertha, Dora, Margrethe ve Johannes ölmüşlerdi. Herkes, onun ailesini kurtarmak için yaptığı kahramanca girişimi övüyor ve duyduğu dayanılmaz acıya nasıl katlanacağını düşünüyordu. Gerçekten de çektiği acı çok büyüktü. Ama artık özgürdü! Bertha için, onunla İtalya’ya, belki de Amerika’ya kaçabilmek için, her şeye en baştan başlayabilmek için!</p>

  <p class="block1">Ama acaba her şey yolunda gidecek miydi? Bertha ona göre çok mu gençti? Aynı şeylere ilgi duyarlar mıydı? Aşk sürecek miydi? O daha bu soruların cevabını düşünemeden aynı döngü gene başlıyordu: Bir kez daha sokağın ortasında duruyor, alevlerin sardığı evini seyrediyordu!</p>

  <p class="block1">Bu fantezi hiçbir kesintiye uğramayacak şekilde kendini savunuyordu: Bir kez başladı mı, mutlaka sonuna kadar gitmesi gerekiyordu. Bazen iki hasta arasındaki o kısacık arada bile Breuer kendini yanan evinin önünde buluyordu. O anda Frau Becker odasına girerse,</p>

  <p class="block1">Breuer önündeki hasta kâğıdına bir şeyler yazıyormuş gibi yapıyor ve azıcık daha işi olduğunu işaret ederek onu başından savıyordu.</p>

  <p class="block1">Evde olduğu zamanlarda ise onu yanan evin içine yerleştirdiği için duyduğu suçluluktan Mathilde’nin yüzüne bakamıyordu. Bu yüzden onunla pek göz göze gelmemeye çalışıyor, bütün zamanını laboratuvarında güvercinleriyle geçiriyor, kafeye daha sık uğruyor, arkadaşlarıyla artık haftada iki kez iskambil oynuyor, daha fazla hasta alıyor ve eve yorgun, hem de çok yorgun bir halde dönüyordu.</p>

  <p class="block1">Ya Nietzsche projesi? Artık Nietzsche’ye yardım etme gücünü bulamıyordu kendinde. Yeni bir fikir geliştirmişti: Belki de Nietzscheye yardım etmenin en iyi yolu onun Breuer’e yardım etmesine izin vermekti! Nietzsche gayet iyi görünüyordu. Fazla ilaç kullanmıyor, yalnızca yarım gram kloral ile rahatça uyuyabiliyordu; iştahı düzelmişti, mide sancıları yoktu ve migren ağrıları da yinelememişti.</p>

  <p class="block1">Breuer kendisinin ümitsizlik içinde olduğunu ve yardıma ihtiyaç duyduğunu artık tamamen kabul ediyordu. Kendini kandırmaktan vazgeçmiş, Nietzsche’yle Nietzschenin hatırı için görüşüyormuş gibi yapmayı; bu konuşma seanslarının yalnızca bir tuzak, onu kendi hakkında konuşturabilmek için uyguladığı zekice bir strateji olduğu kandırmacasını bırakmıştı. Konuşma tedavisinin yarattığı etki Breuer’i allak bullak etmişti. Onu kendi içine çekmişti; numara yapayım derken tamamıyla içine girivermişti. Üzerindeki yükü atabilmek, en kötü sırlarını bile paylaşmak, onu anlayan, kabullenen hatta affeder görünen birinin bütün dikkatini kendi üzerinde toplamak onun için son derece önemliydi. Bütün bunları coşkuyla yapıyordu. Bazı seanslar ona kendisini daha kötü hissettirse de bir sonraki görüşmelerini sabırsızlıkla beklemekten kendini alamıyordu. Nietzsche’nin yeteneğine ve zekâsına daha fazla güvenir olmuştu. Artık Nietzsche’nin elinde onu iyileştirecek bir güç olup olmadığını sormuyordu kendine; yapması gerekenin yalnızca, bu güce giden doğru yolu bulması olduğuna inanıyordu!</p>

  <p class="block1">Ya insan olarak Nietzsche? İlişkimiz hâlâ yalnızca mesleki bir ilişki mi acaba, diye düşünüyordu Breuer. Beni kesinlikle dünyadaki herkesten daha iyi tanıyor ya da en azından benim hakkımda herkesten çok daha fazla şey biliyor. Ondan hoşlanıyor muyum? O benden hoşlanıyor mu? Dost muyuz? Breuer ne bu sorulardan ne de kendinden bu kadar uzak duran birini sevebileceğinden emindi. Ona sadık kalabilecek miyim? Yoksa ben de, bir gün ona ihanet mi edeceğim?</p>

  <p class="block1">Derken hiç beklenmedik bir şey oldu. Nietzsche’nin yanından ayrılıp muayenehanesine geldiği bir gün her zamanki gibi Frau Becker tarafından karşılandı. Frau Becker ona, on iki hastanın isimlerinin yazılı olduğu bir liste uzattı, o anda muayenehanede olanların yanına kırmızı kalemle işaret koymuştu. Bu listeyle beraber bir de ince mavi bir zarf verdi Breuer’in eline, üzerindeki el yazısı Lou Salome’ye aitti. Breuer mühürlü zarfı açıp kenarları gümüş yaldızlı kartı çıkardı:</p>

  <p class="block9">11 Aralık 1882</p>

  <p class="block9">Dr. Breuer,</p>

  <p class="block9">Bu öğleden sonra sizi görebilmeyi umuyorum.</p>

  <p class="block9">Lou</p>

  <p class="block1">Lou! Ön adlarını kullanmalarıyla ilgili bir konuşma geçmiş miydi aralarında? Breuer, bunları düşünürken birden Frau Becker’in konuşmakta olduğunu fark etti.</p>

  <p class="block1">“O Rus Frâulein bir saat önce gelip sizi sordu,” diye açıklıyordu Frau Becker; genellikle yumuşak hatlı alnında sert çizgiler belirmişti. “Sizin sabah saatlerinde çok meşgul olduğunuzu söylemek zorunda kaldım, o da saat beşte uğrayacağını söyledi. O zaman ben sizin öğleden sonraları da çok meşgul olduğunuzu söyledim. Bunun üzerine Profesör Nietzsche’nin Viyana’daki adresini almak istedi, ama ona bu konuda hiçbir şey bilmediğimi söyledim. Sanırım sizinle bunu konuşacak. Doğru yapmış mıyım acaba?”</p>

  <p class="block1">“Tabii Frau Becker, her zamanki gibi doğrusunu yapmışsınız. Ama sizi huzursuz eden bir şey mi var?” Breuer, Frau Becker’in, Lou Salome’den ilk gelişinden beri hiç hoşlanmadığını ve Nietzsche yükünü getirdiği için onu suçladığını biliyordu. Breuer’in Lauzon Kliniği’ne yaptığı günlük ziyaretler muayenehanesindeki programını o kadar sıkıştırıyordu ki hemşiresiyle ilgilenecek zaman bulamıyordu.</p>

  <p class="block1">“Açık söylemek gerekirse Doktor Breuer, onun öylesine gelip hastalarla tıklım tıklım dolu muayenehanenize umursamazca girmesi ve sanki siz her an onu bekliyormuşsunuz gibi davranması ve sıradakilere aldırmadan içeri girebileceğine güvenen tavırları beni rahatsız etti. Üstüne üstlük bir de bana Profesör’ün adresini sorması yok mu! Bu hiç hoşuma gitmedi, hem sizin hem de Profesör’ün bu kadar peşine düşmesi çok tuhaf!”</p>

  <p class="block1">“İşte ben de size bu yüzden doğru yaptığınızı söyledim,” dedi Breuer onu sakinleştirircesine. “Onu bana havale ederek ve hastamızın gizliliğini koruyarak en iyisini yaptınız. Kimse bu işi daha iyi halledemezdi. Şimdi, Herr Wittner’i içeri yollayın.”</p>

  <p class="block1">Saat beşi çeyrek geçe Frau Becker, Frâulein Salome’nin geldiğini bildirdi ve hemen arkasından hâlâ beş hastanın onu görmek için beklediğini ekledi.</p>

  <p class="block1">“Şimdi kimi alayım içeri? Frau Mayer neredeyse iki saattir bekliyor.”</p>

  <p class="block1">Breuer arada kalmıştı. Lou Salome’nin hemen onu görmeyi beklediğini biliyordu.</p>

  <p class="block1">“Frau Mayer’i içeri alın. Onun arkasından Frâulein Salome ile görüşeceğim.”</p>

  <p class="block1">Yirmi dakika sonra Breuer, Frau Mayer’le ilgili notlarını yazarken Frau Becker Lou Salome’yi odaya aldı. Breuer hemen ayağa kalkıp Lou Salome’nin uzattığı eli dudaklarına götürdü. Son görüşmelerinden bu yana onun nasıl bir kadın olduğunu unutmuştu. Oysa şimdi bu güzellik onu bir kez daha çarpmıştı. Muayenehanesi bir anda nasıl da ışıl ışıl aydınlanmıştı!</p>

  <p class="block1">“Ah, gnâdiges Frâulein, bu ne şeref! Bunu unutmuşum!”</p>

  <p class="block1">“Beni bu kadar çabuk mu unuttunuz Herr Doktor?”</p>

  <p class="block1">“Hayır, sizi değil, sizi görmenin ne büyük bir zevk olduğunu unutmuşum.”</p>

  <p class="block1">“O halde bu kez bana daha iyi bakın. İşte size bir profil veriyorum,” diyen Lou Salome işveli bir tavırla önce sağ sonra da sol yanını döndü. “Bir de öteki profilimi, bana bu tarafımın en güzel yanım olduğunu söylerler. Sizce nasıl? Ama aslında bilmem gereken başka bir şey var, notumu okudunuz mu? Alınmadınız ya?”</p>

  <p class="block1">“Alınmak mı? Hayır, tabii ki alınmadım, ama sizin için yalnızca on beş dakikamı ayırmak zorunda kaldığım için çok üzgünüm.” Oturması için yer gösterdi; Lou Salome, sanki zaman tamamen onun emrine ayrılmış gibi zarif ve yavaş hareketlerle koltuğa otururken Breuer de onun karşısındaki koltuğa geçti. “Gördüğünüz gibi bekleme odası hastalarla dolu. Başımı kaşıyacak zaman bulamıyorum.”</p>

  <p class="block1">Lou Salome bu sözlere hiç aldırmamıştı. Anladığını belirtir biçimde başını sallamasına rağmen, Breuer’in bekleme odasındaki hastaların onunla ne ilgisi var diye düşünüyor gibi bir hali vardı.</p>

  <p class="block1">“Buradan çıkıp bazı hastaları da evlerinde muayene etmem gerekiyor ve bu gece bir de tıp derneği toplantısına katılacağım,” diye ekledi.</p>

  <p class="block1">“Ah, başarının bedeli Herr Doktor Profesör.”</p>

  <p class="block1">Breuer konuyu değiştirmek niyetinde değildi. “Söyleyin bana sevgili Frâulein, niye böyle bir riski göze alıyorsunuz? Neden önceden yazıp da size zaman ayırmamı sağlamıyorsunuz? Bazı günler beş dakika bile boş zamanım olmuyor, diğer günlerde ise şehir dışındaki bazı hastalara çağrılıyorum. Viyana’ya kadar gelip de beni görmeden gitmek zorunda kalabilirdiniz. Neden böyle boşu boşuna yolculuk yapma riskine giriyorsunuz?”</p>

  <p class="block1">“Bütün hayatım boyunca insanlar beni bu riskler konusunda uyarmıştır. Ama bugüne kadar hiç, bir kere bile düş kırıklığına uğramadım. Bakın bugüne, şu ana! İşte buradayım ve sizinle konuşuyorum. Belki Viyana’da biraz daha kalırım, o zaman yarın tekrar görüşebiliriz. O halde söyleyin bana Doktor, bu kadar iyi giden bir davranışı neden değiştireyim? Üstelik ben günü gününe uymayan bir insanımdır, size önceden yazamam, çünkü önceden plan yapmam. Kararlarımı bir anda veririm ve bir anda harekete geçerim.”</p>

  <p class="block1">“Yine de sevgili Doktor Breuer,” diye sakin bir tavırla devam etti Lou. “Bunlar notumdan alınıp alınmadığınızı sorduğumda söylemek istediğim şey değil. Beni düşündüren notumdaki teklifsiz tavırdan rahatsız olup olmadığınız, yani ön adımı kullanmamdan? Viyanalıların çoğu resmi unvanları olmadığında kendilerini tehlikede ve çıplak hisseder, ama ben gereksiz mesafelerden iğrenirim. Sizin bana Lou demenizi isterim.”</p>

  <p class="block1">Aman Tanrım, bu ne müthiş ve kışkırtıcı bir kadın, diye düşündü Breuer. Huzursuzluk duymasına rağmen, kibirli Viyanalılarla aynı safta görünmeden buna itiraz etmenin bir yolunu bulamadı. Birden birkaç gün önce kendisinin de aynı huzursuzluğu Nietzsche’ye yaşatmış olduğu geldi aklına. Yine de o ve Nietzsche aynı yaştaydılar, oysa Lou Salome onun yarı yaşındaydı.</p>

  <p class="block1">“Tabii, memnuniyetle. Aramıza böyle engeller koyma taraftarı değilim.”</p>

  <p class="block1">“İyi, o zaman bana Lou diyeceksiniz. Dışarıda bekleyen hastalarınıza gelince, mesleğinize saygı duyuyorum. Hatta ben ve arkadaşım Paul Ree sık sık tıp fakültesine girme planları yapıyoruz. Bu nedenle hastalarınıza karşı görevlerinizi anlayışla karşılıyorum ve hemen konuya giriyorum. Tahmin ettiğiniz gibi bugün size bazı sorular sormak ve hastamız hakkında bilgi vermek için geldim, yani eğer hâlâ onunla görüşüyorsanız. Profesör Overbeck’ten Nietzche’nin Basel’den ayrıldığını ve sizi görmeye geldiğini öğrendim. Bütün bildiğim bu.”</p>

  <p class="block1">“Evet, görüştük. Ama, söyler misiniz Frâulein, bana vereceğiniz bilgi nedir?”</p>

  <p class="block1">“Nietzsche’den aldığım mektuplar; o kadar vahşi, öfkeli ve karışık mektuplar yazıyor ki, bazen aklını kaybettiğini düşünüyorum. İşte burada,” diyerek Breuer’e bir tomar kâğıt uzattı. “Bugün görüşmeyi beklerken, sizin için bazı alıntılar çıkardım.”</p>

  <p class="block1">Breuer ilk sayfaya baktı, Lou Salome’nin güzel el yazısıyla yazdığı şu satırları okudu:</p>

  <p class="block1">Ah bu melankoli... insanın gerçekten boğulabileceği bir deniz var mıdır?</p>

  <p class="block1">Zaten pek az şeye sahiptim, onları da kaybettim: İyi ismimi, güvendiğim bir iki dostumu. Dostum Ree’yi kaybedeceğim, şu anda bile elimi ayağımı kesen işkenceler yüzünden koca bir yılı kaybediyorum.</p>

  <p class="block1">İnsan dostunu, düşmanından daha zor affediyor.</p>

  <p class="block1">Daha da fazlası yazıyordu, ama Breuer birden okumayı kesti. Nietzsche’nin yazdıkları ne kadar dikkat çekici olsa da okuduğu her satırın hastasına bir ihanet olacağını biliyordu.</p>

  <p class="block1">“Evet Doktor Breuer, bu mektuplar hakkında neler düşünüyorsunuz?”</p>

  <p class="block1">“Bana onları neden görmem gerektiğini bir kez daha söyler misiniz?”</p>

  <p class="block1">“Şey, onlar daha yeni elime geçti. Paul bu mektupları benden saklıyormuş, ama daha sonra bunu yapmaya hakkı olmadığına karar ver.</p>

  <p class="block1">“İyi ama neden onları hemen görmem gereksin?”</p>

  <p class="block1">“Okumaya devam edin! Nietzsche’nin neler söylediğine bir bakın! Bu bilgiyi doktorunun mutlaka bilmesi gerektiğini düşündüm. İntihardan söz ediyor. Ayrıca, mektuplarının çoğu son derece düzensiz yazılmış. Belki de artık akıl sağlığını kaybetmek üzere. Bir şey daha: Ben de bir insanım, bu mektuplarda sürekli bana saldırıyor, hem de son derece katı ve acımasızca, bunları öylesine kaldırıp atamam. Açıkçası, yardımınıza ihtiyacım var.”</p>

  <p class="block1">“Ne tür bir yardım?”</p>

  <p class="block1">“Fikirlerinize saygı duyuyorum, siz tecrübeli bir gözlemcisiniz. Siz beni bu gözle mi görüyorsunuz?” Mektupları karıştırdı. “Şu suçlamaları bir dinleyin: ‘duyarsız... ruhsuz kadın... sevme yeteneğinden yoksun... güvenilmez... onurlu şeyleri yağmalayan.’ Bir de şuna bakın: ‘ev kedisi kılığında yırtıcı bir hayvan,’ ya da şuna: ‘Sen asılması gereken küçük bir insansın, oysa ben senin erdem ve haysiyeti temsil ettiğini düşünürdüm.’“</p>

  <p class="block1">Breuer şiddetle başını iki yana salladı. “Hayır, hayır sizi tabii ki böyle görmüyorum. Ama birkaç kere görüştük, o da çok kısa ve bir iş görüşmesi gibiydi. Benim fikrimin ne değeri olabilir ki? Benden beklediğiniz yardım gerçekten bu mu?”</p>

  <p class="block1">“Nietzsche’nin yazdıklarının çoğunun öfkeyle, beni cezalandırmak için yazıldığını biliyorum. Onunla konuştunuz. Eminim benimle ilgili de konuşmuşsunuzdur. Benimle ilgili aslında ne düşündüğünü gerçekten bilmek zorundayım. İşte sizden ricam bu. Benim için neler söylüyor? Gerçekten benden nefret mi ediyor? Beni öyle bir canavar olarak mı görüyor?”</p>

  <p class="block1">Breuer bir süre hiç ses çıkarmadan oturdu; Lou Salome’nin sorularının anlamını düşünüyordu.</p>

  <p class="block1">“Ama,” diye devam etti Lou, “ben burada karşınızda oturup size sorular sorup duruyorum, siz ise ilk soruma bile cevap vermediniz: Onu sizinle konuşmaya ikna edebildiniz mi? Hâlâ görüşüyor musunuz? İlerleme kaydedebildiniz mi? Ümitsizliğin doktoru olmayı başarabildiniz mi?”</p>

  <p class="block1">Lou bir an durdu, doğrudan Breuer’in gözlerinin içine bakıyor ve cevap bekliyordu. Breuer her yandan baskı altında kaldığını hissediyordu; bir yandan Lou, bir yandan Nietzsche, Mathilde, kendisini bekleyen hastaları ve Frau Becker. Haykırmak istedi.</p>

  <p class="block1">Sonunda derin bir nefes alıp karşılık verdi, “Gnädiges Frâulein, size bunların hiçbirine cevap veremeyeceğimi söylemek zorunda kaldığım için çok üzgünüm.”</p>

  <p class="block1">“Hiçbirine mi?” Lou bu sözlere çok şaşırmıştı. “Sizi anlayamıyorum Doktor Breuer.”</p>

  <p class="block1">“Kendinizi benim yerime koyun. Bana sorduğunuz sorular kesinlikle çok mantıklı, ama cevaplarsam hastamın mahremiyetini ihlal etmiş olurum.”</p>

  <p class="block1">“Yani, Nietzsche şu anda sizin hastanız ve onu görmeye devam ediyorsunuz, öyle mi?”</p>

  <p class="block1">“Ne yazık ki, bu sorunuzu bile cevaplayamam!”</p>

  <p class="block1">“Ama benim mutlaka bir ayrıcalığım olmalı,” dedi, sinirlenmeye başlamıştı. “Ben sizin için bir yabancı ya da alacaklı değilim.”</p>

  <p class="block1">“Bu soruları soran kişinin durumunun konuyla bir ilgisi yok. Bütün sorun hastanın mahremiyet haklarına saygı göstermek.”</p>

  <p class="block1">“Ama bu sıradan bir tıbbi tedavi değil! Bu projenin tamamı benim fikrimdi! İntihar etmesini engellemek için Nietzscheyi size getirme sorumluluğu tamamen bana ait. Çabalanırım ne sonuç verdiğini öğrenmek en doğal hakkımdır.”</p>

  <p class="block1">“Evet, bu, bir deney yapmak ve sonuçlarını merak etmek gibi bir şey.”</p>

  <p class="block1">“Aynen öyle. Beni bundan mahrum mu edeceksiniz?”</p>

  <p class="block1">“Ama ya sonuçları size anlattığımda deney tehlikeye girecekse?”</p>

  <p class="block1">“Bu nasıl olabilir?”</p>

  <p class="block1">“Bu konuda bana güvenin. Benim uzman biri olduğumu düşündüğünüz için bana geldiğinizi hatırlatırım. Bu yüzden bana bir uzman gibi davranmanızı rica ediyorum.”</p>

  <p class="block1">“Ama Doktor Breuer, ben yoldan geçen biri değilim, bir kaza olduğunu görüp de kurbanın sonunun ne olduğunu soran meraklı bir tanık değilim. Nietzsche benim için önemliydi, hâlâ önemli. Ayrıca, daha önce söylediğim gibi onun girdiği sıkıntıdan dolayı kendimi de biraz sorumlu tutuyorum.” Sesi tizleşerek yükseldi. “Ben de sıkıntıdayım ve bilmeye hakkım var.”</p>

  <p class="block1">“Evet, sıkıntı duyduğunuz anlaşılıyor. Ama doktor olarak ilkönce hastamı ve onunla olan ilişkimi düşünmek zorundayım. Belki bir gün siz de, eğer doktor olma planlarınızı gerçekleştirirseniz, benim içinde bulunduğum durumu takdir edersiniz.”</p>

  <p class="block1">“Ya duyduğum sıkıntı? Bunun bir anlamı yok mu?”</p>

  <p class="block1">“Sizin sıkıntınız beni de huzursuz ediyor, ama yapabileceğim bir şey yok. Başka bir yerden yardım aramanızı önermek zorundayım.”</p>

  <p class="block1">“Bana Nietzsche’nin adresini verebilir misiniz? Onunla yalnızca Overbeck kanalıyla temas kurabiliyorum, ama mektuplarımı Nietzsche’ye ulaştırdığından emin değilim.”</p>

  <p class="block1">Sonunda Breuer, Lou Salome’nin ısrarlı tavrı yüzünden öfkelenmeye başladı. Tutumunu daha katılaştırmak zorunda kalıyordu. “Bir doktorun hastasına karşı görevleri konusunda çok zor sorular getiriyorsunuz önüme. Hiç istemediğim bir tutum takınmaya zorluyorsunuz beni. Ama şu anda size hiçbir şey söyleyemem; ne yaşadığı yeri, ne hastalığının durumunu, ne de hastam olup olmadığını. Hastalardan söz etmişken, Frâulein Salome,” dedi ve koltuğundan kalktı. “Beni bekleyen hastalarımla ilgilenmem gerekiyor.”</p>

  <p class="block1">Kalkmaya hazırlanan Lou Salome’ye getirdiği mektupları geri verdi. “Bunları size geri vermek zorundayım. Onları neden getirdiğinizi anlıyorum; ama eğer, dediğiniz gibi sizin adınız onu zehirliyorsa bunları kullanmam imkânsız. Sanırım onları okumakla bile hata ettim.”</p>

  <p class="block1">Lou Salome mektupları çekip aldı, katladı ve tek kelime etmeden hışımla dışarı çıktı.</p>

  <p class="block1">Alnındaki terleri silen Breuer tekrar oturdu. Bu, Lou Salome’yi son görüşü müydü? Belli olmazdı! Frau Becker içeri girip, bekleme odasında şiddetli öksürüklerle sarsılan Herr Pfefferman’ı alıp almayacağını sorduğunda Breuer ona bir iki dakika beklemesini söyledi.</p>

  <p class="block1">“Ne kadar isterseniz Doktor Breuer, haber verin yeter. Belki güzel bir fincan çay içmek istersiniz.” Ama Breuer başını iki yana salladı. Frau Becker onu tekrar yalnız bıraktığında dinlenmeyi umarak gözlerini kapadı. Bertha’nın görüntüleri zihnine doluşmaya başladı.</p>
</body>
</html>
