<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">9</h1>
  <hr />

  <h1 id="sigil_toc_id_9">Bağımsızlık Savaşı</h1>

  <h2 class="sigil_not_in_toc">Mondros Mütarekesi</h2>

  <p class="nonindent">31 Ekim 1918’de, İngilizlerin Karadeniz filotillasının komutanı Amiral Calthorpe ile, Bahriye Nazırı Hüseyin Rauf Bey başkanlığındaki Osmanlı heyeti arasında, Mondros’ta akdedilen mütareke, Osmanlıların teslim olması anlamına geliyordu. Mütarekenin 25 maddesi, Boğazların askerî işgali, bütün demiryolu ve telgraf hatlarının İtilaf devletleri tarafından denetlenmesi, kamu düzeninin muhafazası için gerek duyulan küçük askerî birimler haricinde kalan Osmanlı askerlerinin terhis edilip silahlarının alınması, Arap eyaletlerindeki bütün Osmanlı askerlerinin teslim olması ve Osmanlıların elindeki İtilaf devletlerinin ordularının askeri olan bütün savaş tutsaklarının serbest bırakılması (ancak Osmanlı tutsaklara bu uygulanmayacaktı) gibi koşulları içermekteydi. Bütün Alman ve Avusturyalı askerî personel ülkeyi iki ay içerisinde terk etmek zorundaydı. Osmanlılar açısından en tehlikeli olan madde, 7. maddeydi. Bu madde, İtilaf devletlerinin, kendi güvenliklerini tehdit altında gördükleri takdirde, Osmanlı İmparatorluğu’ndaki herhangi bir yeri işgal etme hakkı olduğunu bildiriyordu. 24. madde ise İtilaf devletlerine, “Ermeni” vilayetlerinde kamu düzeninin bozulması durumunda, askerî müdahalede bulunma hakkını veriyordu. Bu maddeler İtilaf devletlerine istedikleri gibi güç kullanma hakkı sağlayabilirdi (zaten sağladı da). Bu koşullar hayli sert ve şiddetli olduğu halde Osmanlılar tarafından –bazen hatta sevinçle karşılanarak– kabul edildi. Savaşın ardından gelişen direniş hareketinin liderleri, mütareke antlaşmasının bizzat kendisini değil, İtilaf devletlerinin antlaşma koşullarını kötüye kullanma şeklini protesto etmişlerdi.<a class="noteref" href="../Text/notlar.xhtml#n091" id="ref1">1</a></p>

  <p>Mütareke, ertesi gün yürürlüğe girdi ve harfiyen uygulandı. Tek büyük sorun, Kuzey Irak’ın en önemli kenti Musul konusunda çıkmıştı. Mütareke günü, İngiliz kuvvetleri Musul’un 60 kilometre kadar güneyindeydiler, ama İngiliz komutanlığı mütarekenin 7. maddesi gereğince kentin teslimini istedi. Yörenin Osmanlı komutanı bunu reddederek meseleyi İstanbul’un bilgisine sundu; İstanbul ise, talebe uymasını bildirdi. Osmanlı askerleri de 8-15 Kasım arasında kenti boşalttılar. Musul’un mütareke sonrasında işgal edilmiş olması, sonraki yıllarda, bu eyaletin kime ait olduğu konusunda tartışmalara neden olmuştu. Aynı durum Suriye kıyısındaki İskenderun sancağında da yaşanmıştı. Suriye çölü içlerinde kim tam olarak nereyi elinde tutuyordu bu da tamamen belirsizdi. Gelecek yıllarda bu, tarafların hak iddialarında çatışmalara yol açacaktı.</p>

  <h2 class="sigil_not_in_toc">Savaş sonrasındaki duruma toplu bakış</h2>

  <p class="nonindent">14 Ekim’de iktidarı artık Ahmet İzzet Paşa yönetimindeki yeni kabineye devretmiş olan İTC’nin savaş zamanındaki liderleri, mütareke imzalanır imzalanmaz ülkeyi terk etmişlerdi. 1 Kasım gecesi, Cemal, Enver, Talât, Bahaettin Şakir, Doktor Nâzım ve üç kişi, Ermenilere karşı olan muamelelerinden sorumlu tutulacakları korkusuna kapılarak, bir Alman denizaltısına binip Odessa’ya gitmişlerdi. İtilaf devletleri onları yargılama niyetinde olduğunu daha önceden, 1915’te ilan etmişti ve kuşkusuz, yargılayacaktı da. Sonuçta, bu İttihatçılar mahkemeye çıkmadılar, ama Enver dışında hepsi, 1920-1921 yıllarında Ermeni katiller tarafından öldürüldüler.</p>

  <p>Sabık liderler savaştan sonra zamanlarının çoğunu Berlin’de geçirdiler, burada karmaşık siyasal plan ve entrikalarla uğraştılar ve bu işler onları Roma, Moskova ve Afganistan gibi birbirinden uzak yerlere sürükledi. Ne var ki içlerinden sadece Enver Paşa savaş sonrası Türk siyasetinde önemli bir rol oynadı.</p>

  <p>Önde gelen İttihatçı liderlerin kaçışı İstanbul’da bir iktidar boşluğu bırakmıştı. İktidar için çekişme konumunda olan taraflar şunlardı:</p>

  <p>• Saray: Sultan V. Mehmet Temmuz 1918’de ölmüş ve kardeşi Vahdettin Efendi, VI. Mehmet olarak tahta geçmişti. Zeki ve inatçı biri olan yeni Sultan, İttihatçılar zamanında oynamak zorunda kaldığı kukla rolünden kurtulmak için bu fırsattan yararlanmaya niyetliydi.</p>

  <p>• Liberaller: 1913’te susturulan Hürriyet ve İtilâf Fırkası’nda birleşmiş olan liberal muhalefet, 1913 öncesinin bazı liberal muhalefet liderlerinin, bilhassa da Damat Ferit Paşa’nın etrafında yeniden örgütlenmiş bulunuyordu.</p>

  <p>• İtilâf devletleri: İtilâf devletlerinin temsilcileri başkente büyük şaşaa içerisinde girmişlerdi. Müttefiklerin savaş gemilerinden oluşan bir filo, Boğaz’daki sarayın önlerinde demir atmıştı. İtilâf devletleri temsilcilerinin esas işi mütareke koşullarının uygulanmasına nezaret etmekti, ancak onlar Osmanlı siyasetini etkilemeye de çalışıyorlardı. Gelgelelim, mütarekenin hemen ardından Fransızlar, İngilizler ve İtalyanlar arasında ilk düşünce ayrılıkları baş göstermişti.</p>

  <p>• İttihatçılar: Liderleri gitmiş olduğu halde, İttihatçılar yine de meclise, orduya, polise, posta ve telgraf servislerine ve diğer birçok kuruluşa hâkimdiler. 1919’da yeni yönetim tarafından temizlik hareketlerine başlanmıştı, ancak ne yeni yönetim ne de İtilâf devletleri, İttihatçı memur çoğunluğunun yerine koyacak yeterli insan gücüne sahip değildi.</p>

  <p>Bu gruplar, 1918 sonlarından itibaren gittikçe artan bir şekilde ve İstanbul’un Mart 1920’de İngilizlerce işgal edilmesinin ardından kesin bir biçimde, başkentteki siyaset oyununun esas oyuncuları oldular; fakat asıl siyasal mücadele Anadolu’da cereyan etti. İTC lider takımı, bunun zeminini, ülkeyi terk etmeden çok önce, savaş zamanda hazırlamıştı. Lider takımı, planlarını Anadolu’da ulusal bir direniş hareketinin oluşturulmasına dayandırmıştı; bu planlar, İTC liderleri dâhil herkesin, İngiliz ve Fransız donanmalarının Mart 1915’te Çanakkale Boğazı’nı yarmasını beklediği sırada hazırlanmıştı. Eğer bu olsaydı, Osmanlı hükümeti İstanbul’dan ayrılıp Konya’ya gidecekti.<a class="noteref" href="../Text/notlar.xhtml#n092" id="ref2">2</a></p>

  <p>1918’de çeşitli liderler rol oynadıysa da, itici güç Enver’miş gibi gözüküyor. Enver, savaşın sadece ilk aşamasının kaybedildiğine ve tıpkı 1913’te Balkan Savaşı’nda olduğu gibi, ikinci bir raunt için fırsat çıkacağına ve bu rauntta Osmanlıların saldırıya geçebileceklerine inanıyordu. Savaşın bitiminde pan-İslâmcı özellikle de pan-Türkçü düşüncelere kapılmış olan Enver, Orta Asya’nın Türki bölgelerinin ve özellikle, özgürlüğüne yeni kavuşmuş Azerbaycan’ın, girişecekleri mücadelede hayati rol oynayacağını umuyordu. Avrupa’dan 1918’de dönmüş olan Osmanlı tümenlerine Kafkasya’ya gitmelerini emretmesinin nedeni buydu. Kendisi, Kasım 1918’de Odessa’dan Bakü’ye gitmeye niyetlenmiş, ama hastalığı buna engel olmuştu. Öte yandan o ve Talât, Teşkilât-ı Mahsusa’ya Anadolu’nun birtakım noktalarındaki gizli depolara silah ve mühimmat depolaması emrini vermişlerdi. Ekim 1918’de Umum Alem-i İslâm İhtilâl Teşkilatı adıyla yeniden kurulan bu Teşkilât, kendilerine ülke içinde gerilla çeteleri oluşturma talimatı verilmiş özel görevliler göndermişti. Bu, yapılması zor bir şey değildi, çünkü bu türden birçok topluluk zaten mevcuttu ve bunların Ermenilere ve Rumlara yapılan kötü muamelede tüyler ürpertici rolleri olmuştu. Bunlar, silahlarını teslim edecek ve dağıtılacak olurlarsa cezalandırılacakları korkusuyla yaşıyorlardı.</p>

  <p>İttihatçı lider takımı tarafından savaş bitmeden önce atılan en önemli adım Karakol’un kurulmasıydı. Ayrılışlarından önceki hafta bu girişimi başlatanlar yine Talât ve Enver’di. Asli kurucular, (İttihatçı subaylar kilit takımının önemli bir üyesi olan) Miralay Kara Vasıf’la, İTC İstanbul parti örgütünün başı Kara Kemal’di. Örgütün adı, bu ikisinin lakaplarından yapılmış bir sözcük oyunuydu ve örgütün amacı, savaş sonrası ortamında İttihatçıları korumak ve onları İtilâf devletlerinin, liberallerin (İtilâfçıların) ve Hıristiyan cemaatlerin öç almalarına karşı himaye etmekti. Ayrıca, başkentteki insanların para, silah, erzak ve araç-gereç göndermek suretiyle Anadolu ve Kafkasya’daki direnişi güçlendirmesi de amaçlanıyordu.<a class="noteref" href="../Text/notlar.xhtml#n093" id="ref3">3</a></p>

  <p>İTC bir taraftan Anadolu’da silahlı direniş hareketi hazırlarken, aynı zamanda da Rum, Ermeni, Fransız, İtalyan ya da İngiliz orduları tarafından işgal edilme tehlikesi olan bölgelerdeki Müslüman Türk kesiminin haklarını savunmaya hazırlanıyordu. Bu girişim, yerel “müdafaa-i hukuk cemiyetleri”nin kurulması şeklini almıştı ki bu örgütler savaş sonrasında Anadolu (ve Trakya’da) ulusal direniş hareketinin oluşturulmasında hayati bir rol oynayacaklardı. İlk cemiyet Kasım 1918’de kurulmuştu.<a class="noteref" href="../Text/notlar.xhtml#n094" id="ref4">4</a></p>

  <p>Ulusal direniş hareketi Anadolu’da ortaya çıktığında, esas mücadelenin İngiltere ya da Fransa’ya değil, Yunanistan’a karşı verileceği anlaşıldı. Yunanistan’a, İngiltere’nin güçlü desteğiyle, Mayıs 1919’da İzmir civarındaki bölgeyi işgal hakkı tanınmıştı. Yunanistan’ın Anadolu işgali, sonraki yıllarda çok büyük bir kapsama ulaşacaktı. Bunun nedeni, İtilâf devletlerinin savaş sonrasındaki barış görüşmelerini yürütme şeklinde görülebilir. Görüşmeler yenik ülkelerle irtibat halinde değil –barış koşulları galip ülkeler tarafından zorla kabul ettirilmiş–, İtilâf güçlerinin kendi arasında yürütülmüştü. Bu güçler, savaş sırasında yapılmış, kısmen ihtilaflı birtakım anlaşma ve vaatlerle karşı karşıyaydılar ve bunları bir sonuca bağlamak zorundaydılar. Bu iş epey zaman aldı. Aslında öylesine çok zaman aldı ki, İtilâf devletleri sonunda Osmanlı İmparatorluğu’na Ağustos 1920’de son derece sert barış koşullarını dayattıkları sırada, savaşın bitişinden beri askerlerini sürekli terhis ettikleri için, barış koşullarını uygulatacak araçları kalmamıştı. Başbakanları Eleutherios Venizelos önderliğindeki Yunanlılar bu durumdan yararlandılar. Venizelos İtilâf devletlerinin güçlü bir uzantısı gibi davranma ve Anadolu’daki Türk direniş hareketini barış koşullarını kabule zorlama önerisinde bulundu. Sonuç, Yunanlıların 1922’de tam bir bozguna uğramasıyla sonuçlanan kanlı bir savaştı.</p>

  <h2 class="sigil_not_in_toc">İstanbul, Kasım 1918 - Mart 1920</h2>

  <h3 class="sigil_not_in_toc"><em>Saray</em></h3>

  <p class="nonindent">Osmanlıların son Sultan’ı olan VI. Mehmet Vahdettin, bütün bu dönem boyunca daha elverişli bir barış antlaşması elde etmek için İtilâf devletleriyle, bilhassa da İngiltere’yle iyi ilişkiler kuracağı bir politika izledi. Gayretlerine rağmen 1920 yazında son derece ağır bir barış antlaşması ortaya çıkınca, bu çizginin öteki taraftarları gibi o da bütün itibarını kaybetti.</p>

  <p>Sultan tıpkı öncekiler gibi saltanat ve din çizgisinde düşünmekteydi. Onu ilgilendiren şeyler, saltanatın, halifelik makamı olarak İstanbul’un ve güçlü şekilde sorumluluğunu duyduğu Ortadoğu’nun Müslüman halkları üzerindeki otoritesinin muhafazasıydı. Milliyetçi değildi (hatta milliyetçiliği ve bu ideolojiye kapılmış olan İttihatçıları İmparatorluğun başına gelen felaketten sorumlu tutuyordu) ve Anadolu’nun ya da başka bir bölgenin tam bağımsızlığına da pek aldırdığı yoktu.</p>

  <p>Sultan Vahdettin, İttihatçıların kuklası olmuş selefinin aksine, İttihatçı aleyhtarı, milliyetçi aleyhtarı ve İngiliz taraftarı çizgiyi yerleştirmek için siyasete etkin şekilde müdahalede bulundu. Kuşkusuz onun esas silahı, sadrazamları (ve nazırlarını) kendi tercihine göre atamaktı. Bu bakımdan Nisan 1920’ye kadarki dönem üç alt-döneme ayrılabilir.</p>

  <h3 class="sigil_not_in_toc"><em>Kabineler</em></h3>

  <p class="nonindent">Birinci dönem, bir geçiş dönemiydi. Savaş zamanının liderleri, iktidarı Ekim ayında devrettiklerinde, Sultan, eski diplomat Ahmet Tevfik Paşa (Okday) yönetiminde tarafsız bir kabine kurmak istemiş, ama İttihatçılar, bir İttihatçı olmadığı halde yine de Cemiyet’in güven duyduğu, eski genelkurmay başkanı Müşir Ahmet İzzet Paşa (Furgaç) yönetiminde ılımlı bir İTC kabinesinde ısrar etmişlerdi. Savaş zamanı liderlerinin uzaklaşması ve mütarekenin akdedilmesiyle birlikte, Sultan, İzzet Paşa’nın yerine Tevfik Paşa’yı atadı. Tevfik Paşa 11 Kasım 1918’den 3 Mart 1919’a kadar İttihatçı aleyhtarı niteliği giderek artan iki kabineye başkanlık etti.</p>

  <p>4 Mart’ta, Tevfik Paşa kabinesinin yerine, I. Damat Ferit Paşa kabinesi geçti. Savaş sonrası Osmanlı siyasetinin kilit adamı olan Damat Ferit Paşa en az beş kabine yönetti. Sultanın eniştesi olmasından dolayı saraya yakındı ve Sultan’ın tam olarak güvendiği tek kişiydi. Ama aynı zamanda da, yeniden canlanmış olan Hürriyet ve İtilâf Fırkası’nın başta gelen bir mensubuydu. Mart-Eylül 1919 aylarındaki üç Ferit Paşa kabinesi, bir ikinci alt-dönem oluşturmaktadır. Bu üç kabine, özellikle İtilâf devletleri Yunanistan’a Mayıs ayında İzmir ve çevresindeki bölgeleri işgal etme iznini verdikten sonra, ulusal direnişin hem başkentte hem Anadolu’da gittikçe artan etkinlikleriyle karşılaşmıştı. Bu kabineler direnişi bastırmak ve İttihatçıları cezalandırmak için gittikçe daha kararlı bir çaba gösterdiler.</p>

  <p>Eylül sonlarında direniş hareketinin baskısı Ferit Paşa’yı çekilmeye zorladı. Yerine geçen Ali Rıza Paşa (3 Mart 1920’ye kadar) ve Sâlih Hulusi Paşa (2 Nisan’a kadar) kabineleri, Ferit Paşa hükümetlerinin aksine, ulusal direnişçilerle işbirliği yapmaya ve Anadolu’yla artan geçimsizliği yatıştırmaya çalıştılar.</p>

  <h3 class="sigil_not_in_toc"><em>Partiler</em></h3>

  <p class="nonindent">Bu dönemin büyük bölümünde, yeniden canlanan Hürriyet ve İtilâf Fırkası resmî siyasette başat güç olsa da, İttihatçıların etkinlikleri yeraltı direnişiyle sınırlı kalmadı. İttihatçı partiler bir süre çalışmaya devam etmişlerdi. İTC, Kasım ayı başındaki son kurultayında kendini feshetmiş ve Teceddüt Fırkası’nı kurmuştu. Muhalif İttihatçılardan bir topluluk, Fethi (Okyar) yönetiminde Osmanlı Hürriyetperver Avam Fırkası’nı kurmuştu. Bunlardan başka, savaş sonrası dönemde bol sayıda kısa ömürlü küçük parti vardı.</p>

  <p>Meclisin Aralık ayında dağıtılmasından sonra, İttihatçılar üzerindeki baskı yoğunlaşmaya başladı. Çok sayıda önde gelen Cemiyet üyesi tutuklanıyordu (Yüzden fazla üye Nisan başında tutuklanmıştı). Tutuklamalar kısmen liberal hükümetin girişimiyle, kısmen de İngilizlerin talebiyle oluyordu. İngilizler, Ermeni zulmünde, İngiliz savaş tutsaklarına yapılan kötü muamelede ya da mütareke koşullarının baltalanmasında parmağı olan kişiler diye düşündükleri “savaş suçlularını” yargılamak niyetindeydiler. Bu davaların bazılarıyla özel bir Osmanlı mahkemesi meşgul olmuş ise de, tutuklananların birçoğu sonradan İngilizler tarafından Malta’ya sürüldü, çoğu orada 1921 sonlarına kadar kaldı.</p>

  <p>Meclisin dağıtılmasıyla zaten sekteye uğramış olan siyasal faaliyet, Teceddüt Fırkası’nın Mayıs 1919’da kapatılmasıyla daha da kısıtlanmıştı. Durumu yeterince istikrarlı bulmayan hükümet, yeni seçimler için yapılan baskılara karşı koymuş, ama sonunda Anadolu direnişinden gelen isteklere boyun eğmişti. Seçimler 1919 sonbaharında yapıldı; o zamana kadar İttihatçıların güdümünde olan direniş hareketi Anadolu’nun çoğuna hâkim olduğundan, Ocak 1920’de toplanan Meclis-i Mebusan, kararlı şekilde İttihatçı ve milliyetçi bir nitelik taşımakta ve direnişin sözcülüğünü yapmaktaydı. Meclis-i Mebusan’daki milliyetçi çoğunluk, Felâh-ı Vatan Grubu olarak örgütlenmişti.</p>

  <p>28 Ocak 1920’de, bu grubun hazırladığı Misak-ı Millî beyannamesi mecliste kabul edildi. Bu beyanname, direniş hareketinin amaçlarının resmî ifadesiydi ve sonraki bağımsızlık savaşı boyunca da öyle kaldı. Milliyetçiler tarafından Erzurum ve Sivas’ta düzenlenen kongrelerin kararlarını esas alan bu metin altı maddeden oluşuyordu.</p>

  <p>1. (Din, ırk ve amaç bakımından birleşik olan) Osmanlı-İslâm çoğunluğuyla meskun topraklar<a class="noteref" href="../Text/notlar.xhtml#n095" id="ref5">5</a> ayrılmaz bir bütün oluşturmaktadır, ancak Arap çoğunluğuyla meskun olup, yabancı işgali altında bulunan toprakların kaderi halkoylamasıyla tâyin edilmelidir.</p>

  <p>2. 1878’den 1918’e kadar Ruslarda kalmış olan “Elviye-i Selâse”nin (Üç vilayetin) (Batum, Kars ve Ardahan), kaderini bir halkoylaması tâyin edebilir.</p>

  <p>3. Batı Trakya’nın kaderi için de aynısı geçerli olmalıdır.</p>

  <p>4. Başkent İstanbul’un ve Marmara Denizi’nin güvenliği sağlanmalıdır. Boğazların ticari deniz ulaşımına açılması, ilgili diğer devletlerle birlikte bir müzakere konusu olmalıdır.</p>

  <p>5. Azınlıkların hakları, İtilâf devletleriyle Avrupa devletleri arasında yapılmış antlaşmalara uygun olarak sağlanacaktır.</p>

  <p>6. İmparatorluğun siyasi, mali ve adli bağımsızlığı temin edilmeli ve kısıtlamalardan bağımsız olmalıdır (yani, kapitülasyonlara dönüş kabul edilmeyecektir).</p>

  <p>Bu, milliyetçi programın temel beyannamesiydi. Bu beyannamenin yalnızca Türk ulusal egemenliğini değil, bütün Müslüman Osmanlıların egemenliğini savunuyor olması anlamlıydı. Fiiliyatta bu, Türkler, Kürtler ve ayrıca Lazlar ile Çerkesler gibi daha küçük gruplar demek oluyordu.</p>

  <p>Altmış üç farklı grup ve partinin birleşik bir cephede toplanması suretiyle bir “Millî Kongre” oluşturulup, parti anlaşmazlıklarının giderilmesi ve Paris’teki barış konferansında Türklere söz hakkı sağlanması girişiminde bulunuldu. Bu kongre Kasım 1918-Kasım 1919 arasında aralıklarla faaliyet gösterdi, ne var ki birtakım broşürler yayınlamasına, hatta Paris’e bir heyet göndermiş olmasına rağmen kongreye kulak veren olmadı.</p>

  <p>Açık siyasal faaliyet İstanbul’un 16 Mart 1920’de İngilizlerce işgaliyle son bulmuştu; bunun amacı, hem Osmanlı hükümet kurumlarının milliyetçilerle olan işbirliğini durdurmak, hem de milliyetçileri baskı altına almaktı. Meclis-i Umumi’deki milliyetçi önderler, İngilizlerin çok yakında harekete geçeceğinin farkındaydılar, ama meclisi açık tutmayı, yeraltına kaymamayı ve Anadolu’ya gitmemeyi kararlaştırdılar. Çünkü İngiliz siyasetinin ülkenin ulusal haklarını ortadan kaldırdığı iyice anlaşılsın istiyorlardı. Nitekim İngiliz güvenlik subayları, Felâh grubunun önde gelen liderlerinden Hüseyin Rauf’la Kara Vasıf’ı meclis binasında tutukladılar. Bunun üzerine son Osmanlı Meclisi protesto olarak 2 Nisan’da kendini tatil etti.</p>

  <h3 class="sigil_not_in_toc"><em>Kamuoyunu harekete geçirme çabaları</em></h3>

  <p class="nonindent">Gerek İttihatçı gerek İttihatçı karşıtı çeşitli parti ve siyasal grupların, kamuoyunda olsun Avrupa’daki siyasetçiler üzerinde olsun önemli bir etki yaratamamalarına karşın, savaş sırasında İTC’yle sıkı ilişkisi olan, ama açıkça siyasal faaliyette bulunmayan birtakım toplumsal ve kültürel örgütlerin, yerel Müslüman kamuoyunu milliyetçilik davasına kazandırmada önemli katkıları oldu. Mütarekeden sonraki ilk aylarda Müslüman halk arasında genel bir umutsuzluk ve tevekkül havası vardı, ancak İzmir’in Mayıs 1919’da Yunanlılarca işgali bir dönüm noktası oldu. İşgalden hemen sonra protesto olarak, İstanbul Darülfünun öğrencileri ve hocaları önderliğinde kitle gösterileri yapıldı.</p>

  <h3 class="sigil_not_in_toc"><em>İtilâf devletleri</em></h3>

  <p class="nonindent">Mütarekenin koşulları ve 50 binin üzerindeki (30 bini İngiliz’di) İtilâf askerinin varlığı, İtilâf devletleri temsilcilerini, İstanbul’un Mart 1920’deki resmî işgalinden önce bile başkentteki egemen siyasal güç haline getirmişti. Bununla beraber, uysal bir Osmanlı hükümetinin iktidarda olduğu dönemlerde bile, bazı etkenler İtilaf devletlerinin denetimini güçleştirmekteydi.</p>

  <p>İmparatorluğun hâlâ resmen bağımsız olması, milliyetçilere sıcak bakan Osmanlı devlet memurlarının Anadolu hareketine istihbarat, erzak, gereç, silah ve insan göndererek yardımcı olmalarına imkân sağlamıştı. İtilâf devletleri her bir hükümet dairesinde neler olup bittiğini denetleme olanağına sahip değildi. (Bilhassa İngilizlerin) Rum ve Ermeni azınlık mensuplarına aşırı bel bağlamış olmaları, İtilâf devletlerinin Osmanlı toplumunun Müslüman Türk kesiminde olan bitene ilişkin istihbaratını kısıtlıyor, bu da yeraltı direnişinin sayısal gücünün de becerilerinin de eksik değerlendirilmesine yol açıyordu.</p>

  <p>İtilâf devletlerinin ortaya koyduğu yönetim yapısı son derece karmaşıktı. İngilizlerin önce General Milne’in sonradan General Harington’ın komutasındaki Karadeniz ordusu, Boğazlar bölgesinin işgalinden sorumluydu; oysa Balkanlar’ın parçası olan Avrupa Türkiye’sinin, aslen Selânik’te üslenen ve 1918’de Bulgaristan’ı yenen Fransız <em>Armée de l’Orient</em>’in komutanı General Franchet d’Esperey’nin denetiminde olacağı kararlaştırılmıştı. Bu durum kuşkusuz, bir parçası Avrupa’da bir parçası Boğaziçi’nde olan İstanbul’da sürekli sürtüşmeye yol açıyordu. Ancak, dizginler tam olarak askerî yetkililerin elinde değildi. İtilâf devletlerinin ayrıca kendi diplomatik temsilcileri de vardı. Bunlar, İmparatorlukla İtilâf devletleri arasında resmen bir savaş hali sürdüğü için büyükelçi değil yüksek komiser diye adlandırılıyorlardı. Resmî olarak, komutanlar bunların otoritesine tâbiydiler. Gerçekte ise çok defa bağımsız davranıyorlardı. Başkentin Mart 1920’deki işgalinden sonra, komutanların rolleri doğal olarak çok daha artmış bulunuyordu.</p>

  <p>Yüksek komiserler hükümetlerini diplomatik açıdan temsil etmekle kalmayıp, gıda, sağlık işleri, mülteci sorunları ve mali işler gibi konulara bakan “Müttefik Denetim ve Düzenleme Kurulları” aracılığıyla başkent yönetiminin büyük ve gittikçe artan kısmını da üstlenmişlerdi. Osmanlı hükümeti, kendi memurlarına ödeme yapma ya da halkı besleme olanaklarından yoksundu; bu nedenle İtilâf devletleri soruna yardımcı olmak için devreye girmek zorunda kalmışlar ve oldukça da başarı göstermişlerdi. Buna rağmen savaş ertesi yıllarda İstanbul’da yaşam hayli zordu. Savaş sırasında akıl almaz bir biçimde %1800’e tırmanmış bulunan geçim masrafı (bunun %1400’ü 1917-1918 arasında gerçekleşmişti), Şubat 1919’da tavan yapmıştı. Başkent ciddi bir kömür ve buğday darlığı yaşamış, sonunda İngiltere’den kömür ve ABD’den buğday ithaliyle, esas olarak yardım kuruluşları vasıtasıyla, darlık giderilmişti. Fiyatlar %35 civarında düşmüş ve sonra belli bir dengede kalmıştı.<a class="noteref" href="../Text/notlar.xhtml#n096" id="ref6">6</a></p>

  <p>Durum, kentteki mültecilerin sayısı nedeniyle ağırlaşmıştı. Yenik düşmüş bir ülke başkentinde savaş sonrasında doğal olarak bulunan mülteci kitlesinden başka bir de Rus kaçakları vardı. Bunların bazısı 1920 başında gelmişti ve o yılın Kasım ayında Fransız donanması, General Wrangel komutasındaki 150 bin kadar Bolşevik aleyhtarı Beyaz Rus’un Kırım’dan tahliyesini gerçekleştirerek, bunları Boğazlar bölgesine yerleştirmişti. Bu mültecilerin yarısı İstanbul bölgesinde yaşamaktaydı. Bu durum konut sorununu artırmış, İtilâf devletlerinin binalara el koyması ise konut sorununu daha da kötüleştirmişti.<a class="noteref" href="../Text/notlar.xhtml#n097" id="ref7">7</a> Şayet İtilâf güçleri arasındaki ilişkiler güven ve iyi niyete dayansaydı, bu karmaşık yönetim yapısı işler hale getirilebilirdi, ama ne güvenden ne de iyi niyetten söz etmek mümkün değildi. Osmanlılara yönelik İngiliz siyasetinin düşmanca tavrına ve işgal bölgelerindeki sert yönetimlerine karşılık, İtalyanlar 1920’den ve Fransızlar 1921’den itibaren ulusal direnişe yakın durmaya başlamışlardı; bu durum da yüksek komiserler arasında sık sık çatışma konusu oluyordu.</p>

  <h3 class="sigil_not_in_toc"><em>İttihatçı yeraltı örgütü</em></h3>

  <p class="nonindent">Bu uyuşmazlıktan İstanbul’daki İttihatçı yeraltı örgütü kendi çıkarı doğrultusunda yararlanmaktaydı. Karakol, Kasım 1918 ile Mart 1920 arasında hatırı sayılır sayıdaki İttihatçı subayı –birçoğu aranmakta olan kişilerdi– Anadolu’ya gizlice kaçırmayı başarmıştı. Karakol ayrıca, Anadolu’da gelişmekte olan direniş hareketine İtilâf devletlerinin denetimi altındaki Osmanlı depolarından çalınmış büyük miktarlarda silah, erzak, gereç ve cephanelik sağlamıştı. Anadolu’ya bu şekilde 56 bin ateşleme takımı, 320 makineli tüfek, 1500 tüfek, 2000 sandık cephane ve 10 bin üniformanın kaçak gitmiş olduğu bildirilmişti.<a class="noteref" href="../Text/notlar.xhtml#n098" id="ref8">8</a> Bu eylemlerde, eski Teşkilât-ı Mahsusa ajanlarından başka –halen Kara Kemal’in denetiminde olan– hamal ve kayıkçı esnaflarının ve Harbiye Nezareti’yle telgraf idaresindeki İttihatçı memurların çok büyük rolleri oldu. Karakol’un hükümet dairelerindeki casusluk faaliyetleriyle edinilen istihbarat da direniş hareketi lehine kullanılıyordu. Osmanlı bürokrasisinin Anadolu’daki milliyetçilerle olan işbirliğinin boyutlarının anlaşılması, İngilizlerin 1920’de İstanbul’u resmen işgalinin başlıca nedeniydi.</p>

  <p>1919’da Anadolu’ya geçen subayların sayısının artmasıyla direniş hareketi ortaya çıkmaya başladığında, harekete başkanlık edecek otorite sahibi ve adı lekesiz olan birine ihtiyaç duyulmuştu. Yeraltı örgütünün önce eski başkomutan ve sadrazam Ahmet İzzet (Furgaç) Paşa’ya başvurduğu anlaşılıyor. Paşa İttihatçı olmamakla beraber, İttihatçıların ateşli bir yurtsever olarak gördükleri ve itimat ettikleri bir kişiydi. Anlaşma olmayınca, önde gelen Karakol mensupları Mustafa Kemal Paşa’ya (Atatürk) başvurdular.<a class="noteref" href="../Text/notlar.xhtml#n099" id="ref9">9</a></p>

  <p>Mustafa Kemal başından beri İTC üyesiydi.<a class="noteref" href="../Text/notlar.xhtml#n0910" id="ref10">10</a> 1908 Devrimi ve 1909 “Hareket Ordusu”na katılmış olan eylemci subaylar çekirdek kadrosuna dâhildi ve 1911’de Libya’da görev yapmıştı. Onun İTC içerisinde Cemâl Paşa hizbine mensup olduğu anlaşılıyor. Bu hizip içerisinde özellikle, Ali Fethi (Okyar)’ye yakın olmuştu. Sözü geçen bir İttihatçı subay olan Ali Fethi, Enver’in rakibiydi. 1912-1913 yıllarında Fethi ve Mustafa Kemal’in Enver’le olan kişisel ilişkileri gerilmişti. Bu nedenle, Ocak 1913’teki Babıâli Baskını sonrasında Enver askerî lider olarak ortaya çıkar çıkmaz, Mustafa Kemal iktidar merkezinin dışında bırakıldı. Bu da, onun, 1919 yılında, Enver ve Talât’ın savaş dönemi siyasetleriyle ilişkilendirilmemesi anlamına geliyordu. Mustafa Kemal Birinci Dünya Savaşı sırasında Çanakkale Savaşı’nda Anafartalar cephesi komutanı olarak ün yapmış ve ardından Doğu Anadolu ve Filistin cephelerinde üstün şekilde savaşmış, savaşı Suriye cephesindeki tüm kıtaların komutanı olan bir mirliva rütbesiyle bitirmişti. Orduda, son derece yetenekli, ama gururlu ve kavgacı bir subay olarak ünlenmişti. Mütareke sonrasında İstanbul’a gelmiş ve bir süre kendini, arkadaşı Ali Fethi’nin Osmanlı Hürriyetperver Avam Fırkası’na yakın göstererek siyasette bir konum elde etmeye çalışmıştı. 1919 ilkbaharında bundan bir sonuç çıkmayacağı belli olmuş ve sonuçta artan sayıdaki meslektaşının yaptığı gibi Anadolu’ya gitmeye karar vermişti.</p>

  <p>Mustafa Kemal’in ordu içerisindeki büyük ünü ve siyasal anlamda lekesiz oluşu direniş önderliği için onu ideal bir aday haline getiriyordu. Bu görevi kabul edince işe başlaması için fırsat hemen bulundu. Damat Ferit hükümeti, Doğu Anadolu ve Karadeniz bölgesindeki cemaatler arası şiddetin artışından ürküp (bu durum, mütareke antlaşmasının 24. maddesi gereğince İtilaf devletlerini müdahaleye sevk edebilirdi), bölgeyi sakinleştirmek ve silahtan arındırmak için bir askerî müfettiş tayin etmek niyetindeydi. Dâhiliye Nazırı Mehmet Ali Bey, Mustafa Kemal’in yakın subay arkadaşlarından biri olan ve çoktan Anadolu’ya geçmiş bulunan Ali Fuat Paşa’nın (Cebesoy) akrabasıydı. Önce Mehmet Ali Bey’le sonra da sadrazamla birer görüşme ayarlandı ve sonuçta Mustafa Kemal doğudaki 3. Ordu Müfettişliğine tayin edildi. Harbiye Nezareti’ndeki arkadaşları, bütün Doğu Anadolu’yu kapsayan müfettişlik bölgesi içindeki, tüm askerî ve sivil yetkililerle doğrudan haberleşme hakkı dâhil, kendisine çok geniş yetkiler veren bir talimat kaleme aldılar. Bu çok geniş yetkilerle donatılmış olarak ve kendisine eşlik eden 18 kişilik bir karargâh heyetiyle birlikte İstanbul’dan ayrılıp, 19 Mayıs 1919’da Samsun’a vardı. Onun Samsun’a varışından itibaren giriştiği faaliyetlerin, Anadolu’daki gelişmeler bağlamında ele alınması en uygunudur.</p>

  <h2 class="sigil_not_in_toc">Barış görüşmeleri</h2>

  <p class="nonindent">İtilâf güçleri daha savaş sırasında, Osmanlı İmparatorluğu’nun yenilmesinin ardından nasıl paylaşılacağına ilişkin birtakım anlaşmalar yapmışlardı. Temelde bu anlaşmalar iki öbekte toplanmaktadır. Birinciler, Büyük Güçler arasında yapılan, aralarındaki güç dengesi bozulmadan ganimetin bölüşülmesini amaçlayan anlaşmalardır. Bu anlaşmalara ilişkin diplomasi faaliyeti, “Doğu Sorunu” oyununun son perdesi olarak düşünülebilir. İkinciler ise, –her ne kadar vesayet altında olacaksa da– kendi geleceğini tayin hakkının rol oynadığı, bölgenin ahalisine ya da öyle farz edilenlere daha modern bir anlaşmanın sunulmasına dayalı vaatlerdir.</p>

  <p>İlk anlaşma, Fransa’yla İngiltere’nin Rusların bazı taleplerini kabul ettikleri Mart 1915’teki İstanbul Antlaşması’ydı. Zaferden sonra Rusya’nın Doğu Anadolu’nun bazı kısımlarını, İstanbul’u ve Boğazları işgal etmesine izin verilecekti. Kuşkusuz bu, Ruslar için büyük bir kazançtı; Fransızlar ve İngilizler güç dengesindeki bu bozulmayı telafi etmek için müzakerelere başladılar. Bu arada İtilâf devletleri, Nisan 1915’teki Londra Anlaşması gereğince İtalya’ya İtilâf devletlerine katılma bedelinin bir parçası olarak Güneybatı Anadolu’yu vaat ettiler.</p>

  <p>Fransızların ve İngilizlerin tazminat<a class="noteref" href="../Text/notlar.xhtml#n090" id="ref0">1*</a> konusundaki müzakereleri 16 Mayıs 1916’da imzaladıkları anlaşmayla son buldu. Sykes-Picot adını alan bu anlaşma, (Kahire) Arap Bürosu’ndan Mark Sykes ile Fransız diplomatı François Georges Picot arasındaki müzakerelerin sonucuydu; müzakereler Londra’daki Fransız elçiliğinde sürmüş, anlaşma 3 Ocak 1916’da akdedilmişti. Anlaşma Fransa’ya, Suriye’nin (Lübnan dâhil) kıyı bölgelerini ve Suriye içlerinde, petrolü zengin Musul vilayetine kadar uzanan ve onu da içeren, bir nüfuz bölgesi veriyordu. İngiltere, Bağdat ve Basra vilayetlerini, bunlara bitişik batıya uzanan bir nüfuz bölgesini ve Akka ile Yafa’da Akdeniz’e çıkış noktaları elde etmişti. Bu iki liman dışında Filistin uluslar arası bir statü kazanacaktı, ama yönetim şekli belirsiz bırakılmıştı. İç bölgeler bir Arap krallığına (veya krallıklarına) verilecek, bu bölgeler kısmen Fransa ve İngiltere’nin nüfuz bölgelerine denk gelecekti. Anlaşma, İngiliz ve Fransız kabineleri tarafından Şubat 1916’da tasdik edildi ve 16 Mayıs’ta İngiliz dışişleri bakanıyla Fransız büyükelçisi arasındaki mektup teatisinde resmen ifade edildi. Daha sonra, anlaşmaya Rus hükümeti de katıldı. Bolşevik hükümeti Rus devriminden sonra yayınlayıncaya kadar, bu anlaşma gizli kaldı.</p>

  <p>Ağustos 1917’deki St. Jean de Maurienne Anlaşması İtalya’nın, İzmir ve iç bölgesi dâhil, Güney Anadolu’daki hak iddialarını yeniden tanımlamış, ancak Rusya’daki devrim bunun onanmasını engellemişti. Bu durum sonradan Fransızlar ve İngilizler tarafından İtalyanların hak iddialarına karşı çıkmak için kullanıldı.</p>

  <p>Bunlar hep Büyük Güçler arasındaki anlaşmalardı, ama bu arada başkalarına da vaatlerde bulunulmuştu. Mısır’daki İngiliz Yüksek Komiseriyle Mekke Şerifi arasında sonunda bir Arap isyanına yol açacak olan temaslar, ilk kez 1915 ilkbaharında başlamıştı. Bu temaslar (Temmuz 1915 ile Mart 1916 arasında) uzun süreli bir mektup teatisine dönüşmüş, bu mektuplarda İngilizler Mekke Şerifi’ne, bir Arap isyanı karşılığında, Suriye kıyıları ve Filistin’deki kutsal yerler hariç, kuzeyde 37. paralele kadar yayılan bir Arap krallığının kurulmasına destek vaat etmişlerdi. Bu vaat ancak mevcut anlaşmalarla bir uyuşmazlık göstermediği sürece geçerliydi.</p>

  <p>Kasım 1917’de İngiliz Dışişleri Bakanı Arthur Balfour, İngiltere’deki –bilhassa– Almanya ve Avusturya’daki etkin Musevi çevrelerinin desteğini kazanma çabasıyla, İngiltere’de Siyonist hareket lideri Lord Rothschild’e, İngiltere’nin Filistin’de bir Musevi vatanı kurulmasını destekleyeceği vaadinde bulunmuştu. Son olarak, Ocak 1918’de Başkan Wilson kendi “Ondört İlke”siyle Amerikan savaş amaçlarına açıklık getirmişti. Bu ilkeler ulusların kendi geleceklerini tayin hakkını tanıyordu ki bu Fransız ve İngiliz hükümetlerince hiç de hoş karşılanmamıştı.</p>

  <p>Bolşevik devriminin hemen ardından yeni Rus hükümeti bütün “emperyalist” antlaşmalardan çekildiğini ilân edince –daha da kötüsü– bu antlaşmaları ifşa edince, İtilâf’ın devlet adamları için durum çok daha çetrefilli bir hal aldı. Osmanlı hükümeti Suriye’de Şerif Hüseyin’e yapılan vaatlerin açık şekilde tersini söyleyen Sykes-Picot Anlaşması’nı yaymak için bu propaganda fırsatını kaçırmadı. Mekke Şerifi, İngiliz Yüksek Komiseri’ni protesto etti, ama sadece kaçamak bir yanıt aldı. İngiltere, tavrını ancak Haziran 1918’de açıklığa kavuşturdu. Bölgeler iki kümeye ayrılmıştı. Savaştan önce müstakilen Araplara ait olan bölgelerle Araplar tarafından kurtarılmış bölgeler bağımsızlıklarını kazanacak, İtilâf devletlerince kurtarılmış ya da Türklerin mülkiyetinde olan bölgeler ise İtilâf güçlerinden birinin nüfuz alanına sokulacaktı.</p>

  <p>Ekim 1918’de Osmanlı direnişi çöktüğünde antlaşmalara, sözleşmelere ve vaatlere ilişkin durum buydu. Paris’te toplanmış olan barış konferansı, bunları hal yoluna koyma göreviyle karşı karşıyaydı. Bu konferansın çalışması esas itibariyle, büyük İtilâf güçlerinin kendi aralarındaki görüşmelerden ve bu güçlerle Yunanistan ve Sırbistan gibi himayelerindeki devletler arasındaki görüşmelerden oluşuyordu. Rusya elbette artık bir İtilaf gücü değildi ve ABD iç nedenlerinden dolayı 1919’da konferanstan çekilmişti. Galip devletlerle yenik devletler arasında herhangi bir ciddi görüşme olmadı. Yenik devletlerin önüne sadece, ya imzalayabilecekleri ya da –sözde– reddedebilecekleri nihai bir metin konulmaktaydı.</p>

  <p>Alman ve Avusturya meselelerinin hallinin önceliği olduğu için, Yakındoğu hakkında bir karar alma işi ertelenmişti. İtilâf güçleri temsilcilerinin Yakındoğu’daki farklı etnik toplulukları temsil eden heyetler tarafından kuşatılmış olmaları da, bu işi güçleştirmekteydi. Yunanlılar, Ermeniler, Türkler, Kürtler, Araplar ve Musevilerin ısrarlı hak iddiaları bir çatışmaya yol açıyordu.</p>

  <p>İngiltere’yle Fransa arasındaki esas uyuşmazlık Suriye’ye dairdi. İngiltere Arap isyancılara taahhütlerde bulunmuştu ve Şerif Hüseyin’in oğlu Faysal tarafından Şam’da ilân edilmiş olan bağımsız Arap krallığı lehine Sykes-Picot antlaşmasında değişiklikler yapmaya hazırdı. İngiltere bu devleti tanımış, Sykes-Picot antlaşmasının tam icrasını isteyen Fransa ise tanımamıştı. Görüşmeler çıkmaza girince, Amerikalılar halkın görüşlerini öğrenmek için Haziran 1919’da Suriye’ye bir komisyon (King-Crane Komisyonu) gönderme girişiminde bulundu. Araplar bu encümene umutlarını bağlamışlardı, ancak Fransa ve İngiltere encümeni baştan beri bu işi ciddiye almamış ve Amerika barış konferansından çekildikten sonra da görevlerini yerine getirmemişti. Fransızlarla Araplar arasında bir tercih yapmak durumunda kalan İngiltere sonunda Eylül 1919’da Fransa’yı tercih etti. Fransa Suriye’nin bütün kıyı bölgesi ve hinterlandı üzerinde manda hakkına sahip oluyor ve bölgenin yönetimi de Faysal’a veriliyordu. Fransa da karşılığında Filistin’de İngiliz mandasına razı oluyordu. 1919-1920 kışında San Remo’daki barış konferansında tasdik edilen bu antlaşma Suriye’de bir Arap isyanına yol açtı. Bu isyan Fransız askerleri tarafından bastırıldı ve sonuçta Fransa, Temmuz 1920’de bütün Suriye’yi işgal etti.</p>

  <p>Anadolu’da bir çözüme gidilmesi konusunda üç temel sorun bulunuyordu: Ermeni sorunu, Yunanistan ve İtalya’nın Batı konusunda çatışan hak iddiaları ve İstanbul’la Boğazların durumu. Sonunda konferans Doğu Anadolu’da bağımsız bir Ermeni devletinin kurulması kararını verdi; bu, Ermeni milliyetçilerinin yayılmacı isteklerini fazlasıyla karşılıyordu. Ancak bu anlaşma Türklerin muhalefetinden dolayı hükümsüz kalacaktı. Bölgenin coğrafi konumu, bu kararı Türklerin silahlı direnişine rağmen zorlamanın, büyük çaplı bir askerî işgal gerektireceğini gösteriyordu ki bunu yapmaya İtilâf devletlerinin ne olanağı vardı ne de hevesi.</p>

  <p>İkinci sorun, (İtilâf devletlerine savaşın sonuna doğru katılmış olan) İtalya ve Yunanistan’ın Güneybatı Anadolu’da yer alan aynı bölge üzerinde hak iddia etmelerinden kaynaklanıyordu. İtalya eski iddialarını sürdürüyordu, ancak aynı zamanda Doğu Adriyatik kıyılarından da toprak iddialarında bulunduğu için konferanstaki konumu zayıflamıştı. Yunanistan ise İngiltere’den git gide daha çok destek görüyordu. Bu kısmen, Yunan Başbakanı Venizelos’un İngiliz meslektaşı Lloyd George<a class="noteref" href="../Text/notlar.xhtml#n0911" id="ref11">11</a> üzerindeki psikolojik nüfuzundan, kısmen de serinkanlı bir siyasal akıl yürütüşten, yani İngiltere’nin Yunanistan’ı, Fransa ve İtalya’ya karşı Doğu Akdeniz’de bir karşı ağırlık olarak görmesinden kaynaklanıyordu. Sonuç olarak Mayıs 1919’da, Yunanistan İzmir ve çevresini işgal etme iznini aldı.</p>

  <p>İstanbul ve Boğazlar konusunda İtilâf devletleri bir ikilemle karşı karşıyaydı. Bu bölgelerin İngiliz hükümetinin gözündeki stratejik ve siyasal öneminden kasıt şuydu: Eğer bu bölgeler Osmanlı İmparatorluğu’na bırakılacaksa, bütün imparatorluk bir çeşit yabancı denetimine, muhtemelen de bir mandaya tâbi kılınmak zorunda olacaktı. Yok eğer bu bölgeler Osmanlı İmparatorluğu’ndan koparılacaksa, bu durumda Osmanlı İmparatorluğu kendi haline bırakılacak kadar önemsiz hale gelmiş olacaktı. İngilizlerin tutumu katıydı; Fransızlar ise Türklere karşı çok daha uzlaşmacıydılar ve İstanbul’un Türklerde kalmasını istiyorlardı. Aralık 1919’da Fransızlar –Suriye’de istediklerine ulaşma karşılığında– İngiliz isteklerini kabul ettiler, ama gariptir, İngiliz kabinesi, İngiliz Hint Müslümanlarından gelecek şiddetli bir tepkiden korkan Hindistan Bakanlığı’nın ve Türklere karşı İstanbul’u gelecekte savunmanın olanaksızlığını gören Savaş Bakanlığı’nın baskılarıyla sonradan fikrini değiştirdi.<a class="noteref" href="../Text/notlar.xhtml#n0912" id="ref12">12</a></p>

  <p>Bu arada ABD’nin Ermenistan’da bir manda kurmasının istenmesi üzerine, King-Crane Komisyonu’na benzer bir keşif heyeti olan Harbord Komisyonu, Eylül 1919’da Anadolu’yu dolaştı. Türklere geniş ölçüde özerklik veren, bütün Anadolu’yu kapsayacak bir Amerikan mandası tavsiyesinde bulundu. Amerikan mandası fikri, Wilson’ın “Ondört İlkesi”nden, Osmanlı İmparatorluğu’nun Türk kesimlerine “güvence altında bir egemenlik” vaat eden on ikincisine umut bağlamış olan birçok Osmanlı Türküne cazip gelmekteydi. Hatta birçok Türk aydını bir araya gelip “Wilson Prensipleri Cemiyeti”ni kurmuştu, ama Amerikan mandası fikri İtilâf devletlerince ya da Anadolu’daki milliyetçi önderler topluluğunca asla ciddiye alınmadı.</p>

  <p>1920 ilkbaharı başına kadar barışın tanzimine ilişkin başlıca kararlar alındı ve koşullar 11 Mayıs’ta Osmanlı heyetine sunuldu. İstanbul Osmanlıların elinde kalmıştı, ama onun dışındaki koşullar son derece ağırdı. Gerçekten öylesine ağırdı ki Osmanlı heyeti bunları kesin biçimde reddetti ve antlaşma ancak İstanbul’dan yeni ve daha uysal bir heyet gönderildikten sonra imzalandı.</p>

  <p>10 Ağustos 1920’de imzalanan Sevr Antlaşması Osmanlı İmparatorluğu’na sadece, Kuzey Anadolu’da, başkenti İstanbul olan küçük bir devlet bırakıyordu. Doğu Trakya ve İzmir çevresindeki bölge Yunanlılara veriliyor, Boğazlar ise uluslararası denetime tâbi kılınıyordu. Doğu Anadolu’da bağımsız bir Ermeni devleti kuruluyordu. Fransa, Suriye’de ve Lübnan’da mandalar, Güney Anadolu’da ise bir nüfuz bölgesi oluşturuyordu. İngiltere, Filistin’de, Güney Suriye’de (buraya artık <em>Transjordan</em> deniliyordu) ve petrol bakımından zengin olan Musul vilayeti dâhil olmak üzere Mezopotamya’da mandalar kuruyordu. İtalya, nüfuz bölgesi olarak Anadolu’nun güneybatı parçasını alıyordu. Musul vilayetinin kuzeyindeki Kürdistan Osmanlı İmparatorluğu’na bırakılmıştı, ancak özerklik edinecek ve bağımsızlık için bir yıl içerisinde Milletler Cemiyeti’ne başvurma hakkı alacaktı.</p>

  <p>Bu antlaşma imzalandığı sırada, İstanbul’daki Sultan hükümetinin imzasının artık fazla bir önem taşımadığı ve antlaşma koşullarının, büyük kısmı çoktan militan milliyetçi bir hareketin eline geçmiş olan bir ülkeye dayatıldığı anlaşıldı. İtilâf devletlerinin antlaşma koşullarına direniş olacağını öngörerek İstanbul’u Mart ayında işgal ettiklerini söylemiştik. Ama iç bölgeleri kapsayan büyük çaplı bir askeri işgali göze alabilecek ve yapacak halde değillerdi. İngilizlerin baskısı sonucunda, Yunanlıların bu antlaşmayı askerî olanaklarla zorla uygulatma teklifini kabul ettiler. Sonuç, aşağıda anlatılan ve 1920’den 1922’ye kadar süren büyük çaplı bir Türk-Yunan savaşı oldu.</p>

  <h2 class="sigil_not_in_toc">Anadolu, Kasım 1918 - İlkbahar 1921</h2>

  <p class="nonindent">İttihatçılar yeraltı faaliyetlerinden başka taşradaki kamuoyunu harekete geçirmek konusunda da inisiyatifi ele almışlardı. Başkan Wilson’ın “İlkeleri”nden on ikincisi, İmparatorluğun Türk bölgelerine güvence altında bir egemenlik vaat ediyordu, bu nedenle, Türk bölgelerinin İmparatorluktan ayrılmasını önlemek isteyenlerin ilk işi, barış konferansında kopartılma tehlikesi içinde olan bu bölgelerin aslında ezici şekilde Türk-Müslüman bölgeleri olduğunu ve anayurtla birleşik olarak kalmak istediklerini göstermekti. Bu amaçla taşra merkezlerindeki İTC şubeleri, genellikle başkentteki bölge milletvekilleriyle birlikte “ulusal hakları savunma” (o zamanlar çok sık kullanılan deyimle, müdafaa-i hukuk-ı milliye) cemiyetlerini kurdu.</p>

  <p>Açıkça Yunanlılara ya da Ermenilere verilme tehlikesinde olan bölgelerde bu tür siyasal ajitasyon kuşkusuz çok daha hayatiydi. Kasım 1918’de bir “Müdafaa-i Hukuk Cemiyeti” Edirne’de ve aynı tarihlerde bir diğeri de Batı Trakya’da kuruldu. Bunları, kendi bölge örgütünü Aralık’ta kuran İzmir izledi. Doğudaki ilk örgüt Kars’ta (Kasım 1918’de) kurulmuştu, bunu Trabzon ve Erzurum’da (ilk hazırlıklardan sonra ikisi de Şubat 1919’da) kurulanlar izliyordu. Bir tane de Aralık ayında, Urfa’da kurulmuştu.</p>

  <p>Birçok küçük örgüt vardı ve hepsi de benzer şekilde hareket ediyordu: Örgütün arkasındaki İttihatçılar genellikle, örgütün “ulusal” niteliğini vurgulamak ve geniş destek çekmek amacıyla, yerel eşraf ve din adamlarının (çok defa müftülerin) cemiyetin itibari başkanları olmalarına çalışıyorlardı. Sonra da, örgütün temsile dayanan niteliğini kanıtlamak için bir kongre düzenlemeye girişiyorlardı. Gerçekte bu kongrelere genellikle, İTC taşra örgütünün davetli, ama seçilmemiş memurları gidiyordu. 1918’in 28 Aralık’ı ile 1920’nin Ekim’i arasında yapılmış olan bu kongreler sonradan, bölgenin Türk ve Müslüman niteliğini ve anayurtla birleşik kalma kararlılığını ilân edeceklerdi. Anadolu kentlerinde “Müdafaa-i Hukuk” örgütleri genellikle Müslüman toprak sahipleri ve tüccarlarından destek görüyordu. Bu kişilerin birçoğu, devlet ihaleleri yoluyla ve sürülmüş ya da göç etmiş Yunanlıların ve Ermenilerin topraklarını, taşınmazlarını ve işlerini, hemen hiçbir şey ödemeden devralmak suretiyle zenginleşmişti. Bu nedenle Yunanlıların ve Ermenilerin hak iddialarına karşı koymak için çok güçlü bir saikleri vardı. “Müdafaa-i Hukuk” topluluklarının önderleri genellikle yeraltı direnişine de iştirak ediyorlardı.</p>

  <p>Bu model, Kasım 1918 ile Haziran 1919 arasındaki yıllarda Anadolu ve Trakya’nın her tarafında görülebilir. Başlangıçta örgütleyiciler, nüfusunun büyük bir kısmı yok olmuş savaş yorgunu bir halkı harekete geçirmede güçlük çekiyorlardı, ama İzmir’in Mayıs 1919’da Yunanlılarca işgaliyle müthiş bir canlılık kazandılar. Yunanistan İtilâf devletlerine savaşın sonlarında katılmış ve hiçbir Osmanlı birliğini mağlup etmemişti, bu yüzden İtilâf devletleri tarafından bu şekilde ödüllendirilmiş olması büyük bir haksızlık olarak algılanıyordu. Üstelik Yunan ordusu İzmir ve Ayvalık’ın işgalinden sonra, (önceden kabul edilmiş olduğu gibi) durmamış, ilerlemişti. İtilâf devletleri, Ekim ayında Osmanlı ve Yunan kesimleri arasında, “Milne Hattı” adı verilen sınır hattını çizmek suretiyle, çok daha geniş bir bölgeye yayılmış olan Yunan işgalini tanımışlardı.</p>

  <p>1919 yılı boyunca, Türklerin Doğu’daki ve Batı’daki tartışmalı vilayetleri ele geçirmek için savaşmak zorunda olacakları ve bunu yapma güçlerinin orduya bağlı olduğu git gide daha belirgin hale geldi.</p>

  <p>Osmanlı ordusu yenilgiler, salgın hastalıklar ve firarlar yüzünden tükenmiş haldeydi, ama yine de bir varlığı vardı. Ordunun komuta yapısı henüz sağlamdı ve önde gelen subayların hemen hepsi –mesleklerinde geçen on yıl içinde yükselmiş olan Jön Türk subayları– yek vücut direnişi destekliyorlardı. Askerlerinin silah bırakmasını ve terhis olmalarını gizlice engellemişler ve bölgesel direniş örgütlerine gizlice silah ve mühimmat temin etmişlerdi. Öyle bile olsa, Anadolu’nun çoğunda ordunun gücü etkili değildi. Trakya, Boğazlar bölgesi ve tüm Batı Anadolu, 804 kilometrelik bir kıyı hattı boyunca dağılmış 35 bin civarında askere sahipti ve birçoğu İtilaf devletlerinin denetimindeki bölgelerde bulunuyorlardı. Düzenli ordu birlikleri öylesine zayıftı ki milliyetçiler Yunan işgalcilerine karşı direnmek için 1921’e kadar Türk ve Çerkes çetelerine bel bağlamak zorunda kalmışlardı. Bu çeteler sürekli akınlarla Yunan ordusuna hayli rahatsızlık verebilirlerdi ve verdiler de, buna rağmen bunlar tayin edici bir etken olamayabilirlerdi.</p>

  <p>Güneyde askerî durum biraz daha iyiydi. Kilikya’da ve Suriye çölünün kuzeyinde (Osmanlıların Suriye ordularından kalan) 18 bin civarında asker ve daha doğuda, Kürdistan’da 8 bin asker bulunuyordu. –Merkezi Adana olan– Kilikya’da, Urfa, Maraş, Antep kentlerindeki hava başından beri çok gergindi. Gayet belirgin biçimde Müslüman ağırlıklı olan bu bölgeler Fransızlar tarafından işgal edilmişti ama Fransızlar yerel Ermenileri askere alıp bunları silahlandırdıklarında Ermenilerin bu bölgedeki hak iddialarının itibar göreceğine dair güçlü kuşkular uyandı. Savaş burada Ocak 1920’de başladı.</p>

  <p>Osmanlı güçlerinin oldukça büyük miktarda yoğunlaştığı tek yer Doğu’ydu. Mütareke sonrasında Azerbaycan’dan geri çağrılmış olan askerler de buraya yerleştirilmişlerdi ve bunların toplam gücü (seferber edildiklerinde) 30 bin civarındaydı. 15. Kolordu adını alan bu birlikler Batı’dakilerden çok daha iyi teçhizatlandırılmışlardı ve ulaşılması çok güç olan bir bölgede harekâtta bulunuyorlardı. Bu askerlerin komutanı olan Kâzım Paşa (Karabekir) Anadolu’daki kilit adamdı, onun ardından Ali Fuat Paşa (Cebesoy) geliyordu,<a class="noteref" href="../Text/notlar.xhtml#n0913" id="ref13">13</a> kendisi 1918 yılı sonunda Kilikya’dan Orta Anadolu’ya nakledilen Ankara’daki 20. Kolordu’nun komutanıydı.</p>

  <p>Mustafa Kemal Paşa 19 Mayıs 1919’da (Yunanlıların İzmir’e çıkışlarından dört gün sonra) Samsun’a ayak bastığı zamanki durum buydu. Derhal büyük komutanlarla temasa geçmiş ve çeşitli bölgesel örgütleri tek bir ulusal örgüte dönüştürme girişimlerini başlatmıştı. 21 Haziran’da Rauf (Orbay), Ali Fuat (Cebesoy) ve –kendi kurmay heyetinin en üst rütbedeki üyesi– Refet (Bele) ile Amasya’da buluşmuş ve bir tamim kaleme almıştı; bu tamim, Erzurum’daki Kâzım Paşa’yla olan telgraf istişaresinden sonra Anadolu’daki bütün sivil ve askeri yetkililere gönderilmişti. Tamim, ülkenin tehlikede olduğunu, onu İstanbul’daki hükümetin koruyamadığını ve ülkeyi sadece ulusun azminin kurtarabileceğini bildiriyordu.</p>

  <p>(Anadolu’daki en emin yer olarak düşünülen) Sivas’ta ulusal bir kongrenin yapılacağı ve her vilayetin derhal “milletin itimadına mazhar” üç delege göndermesi gerektiği ilân edildi. Mustafa Kemal bu kongrenin hemen yapılmasını istemişti,<a class="noteref" href="../Text/notlar.xhtml#n0914" id="ref14">14</a> ancak Doğu’da bölgesel ve yerel cemiyetlerin birliği olan Şarki Anadolu Müdafaa-i Hukuk Cemiyeti tarafından bölgesel bir kongre zaten düzenlenmiş bulunuyordu. Ermenilerin altı Doğu Anadolu vilayeti üstünde hak iddia ettikleri ve onların taleplerinin Paris’te sıcak karşılandığı biliniyordu. Bu sebepten Doğu’da hummalı bir siyasal çalkantı vardı.</p>

  <p>Kongre Erzurum’da 23 Temmuz’da, Meşrutiyet devriminin onbirinci yıldönümünde toplandı. Kongre, altı Doğu vilayetinin İmparatorluk dâhilinde kalma kararını yeniden bildiren, ama ayrıca hem mütareke sınırları içerisindeki bütün toprakların hem de Müslümanların bir çoğunluk oluşturdukları öteki bölgelerin toprak bütünlüğünü ve ulusal egemenliğini talep eden on maddelik bir beyanname kabul etti. Ulusal bağımsızlığı muhafaza etmek, saltanatı ve halifeliği korumak için millî güçlerin harekete geçmesi gerektiğini bildiriyor ve Osmanlı topraklarını İmparatorluk’tan ayırma girişimlerine, İstanbul’daki hükümet dış baskılarla boyun eğse bile, direneceğini ilân ediyordu. Kongre dağılmadan önce, Mustafa Kemal’in başkanı olduğu bir Heyet-i Temsiliye seçti.</p>

  <p>Kongre sırasında Mustafa Kemal üç ay önce olduğu gibi bir kez daha yarım maaşlı boşta bir subaydı. İstanbul hükümeti ve İtilâf temsilcileri onun faaliyetlerinden gittikçe telaşa düşmüşlerdi. İstanbul hükümeti onu 5 Temmuz’da geri çağırmış ve o geri dönmeyi reddedince üç gün sonra onu azletmişti. Önceden uyarılmış olan Mustafa Kemal, görevinden azledilmeden hemen önce istifasını vermişti. Tehlikeli bir gelişmeydi bu, çünkü Mustafa Kemal’in ordu üzerindeki nüfuzu sona erebilirdi. Ne var ki, Mustafa Kemal’i tutuklaması ve başkente göndermesi emrini almış ve onun müfettişlik görevi kendisine teklif edilmiş olan Doğu’nun askerî bakımdan güçlü adamı Kâzım Paşa (Karabekir) bu emre itaat etmeyip, onu halen kendisinin üstü olarak addettiğini bildirince Mustafa Kemal’in konumu korunmuş oldu. Ordunun büyük çoğunluğu da Kâzım Paşa örneğini izledi.</p>

  <p>Sivas’taki ulusal kongre 4-11 Eylül arasında yapıldı. Sadece 31 taşra temsilcisi Sivas’a ulaşmayı başarabilmişti, ama toplantılara resmen temsilci olarak tayin edilmemiş bazı askerî ve sivil yetkililer de katılmıştı. Katılanların hepsi 38 kişiydi.<a class="noteref" href="../Text/notlar.xhtml#n0915" id="ref15">15</a> Kendini Anadolu ve Rumeli Müdafaa-i Hukuk Cemiyeti olarak sunan bu kongre, Amerikan mandası dâhil olmak üzere birçok seçeneği tartıştı, ama sonunda Erzurum’da benimsenen kararları yeniden ilân etti. Yine, bir Heyet-i Temsiliye seçildi ve Mustafa Kemal buna başkan atandı. Bu heyet bundan böyle direniş hareketinin ulusal yürütme organı olarak çalıştı.</p>

  <p>İstanbul’daki Damat Ferit hükümeti, kongreyi Kürt çetelerin yardımıyla Malatya valisi Ali Galip Bey’e bastırtmak için bir girişimde bulunmuş, ama başarısız kalmıştı. İnisiyatif artık açık şekilde direniş örgütündeydi. Yazın Paris ziyaretinde İtilâf devletleri tarafından kendisine çok kaba davranılmış ve İtilaf devletlerini tatmin etme siyaseti sonuç vermemiş olan Ferit Paşa, istifa etmek zorunda kaldı. Yerine geçen Ali Rıza Paşa hükümeti çok daha milliyetçilerden yana bir çizgi benimsedi ve direniş örgütüyle uzlaşmaya girişti. Gerçekten de Ekim ayında Amasya’da, Mustafa Kemal’le Bahriye Nazırı Salih Hulusi Paşa arasındaki görüşmeler bir anlaşmayla sonuçlandı; bu anlaşmayla hükümet, Erzurum ve Sivas’ta açıkça dile getirilmiş olan milliyetçi programı benimsiyor, milliyetçiler ise hükümeti en yüksek otorite olarak kabul ediyorlardı. Ancak tarafların her ikisi de çeşitli baskılar altında bu anlaşmayı uygulamaya imkân bulamamıştı.</p>

  <p>Aralık ayında Heyet-i Temsiliye Ankara’ya taşındı. Ankara’nın tercih edilmesindeki neden, merkezî konumu ve İstanbul’a doğrudan bağlanan bir demiryolu hattının başında olmasıydı. 1919 yılının son aylarında Osmanlı İmparatorluğu’nun son genel seçimleri yapıldı. Osmanlı Meclis-i Umumi’sinin yeni üyeleri Müdafaa-i Hukuk Cemiyeti’nin tam denetimi altında bütün Anadolu’dan seçildiler (Amasya’da hükümet sadece cemiyetin onayladığı adayların geçerli olabileceğini kabul etmişti). Anadolu temsilcileri Meclisin açılışı için İstanbul’a gitmeden önce Ankara’da Mustafa Kemal’le görüştüler.</p>

  <p>28 Ocak’ta “Misak-ı Milli”yi bir resmî amaçlar beyannamesi olarak kabul eden Meclis-i Umumi, sonraki birkaç ay boyunca direniş hareketinin sözcüsü oldu. Meclis-i Mebusan’daki milliyetçi liderler, her zaman Ankara’nın emirlerine uymamakla beraber, Ankara ile, bilhassa uygulanacak taktiklere ilişkin konularda, sürekli temas halindeydiler. İngilizlerin İstanbul’u işgalinin an meselesi olduğu anlaşılınca, Mustafa Kemal Meclisi Umumi’nin açık kalmasını kabul etti, ama liderlerin, özellikle de Hüseyin Rauf Bey’in, Ankara’ya dönmelerini acilen istedi. Ancak onlar kalmaya karar verdiler ve 16 Mart’ta ve bunun hemen ardındaki günlerde içlerinde Meclis-i Umumi’nin önde gelen 14 üyesinin de bulunduğu 150 ünlü Türk tutuklandı. İşgal haberi Ankara’ya ulaşır ulaşmaz Mustafa Kemal milletvekillerini Ankara’ya gelerek bir “millet meclisi”nde yer almaya davet etti. Sonraki birkaç hafta boyunca doksan iki milletvekili Ankara’ya ulaşmayı başardı ve bunlar Müdafaa-i Hukuk hareketinin yerel şubelerince seçilen 232 milletvekiliyle birlikte Büyük Millet Meclisi’ni oluşturdular; Büyük Millet Meclisi ilk kez 23 Nisan 1920’de toplandı.</p>

  <p>Millet Meclisi’nin toplanmasıyla direniş hareketi bir aşama kaydetmişti. Sultan-Halife’nin otoritesini resmen tanımaya devam etmekle birlikte, milliyetçi hareketin Ankara’daki komuta merkezi artık tam bir hükümet niteliğini almıştı (İstanbul hükümetinin 16 Mart’tan sonraki bütün yasaları geçersiz ilân edilmişti).<a class="noteref" href="../Text/notlar.xhtml#n0916" id="ref16">16</a> Aynı zamanda da, İtilâf devletlerinin kabul etmiş olduğu barış koşullarını milliyetçiler asla kabul etmeyecekleri için bir çatışmanın artık an meselesi olduğu besbelliydi.</p>

  <h2 class="sigil_not_in_toc">Bağımsızlık savaşı, 1921-1922</h2>

  <p class="nonindent">İstanbul’da Nisan 1920’de Ferit Paşa’nın yeniden sadrazam oluşuyla birlikte, İstanbul’la Anadolu arasındaki çatlak hızla açıldı. Şeyhülislâm, hükümetin isteği üzerine bir fetva yayınlayarak milliyetçilerin asi olduğunu, gerçek inananların bunları öldürmeye çaba göstermesi gerektiğini ilân etti. Hemen ardından Mustafa Kemal’le bazı önde gelen milliyetçiler gıyaplarında ölüme mahkum edildiler. Milliyetçiler buna Ankara müftüsünün hükümettekileri vatan haini ilân eden bir fetvasıyla mukabelede bulundu. Milliyetçiler saltanat ve hilafetin muhafazası için savaşmakta olduklarını önemle vurgulayıp, kabine ve İtilaf devletlerini kınadılar. Ayrıca mücadelelerinin İslâmi niteliğinin de altını çiziyorlardı. Mustafa Kemal hem Anadolu’daki geleneksel Sünni din önderlerinin, hem de Alevi cemaati önderleriyle Bektaşi tarikatının desteğini almaya büyük itina gösteriyordu.</p>

  <p>İstanbul hükümeti, –hayli şüpheli– İngiliz desteğiyle milliyetçilere karşı silahlı direniş örgütlemeye de çalışıyordu. Milliyetçilerin yaptığı gibi onlar da çeteleri kullanıyorlardı. Bunların en önemlisi Balıkesir bölgesinde Çerkes Ahmet Anzavur tarafından yönetileniydi. Bunlar, milliyetçiler adına Çerkes Ethem’in çeteleri tarafından güçlükle bastırılmıştı.</p>

  <p>İstanbul hükümeti ortaya Kuvâ-yı inzibatiye denilen düzenli bir ordu çıkartmaya da çalıştı. İki alaydan (yaklaşık 2000 kişi) oluşan Kuvâ-yı inzibatiye Mayıs ayında İzmit bölgesinde savaş düzenine sokuldu, ancak maneviyatı düşüktü, yöneticileri yeteneksizdi ve sonuçta asla etkin bir güce dönüşemedi.</p>

  <p>1920’de Anadolu’nun çeşitli bölgelerinde milliyetçilere karşı bazı yerel ve bölgesel isyanlar oldu, ancak hepsi de, kimi zaman güçlükle de olsa, bastırıldı. Milliyetçilerin karşı tedbirleri arasında, Hıyanet-i Vataniye Kanunu’nun<a class="noteref" href="../Text/notlar.xhtml#n0917" id="ref17">17</a> kabulü ve asker kaçaklarının olduğu kadar Ankara’nın hasımlarının da şiddetle icabına bakan “İstiklâl Mahkemeleri”nin kurulması da vardı.</p>

  <p>1920 yazında Yunan ordusu işgal bölgesini bütün Batı ve Kuzeybatı Anadolu’da ve Trakya’da genişletti. Yunan ordusunu İstanbul’u işgalden alıkoyan sadece İtilâf devletlerinin yoğun baskısıydı. Türk milliyetçilerinin ordusu Batı’da henüz çok zayıftı ve Kuzeybatıda Ethem ve Güneybatıda Demirci Mehmet gibi liderlerin yönetimindeki çetelerce yürütülen gerilla savaşlarına başvurmak zorunda kaldı. Doğuda ordu (1918 sonunda boşaltılmış ve Sevr Antlaşması’nda Ermenistan’a devredilmiş olan) Kars, Ardahan ve Batum vilayetlerini geri almak için saldırıya geçmeye bir süredir hazır bulunuyordu, ama Ankara’daki liderler Sovyetler Birliğiyle bir anlaşmaya varmaya çalışırken orduya beklemesi bildirilmişti.</p>

  <p>Bolşeviklerle, Türkiye’ye askerî ve mali yardıma ve iki ülke arasında (bağımsız Gürcistan ve Ermenistan’ın içinden geçen) doğrudan bir yolun açılmasına ilişkin görüşmeler, Temmuz ayından beri devam etmekteydi. Sovyet desteği milliyetçi hareket için kesinlikle hayati önemdeydi. Bu yüzden özel gönderilen Türk görevli Bekir Sami Bey (Kunduh) bir antlaşma olsun diye gayret etmişti. Ama Bolşevikler zaman kazanmak için oyalayıcı davranıyor, Van ve Bitlis bölgelerinin Ermenilere devredilmesini istiyorlardı. Bu Türkler tarafından kabul edilemezdi. Görüşmeler kesildi ve 28 Eylül’de Kâzım Karabekir’in ordusu Sarıkamış’a ilerledi, iki gün sonra kenti aldı. Türk ordusu yeniden savaş düzenini alırken savaş bir ay kadar durdu. 27 Ekim’de savaş yeniden başladı ve Kasım ayı sonunda Ermenistan kesinlikle yenildi. 2 Aralık 1920’de Gümrü’de koşullarını Türklerin saptadığı bir barış yapıldı.</p>

  <p>Antlaşmanın imzalanmasından hemen sonra, Ermenistan’daki milliyetçi ve sosyal demokrat Taşnaksutyun hükümeti Bolşeviklerce alaşağı edildi ve 1921 yılı başlarında Türk milliyetçileriyle Bolşevikler arasında görüşmelere yeniden başlandı. Bu görüşmeler (16 Mart 1921’de) bir dostluk antlaşmasıyla sonuçlandı ki bu milliyetçilerin akdettiği ilk diplomatik antlaşmaydı. Türkler Nahçıvan ve Batum’u bırakmayı ve Bolşeviklerin Boğazların gelecekteki statüsü hakkında söz sahibi olmalarını kabul ettiler.<a class="noteref" href="../Text/notlar.xhtml#n0918" id="ref18">18</a> Türklerin bunlara karşılık olarak almayı umdukları altın ve askerî gereçler ise yavaş yavaş geliyordu. Bunlar ancak milliyetçilerin Sakarya zaferinden sonra gerçekten gelmeye başladı ve milliyetçi güçlerin yeniden silahlandırılmasında çok önemli bir rol oynadı. Ermenistan’la yapılan barış antlaşması ve Sovyetler Birliğiyle olan antlaşma, milliyetçilerin Doğu cephesinden durumun halen çok tehlikeli olduğu Batı cephesine asker sevk etmelerine de olanak verdi.</p>

  <p>Yunan ordusunun Bursa’dan Eskişehir’e doğru ilk ilerleme girişimi, Albay İsmet (İnönü) komutasındaki Türk askerlerinin onları İnönü’de 10 Ocak 1921’de yenmeyi başarmasıyla önlenmişti. Bu, düzenli ordunun Batı’daki ilk başarısıydı. Ermenistan karşısındaki ve de İnönü’deki zaferlerin sonucunda milli hareketin diplomatik konumu hayli güçlenmişti. İtilâf devletlerinin en ateşli iki taraftarı, Atina’daki Venizelos ve İstanbul’daki Ferit Paşa’nın ikisi de iktidardan düşmüş bulunuyorlardı. Yunanistan’da Venizelos Aralık 1920’deki seçimlerde kraliyetçilere yenik düşmüş, Ferit Paşa’nın konumu ise milliyetçilerin başarısı ve İtilaf devletlerinin ağır barış koşulları yüzünden savunulamaz hale gelmişti. Fransızlar, hatta İngilizler bile Sevr antlaşmasının yeniden gözden geçirilmesinin kaçınılmaz olduğunu artık anlamaya başlamışlardı. Yunan ve Osmanlı hükümetleri antlaşmadaki mümkün düzenlemeler üzerinde 21 Şubat’tan itibaren görüşmeler yapmak üzere Londra’ya davet edildiler. Milliyetçilerle uzlaşma Osmanlı hükümetine bırakılmıştı; kendilerini “millî iradenin” tek meşru temsilcileri addeden milliyetçiler için bu usul kabul edilemez idi; sonunda, İtalyan hükümetinin aracılığıyla, milliyetçi bir heyet resmen davet edildi. Konferansta, Ferit Paşa’nın yerine geçmiş olan Sadrazam Ahmet Tevfik Paşa kısa bir açılış konuşması yaptı ve ardından bir ulusal dayanışma jesti olarak sözü Ankara’nın Hariciye Vekili Bekir Sami (Kunduh)’a bıraktı.</p>

  <p>İki taraf önce uç tavırlar aldı: Türkler Misak-ı Milli’yi savundu, Yunanlılar ise Türk direnişine bir ceza olsun diye barış antlaşması koşullarının daha da sertleştirilmesini istediler. Büyük Güçler, ihtilaflı bölgelerde uluslararası bir tarafsız bilirkişiler encümenince soruşturma yapılması esasına göre bir çözüm bulma teşebbüsünde bulundu, ancak Yunan tarafı bunu kabul etmedi. İzmir civarında Hıristiyan valisi olan özerk bir vilayet kurulması önerileri, Türklerin bölgede simgesel bir Yunan gücünü bile kabul etmeyi reddetmeleri üzerine yarıda kaldı.</p>

  <p>Konferans sırasında, Fransız ve İtalyanların Yunan yayılması konusunda güçlü kuşkular duymaya başladıkları belli olmuştu. Bu yayılmayı, İngilizlerin Doğu Akdeniz’deki Fransız ve İtalyan nüfuzuna karşılık vermek için burada kendisine bağlı bir devlet kurma girişimi olarak algılıyorlardı ve Türk milliyetçileriyle ayrı anlaşmalara varma konusunda oldukça istekliydiler. 11 Mart’ta Fransız Dışişleri Bakanı Briand, Bekir Sami ile Fransızların ekonomik ayrıcalıklar karşılığında Kilikya’dan çekilmesi esasına dayanan bir anlaşmaya vardı. İki gün sonra da İtalyan Kont Sforza Türklerle benzer bir anlaşmaya vardı. İngilizlerle ise sadece savaş tutsaklarının değiş tokuşu konusunda bir anlaşma olmuştu. İngilizler halen Yunanlıları güçlü şekilde destekliyor ve faaliyetlerini perde arkasından onlarla ortak yürütüyorlardı. Yunanlılar yapılmakta olan konferansa rağmen saldırıya yeniden başlamada serbest bırakılmalarına dair güvence istediklerinde, Yunan ordusunun saldırıya hazır olduğu yolunda bilgilendirilen Lloyd George bu güvencenin verilmesinde ısrar etti.</p>

  <p>Bekir Sami oldukça cesaret verici olduğunu düşündüğü sonuçlarla Ankara’ya döndüğünde, Millet Meclisi’ndeki çoğunluğun kendisinin Misak-ı Millî’den hayli sapmış olduğuna hükmettiğini gördü. Fransız ve İtalyanlarla yaptığı ayrı anlaşmalar bile reddedildi ve istifa etmek zorunda kaldı. Yunan ordusu yeniden saldırıya geçti. Bir kez daha İnönü’de (7 Nisan 1921) durduruldular, ama yazın cepheyi yarıp Afyonkarahisar’ı, Kütahya’yı ve önemli demiryolu kavşağı Eskişehir’i işgal ettiler. Bu son kentin düşmesi Ankara’da hayli paniğe yol açtı, meclis Ankara’yı terk edip güvenliği nedeniyle Sivas’a gitmeye hazırlandı. Mustafa Kemal meclisin isteği üzerine ordunun komutasını bizzat üstlendi ve üç ay boyunca meclisin bütün yetkileri kendisine verildi. Hükümet kırsal kesimdeki bütün gıda maddeleri ve çiftlik hayvanlarıyla mevcut bütün silah ve cephanenin üçte birine el koydu. Askere alınabilecek herkes hizmete çağrıldı.</p>

  <p>Ordu Ankara’nın seksen kilometre kadar batı ve güneybatısında olan Sakarya nehrinde mevzilendi. Orada, Anadolu’nun tipik çıplak ve tepelik bozkır arazisinde savaşın nihai muharebesi yapıldı. Muharebe iki haftayı aşkın sürdü ve Yunan güçleri 13 Eylül’den itibaren geri çekilmeye başlayınca Türklerin zaferiyle sona erdi. Türk ordusunun aşırı yorgun oluşu düşmanı takip etmesine engel olmuştu. Cephe hemen bir yıl boyunca değişmeden kaldı, Yunanlılar Afyonkarahisar-Eskişehir hattına kadar Batı Anadolu’yu ellerinde tutmaya devam ettiler.</p>

  <p>Bu bir yıl boyunca siyasal durum esas olarak Türk milliyetçilerinin lehine değişti. Ekim ayında, Ankara’daki Fransız temsilcisi Franklin-Bouillon ile Kilikya’nın Türkiye’ye iadesine dair bir anlaşmaya varıldı. Yunanlıların ısrarlı taleplerine rağmen İtilâf devletleri tarafsızlıklarını ilân ettiler, çünkü İngiliz Dışişleri Bakanı Lord Curzon, önce Londra’da yapılmış olan öneriler doğrultusunda ve sonra da Yunanlıların Anadolu’dan tamamen çekilmesi esasında görüşmeleri yeniden başlatma çabasındaydı. Ancak bu girişimler sonuçsuz kaldı ve Mustafa Kemal çok titiz hazırlıklardan sonra, 26 Ağustos 1922’de kuvvetlerine Yunan ordusuna taarruz emrini verdi. Venizelos taraftarlarıyla monarşi taraftarları arasındaki kavgalarla ikiye bölünmüş bir subaylar heyeti tarafından çok kötü yönetilen Yunan ordusu, Afyonkarahisar’ın güneyine doğru yapılan esas şiddetli hücumu beklemiyordu. Her tarafta bozguna uğratıldılar ve başkomutanları dâhil olmak üzere ordunun büyük bir kısmı Afyon’un batısında tutsak alındı. 30 Ağustos’ta savaş kazanıldı ve ardından Yunan ordusunun denize –ve deniz ötesine– geri çekilişi bir kaçış halini aldı. 9 Eylül’de Türk süvarileri İzmir’e girdi.</p>

  <p>Yunan ordusunun yenilmesiyle, Türklerle halen Boğazlar bölgesini işgal altında tutan İngiliz güçleri arasında başka bir güç kalmamıştı. Karşı karşıya gelmeleri an meselesi gözüküyordu. Türkler Avrupa’ya geçiş hakkı istediler. İngiliz hükümeti direnmeye ve Boğazlar’ı savunmaya karar verdi ve İtilâf ortaklarına ve Dominyonlarına destek çağrısında bulundu. İngiliz hükümeti, (Yeni Zelanda dışında) hiç destek çıkmayınca, imparatorluğun Müslüman halkları üzerindeki nüfuzunu tehlikeye sokacak bir itibar kaybına uğramaktansa, gerekirse kendi başına savaşmaya karar verdi. Sonunda bu tehlikeli durum, çatışmalara meydan vermemeyi başaran cephedeki komutanların, General Harington ve İsmet Paşa’nın (İnönü) duyarlı davranışlarıyla etkisiz hale getirildi. Mudanya’da bir hafta süren görüşmelerden sonra 10 Ekim’de bir ateşkes anlaşmasına varıldı. İstanbul ve Boğazlar savaş sonuna kadar İngilizlerin denetiminde kalıyordu.</p>

  <h2 class="sigil_not_in_toc">Ulusal Direniş Hareketi içerisindeki<br />
  siyasal gelişmeler</h2>

  <p class="nonindent">Türk ulusal direniş hareketinin 1918 ve 1919 yıllarındaki bölgesel kongrelerden 1922’deki zafere kadarki gelişiminin öyküsü, aynı zamanda Mustafa Kemal Paşa’nın (Atatürk), direniş hareketinin kesin önderi olarak ortaya çıkışının da öyküsüdür. Ancak otoritesi tartışılmaz değildi. Onun silahlı kuvvetler üzerindeki otoritesi, İstanbul hükümetince işine son verilmiş olduğu halde hep muhafaza edilmişti, çünkü önde gelen komutanlar kendisine kesin şekilde sadık kalmışlardı. Siyasal otorite ise başka konuydu. Yaptıkları kongrelerle bölgesel direniş hareketlerini örgütlemiş ve Karakol’un faaliyetleri sayesinde hareketin başarısına belirleyici şekilde katkıda bulunmuş olan İttihatçı kadrolar, sahneye ilk çıkanın kendileri olduğunun ve Mustafa Kemal’e gözü kapalı bağlı olmadıklarının bilincindeydiler. Bunların başına buyruk oluşu (Ocak 1920’de Karakol, Bolşevik temsilcileriyle kendi başına görüşmeler yürütmüştü), Paşa’nın Karakol lideri Vasıf’la Sivas kongresindeki aleni atışmasında olduğu gibi, Paşa’yla ciddi sürtüşmeye yol açmıştı.</p>

  <p>Ulusal direnişi destekleyen, İstanbul Harbiye Nezareti’ndeki İttihatçı subaylar, ulusal direnişi esasen İtilaf devletlerine baskı yapmakta ve İtilâf devletlerine barış koşullarını değiştirtmekte bir araç olarak görüyorlardı. Anadolu hareketinin gittikçe bağımsız olan çizgisinden hoşlanmıyorlardı. Bir ara Mustafa Kemal’in yerine daha yumuşak başlı olan Kâzım Karabekir’i geçirmeyi düşündükleri anlaşılıyor. Onların rekabetini tam olarak sona erdiren şey, İstanbul’un 20 Mart’ta İngilizler tarafından işgal edilmesi ve Karakol’un önde gelen mensuplarının Malta’ya sürülmesi oldu. İstanbul’daki yeraltı örgütü çalışmaya devam etti ancak artık etkin şekilde Ankara’dan denetleniyordu.</p>

  <p>İstanbul’un işgalinden 1922’deki nihai zafere kadar olan dönemde, kabaca sol ve sağ muhalefet diye sınıflandırılabilecek iki tür muhalefet ortaya çıktı. Sol muhalefet sıkı komünistlerden oluşmuyor fakat bir İslâmi, emperyalizm aleyhtarı, korporatist ve sosyalist düşünceler karışımını destekleyen insanlardan oluşuyordu. Ortak paydaları Batı aleyhtarlığıydı. Bunların ilk ciddi örgütü, Mayıs 1920’de (Mustafa Kemal’in onayıyla) kurulmuş olan “Yeşil Ordu”ydu. Bu gerçek bir ordu değil, milliyetçi güçlerin maneviyatını düzeltmek ve Sultan’ın “Hilafet Ordusu” adı altında faaliyet gösteren propagandacılarının eylemlerine mukabelede bulunmak için düşünülmüş siyasal bir örgüttü. Buna Çerkes Ethem kendi Çerkes savaşçılarının başında katılınca, örgüt dikkate alınır bir güç ve gizil bir tehdit halini aldı. Mustafa Kemal Paşa örgütü Temmuz ayında dağıttı. Ama meclisteki köktenciler aynı ay içerisinde Halk Zümresi adıyla yeniden örgütlendiler. Mustafa Kemal Paşa’nın buna tepkisi, Halk Zümresi içerisinde güvendiği bazı kişilere, resmen tasdik edilmiş bir “komünist” partisini (Türkiye Komünist Fırkası) kurdurtmak oldu. Parti, Paşa’ya yakın olan kişiler tarafından sıkı şekilde kontrol edilmekteydi.</p>

  <p>Ne var ki, bu partiyi ne köktenciler tanımıştı ne de Üçüncü Enternasyonal, çünkü 1920 ilkbaharında Bakü’de kurulmuş gerçek bir Komünist Partisi zaten mevcut bulunuyordu. Bunun yönetimini Mayıs 1920’de, Mustafa Suphi yönetimindeki bir topluluk devralmıştı. Eski yüksek okul hocası (ve İttihatçı) Mustafa Suphi 1914’te Rusya’ya kaçmış ve burada savaş boyunca tutuklu kalmıştı. Devrim ertesinde Rusya’daki 60 bin Türk savaş tutsağı arasında komünist düşüncelerin yayılması için uğraştı. Yandaşları, Halk Zümresi içerisindeki aynı düşüncedeki bazı kişilerle birlikte Ankara’da Kasım ayında Halk İştirakiyun Fırkası’nı kurdular.</p>

  <p>Mustafa Kemal Paşa bu sol hareketi ezmek için Ocak 1921’de girişimlerde bulundu. Önce, Çerkes Ethem’e askerlerini dağıtmasını ve bunları düzenli orduya katmasını emretti. Çerkes Ethem bunu kabul etmeyince üzerine asker gönderildi, adamlarının çoğu tutsak alındı ve kendisi de kaçıp Yunan tarafına geçti. Solun güçlü parçası böylece yok edildikten sonra, Mustafa Kemal Halk İştirakiyun yanlılarını dağıttı. Mustafa Suphi Trabzon’dan Anadolu’ya girmeye çalışırken, geri dönmeye zorlandı ve sonra da bölgedeki milliyetçi komutanların emriyle bazı taraftarlarıyla birlikte denizde boğduruldu.<a class="noteref" href="../Text/notlar.xhtml#n0919" id="ref19">19</a></p>

  <p>Sebep, aşırı solun Mustafa Paşa’nın önderliğine gerçek bir tehdit oluşturmuş olması değildi: gerçekten de aşırı sol Türkiye’de 1960’lara kadar marjinal bir olguydu. Ama aşırı solun varlığı, milliyetçiler için hayati önemde olan Sovyet desteğini tehlikeye sokabilirdi. Bu özellikle, sabık İttihatçı savaş lideri Enver Paşa Mustafa Kemal’e karşı bir seçenek olarak var olduğu sürece tehlikeliydi. Enver, ordu içinde ve milliyetçi hareketin dayanmış olduğu yerel ve bölgesel İttihatçı topluluklardan bazıları arasında, hâlâ büyük bir üne sahipti.<a class="noteref" href="../Text/notlar.xhtml#n0920" id="ref20">20</a> Enver, 1918’de Kafkasya’ya ulaşıp, mücadeleyi oradan sürdürme girişiminin başarısızlığa uğramasından sonraki bir buçuk yılı Berlin’de geçirdi, Bolşeviklerle temaslar kurdu. Avrupa’da yaşamakta olan çeşitli İslâm ülkelerinden bir grup eski Teşkilatı Mahsusa ajanını esas alarak, bir çeşit İslâmi Komintern kurmaya çalıştı ve Eylül 1920’de Bakü’deki Sovyet destekli “Doğu Halkları Kongresi”ne Kuzey Afrika temsilcisi olarak katıldı. Kongre sonrasında, kısmen İslâmcı kısmen de sosyalist olan köktenci bir program kaleme aldı ve (kendisinin dünya çapındaki İslâmi devrim ağının Türk şubesi olacak olan) Halk Şuralar Fırkası adlı bir parti kurdu. Aynı zamanda da kendine Mustafa Kemal’e göre daha güvenilir bir sol seçenek görüntüsü vermek suretiyle Sovyet desteğini elde etmeye çalışıyordu.</p>

  <p>İstediği aslında, Sovyet parası ve silahıyla Kafkasya’da bir Türk ordusu kurmak ve sonra da bu ordunun başında Anadolu’ya girmekti. Bu tasavvur Batı cephesindeki tehlikeli durum ve Mustafa Kemal’in savaş yönetimine ilişkin meclisteki eleştiriler nedeniyle 1921 ilkbaharı ve yazında başarıya ulaşabilirdi, ama görünürde Sovyet desteği yoktu. Bolşevikler Enver’i bir süre oyalayıp, onu Ankara’ya karşı üstü kapalı bir tehdit gibi kullandılar. Sonunda Bolşevikler Ankara’yla bir dostluk antlaşması imzalayınca ve planını Bolşeviklerin desteklemeyecekleri belli olunca, Enver taraftar toplamada kendi şöhretine güvenip, Anadolu’ya tek başına gitmeye karar verdi.</p>

  <p>30 Temmuz’da Türk sınırındaki Batum’a gitmek üzere Moskova’dan ayrıldı. Türkiye’ye girmesi kabul edilmedi, ama Anadolu’dan gelen taraftarlar onu Batum’da karşıladılar. Sınırın ötesindeki Trabzon’daki milliyetçi örgütün önde gelen mensuplarıyla sürekli temas halindeydi. Eylül başlarında kendi topluluğu Batum’da bir “kongre” bile yaptı, ama Halk Şuralar Fırkası olarak değil İttihat ve Terakki Fırkası olarak. Bu da, Enver’in Sovyet desteğine artık güvenmeyip milliyetçi örgüt içerisindeki İttihatçıların desteğini amaçladığını gösteriyor. Ne var ki çok geç kalmıştı. Kendisi sınırda meşgulken Sakarya’daki savaş doruğundaydı. 13 Eylül zaferi yalnız Ankara’yı değil belki de Mustafa Kemal’in de konumunu kurtarmıştı. Enver iki hafta daha kaldı ve sonra temelli gitti. Yine de yeni bir İslâm-Türk imparatorluğu hayalinden hiç vazgeçmemişti. Ve Haziran 1922’de Afgan sınırı yakınında Türki gerilla çetelerinin başında Kızıl Orduyla savaşırken öldü.</p>

  <p>Ancak, Mustafa Kemal’in 1921’de üstesinden gelmek zorunda kaldığı tek sorun sol ya da (Enverci) tehdit değildi. Mustafa Kemal’in Sovyetler Birliği’ne yönelik uzlaşmacı siyaseti Doğulu muhafazakâr milletvekilleri arasında endişeye sebep olmuştu. Mart ayında bunlar, 1919 Erzurum Kongresi düzenleyicilerinden biri olan Hoca Raif’in (Dinç) yönetimindeki Muhafaza-i Mukaddesat Cemiyeti’ni kurdular. Bu hareket dinin ve saltanatla hilafetin önemini vurgulamaktaydı.</p>

  <p>Yukarıda anlatılanlardan ilk Millet Meclisi’nin türdeş olmayan ve yönetimi zor bir topluluk olduğu anlaşılacaktır. Meclis üzerindeki hâkimiyetini güçlendirmek ve meclisin eylemlerinin önceden daha bir kestirilebilir olması amacıyla, Mustafa Kemal, Mayıs 1921’de, güvendiği yandaşlarından Müdafaa-i Hukuk Grubu’nu oluşturdu. Yunan tehdidi sırasında geçici olarak sessiz kalmış olan muhalefet, bu tehlikenin 1921 sonbaharında uzaklaşmasından sonra yeniden örgütlendi. Muhalefet, İngilizler tarafından Malta’ya sürülen tutukluların o yılın sonunda serbest bırakılıp Ankara’ya dönüşleriyle de hız kazandı. Malta’dan dönenlerin bazıları (eski Karakol şefi Vasıf dâhil) muhalefete katıldılar ve 1922 Temmuzunda İkinci Grup’u kurdular. İkinci Grup ideolojik açıdan çok karışıktı ve gerçekte birbirlerine sadece Mustafa Kemal’de algıladıkları artan mutlakiyet ve köktenciliğe karşı ortak muhalefetle bağlı idiler. Müdafaa-i Hukuk Grubu mecliste genel olarak bir çoğunluğa sahipti, gelgelelim grupların ikisi de disiplinli değildi ve her birinin taraftar sayısı değişip duruyordu.</p>

  <p>Eylül 1922’deki bağımsızlık savaşında alınan zafer, Mustafa Kemal’in konumunu fazlasıyla güçlendirmişti. O artık Halâskâr Gazi idi ve bu durumdan savaş ertesi dönemdeki konumunu sağlamlaştırmak için yararlanmakta kararlıydı. 6 Aralık’ta Müdafaa-i Hukuk Grubu’nu siyasal bir partiye, “Halk Fırkası”na dönüştürme niyetini ilk kez açıkladı. Önde gelen bazı gazetecilerle olan görüşmelerde halifeliğin kaldırılması ve bir Cumhuriyet kurulmasından da ilk kez söz etmişti.</p>

  <p>Mart ayı sonunda İkinci Grup liderlerinden birinin (Ali Şükrü) Mustafa Kemal’in muhafız kıtası komutanı (Topal Osman) tarafından öldürülmesinden dolayı çok gergin olan bir ortam içerisinde, mecliste 1920 tarihli Hıyanet-i Vataniye Kanunu’nda, saltanata dönüş mücadelesinin yasadışı olduğunu bildiren bir değişikliğe gidildi. 1 Nisan’da Mustafa Kemal meclisi dağıtma ve yeni seçimlere gidilmesi niyetini açıkladı. Bir hafta sonra da, yeni partisi için dokuz umdelik bir beyanname sundu. Bu beyanname, değişik kaynaklardan alınmış genel ifadeler (‘hâkimiyet kayıtsız şartsız milletindir’) ile özel ayrıntıların (‘tütün pazarlaması ıslah tedbirleri’) garip bir karışımıydı.<a class="noteref" href="../Text/notlar.xhtml#n0921" id="ref21">21</a> 15 Nisan’da Hıyanet-i Vataniye Kanunu’na ilişkin değişiklik meclisten geçti ve ertesi gün meclis dağıtıldı.</p>

  <p>Ankara’da bütün bunlar olurken İstanbul’da ise İttihat ve Terakki Cemiyeti’nin son kongresi yapılıyordu. Kongreyi toplantıya, İttihat ve Terakki’nin eski İstanbul patronu ve Karakol kurucularından Kara Kemal Bey çağırmıştı. Kara Kemal, Mustafa Kemal’le Ocak ayında İzmit’te, İttihatçıların gelecekteki rolüne dair gizli müzakereler yapmıştı. Kongre, kendi dokuz maddelik programını kaleme almış ve yeniden canlandırılmış İTC’nin liderliğini Mustafa Kemal’e önermişti; Mustafa Kemal ise bu onurlandırmayı nazikçe geri çevirmişti.</p>

  <p>Haziran, Temmuz ve Ağustos aylarında yeni bir meclis için iki dereceli seçimler yapıldı. Adayların nitelikleri ve geçmişleri bizzat Mustafa Kemal tarafından adamakıllı bir incelemeye tâbi tutulmuş olduğundan, İkinci Grup’tan hiçbir üye yeni meclise girememişti. Yeni meclis ilk olarak 11 Ağustos 1923’te toplandı –ve ancak bundan sonra– Müdafaa-i Hukuk Grubu kendini (şimdi bütün meclisi içeren) Halk Fırkası adıyla yeniden yapılandırdı. Yeni parti, Anadolu ve Rumeli Müdafaa-i Hukuk Cemiyeti’nin bütün varlığını devralmış, bu da kendisine bir hamlede ülke çapında bir örgüt sağlamıştı. Lozan’da Türkiye’yle İtilâf güçleri arasında akdedilen barış antlaşmasını tartışan ve tasdik eden, işte bu çok daha sıkı bir denetim altına alınmış yeni meclisti.</p>

  <h2 class="sigil_not_in_toc">Lozan Barış Antlaşması</h2>

  <p class="nonindent">Savaş halinin bitmesinin hemen ardından İtilâf devletleri Türkleri görüşmelere başlamaya davet etti. Türk tarafı görüşmelerin İzmir’de yapılmasını istiyordu (bu durumda heyete Mustafa Kemal başkanlık edecekti), ama İtilaf devletleri Türk topraklarında görüşme yapılmasını kabul etmedi ve sonunda Lozan seçildi. İngiltere, Fransa, İtalya ve Yunanistan ev sahipleri olmuş, Türk tarafına ise heyet gönderilmesi için hem Ankara hem İstanbul hükümetlerine davette bulunulmuştu. Buna tepki olarak Osmanlı İmparatorluğu’nun son sadrazamı Ahmet Tevfik Paşa (Okday) Ankara’ya bir telgraf çekerek, müşterek bir heyetin gönderilmesini önermişti. Bu öneri Millet Meclisi’nde büyük bir öfke doğurmuş ve 1 Kasım 1922’de saltanatın kaldırılmasına ilişkin bir önergenin kabul edilmesine yol açmıştı. Dört gün sonra Tevfik Paşa sadrazamlık mührünü, Osmanlı nazırlarına bütün faaliyetlerine son vermelerini emreden milliyetçilerin İstanbul’daki temsilcisi Refet Paşa’ya (Bele) teslim etti ve 17 Kasım’da son Osmanlı Sultanı kendisini Malta’ya götürecek olan İngiliz savaş gemisine sığındı. Yerine yeğeni Abdülmecit geçmişti, ama Sultan değil yalnızca bir halife olarak.</p>

  <p>İsmet Paşa (İnönü) kendisi dâhil kimsenin beklemediği şekilde Lozan’daki Türk heyetinin başkanlığına atandı. Mustafa Kemal’in onu seçme nedeni kısmen, İsmet’in kendisinin en sadık ve güvenilir destekçisi olmasındandı, ama bir nedeni de Başvekil Hüseyin Rauf’un (Orbay) İngilizci diye bilinmesi ve hariciye vekilinin (Yusuf Kemal Tengirşenk) ise aşırı Sovyet yanlısı olmasıydı. İsmet, Misak-ı Millî’den hiçbir şekilde sapmamak için sıkı talimatlar almış olarak Lozan’a gitmek üzere yola çıktı. Konferans 20 Kasım’da başladı. Temsil edilen ülkeler İngiltere, Fransa, İtalya, Yunanistan ve Türkiye idi, Sovyetler Birliği, Ukrayna, Gürcistan, Romanya ve Bulgaristan ise kendilerini doğrudan ilgilendiren oturumlara çağrılıydılar. İki tarafın farklı bakış açıları yüzünden görüşmelerin son derece zor geçeceği daha başından belliydi. İtilâf devletleri –ki içlerinde en belirleyici kişi İngiliz Dışişleri Bakanı Lord Curzon idi– kendilerini Birinci Dünya Savaşı’nın galipleri olarak görüyorlardı. Onların gözünde bu konferans Sevr Antlaşması’nın koşullarının yeni duruma uyarlanması anlamına geliyordu. Türklere göreyse, kendileri ulusal bağımsızlık savaşının galibiydiler ve Sevr geçmişte kalmıştı. Lozan’a, Misak-ı Millî’nin aşırı bir yorumuyla ve İskenderun sancağı, Fırat nehrine kadarki Suriye, Musul vilayeti ve Anadolu kıyılarına bitişik Ege adalarının yeni Türkiye’ye dâhil edilmesi ve Batı Trakya’da bir halkoylamasında ısrarcı olunması talimatıyla gelmişlerdi.</p>

  <p>Türk heyeti özellikle de başlangıçta Lozan’da pek zor zamanlar yaşadı. Eşit taraf olarak görülmüyorlardı. Curzon kötü havayı artıran son derece küçümseyici ve kibirli bir tavır takınmıştı. Diplomatik bilgi ve ustalıktan yoksun olmaları Türklere ciddi şekilde engel çıkarmaktaydı. Oyuna getirilerek büyük ödünler vermekten korktuklarından, doğrudan yanıtlar vermeyi ya da hazırlıksız oldukları tartışmalara girmeyi reddedip, neredeyse hiç esnemeyen katı bir tavır gösteriyorlardı. İsmet’in sağırlığı yararlı bir özür olarak çok defa işe yaramıştı. Türk heyeti, bütün mesajlarının İngiliz istihbaratı tarafından ele geçirildiğinden habersiz, sürekli Ankara’ya danışmaktaydı.</p>

  <p>Tartışılan sorunlar üç başlık altında toplanmıştı: Topraklar ve askeri sorunlar; ekonomik ve mali sorunlar ve yabancılarla azınlıkların durumları. İlk iki ay içerisinde hiçbir sorunda ilerleme sağlanamadı. Şubat başlarında bütün belli başlı toprak sorunları (Trakya’daki sınır, Boğazlar’ın gelecekteki yönetim biçimi), tarafların, Musul sorununu tartışmayı daha sonraya ertelemeyi kabul etmesiyle halledilmiş bulunuyordu. Ancak, öteki iki alandaki sorunlarla başa çıkılamayacağı belli olmuştu. İtilâf devletleri Türklere bir antlaşma taslağı sundular; İtilâf devletleri bunun nihai teklifleri olduğunu düşünüyorlardı. Türkler imzalamayı reddettiler. Konferans kesildi ve heyetler ülkelerine döndü.</p>

  <p>Ankara’da şimdi ateşli bir milliyetçilik hüküm sürmekteydi ve Mart ayı başlarında mecliste hem İsmet hem de hükümet, verdikleri bazı ödünlerden dolayı şiddetli hücumlara uğradılar. Mustafa Kemal meclisin görüşmeleri sürdürmek üzere hükümete yetki vermesi için şahsen araya girmek zorunda kaldı.</p>

  <p>Türk tarafı, Şubat ayında İtilaf devletleri tarafından verilmiş olan antlaşma taslağına 100 sayfanın üzerinde değişiklik koymuştu. İtilâf devletleri, bu değişikliklerin kendi uzmanlarınca incelenmesinden sonra, görüşmelere yeniden başlamak üzere Türkleri Mart sonunda davet ettiler ve taraflar 23 Nisan’da yeniden toplandılar. Yunan ve Türk heyetleri ikili sorunlarını kısa sürede hallettiler, Türkiye savaş tazminatı istemekten vazgeçme karşılığında Trakya sınırında küçük bir düzeltme sağladı,<a class="noteref" href="../Text/notlar.xhtml#n0900" id="ref00">2*</a> ama esas sorun sürüyordu, yani İtilaf devletleri kapitülasyonların kaldırılmasının kabulüne karşılık ekonomik ve adli ödünler almak için ayak diretiyorlardı. Türk tarafı, yeni Türk devletinin tam egemenliğinin ihlali anlamına gelecek her şeyi reddediyordu. İtilâf devletleri zayıf bir konumdaydı, çünkü hiçbirinin halkı bu meselelerden dolayı savaşmaya istekli değildi. Bu nedenle sonunda 17 Temmuz’da anlaşmaya varıldı. İsmet Ankara hükümetinden imza için izin istedi. Hiç yanıt gelmeyince Mustafa Kemal’den izin istedi ve aldı. Antlaşma 24 Temmuz 1923’te imzalandı.</p>

  <p>Esas itibariyle Misak-ı Milli’nin amaçlarına, her hususta olmasa da, erişilmiş ve Türkiye Misak-ı Millî dâhilinde tamamıyla egemen bir devlet olarak ortaya çıkmıştı. Türkiye’nin hak iddia ettiği ama İngilizlerin işgal ettiği Musul, Milletler Cemiyeti’nin kararını bekleyerek Irak’ın parçası olarak kalmış, İskenderun sancağı Fransız Suriye’sinde kalmış, Türklerin hak iddia ettiği Anadolu’ya bitişik Ege Adaları ise, İmroz (Gökçeada) ile Bozcaada dışında Yunanistan ve İtalya’ya kalmıştı.</p>

  <p>Ancak Anadolu ve Doğu Trakya yeni devletindi, Ermenistan’la Kürdistan’dan ise hiç söz edilmemişti. Boğazlar bölgesi bir Türk’ün başkanlığındaki bir komisyona tâbi olup uluslararası denetime alınmış ve İstanbul’daki 12 bin mevcutlu bir garnizon dışında silahtan arındırılmıştı. Kapitülasyonlar kaldırılmıştı ama Türkiye yabancılara verilmiş mevcut bütün imtiyazları kabul etmek zorunda kalmıştı ve 1929’a kadar da gümrük tarifelerini değiştirmede özgür olmayacaktı. Büyük Güçler’in Türk adli sistemi üzerinde bir denetim kurma girişimlerinin hepsi de başarısız olmuştu, artık Türkiye’de yabancılar dâhil tüm ahali Türk mahkemelerine tâbiydi. Verilen tek ödün, yabancı gözlemcilerin Türk mahkemelerine kabul edilecek olmalarıydı. Savaş tazminatı taleplerinin hepsinden vazgeçilmişti. Azınlıklar konusuna gelince, Türkiye’nin yurttaşlarını inanç, milliyet ve dil farkı gözetmeksizin korumayı taahhüt ettiğine ama Türkiye’nin kendi azınlıklarını yönetişinin denetlenemeyeceğine dair bir madde konulmuştu.</p>

  <p>İtilâf devletleri antlaşmaya genel bir affın konulmasını istemişti. Buna dair öneriler azınlıklara ilişkin alt encümenlerde tartışıldı, ancak Türkler millî hareketin hasımlarına genel bir af ilân etmek istemiyordu ve “istenmeyenler” listesi hazırlanmamış olduğundan aftan kimlerin hariç tutulacağını tam olarak belirlemiyorlardı. Sonunda Türk hükümeti affı kabul etti, ama 150 kişiyi –henüz isimleri belli değildi– hariç tutma hakkını saklı tuttu. Af 16 Nisan 1924’te ilân edilmişti ama hariç tutulacaklar hâlâ belirlenmemişti. Nihayet Haziran’da bir liste meclise sunuldu ve hemen ardından, bazıları hâlâ ülkede bulunan “150’likler”e (Yüzellilikler) ülkeyi terk etmeleri emredildi. Meclis barış antlaşmasını (oybirliğiyle olmamakla beraber) kabul etti ve antlaşma 21 Ağustos’ta tasdik edildi. İtilâf devletleri hemen işgal güçlerini geri çekmeye başladı. 1 Ekim 1923’te son İngiliz askeri İstanbul’u terk etti.</p>

  <h2 class="sigil_not_in_toc">1923 yılında Türkiye</h2>

  <p class="nonindent">Lozan’da bekasını ve bağımsızlığını kazanmış bulunan bu ülkenin durumunu göz önüne getirmek çok zor. Hemen hemen on yıllık sürekli bir savaş durumundan sonra, modern tarihte benzeri olmayan ölçüde nüfusu seyrekleşmiş, yoksullaşmış ve harap olmuştu. Büyük çaplı göç ve ölümler nüfusa etki etmişti. Anadolu halkı arasında ölüm son derece yaygındı. Osmanlı ordusu askerinin çoğunu hep Anadolu köylüsünden toplamıştı ve Kafkasya, Gelibolu, Filistin ve Mezopotamya’daki savaşlardaki büyük insan kaybı, (‘imparatorluğun asker madeni’) Anadolu’nun nüfus istatistiklerinde görünür. Bundan başka, 1915 başlarından itibaren Doğu Anadolu önemli askerî olaylara sahne olmuştu. Bu durum Müslüman halk arasında, kısmen de geri çekilmekte olan Osmanlı ordusunun ardından, büyük ıstıraplara yol açmıştı. Bu durum Ermeni cemaatinin tehcirine ve kısmi imhasına da neden olmuştu. Birinci Dünya Savaşı’nı Bağımsızlık Savaşı izlemiş, hem Doğu’da hem Batı’da savaşılmıştı. Batı cephesinde ricat ve kaçış halindeki Yunan güçleri Müslüman halka büyük çapta vahşette bulunmuş ve ilerlemekte olan Türk askerlerinden bazıları da Rum Ortodoks halka karşı aynı biçimde davranmıştı. Hem 2,5 milyon kadar Anadolu Müslümanı hem de 600 bin ila 800 bin arasında Ermeni’yle 300 bin kadar Rum yaşamlarını yitirmişti. Hepsiyle birlikte, Anadolu nüfusu ölümler yüzünden %20 dolayında düşmüştü; bu oran, Birinci Dünya Savaşı’nda Avrupalı başrol oyuncuları arasında en büyük sarsıntıya uğramış ülke olan Fransa’nınkinin yirmi misliydi. Savaşta sadece Sırbistan nüfusunun büyük bir kısmını yitirmişti. Ancak bu rakam bile aldatıcıdır. Savaş mıntıkalarında rakam daha yüksekti: bazı Doğu vilayetlerinde nüfusun yarısı ölmüş ve dörtte biri göç etmişti. Çoğu batıda olan 12 vilayet vardı ki buralarda kadın nüfusunun içerisinde dul kalmış kadın oranı %30’u geçmekteydi. Anadolu’daki yüksek ölüm oranına sadece savaş ve vahşetler neden olmamıştı. Savaşlar altyapı tesislerinin bozulmasına ve tarımda emekçi kıtlığına neden olmuş, bu da açlığa, o da genellikle salgın hastalıklara, bilhassa kolera ve tifoya yol açmıştı.</p>

  <p>Ölümlerden sonraki en önemli demografik olgu olarak göçler geliyordu. Daha önce, 1878 savaşının ve 1912-1913 Balkan Savaşı’nın ülkeye yüz binlerce Müslümanın (ekseriyetle Türkün) göçüne neden olduğuna değinilmişti. Dünya Savaşı sırasında ve ertesinde Anadolu’dan birkaç yüz bin Ermeni ekseriyetle Sovyetler Birliği, Fransa ve ABD’ye göç etti. Bu örneği Batı Anadolu’dan çok sayıdaki Rum izledi. Son olarak, Lozan Antlaşması hükümleri gereğince, Anadolu’nun (ama İstanbul’un değil) geriye kalan 900 bin civarındaki Rum Ortodoks halkı, Yunanistan’daki (Batı Trakya’daki cemaat hariç) 400 bin civarındaki Müslümanla mübadele edildi. Aslında Yunan nüfusunun büyük bir çoğunluğu 1922’de ülkeden kaçmıştı. Antlaşma gereği mübadele edilen topluluklar, Karadeniz kıyı bölgesinin sakinleri ve Türkçe konuşan Karamanlı Rum Ortodokslarıydı. Göç hareketleri Anadolu nüfusunda %10 civarında net bir kayıp demekti; bunu ölümlerin neden olduğu %20’lik orana eklemek gerekir.</p>

  <p>Nüfus değişiklikleri, 1923’teki Anadolu’nun, 1913’teki Anadolu’dan kültürel açıdan da tamamıyla farklı bir yer olduğu anlamına geliyordu. Büyük Hıristiyan cemaatleri hemen hemen gitmişti (Ermeni cemaati 65 bine düşmüş ve Rum cemaati 2 milyondan 120 bine inmişti) ve savaşlar öncesinde %80’i Müslüman olan Anadolu’nun şimdi yaklaşık %98’i Müslümandı. Konuşulan dil açısından yalnızca iki büyük topluluk kalmıştı: Türkler ve Kürtler. Bunlarla birlikte yarım düzine küçük topluluk bulunuyordu (Rumca, Ermenice ve Süryanice konuşan Hıristiyanlar, İspanyolca konuşan Museviler ve Çerkesce, Lazca ve Arapça konuşan Müslümanlar). Kent nüfusu kırsal nüfustan daha fazla azalmıştı. Ülkenin köylüleşmesinin sonucu olarak, savaşlar başlamadan önce kentlerde nüfusun %25’i yaşarken şimdi %18’i yaşamaktaydı.<a class="noteref" href="../Text/notlar.xhtml#n0922" id="ref22">22</a></p>

  <p>Savaşların ekonomik açıdan doğurduğu büyük tahribat da çoktu. Gerçek fiziksel hasar sınırlı kalmıştı: zarara uğrayabilecek oldukça az sanayi tesisi vardı ve bunların çoğu da doğrudan savaş felaketine uğramamış olan İstanbul bölgesinde bulunuyordu. En büyük hasar Batı Anadolu’daki demiryolları ve köprülerle evlerdeydi (en kötüsü İzmir’de olmuş, 1922’deki yangında İzmir yanıp yıkılmıştı). Buna hem savaş hem ricat halindeki Yunan ordusunun kasıtlı tahribatı neden olmuştu. Eylül 1922’de, büyük liman kenti İzmir’in Yunan ve Ermeni mahallelerinin büyük bir kısmı baştan aşağı yanıp yok olmuştu. Bu felaketten kimin kabahatli olduğu halen belirsizdir. Çok daha önemli olanı, Rum ve Ermeni göçünün, girişimci ve yöneticilerin büyük çoğunluğunun da toptan göçüne yol açmış olmasıydı. Onlarla birlikte, sanayi ve ticarette yeri doldurulamaz teknik bilgi ve ustalık birikimi de gitmişti. Türkiye’de şimdi eksik olan sadece iyi kalifiye eleman değildi. Sorun daha büyüktü. Tamamında tek bir kaynakçı veya elektrikçi bulunmayan bölgeler vardı. 1923’te uluslararası ticaret on yıl öncesindekinin üçte biriydi. Türk ekonomisindeki en önemli kesim tarımdı ve bu kesim 1923 sonrasında oldukça hızlı şekilde iyileşecekti. Yine de Gayri Safi Milli Hasıla’nın dünya savaşı öncesindeki seviyelere ulaşması 1930’u bulacaktı.<a class="noteref" href="../Text/notlar.xhtml#n0923" id="ref23">23</a></p>

  <p>Bir bakımdan Türkiye şanslıydı. Osmanlı hükümeti de öteki oyuncular gibi ağır savaş borçlarına girmişti; ama Osmanlılar galip olan Amerika Birleşik Devletleri’ne değil yenik olan Almanya’ya borçluydu. Bu nedenle, 160 milyon lira ya da 720 milyon Amerikan doları, kadar tutan bu borç, gayrıresmî olarak silinmişti.<a class="noteref" href="../Text/notlar.xhtml#n0924" id="ref24">24</a> Vadesi uzatılmış eski Osmanlı devlet borçlarında ise durum böyle olmadı. Bu borçlar Lozan’da İmparatorluk toprakları üzerinde kurulmuş devletlere pay edildi ve borçların %65’i (toplam 78 milyon Sterling) Türkiye’nin payına düştü ve bu borç yıllarca zamanında ödendi.<a class="noteref" href="../Text/notlar.xhtml#n0925" id="ref25">25</a></p>
</body>
</html>
