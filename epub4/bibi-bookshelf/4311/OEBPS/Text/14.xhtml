<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">14</h1>
  <hr />

  <h1 id="sigil_toc_id_14">İkinci Türkiye Cumhuriyeti<br />
  1960-1980</h1>

  <h2 class="sigil_not_in_toc">27 Mayıs 1960 askerî müdahalesi</h2>

  <p class="nonindent">Türk halkı, 27 Mayıs 1960 sabahı saat üçte, askerî bir darbe olduğunu radyodan Albay Alparslan Türkeş tarafından okunan bildiriyle öğrendi. Bildiri, Türk Silahlı Kuvvetlerinin “kardeş kavgasına meydan vermemek” ve “demokrasiyi içine düştüğü buhrandan” kurtarmak maksadıyla ülke yönetimine el koyduğunu duyuruyordu. Bildiri darbenin yansızlığını önemle vurgulamaktaydı.<a class="noteref" href="../Text/notlar.xhtml#n141" id="ref1">1</a></p>

  <p>Askerlerin yönetime el koyuşu, Ankara ve İstanbul’daki halk, bilhassa her iki kentteki büyük öğrenci kitlesi ve genelde aydınlar arasında büyük bir sevinçle karşılandı. Ülkenin geri kalanı ise bu türden bir tepki göstermedi. Kırsal kesim hayra alâmet sayılmayacak şekilde sessiz kalmıştı. Önceki aylarda yaşanan karışıklıklar neredeyse yalnızca Ankara ve İstanbul’la sınırlıydı. Başka yerlerde halkın Menderes’e olan sevgisinde ani bir düşüş olduğunu doğrulayacak bir gösterge de yoktu.</p>

  <p>Bu darbenin, kırklı yaşlardaki bazı köktenci albay, binbaşı ve yüzbaşıdan oluşan gizli tertipçiler tarafından yıllar süren planların sonucunda gerçekleştirildiği bilinmektedir. Bunların yönetime el koymada başarılı olmaları için iki şey son derece önem taşıyordu. Biri, kendi üyelerini, iktidara el koymak için gerekli olan (başkent garnizonu gibi) tayin edici yerlere atamaktı. Diğeri ise, Silahlı Kuvvetlerin geri kalanının desteğini kazanmak için, eylemlerinin başında olacak kıdemli bir subay bulmaktı. Sonunda her iki hususta da başarılı olmuşlardı. Mayıs 1960’a gelindiğinde darbe yapabilecek durumdaydılar ve bir iki başarısız girişimden sonra gereksindikleri göstermelik kıdemli subayı da buldular. Bu kişi, Milli Savunma Bakanı’na siyasal durumu yorumladığı bir mektup yazdıktan sonra 3 Mayıs’ta mecburi izne çıkarılan, Kara Kuvvetleri eski Komutanı Orgeneral Cemal Gürsel’di. Yumuşak ve babacan bir şahsiyet olan Gürsel, Silahlı Kuvvetlerde iyi tanınıyor ve çok seviliyordu. Gürsel darbeye başkanlık etmeyi kabul etmiş, ama darbenin düzenlenişine ilişkin ayrıntılara karışmamıştı. Darbe başarıya ulaştığında İzmir’deki evinden askeri uçakla Ankara’ya getirildi.</p>

  <p>Ordu, iktidarın bundan böyle Orgeneral Gürsel başkanlığındaki Milli Birlik Komitesi’nin elinde olduğunu duyurdu, fakat komitenin tam işlevi de üyeleri de bir süre belirsiz kaldı. Darbenin ertesi günü Cemal Gürsel’in Devlet Başkanı, Başbakan ve Milli Savunma Bakanı olduğu açıklandı. Kuramsal olarak Gürsel’e, Atatürk’ün sahip olduğundan daha geniş yetkiler verilmişti.</p>

  <h2 class="sigil_not_in_toc">Darbeden devrime: Profesörlerin rolü</h2>

  <p class="nonindent">Ordu başından beri, basit bir hükümet değişikliğiyle yetinmemek gerektiğine inanıyordu. Darbenin yapıldığı gün, İstanbul Üniversitesi’nden rektör Sıddık Sami Onar başkanlığında beş hukuk profesörü Ankara’ya getirtildi ve kendilerine yeni bir Anayasa hazırlama görevi verildi. Bu profesörler ertesi gün, modern bir fetvaya benzetilen bir bildiri yayınladılar. Bu bildiride profesörler askerî müdahaleyi, DP hükümeti (özellikle de Tahkikat Komisyonlarını kurduğu için) Anayasaya aykırı davranmış olduğu ve bu yüzden meşruluğunu yitirdiği gerekçesiyle haklı gösteriyorlardı. Bu yorum, MBK tarafından kabul görünce, ordu Demokrat Parti’yi doğrudan karşısına almış oldu ve ordunun partiler-üstü olma iddiası son buldu. 31 Ağustos’ta DP’nin çalışmaları durduruldu ve 29 Eylül’de parti kapatıldı.</p>

  <p>Profesörler ekibinin desteklediği MBK 12 Haziran’da, hem darbeye hem MBK’nın varlığına yasal bir dayanak sağlayan geçici bir Anayasa yayınladı. Ordu tarafından darbe sonrası kurulan teknokratlar kabinesi yalnızca bir yürütme organıydı. Bütün önemli siyasal kararlar MBK tarafından alınıyordu.</p>

  <h2 class="sigil_not_in_toc">MBK içerisindeki hizipler</h2>

  <p class="nonindent">MBK o sırada 38 subaydan oluşuyordu (biri Eylül’de öldü ve yerine bir başkası alınmadı). Görünüşte cuntanın lideri Cemal Gürsel’di. Ama gerçekte, devlet başkanının yardımcısı olan Başbakanlık Müsteşarı Albay Alparslan Türkeş, MBK’nın önceleri en nüfuzlu üyesiydi. Kıbrıslı bir Türk olan Türkeş, çoğu meslektaşından çok daha bilgili ve İngilizceye hâkim, karizmatik bir şahsiyetti. Halk tarafından fazla tanınmasa da, 15 yıl önce İkinci Dünya Savaşı sonunda kötü bir ün kazanmıştı; o tarihte, Türkçülüğe, muhtemelen Nazilere duyduğu yakınlıktan dolayı suçlanmış, sonradan aklanmıştı. MBK içerisinde, siyasal sistemde köklü bir reform isteyen ve siyasal partilere hiçbir itimadı olmayan en köktenci kanadın temsilcisiydi.</p>

  <p>260 generalden 235’ini ve 5 bin kadar albay ve binbaşıyı emekliye sevk eden 3 Ağustos kararını MBK’dan zorla çıkartanlar, hiç kuşkusuz Türkeş’in grubuydu. Gerçi Türk Silahlı Kuvvetleri’nin üst kademelerinde bir yığılma olduğu herkesçe biliniyordu, ama emekliliğe sevklerinin esas nedeni, o kişilerin siyasal güvenilirliliğinden kuşkulanılmasıydı.</p>

  <p>Ordudan sonra sıra üniversitelere geldi. Meslektaşlarının nazarında nüfuzu fazlasıyla artmış görünen Türkeş, başbakanlık müsteşarlığı görevinden istifa etmek zorunda kalmıştı, böyle olduğu halde köktenci grup Ekim ayında 147 üniversite öğretim üyesini üniversiteden attıracak bir kararı zorla ve hızla geçirtecek kadar güçlüydü. Ancak seçimlerde kullanılan ölçütlerin net olmaması şiddetli bir tepkiye yol açtı, bütün rektörler istifa ettiler. Bu akademik protestonun şiddeti askerî liderleri şaşırttı ve bu kararı geri alınması için hemen görüşmelere başlandı. Sonunda öğretim üyelerine kürsüleri iade edildi, ama bu ancak Mart 1962’de gerçekleşebildi. Emekli İnkılâp Subayları (EMİNSU) derneğinde toplanan emekliye sevk edilmiş subayların, kendileri için de aynı hakkı elde etmek niyetiyle yaptıkları girişimler ise sonuçsuz kaldı.</p>

  <p>MBK içerisindeki köktenciler muhalefete rağmen, Ekim ayında daha da iddialı bir planı uygulamaya giriştiler. Açıkça Türkeş tarafından telkin edilmiş olan bu plan, Türkiye Ülkü ve Kültür Birliği planıydı; bu birlik, Milli Eğitim Bakanlığı, Diyanet işleri Başkanlığı, Vakıflar Genel Müdürlüğü, basın ve radyonun yönetimine el koyacak ve böylelikle ülkenin tüm kültürel yaşamında totaliter bir nüfuz tesis edecekti. Böylesi bir müdahale, sivil siyasetçilerin nazarında da Orgeneral Gürsel dâhil olmak üzere daha ılımlı MBK üyelerinin nazarında da çok fazlaydı. 13 Kasım 1962’de Gürsel beklenmedik şekilde, MBK’nın dağıtıldığını ve aralarında Türkeş’in de bulunduğu en bilinen köktencilerin 14’ünü dışta bırakan yeni bir MBK kurulduğunu duyurdu. Geçici Anayasa, MBK üyelerinin ağır suç haricinde görevden azledilemeyeceğini öngördüğü için 14’ler MBK’dan bu karmaşık yöntemle atılmışlardı. 14’ler yurtdışındaki Türk büyükelçiliklerine ataşe olarak atanarak ülkeden uzaklaştırıldılar. Türkeş Yeni Delhi’de askerî ataşe oldu.</p>

  <h2 class="sigil_not_in_toc">MBK ve ordu</h2>

  <p class="nonindent">Başlangıçta MBK, darbecilerden ve aralarında Gürsel’in de bulunduğu, ordunun saygısını kazanmış bazı kıdemli subaylardan oluşuyordu. MBK başarılı olmasına ve Silahlı Kuvvetlerin desteğini almış olmasına rağmen, Silahlı Kuvvetleri temsil etmiyordu. 1960-1961 yıllarında üst rütbeli subaylar, MBK’nın orduyu ilgilendirebilecek konulara müdahalesinden ve ordu hiyerarşisini bozmasından kaygılanmaktaydılar. Ordu üst kademesi, alt rütbedeki subayların gelecekte kendi başlarına yapabilecekleri bağımsız herhangi bir eylemi önlemek amacıyla Silahlı Kuvvetler Birliği’ni kurdu. Silahlı Kuvvetler Birliği 1961-1962 yıllarında, sivil siyasetçilere 27 Mayıs öncesinin siyasetine dönmemelerini ikaz eden muhtıralarla siyasete birçok kez müdahalede bulundu. Bunu, inisiyatifi elde tutmak ve sivil siyasete dönülmesine karşı çıkan köktenci subayların kendi başına eyleme geçmelerine engel olmak amacıyla yapıyorlardı.</p>

  <p>Başına buyruk bir eyleme karşı duyulan korkunun hiç de boşuna olmadığını Albay Talât Aydemir’in eylemleri kanıtlayacaktı. Aydemir 1950’lerin ortalarındaki gizli tertibe katılanlardan biriydi ve şimdi Harp Okulu komutanıydı. Aydemir, 22 Şubat 1962 ve 21 Mayıs 1963’te iki kez başarısız darbe girişiminde bulundu. İlkinde affedilmişti, ikincisinde idam edildi.</p>

  <p>1960-1963 yılları boyunca Silahlı Kuvvetler içerisinde hoşnutsuzluk vardı; gizli tertip söylentileri dolaşıyor ve yeni bir askerî müdahale olması bekleniyordu. 8 Şubat 1963’te Irak’ta ve tam bir ay sonra da Suriye’de ordunun yönetime el koyması, tehlike işaretleri olarak, dahası Türkiye’de sivil siyasete dönüşün hiç de kolay olmayacağı biçiminde algılanmıştı.</p>

  <h2 class="sigil_not_in_toc">Demokrasiye dönüş</h2>

  <p class="nonindent">MBK’da Ekim 1960’ta yapılan tasfiye, iktidardakilerin parlamenter demokrasiye dönüşten yana olduklarını açıkça gösteriyordu. O tarihten sonra İkinci Cumhuriyetin kurumları oldukça hızlı bir şekilde yerlerini almaya başladı. Yeni bir Anayasa hazırlamakla görevlendirilmiş olan profesörler kurulu, başlangıçta çalışmalarını bir ay içerisinde tamamlamayı tasarlamıştı. Ama çalışmalar, bilhassa kurul içerisindeki görüş farklılıklarından dolayı, beklenenden yavaş ilerliyordu. Başkan Onar’ın liderlik ettiği üç kurul üyesi siyasetçilere güven duymadıklarından, onların elini kolunu bağlayacak ayrıntılı bir metinden yanaydı. Öteki iki üye ise (Tarık Zafer Tunaya ve İsmet Giritli), sistemi geliştirmek için siyasal partilere azami hareket olanağı verecek bir anayasadan yanaydı. Eylül başlarında Onar, Tunaya ve Giritli’yi kuruldan çıkardı. Bu olaydan sonra, 17 Ekim’de MBK’ya bir Anayasa taslağı sunuldu.</p>

  <p>Fakat bu arada da Ankara Üniversitesi’nden bir grup hukuk profesörü, Profesör Yavuz Abadan’ın önderliğinde kendi anayasa taslaklarını hazırlamış bulunuyorlardı. Bu grubun ısrarıyla, Anayasa metnini tamamlama görevi bir kurucu meclise verildi. Kurucu Meclis, bir üst kuruluşun (MBK) ve faaliyette bulunan siyasal partilerin (Cumhuriyet Halk Partisi ve Cumhuriyetçi Köylü Millet Partisi), meslek kesimlerinin ve illerin 272 temsilcisinden oluşan bir alt kuruluşun (Temsilciler Meclisi) bileşimiydi. Kurucu Meclis ilk toplantısını 6 Ocak 1961’de yaptı. Bu tarihten sonra çalışmaların çoğu, Prof. Enver Ziya Karal ve Prof. Turhan Feyzioğlu’nun başkanlık ettikleri, Kurucu Meclis’e bağlı 20 kişilik Anayasa Komitesi tarafından yürütüldü.</p>

  <p>Buradaki tartışmalar sonucu ortaya çıkan metin, 1924 Anayasası’ndan bariz şekilde farklıydı. Yeni Anayasanın yazarlarının esas amacı, Millet Meclisi’ni başka kurumlarla dengelemek suretiyle, DP’nin (ve ondan önce CHP’nin) sahip olduğu türden bir iktidar tekelini engellemekti. Eski yapıda, Millet Meclisi’nde çoğunluğa sahip olan parti neredeyse sınırsız bir hareket özgürlüğüne sahipti. Cumhuriyet Senatosu adında bir ikinci meclis oluşturuldu. Bütün yasalar her iki meclisten geçmek zorundaydı (Senatonun vetosu Millet Meclisinin üçte iki çoğunluğuyla reddedilebiliyordu). Senato üyeleri, cumhurbaşkanı tarafından atanacak kontenjan üyeleri haricinde, seçimle geleceklerdi. Anayasaya aykırı gördüğü yasaları reddedebilen bağımsız bir Anayasa Mahkemesi getirilmiş, yargı kurumu, üniversiteler ve kitle iletişim örgütlerinin tam özerklikleri güvence altına alınmıştı. Ayrıca, tek bir partinin Millet Meclisi’nde ezici çoğunluk elde etme olanağını azaltmak için nispi temsil sistemi getirilmişti. Anayasaya temel hak ve özgürlükler konulmuştu.</p>

  <p>Önemli olan bir husus, anayasada belirtilen Milli Güvenlik Kurulu’nun kurulması yoluyla orduya ilk kez anayasal bir rol verilmesiydi. Milli Güvenlik Kurulu Aralık 1962’de yasayla kuruldu. Cumhurbaşkanının (onun yokluğunda başbakanın) başkanlık ettiği Milli Güvenlik Kurulu, hükümete iç ve dış güvenlik hakkında tavsiyelerde bulunuyordu. Kuvvet temsilcileri, genelkurmay başkanı ve ilgili bakanlar, memuriyetlerinden dolayı resmen Milli Güvenlik Kurulu üyesiydiler ve Kurul’un kendi sekreteryası ve birtakım daireleri vardı. Kuruluşunu izleyen yirmi yıl içinde, MGK giderek devlet siyaseti üzerindeki nüfuzunu genişletti ve kimi zaman gerçek iktidar merkezi ve karar oluşturma merkezi olarak kabinenin yerini alarak devletin güçlü bir bekçisi haline geldi.</p>

  <p>13 Ocak’ta siyasal faaliyetler üzerindeki yasak kaldırıldı ve 1961 yılı içinde yapılacak seçimler için yeni partilerin kurulmasına olanak verildi. (CHP ve CKMP’ye ilaveten) on bir yeni parti kurulmuştu. Bunların çoğu kısa ömürlü oldu. Ama en önemli yeni parti, hiç kuşkusuz, başlıca amacı emekli subayların ve tutuklu Demokratların eski konumlarına tam iadesi olan, Adalet Partisi’ydi. Bu parti hem taraftarları hem de rakipleri tarafından DP’nin bir devamı olarak görülüyordu. Bu sebepten MBK ile ilişkileri başından beri son derece dikkatli olmuştu. Emekliye sevk edilmiş generallerden biri olan Ragıp Gümüşpala, 1964’te ölene dek partinin başkanıydı. Gümüşpala, MBK ve kendi köktenci taraftarları arasındaki gerginliği dindirmede ılımlı tavrıyla başarılı oldu.</p>

  <p>Türk halkının siyasal açıdan kendini ifade etmesi için ilk fırsat, 9 Temmuz 1961’de yeni Anayasa için yapılan halkoylamasıydı. Halkoylamasında 27 Mayıs güçleri beklenmedik ciddi bir darbe yedi. Anayasa %38,3’e karşı %61,7 oyla kabul edilmişti, ama hükümetin Anayasa lehindeki propaganda çabaları göz önüne alındığında, %38,3 oranının son derece yüksek olduğunun kabul edilmesi gerekiyor (o zaman da yüksek bulunmuştu). Bu, hiçbir örgütlenmesi olmadığı halde, Menderes taraftarı seçmenin büyük ölçüde aleyhte oy verdiğini gösteriyordu. DP’nin 1960 öncesinde çok güçlü olduğu 11 kıyı ilinde anayasaya çoğunlukla ret oyu verilmesi bunu doğruluyordu.</p>

  <p>Bu eğilim 15 Ekim 1961’de yapılan parlamento seçimlerinde de doğrulandı. Genel kanı, seçimlerin serbest ve dürüst olduğuydu. Partiler üzerindeki tek kısıtlama Eylül’de MBK’nın imzalamayı zorunlu kıldığı bir protokoldü. Partiler bu protokolle, 27 Mayıs darbesini ya da sabık Demokrat Partili siyasetçilerin davalarını seçim malzemesi yapmamaya söz vermişlerdi. İnönü’nün Cumhuriyet Halk Partisi oyların %36,7’sini (173 sandalye) alarak, %34,7’lik oy (158 sandalye) oranına sahip Adalet Partisi’nin biraz üzerine çıkabildiği için büyük hayal kırıklığına uğramıştı. Karşıt düşüncedeki Demokratların 1955’te kurdukları Hürriyet Partisi’nin bir devamı sayılabilecek olan Yeni Türkiye Partisi %13,9, muhafazakâr CKMP ise %13,4 oy toplamıştı. Demokratların vârisleri olarak kabul edilen bu partiler bir bütün olarak düşünüldüğünde, hâlâ ülkedeki en büyük güçtü.</p>

  <p>Yeni Anayasa, hem sol hem sağ için öncekine nazaran daha geniş bir siyasal faaliyet yelpazesine izin vermiş olması bakımından, eskisinden çok daha fazla liberaldi. Eski Kemalist kalıbın açıkça dışında kalarak ortaya çıkan ilk parti, Türkiye İşçi Partisi’ydi. Parti Şubat 1961’de bazı sendikacılar tarafından kurulmuştu, ama faaliyette kaldığı süre boyunca, etkin ve sürükleyici üyesi, yazar, hukukçu ve eski öğretim üyesi Mehmet Ali Aybar olacaktı. Parti kendisine İngiliz İşçi Partisi’ni model almıştı.</p>

  <p>TİP’in önemi, siyasal gücünde ya da topladığı oylarda yatmıyordu. Hiçbir genel seçimde oyların %3’ünden fazlasını alabilmiş değildi ve hiçbir zaman bir koalisyon hükümetine katılmadı. Bu partinin önemi daha çok, seçimlerde yarışan gerçek ideolojik temele sahip ilk parti olmasında yatıyordu. Varlığıyla, öteki partileri ideolojik açıdan kendilerini daha açık seçik tanımlamaya da zorladı. 1960’larda TİP, birçok genç entelektüelin desteğini almış ve sonradan çok sayıda gruba bölünecek olan Türk soluna bir çeşit laboratuvar vazifesini görmüştü. Ayrıca, yasadışı Türkiye Komünist Partisi’nin çok sayıda önemli kadro üyesine yasal bir yuva hizmeti de görmüştü, ama onu komünist cephe örgütü diye adlandırmak da aşırı bir yorum olurdu.</p>

  <p>Yeni Anayasanın tanıdığı geniş siyasal serbestlik, fikirlerini sakınmadan söyleyen sağcı ya da İslâmi çizgideki partilerin kuruluşunu hızlandırmamıştı. Bu tür girişimler daha sonra olacaktı. Ancak, Menderes ve hükümetinin dini siyasete alet ettikleri için gerek ordunun ve gerekse CHP’nin sert eleştirilerine uğradığını dikkate alan birçok gözlemciyi şaşırtacak şekilde, 1945 öncesi yılların katı laik, hatta İslâm aleyhtarı politikalarına bir dönüş de olmadı. Aksine, cami inşasına, türbelerin onarımına ve okullarda din eğitimine artan bir özen gösterilmesi suretiyle İslâmi akımların başarı olanağını yok etmek için gayret sarf ediliyordu. İkinci cumhuriyetin ilk hükümetleri dinsel yobazlıkla mücadele etmek için, İslâm’ın, sıradan köylünün uyguladığından çok farklı olan, modern ve akılcı bir yorumunu yaymaya çalıştılar. Yüksek İslâm Enstitülerinin ders programları toplumbilim, ekonomi ve hukuk derslerini içerecek şekilde değiştirildi. Diyanet İşleri Başkanlığı “aydınlatıcı” dinsel vaazlar yayınlamaya başladı ve Kur’ân’ın Türkçe tercümesi yayımlandı. Yeni yönetim aynı zamanda, tıpkı savaş sonrasında İnönü hükümetinin yapmış olduğu gibi, dinsel duygu ve inançların ifadesine tanınan bu geniş müsamahanın yol açabileceği tehlikelere karşı kendini korumaktaydı: 1925’te Hıyanet-i Vataniye Kanunu’na ve 1949’da ceza yasasına konulan “dini siyasal amaçla kullanma yasağı”, şimdi yeni Anayasanın bir maddesiydi.</p>

  <h2 class="sigil_not_in_toc">Eski rejimin yargılanması</h2>

  <p class="nonindent">Ancak o sıralarda Türkiye kamuoyunu meşgul eden en önemli konu Anayasa değil, darbeden sonra hepsi birden tutuklanan eski DP liderlerinin kaderine dair alınacak karardı. Çok sıkı şekilde korunan Marmara Denizi’ndeki adada (Yassıada) yapılan duruşmaları, MBK tarafından atanan ve hâkim Salim Başol’un başkanlık ettiği dokuz hâkimden oluşan Yüksek Adalet Divanı yönetmekteydi.</p>

  <p>Duruşmaların meşruiyeti ve adilliğine ilişkin farklı düşünceler bulunmaktadır.<a class="noteref" href="../Text/notlar.xhtml#n142" id="ref2">2</a> Gerçi mevcut yargılama usulünde yapılan değişiklikler sadece, mahkemenin kararlarının değiştirilemez olmasından ve 65 yaşın üstündeki kişilere ölüm cezasının uygulanamayacağına ilişkin kuralın askıya alınmasından (açıkça Celâl Bayar’ı hedefleyen bir değişiklikti bu) ibaretti. Geri kalan sanıklar için yargılama usulleri Cumhuriyetin mevcut yasalarına göre uygulandı. Gelgelelim, mahkemenin kendisinin bir yasal dayanağı yoktu ve mahkeme üyeleri siyasal açıdan DP’ye karşı açıkça önyargılıydılar. Her ne kadar hâkimler sanıklardan hoşlanmadıklarını saklamak için bir çaba göstermemişlerse de, davalar oldukça dürüst bir şekilde yönetilmiş gibi gözüküyor.</p>

  <p>Hayli garip bir suçlamalar dizisi söz konusuydu. Sanıklar aleyhine üç ceza, dokuz yolsuzluk ve yedi Anayasayı ihlal davası açılmıştı. Ağır Ceza ve yolsuzluk davalarının –ki bunların bazıları, Menderes’in gayri meşru çocuğunu öldürmesi ya da Bayar’ın bir hayvanat bahçesini kendisine armağan edilmiş bir köpeği satın almaya zorlaması gibi, tuhaf dava ve suçlamalardı–, bu kişilerin adlarını lekelemek için, büyük ölçüde etkisiz kalan bir çabayla açıldığı besbelliydi. Anayasa davaları, Anayasayı zorla değiştirme ya da Millet Meclisi’ni zorla feshetme teşebbüsüyle ilgili TCK’nın 146. maddesine dayandırılmıştı. Demokratlar 1960’ta CHP’nin faaliyetleri ve basın için Tahkikat Komisyonu kurmakla bu suçu işlemiş kabul ediliyorlardı. Ancak, eski Anayasanın 17. maddesi, milletvekillerinin oylarından dolayı sorumlu tutulamayacaklarını yazıyordu. Üstelik Anayasanın, meclisin üçte iki çoğunluğuyla değiştirilebileceğine dair bir hüküm de vardı (ki DP bu çoğunluğa sahipti).</p>

  <p>Sonunda 123 kişi beraat etti, 31 kişi ömür boyu hapse, 418 kişi daha hafif cezalara ve 15 kişi ise ölüm cezasına çarptırıldı. Bunlardan 11’i çoğunluk oyuyla ölüme mahkum olmuştu ve cezaları MBK tarafından hafifletildi. Öteki dört kişinin, yani Bayar, Menderes, Dışişleri Bakanı Zorlu ve Maliye Bakanı Polatkan’ın ölüm kararları ise oybirliğiyle verilmişti. Bayar’ın ölüm cezası, ilerlemiş yaşı (kendisi 26 yıl daha yaşayacaktı) ve sağlık durumu nedeniyle (ve belki de duruşmalarda Menderes’in tavrıyla tam bir tezat oluşturan güçlü görünümünün etkisi altında) hafifletildi, fakat Zorlu ve Polatkan 16 Eylül 1961’de ve Menderes başarısız bir intihar girişiminden sonra ertesi gün idam edildiler. MBK mahkûmiyetleri onaylarken, birçok yabancı hükümetten ve İnönü’den gelen ricalara itibar etmedi. Anayasa referandumunun Menderes’in hâlâ geniş bir taraftar topluluğuna sahip olduğunu gösteren hayal kırıcı sonucunun, Menderes’in kaderini belirlediğine dair tahminler yapılmıştı. Genel olarak Türk kamuoyu o tarihten beri, kendilerinden önceki ve sonraki siyasetçilerden daha az meşruiyet içinde davranmayan ya da iktidarlarını onlardan daha fazla kötüye kullanmayan bu siyasetçilerin öldürülmüş olmasından üzüntü duymuştur. Sonunda Menderes, Zorlu ve Polatkan’ın cenazeleri Eylül 1990’da İstanbul’da bir devlet töreniyle yeniden toprağa verildi.</p>

  <h2 class="sigil_not_in_toc">Siyaset: Bir geçiş dönemi</h2>

  <p class="nonindent">Ordunun bazı kesimleri Eylül 1961’in hayal kırıcı seçim sonucundan sonra devreye girmek istemiş, fakat ordunun üst düzey subayları ve Silahlı Kuvvetler Birliği buna mani olmuştu. Müdahale yerine, iki partiye, İsmet İnönü yönetimindeki bir koalisyonda birlikte çalışmaları için ağır baskıda bulunulmuştu. Partiler bu baskıya boyun eğdi ve 20 Kasım’da 20 üyeli bir kabine oluşturuldu. Ancak bu bir aşk evliliği değil, bir çıkar evliliğiydi. İnönü ve CHP’liler ile, İnönü’nün DP’deki eski düşmanlarının mirasçısı olduğunu iddia eden AP arasında kaçınılmaz olarak husumet vardı. Birçok AP’li İnönü’nün orduyla gizli işbirliği içerisinde olmasından kuşkulanıyordu. Koalisyonun bozulmasına iki sorun neden oldu. Biri, nazik bir konu olan, eski DP siyasetçilerine genel af sorunuydu. Kabine bu konuda hem ordunun hem de AP içerisindeki eski DP taraftarlarının duyarlılıklarından dolayı adımlarını ihtiyatlı atmak zorundaydı. Ötekisi ise planlı ekonomi projesiydi. Bunu CHP ve ordu destekliyor, ama AP şiddetle karşı çıkıyordu.</p>

  <p>Mayıs 1962’de, AP, hapisteki Demokratların cezalarını indirme amacını taşıyan bir teklifi yetersiz bularak reddetti ve bakanlarını kabineden çekti. Bunun üzerine İnönü, bu kez CHP ile iki küçük partinin (Cumhuriyetçi Köylü Millet Partisi ve Yeni Türkiye Partisi) koalisyonuna dayanan yeni bir kabine kurdu. Kısmi bir genel af konusunda uzlaşılmıştı, ama buna rağmen bu koalisyon birincisinden daha sorunsuz şekilde çalışıyor değildi. Birçok anlaşmazlık mevcuttu ve en büyük anlaşmazlık konusu, İnönü’nün, Anayasanın talep ettiği reformların bir parçası olarak ortaya atıp desteklediği tarım vergisi teklifiydi. Kasım 1963’teki yerel seçimlerde AP net bir zafer kazanınca koalisyonun kaderi belli oldu. İki küçük parti koalisyondan ayrılmak istedi. Bunlar bakanlarını kabineden çekince, İnönü’nün istifa etmekten başka seçeneği kalmamıştı. Nitekim, Başkan Kennedy’nin Washington’daki cenaze töreninden döndükten sonra, 2 Aralık’ta istifa etti.</p>

  <p>Bu defa ilk kez olarak, Cumhurbaşkanı Gürsel (Genelkurmay Başkanı Orgeneral Sunay’ın desteklemesiyle) AP lideri Gümüşpala’dan bir hükümet kurmasını istedi. Bu çok önemli bir gelişmeydi. Çünkü bu teklif, ordunun AP’yi siyaset sahnesinin normal ve kabul edilir bir parçası addettiğini ve artık İnönü’nün vesayeti altında tutulmasına gerek duymadığını gösteriyordu. Ne var ki Gümüşpala’nın girişimi başarılı olmadı ve yaşı 80’e yaklaşan İnönü son defa olarak hükümeti kurmakla görevlendirildi. CHP ile bağımsızlardan oluşan bir azınlık koalisyonu olan üçüncü İnönü hükümeti, 25 Aralık 1963’te göreve başladı. Öncekiler gibi bu da zayıf bir koalisyondu. 1964’te Kıbrıs konusundaki ciddi uluslararası bunalımın ağırlaşması sebebiyle koalisyon o yıl görevde kaldı, ama bunalım geçince, AP, koalisyonu devirmek için hemen harekete geçti. İnönü bütçesini parlamentoda kabul ettiremeyince 13 Şubat 1965’te istifa etti. Bundan sonra ülkeyi, Ekim’de yapılan parlamento seçimlerine kadar, eski diplomat ve bağımsız milletvekili Suat Hayri Ürgüplü başkanlığındaki geçici bir kabine yönetti.</p>

  <p>Bu sırada AP’nin başında artık General Gümüşpala bulunmuyordu. Kendisi 1964 yılında aniden ölmüştü. Onun ölümünden sonra, yerine geçmek isteyenler arasında sert bir mücadele oldu; bazı adaylar 27 Mayıs 1960 darbesine şiddetli eleştirilerde bulunarak, duyguları coşturmaya çalıştı. Genelkurmay Başkanı Sunay, sert bir uyarıda bulundu ve bu uyarı, dengeyi AP içerisindeki ılımlıların lehine çevirdi. Ilımlıların adayı olan 44 yaşındaki inşaat mühendisi Süleyman Demirel, Kasım’da parti genel başkanı seçildi. Demirel kendi kendini yetiştirmiş biriydi; Isparta’nın bir köyünde doğmuş, Menderes zamanındaki baraj yapımlarının başında bulunmuş ve 1960 sonrasında (bir Amerikan şirketi için çalışarak) özel sektörde başarılı bir kariyer yapmıştı. Savaş ertesi dönemin en önemli siyasetçisi değilse bile, kuşkusuz en uzun süre ayakta kalan siyasetçisi oldu. Demirel’in parti lideri olarak ortaya çıkışı aynı zamanda, bütünüyle yeni bir seçkinler tabakasının ortaya çıkışının da simgesiydi. DP kırsal kesimin daha gelişmiş kısımlarından oy almayı becermişti, ama kendi doğumu İttihatçı/Kemalist seçkinler tabakasının içindeki bölünmeyle olmuştu ve bu seçkinler tabakasının, geleneksel toprak sahibi seçkinler tabakasından aralarına kabul ettiği üyeleri olsa da, partinin kendisi kent tabanlıydı. AP ise, aksine, kırsal kökenli ve küçük (ama hızla büyümekte olan) taşra kasabaları kökenli olup, kendi çabalarıyla başarıya ulaşmış adamların, parti içinde ve partinin sayesinde, egemen bir güç haline geldikleri bir partiydi.</p>

  <h2 class="sigil_not_in_toc">Demirel iktidarda</h2>

  <p class="nonindent">AP, Ekim 1965 seçimlerinde oyların (%52,9) ve meclisteki sandalyelerin salt çoğunluğunu elde ederek beklenmedik büyük bir zafer kazandı. CHP’nin oyları %28,7’ye düşmüştü. Bütün öteki partiler (CKMP, YTP, TİP ve CKMP’den kopan Millet Partisi) %7’nin altında oy toplamışlardı. Oy dağılımından, AP’nin eski DP taraftarlarını kendine çekmiş olduğu belli oluyordu. Demirel, insanların, kendilerini onun köylü geçmişiyle özdeşleştirebildikleri ve onun mesleki yükselişinde kendi umutlarının somutlaşmış ifadesini buldukları kırsal kesimde mükemmel bir oy avcısı olduğunu gösterdi. Menderes gibi Demirel de halk diliyle konuşabilen bir hatipti. Bunu İnönü ve öteki Kemalist siyasal liderler ya da Aybar gibi sosyalistler, hiçbir zaman yapamamışlardı.</p>

  <p>Demirel, mecliste sağlam bir çoğunluğa sahip olduğundan, kabinesi için güvenoyu almada sıkıntı çekmedi ve sonraki beş yıl boyunca Türk siyasetine egemen oldu. Göreceğimiz gibi, 1960’ların ortaları ve sonları Türkiye’nin iyi yıllarıydı. Ekonomik büyüme yüksekti ve reel gelirler 1963-1969 yılları arasında %20’lik bir ortalamayla devamlı artmıştı. Demirel’in en önemli başarılarından biri, orduyu, henüz beş yıl önce ordu tarafından alaşağı edilmiş olan Demokratların mirasçısı olan sivillerin yönetimiyle uzlaştırmasıydı. Ama ödediği bir bedel de vardı. Silahlı Kuvvetlere neredeyse tam özerklik verilmişti ve onların savunma bakanının ve kabinenin otoritesine olan itaatleri, bir formaliteden ibaret kalmıştı. Demirel aynı zamanda, hâlâ 27 Mayıs darbesinin intikamını almakta kararlı olan köktenci taraftarlarını denetim altında tutmak zorundaydı.</p>

  <p>Kabinesini ve partisini bir arada tutmak Demirel’in ana sorunuydu ve zamanının çoğunu bu meseleye harcıyordu. AP sanayiciler, küçük tüccar ve esnaf, köylüler ve büyük toprak sahipleri, dinci gericiler ve Batıcı liberallerin bir koalisyonuydu. Bu ortaklığın ideolojik tutarlılığı olduğunu söylemek zordu. Ayrıca, Demirel siyaset sahnesine adımını nispeten yeni atmış bir kişiydi ve eski DP kadrosunun gözünde meşruiyetten yoksundu; onlar Demirel’i sadece, o sırada halen hapiste bulunan gerçek liderler adına işleri yürüten biri olarak görüyorlardı. Durumun bu yönü, Ağustos 1966’da genel af yasasının ilânından sonra eski cumhurbaşkanı Celâl Bayar dâhil olmak üzere DP liderleri serbest bırakıldığında açığa çıkmıştı. Bayar’ın etrafında 1968’den itibaren, AP siyasetini etkilemek amacıyla Bizim Ev adında bir baskı grubu kuruldu. Yine de Demirel –çoğu gözlemcinin beklentisinin aksine– partinin birliğini ve kendi başkanlık konumunu 1960’lı yıllar boyunca muhafaza etmeyi başardı.</p>

  <p>Bunun için sık sık başvurduğu iki taktiği vardı. Bilhassa seçimler sırasında (örneğin, Nurcu liderlerle alenen yakınlaşarak) partinin İslâmi niteliğinin ve geleneksel değerlerden yana olduğunun altını çiziyor ve sürekli bir komünizm aleyhtarı propaganda ve sol hareketi hırpalama kampanyası sürdürüyordu. Milli Güvenlik Kurulu’nun desteği ve 1965’te eski Milli Emniyet Hizmetleri Teşkilatı’nın yerini alan adı kötüye çıkmış MİT (Milli İstihbarat Teşkilatı) sayesinde, sol örgüt ve kişiler üzerinde sürekli baskı uygulanıyordu. 1966-1967’de okulları ve üniversiteleri solcu öğretmenlerden temizlemek için girişim başlatıldı. Yabancı sosyalist ya da köktenci yapıtların çevirmenleri, çevrilen metinler 18. yüzyıla ait risaleler olsa bile, mahkemeye çıkarıldılar. İnsanlar yayın yoluyla komünizm propagandası yaptıkları gerekçesiyle tutuklanıyordu. Sonunda yayın yoluyla komünizm propagandası kapsamına bizzat Atatürk’ün eski bir nutkundan alıntılar da dâhil edildi.</p>

  <p>Bununla beraber, Demirel’in durumu, Anayasaya konulmuş fren ve denge mekanizmalarından dolayı, Menderes’inkinden tamamıyla farklıydı. Anayasa mahkemesi de dâhil olmak üzere bağımsız yargı, birçok durumda hükümete rağmen bireylerin haklarını koruma ve yeni yasaların anayasaya uygunluğunu temin etme görevini yerine getiriyordu. Özerk bir nitelikte olan devlet radyo ve televizyonu, (basının büyük bir bölümünün yaptığı gibi) sık sık hükümeti eleştiriyordu ve üniversitelerin özerkliği nedeniyle polis üniversite kampüslerine ancak rektörün daveti üzerine girebiliyordu. Bu nedenle Demirel’in birçok bakımdan eli kolu bağlıydı; partisindeki birçok kişi bu tür bir değişiklikten yana olduğu halde, Anayasayı değiştirmek ve kişi özgürlüklerini sınırlamak için gereken üçte iki çoğunluğu hiçbir zaman mecliste elde edemedi.</p>

  <p>Bu politikalar yüzünden Demirel de Menderes gibi entelektüeller arasında sevilmez hale geldi, ama kırsal kesimde kendisine olan desteğin devam ettiği 1969 seçimleriyle belli oldu. AP küçük kayıplara uğramakla beraber (oy yüzdesi %46,5’e düşmüştü) meclisteki çoğunluğunu koruyordu; CHP ise onun kayıplarından yararlanamamış ve yalnızca %27,4 oy almıştı. Demirel öncekinden biraz daha merkezci olan yeni bir kabine kurdu.</p>

  <p>Demirel’in sıkıntılarının sorumlusu seçmen ya da muhalefet değildi, sıkıntılar kendi partisi içerisindeydi. Demirel ülkenin sanayileşmesi için gereken parayı sağlamakta yardımcı olacak yeni vergi teklifleri yapmış ve bu yüzden, Anadolu toprak sahiplerinin, küçük tüccarın ve esnafın çıkarlarının temsilcisi olan en muhafazakâr kanadın desteğini, bütün çabalarına rağmen sonunda yitirmişti. Şubat 1970’te AP’nin sağ kanadı muhalefetle birlikte oy kullandı ve Demirel’i istifaya zorladı. Ancak Demirel’in alternatifi yoktu; Mart ayında yeni kabineyi kuran yine o oldu. Ne var ki anlaşmazlık yalnızca görünüşte yatışmıştı; Haziran ayında sağ kanat, açıkça partiden ayrılmaktan söz etmeye başladı. Demirel bu kesimin bazı üyelerini partiden attı ve bazıları da istifa etti. Aralık 1970’te, AP’den ayrılan 41 milletvekili ve senatör, Millet Meclisi eski başkanı Ferruh Bozbeyli önderliğinde Demokratik Parti’yi kurdular. Partinin adı kuşkusuz Menderes ve Bayar’ın yasaklanmış Demokrat Parti’sini hatırlatıyordu.</p>

  <h2 class="sigil_not_in_toc">Cumhuriyet Halk Partisi ortanın soluna kayıyor</h2>

  <p class="nonindent">CHP 1965 seçimlerine, partinin geleceği parlak iki adamı olan Turhan Feyzioğlu ve Bülent Ecevit’in kaleme aldıkları, sosyalist vurgular taşımadan sosyal adalete ve sosyal güvenliğe ağırlık veren yeni bir bildirgeyle girmişti. Ecevit partinin konumunu “ortanın solu” diye tanımlamaktaydı: Bu tanımı ilk kez 28 Temmuz’daki konuşmasında kullanan Genel Başkan İnönü olmuştu. Ecevit CHP’nin geleceğinin proletaryanın, yani gecekondularda yaşayanların oylarını seferber etmekte yattığına İnönü’yü ikna etmeyi başarmıştı. Bu, CHP’nin İşçi Partisi ile rekabet etmek zorunda kalması demekti, yeni sloganla hedeflenen de bu kesime ulaşılabilmesiydi. Ancak CHP 1965 seçimlerinde bu yeni tutumundan bir yarar sağlayamadı. (İsmet İnönü’nün başında olduğu) ilerici bir parti olarak hâlâ inandırıcılık ve güvenilirlikten yoksundu; öte yandan, gecekondu semtlerindeki insanlar, büyük kente kendi köy değerleriyle birlikte göç etmiş köylülerdi. Bunlar köylerdeki nüfusla birlikte, AP’ye oy vermişlerdi. Solun gerçek partisi İşçi Partisi de CHP gibi seçimlerden çok başarısız çıktı. Ayrıca, “ortanın solu” sloganı, AP propagandacılarına, CHP’lilere karşı en kaba yıldırma taktiklerini kullanma olanağını sağlamıştı. Bu kampanya sırasında “Ortanın solu, Moskova yolu” sloganı çok fazla kullanıldı.</p>

  <p>Yenilgiden sonra parti içerisinde sert bir tartışma başladı ve pek çok kişi, yenilgiden “ortanın solu” taktiklerini sorumlu tuttu. Fakat İnönü, Ecevit’ten ve yeni programdan yana çıktı ve Ecevit 1966’da partinin genel sekreteri seçildi. İç kavga, 28 Nisan 1967’de toplanan 4. Olağanüstü Kurultay’a kadar sürdü. İnönü’nün desteklediği Ecevit, merkez yürütme kurulunun parti ve milletvekilleri üzerindeki nüfuzunu ve parti disiplinini artırmak için bazı tedbirler önerdi. Bu tedbirler benimsenince, “ortanın solu” çizgisine karşı çıkan 47 milletvekili ve senatörden oluşan grup, Güven Partisi’ni kurmak için partiden ayrıldı. Bu kişilere, CHP “veliahtlığında” Ecevit’in esas rakibi olan Turhan Feyzioğlu önderlik ediyordu. Feyzioğlu her zaman partinin ilerici kanadının mensubu olmuştu ve bu yüzden de, partiyi bölme çabasının Ecevit’e duyduğu kişisel kıskançlıktan kaynaklandığını söylemek doğru olmaz.</p>

  <p>CHP’nin büyük kentlerdeki oy oranını iyileştirdiği 1968 yerel seçimleri, yeni çizginin etkili olmaya başladığını işaret eder gibi gözükmüştü; ancak 1969 seçimleri yine büyük bir hayal kırıklığı yaratmıştı. Bu yenilgi belki de, CHP’nin halen belirsiz olan konumundan kaynaklanıyordu. Çünkü, Ecevit ve taraftarları partinin yeni yönelimini coşkuyla benimsemiş olmalarına karşın, İnönü fikrini değiştirmiş gözüküyordu. İnönü, Ecevit’i tam olarak reddetmemekle beraber, beyanatlarında ve kendisiyle yapılan mülakatlarda, CHP’nin Kemalist geleneklerinin ve komünizm aleyhtarı niteliğinin altını çizmekteydi.</p>

  <p>Ancak 1960’ların sonlarındaki siyasal manzara yalnızca iki büyük partinin faaliyetleri ve fikirleriyle betimlenemez. 1961 Anayasası çok daha geniş bir siyasal çeşitlilik için olanaklar sunuyordu ve bu olanaklardan tam olarak, ancak 1960’ların ortalarından itibaren yararlanılmaya başlamıştı.</p>

  <h2 class="sigil_not_in_toc">Siyasal köktenciliğin yayılması</h2>

  <p class="nonindent">1960’lar hızlı değişim yıllarıydı. İnsanlar hem fiziki hem de sosyal olarak çok daha hareketli hale gelmişlerdi. Büyümekte olan bir öğrenci kitlesi ve çoğalmakta olan bir sanayi proletaryası vardı, eğer CHP, “Ortanın soluyuz,” gibi parlak sözlere rağmen, geniş tabanlı bir koalisyon olarak kalmamış ve radikal politikaları tercih konusunda cesaretsizlik etmemiş olsaydı, bu grupların ikisi de, yenilenmiş bir CHP’nin doğal yuvası olabilirlerdi. Bu durum, İşçi Partisi’ne ve sonraları da militan sola bir hareket imkânı sundu.</p>

  <p>Adalet Partisi’ne gelince, sağda tehlikelere açık durumdaydı. Seçmen tabanı çiftçiler ve küçük işadamlarından oluşuyordu, ama partinin siyaseti giderek daha fazla modern sanayi burjuvazisinin ve büyük sermayenin çıkarlarına hizmet etmeye başlamıştı. Bu durum kendisine oy verenlerin birçoğunu küstürmüş ve bunlar kurulan İslâmi ve aşırı milliyetçi partilerin başlıca hedef kitlesi haline gelmişlerdi.</p>

  <h2 class="sigil_not_in_toc">Sol</h2>

  <p class="nonindent">Soldaki en eski parti kuşkusuz Türkiye Komünist Partisi’ydi. Yaklaşık 50 yıldır yasaklanmış olmasına rağmen, Türkiye içerisinde küçük, ama sadık bir taraftar topluluğuna hâlâ sahipti. Bununla beraber, hem katı Moskova yanlısı tutumundan ötürü (Stalin döneminin dehşeti ortaya çıktığında ve 1956’da Macaristan’ın bağımsızlık mücadelesinin bastırılmasından sonra, birçoklarının gözünde itibarını kaybetmişti), hem de devrimin itici gücü olarak tüm dikkatini doktriner bir katılıkla sanayi proletaryasına yönelttiği için, sol siyasetle ilgilenenler üzerindeki ağırlığı azalmaktaydı. Sanayi proletaryası büyümekle birlikte hâlâ oldukça cılızdı. Solun asıl yasal partisi, İşçi Partisi’ydi. Bu da destek için proletaryayı (bilhassa da sendikaları) hedeflemekteydi, ama aynı zamanda entelektüeller arasında da çok etkiliydi.</p>

  <p>1960’lar her çeşit siyasal ve toplumsal mesele üzerine canlı bir entelektüel tartışmaya sahne oldu ve bu, yeni Anayasanın sağladığı serbestlik sayesinde, düzenli aralıklarla çıkan çok fazla sayıdaki yeni dergide ifadesini buldu. İlki, 1961’de çıkmaya başlamış olan <em>Yön</em> dergisiydi. Bu dergi dar Marksist bir yayın değildi, farklı köktenci ve sol görüşlerin dile getirildiği geniş tabanlı bir tartışma kürsüsüydü. Editörü Doğan Avcıoğlu, sosyalizmi, yarı sömürge bir ülkede uygulanabilecek biricik kalkınma modeli olarak görüyor ve devlet planlamasını ve korumacılığı savunuyordu. <em>Devrim</em> ya da <em>Aydınlık</em> gibi sonraki dergiler, genelde, Marksizmin belli bir çeşidine daha dar sınırlar içinde bağlanmışlardı. Bu yayınların etrafında oluşan gruplar sık sık hiziplere veya partilere dönüşüyorlardı.</p>

  <p>1960’larda öğrencilerden ve entelektüellerden oluşan yeni bir solun gelişimi, kuşkusuz sırf Türkiye’ye mahsus değildi. Bu tüm dünyada olmaktaydı, ama Türkiye’deki gelişiminin özellikle önemli olmasının iki nedeni vardı. Menderes’in devrilmesinde ve ikinci cumhuriyet anayasasının biçimlenişinde üniversiteler önemli bir rol oynamışlardı. Bu sebepten öğrencilerin ve öğretmenlerin kendilerini toplumun itici gücü olarak görmeye başlamaları hayli akla yakındı. Üstelik bu, Kemalizm’in, aydın bir seçkin sınıf tarafından yürütülen yukardan aşağı devrim kavramına mükemmelen uygun düşen bir düşünceydi.</p>

  <p>Fikir Kulüpleri bütün büyük üniversitelere yayıldı. İçlerinden en ünlüsü, (eski imparatorluk Mülkiye’sinin devamı olan ve Türkiye’nin üst düzey devlet memurlarının yetiştirildiği) Ankara Üniversitesi Siyasal Bilgiler Fakültesi’ndeki kulüptü. Burada, İşçi Partisi liderlerinden Profesör Sadun Aren, yön verici bir etkiye sahipti. 1960’ların ortalarında bu kulübün ve diğerlerinin yönetimine TİP’in öğrenci eylemcileri hâkim olmuş, Fikir Kulüpleri Federasyonu adıyla ulusal bir ağ kurmuşlardı.</p>

  <p>Marksist çevrelerde 1960’ların ortalarındaki en büyük tartışma konusu, Türkiye’nin hangi tarihsel aşamada olduğuydu. Mehmet Ali Aybar ve TİP’in ana grubu, Türkiye’nin demokratik yollarla gerçekleşecek bir sosyalist devrime hazır olduğunu savunuyordu. Zaferin, TİP üyelerinin önderliğindeki yeni bir sendika konfederasyonu içerisinde örgütlemeye çalıştıkları Türk işçilerinin artan sınıf bilincinden ve siyasal uyanışından geleceğini umuyorlardı. Mihri Belli önderliğindeki bir diğer etkin grup ise, Türkiye’nin feodal özelliklere sahip bir Asyalı toplum olduğunu, proletaryanın hayli zayıf olduğunu ve devrimci değişimin ancak bir aydınlar ve subaylar koalisyonuyla gerçekleşebileceğini ileri sürüyordu. Milli Demokratik Devrim denilen bu akım, 1968’de Fikir Kulüpleri Federasyonu’nun yönetimine hâkim oldu ve bu federasyonu, kısaltılmış adıyla Dev-Genç diye bilinen, “Devrimci Gençlik” örgütüne dönüştürdü.</p>

  <p>Türkiye’deki gençlik hareketi, 1968’lerden itibaren, Almanya ve özellikle de (öğrencilerin Mayıs 1968’de bir devrim başlatıp neredeyse General de Gaulle’ü alaşağı edecek gibi oldukları) Fransa’daki öğrenci hareketlerinin etkisi altındaydı. Öte yandan, Sovyetlerin Çekoslovakya’yı işgali, dünyanın dört bir yanındaki sol çevrelerde olduğu gibi Türk solu arasında da bir bilinç bunalımına yol açmıştı. Mehmet Ali Aybar’ın bu işgali kınaması, partinin Sadun Aren ve Behice Boran gibi öteki bazı önderleri tarafından desteklenmeyince, TİP bölündü. Bu sırada Milli Demokratik Devrim grubu da, Türkiye’nin feodal bir toplum, daha doğrusu, “Asya tarzı üretim”in egemen olduğu bir toplum olup olmadığı gibi, sınırlı, dar bir çevrenin bilgi ve ilgi alanında kalan bir sorundan dolayı bölünmüştü. Bu, görünüşe bakılırsa, sırrına ancak taraftarlarının erebileceği bilgilerden oluşan tartışmanın siyasetle ilişkisi vardı elbette. Feodalizm tezini savunanlar, devleti (bunu, ordu diye okumalı), feodal ve “komprador” çıkarlarla mücadele edecek ilerici bir koalisyon içerisindeki potansiyel bir müttefik olarak görüyorlardı. Diğer tarafta ise, Asya tarzı üretim tezinin savunucuları, mücadelenin, (silahlı kuvvetlerin de parçası olduğu) baskıcı bir devletle halk arasında olduğunu düşünüyorlardı. Bu nedenle, tarihsel analiz ayrıca, hayati bir meseleye, ordunun bir devrimdeki olası rolüne ilişkin şifreli bir tartışmaydı da. Bu hareketin köktenci kanadından Doğu Perinçek’in önderliğindeki bir grup, daha sonra Maocu olmuştu.</p>

  <p>1970’ten itibaren, Milli Demokratik Devrim çevresinden bazı köktenciler, ajitasyonun yeterli olmadığı ve sadece “silahlı propaganda”nın (yani terörist saldırıların) ve silahlı gerilla mücadelesinin devrimi getirebileceği kararına vardı. Maocu gruptan kopan TKP-ML (Türkiye Komünist Partisi-Marksist/Leninist) hizbi de, TİKKO’yu (Türkiye İşçi Köylü Kurtuluş Ordusu) oluşturdu. Deniz Gezmiş’in THKO’su (Türkiye Halk Kurtuluş Ordusu) ve Mahir Çayan’ın THKP-C’si (Türkiye Halk Kurtuluş Partisi-Cephesi) öncülüğündeki bu gruplar, ülkeyi istikrarsızlaştırmayı hedefleyen bir terör mücadelesini ya da kent gerilla savaşını, başlattılar.</p>

  <p>Radikal sol çevrelerdeki bazı kişiler Kürt azınlığın durumuyla ilgilenilmesi konusunda ısrarcı bir tutum takındılar. Çoğunluk, sınıf dayanışmasının etnik kimliklere baskın çıkması gerektiği kanısında olunca, Kürt aydınları, “Doğu Devrimci Kültür Ocakları”nı kurdular.</p>

  <p>Milli Demokratik Devrim grubunun ilerici subaylarla koalisyon umudu, 15-16 Haziran 1970 tarihlerinde İstanbul’daki işçilerin düzenledikleri büyük çaplı gösterinin askerî birliklerce sert bir şekilde bastırılması nedeniyle sarsıldı. Bu sıralarda TKP, gerek TİP’in, gerekse yeni solun öteki gruplarının ciddi zorluklarla karşılaşması sayesinde, entelektüeller arasındaki nüfuzunu kısmen yeniden kazanmaktaydı.</p>

  <h2 class="sigil_not_in_toc">Sağ</h2>

  <p class="nonindent">Muhafazakâr Cumhuriyetçi Köylü Millet Partisi Ekim 1965’teki seçimlerde başarısız olmuş, sadece %2,2 oy elde etmişti. Yine de bu partinin sonraki 35 yılda Türk siyasetinde büyük bir rol oynaması mukadderdi. Bu, tamamıyla tek bir adamın, siyasete girme niyetini açıklayıp Türkiye’ye geri dönen Albay Alparslan Türkeş’in sayesinde olacaktı. 1964’te kendi partisini kurma yolunda başarısız bir girişimde bulunduktan sonra, 1960’ta MBK’dan atılan 14’lerin 10’uyla birlikte, 1965 ilkbaharında CKMP’ye katılmıştı. Türkeş kısa bir süre sonra Ağustos’ta partinin genel başkanı seçilmeyi başardı, eski lider takımını ihraç ettikten sonra, partiyi, hiyerarşik şekilde örgütlenmiş, aşırı milliyetçi bir programa sahip, militan bir partiye dönüştürdü.</p>

  <p>CKMP’nin yeni ideolojisi, Türkeş tarafından yazılan ve 1965 sonlarında yayınlanan “Dokuz Işık” adlı bir kitapçıkta bildirildi. Temel ilkeleri, milliyetçilik, ülkücülük, ahlakçılık, toplumculuk, ilimcilik, hürriyetçilik, köylücülük, gelişmecilik ve sanayicilik ve teknikçilik idi. Türkeş’in programı birçok bakımdan 1930’ların Kemalizminden çok da uzak düşmüyordu; ancak fiiliyatta vurgulanan unsurlar, şiddete yönelik (ve ayrıca Asya’daki bütün Türklerin yeniden birleştirilmesi anlamında Türkçü) bir milliyetçilik ve komünizm aleyhtarlığıydı. 1969’da partinin adı Milliyetçi Hareket Partisi olarak değiştirildi. Partinin kendisi kadar, partinin gençlik örgütü de ünlüydü; resmî adı “Ülkü Ocakları”ydı; üyeleri kendilerini, İslâm öncesi Türk mitolojisindeki bir simgeye atıfla, Bozkurtlar diye adlandırıyorlardı. Aralık 1968’de solcu öğrencileri, öğretmenleri, yazarları, kitapçıları ve sonunda siyasetçileri yıldırma kampanyası başlattılar. Bozkurtlar özel şekilde düzenlenmiş kamplarda asker gibi eğitim görmekteydiler ve Hitler’in SA’ları gibi, bunların misyonu da solun sokaklarını (ve üniversite kampüslerini) fethetmekti.</p>

  <p>Türkeş 1969’a kadar laikliğin sözünü esirgemez bir taraftarıydı, ancak o yıl seçim hazırlıkları döneminde rotasını değiştirip, İslâm’ı, Türk ulusal mirasının bir parçası olarak vurgulamaya başladı. Bu, kendi yandaşları için gerekli olmasa da, Türkeş için kuşkusuz oy toplamaya yönelik bir taktik hareketti. Bu sıralarda ortaya çıkmış olan sağın diğer büyük partisi, daha da ileri gitmekteydi. 1969’da Profesör Necmettin Erbakan, Demirel’i ve AP’yi büyük sermayeye özellikle de yabancı sermayeye bağımlı olmakla eleştiren küçük işadamlarının sözcülüğünü yaptığı bir kampanyadan sonra, Odalar Birliği Başkanı seçilmişti. AP’yi, farmasonların ve Siyonistlerin kuklası olup İslâma sırt çevirmekle itham ederken, Erbakan’ın iddialarına dinsel bir hava eklenmişti. Aynı yıl AP’den ayrıldı ve Türkiye’deki muhafazakâr dincilerin kalesi olan Konya’dan bağımsız milletvekili olarak meclise seçildi. Ocak 1970’te Erbakan başka iki bağımsızla birlikte Milli Nizam Partisi’ni kurdu.</p>

  <p>MHP ve MNP birlikte, Demirel’in iktidarına ciddi bir tehdit oluşturuyorlardı. Bu yeni partilerden hiçbiri, sağın kitle partisi olarak AP’nin yerini alacak durumda değildi, ama Bozbeyli’nin Demokratik Partisi ile birleşmiş olan AP içerisindeki muhaliflerle birlikte, Demirel’in meclisteki ağırlığını tehlikeye sokabilirlerdi. Siyasal şiddet kuşkusuz, 1960’ların sonlarında solcu gruplar tarafından başlatılmıştı. Amerikan Altıncı Filosu’nun Temmuz 1968 ve Şubat 1969’daki gelişleri sırasında, polis ve askerle şiddetli çatışmalar gerçekleşmiş, ölenler olmuştu. Bombalı saldırılar, soygunlar ve adam kaçırmalar oluyordu. Ancak soldaki şiddet, 1968 sonlarından itibaren ve 1969-1970 yıllarında daha da artarak, militan sağdan, bilhassa da Türkeş’in Bozkurtlar’ından gelen şiddetle karşılaştı ve militan sağın şiddeti çok daha baskın hale geldi.</p>

  <h2 class="sigil_not_in_toc">12 Mart 1971 askerî muhtırası</h2>

  <p class="nonindent">Ayrılmalar yüzünden zayıflamış olan Demirel hükümeti, 1971 başlarında felce uğramış gibiydi. Üniversite kampüslerindeki ve sokaklardaki şiddeti önlemek için eyleme geçecek gücü kalmamıştı ve toplumsal ve mali reformlara ilişkin herhangi bir ciddi yasayı meclisten geçirme umudu yoktu. 12 Mart 1971’de Genelkurmay Başkanı Başbakana, Silahlı Kuvvetler’in ültimatomu niteliğinde bir muhtıra verdi. Muhtıra, “anarşi”yi sona erdirebilecek ve reformları “Atatürkçü bir görüşle” uygulayacak güçlü ve inandırıcı bir hükümetin kurulmasını istiyordu. Bu talepler karşılanmadığı takdirde ordu “anayasal görevini yerine getirecek” ve iktidara el koyacaktı. Kısa zamanda, aslında yüksek komutanların, alt rütbeden subayların Mayıs 1960’dakine benzer bir darbe yapma niyetini fark edip, bunu önlemek için eyleme geçmiş olduklarına dair söylentiler yayılmaya başladı. Kısa bir süre içinde, bazı subayların emekli edilmesi bu söylentileri doğrulamış gibiydi, ama böyle bir gizli tertibin varlığı hiçbir zaman kesinlikle kanıtlanmamıştır.</p>

  <p>Siyasetçilerin muhtıraya ilk tepkisi olumsuzdu. Demirel derhal istifa etmiş ve İnönü ordunun siyasete burnunu sokmasını şiddetle kınamıştı. Ancak çok kısa bir süre içinde her iki parti lideri de uzlaşmacı bir tavır takındılar. Demirel partisine sakin olunması uyarısında bulundu ve bekle gör tavrını benimsedi. İnönü ise, generaller tarafından göreve atanan yeni hükümetin başına, uzun yıllardır yakın ilişkide olduğu, CHP’nin sağ kanat mensubu Nihat Erim’in getirileceği belli olur olmaz, bu hükümeti desteklediğini açıkladı. Ecevit, İnönü’nün Erim’i desteklemesine o kadar öfkelenmişti ki derhal genel sekreterlikten istifa etti.</p>

  <p>Soldaki birçok kişi başlangıçta muhtırayı umutla karşılamış ve sağcı bir hükümete karşı 1960 tipi bir darbe gibi yorumlamıştı. Kısa zamanda bunun müthiş bir yanılgı olduğu ortaya çıktı. Bu bir köktenci subaylar grubunun değil, o sırada tüm dikkatlerini komünizm tehdidi hayaletine yöneltmiş olan yüksek komutanların “darbesi”ydi.</p>

  <p>Erim büyük ölçüde siyasetin dışından gelen teknokratlardan oluşan bir kabine kurdu. Hükümetinin kamu düzenini sağlayacağını ve uzun zamandır gecikmiş olan bazı sosyo-ekonomik reformları gerçekleştireceğini açıkladı. Dünya Bankası’nda çalışmış seçkin bir ilerici ekonomist olan Atilla Karaosmanoğlu, bir reform programı hazırladı. Program, toprak reformunu, tarım vergisini, maden sanayinin ulusallaştırılmasını ve ortak girişimlerde Türklerin payını en az %51’de tutarak Türk sanayini koruma tedbirlerini içeriyordu. Bu reform programı sermaye ve tarımdaki çıkar çevrelerinin inatçı muhalefetiyle karşılaştı. Sadece, Türkiye’nin yakın gelecekte sanayileşmiş ülkelere katılması için bu önerilerin gerekli olduğunu düşünen, Vehbi Koç ve Nejat Eczacıbaşı gibi en büyük ve ileri görüşlü sanayiciler reform önerilerini desteklediler.</p>

  <p>Erim, ordunun kesin desteği sayesinde sağın direnişine rağmen programını kabul ettirmeyi başarabilirdi, ancak ordunun dikkati başka yerdeydi. Nisan ayında terörist eylemler yeniden başlamıştı. 27 Nisan’da Milli Güvenlik Kurulu, ertesi günden itibaren başlamak üzere bütün büyük kentler dâhil, 11 ilde sıkıyönetim kararı aldı; sıkıyönetim sonraki iki yıl süresince her iki ayda bir yenilenecekti. Ordu, sıkıyönetim düzeni altında, terör suçlusu olduğu sanılan kişileri gözaltına almaya başladı. Bu kendi içinde haklı gösterilebilirdi, ancak Erim hükümetinin emrinde istediği gibi hareket eden ordu, bu durumdan sol ya da ilerici liberal eğilimleri olan herkese karşı tam bir insan avı başlatmak için yararlandı. THKP-C üyeleri İsrail’in İstanbul Başkonsolosu Efraim Elrom’u kaçırıp öldürdükten sonra, sola karşı baskı daha da ağırlaştı. Aralarında birçok seçkin aydının (yazarlar, gazeteciler, profesörler), TİP’in bütün önde gelen üyelerinin ve birçok ünlü sendikacının bulunduğu 5000 civarında kişi tutuklandı. Gerek hapishanelerde ve gerekse MİT’in “laboratuar” denilen işkence odalarında işkence yapıldığına dair söylentiler yaygındı.</p>

  <p>Solun bastırılmasında, ücret ve silahları ordu tarafından temin edilen sağcı sivillerin yeraltı örgütü olan “Kontrgerilla”nın da rol oynadığı anlaşılıyor. Bu örgüt, komünistlerin yönetime el koymaları halinde direnişi örgütlemek amacıyla 1959’da Amerikalıların yardımıyla kurulmuştu. Halk kontrgerillanın varlığından 20 yıl sonra Ecevit başbakanken haberdar oldu (1980’lerde, öteki NATO ülkelerinde de, İtalya’daki “Gladio” gibi, benzer faaliyetlerin varlığı daha büyük bir açıklık kazandı).<a class="noteref" href="../Text/notlar.xhtml#n143" id="ref3">3</a></p>

  <p>Türkiye İşçi Partisi, 4. parti kongresinde, “Kürt halkının demokratik özlem ve isteklerini” desteklemeyi dile getiren bir öneriyi kabul edilince, 20 Temmuz’da kapatıldı. Necmettin Erbakan’ın Milli Nizam Partisi de Mayıs’ta aynı akıbete uğradı. MNP’nin kapatılması, terör aleyhtarı mücadelenin tarafsızlığına bir kanıt olarak gösterilmişti, ama aslında Erbakan mahkemeye çıkarılmamış ve Ekim 1972’de faaliyetlerine yeniden başlamasına izin verilmişti. Erbakan MNP’yi, Milli Selamet Partisi diye yeni bir isim altında tekrar açmıştı. Dikkat çekecek şekilde, sağcı ve MHP’li teröristlere dokunulmamıştı.</p>

  <p>Bu arada Erim hükümeti reform programıyla çok az ilerleme kaydetmişti. Erim, meclisteki muhafazakârlarla uzlaşmaya ve Demirel’in bazı eski bakanlarını kabinesine almaya istekli olduğunu gösterince, reformcu teknokratlardan 11’i Aralık ayında kabineden çekildi. Onların yerini sağın siyasetçileri aldı. Erim kabinesi, Anayasanın liberal içeriğini ortadan kaldıracak bazı anayasa değişiklikleri önerdi ve bu değişiklikler sağcı partilerin desteğiyle Millet Meclisi’nce kabul edildi. Toplam 44 madde değiştirildi. Anayasanın 11. maddesinde belirtilen temel hak ve özgürlükleri yasayla sınırlama fırsatı yaratıldı: Üniversitelerin, radyo ve televizyonun özerkliği sona erdirildi; basın özgürlüğü ve Anayasa Mahkemesi’nin yetkileri sınırlandı. Milli Güvenlik Kurulu’nun yetkileri ise, kabinenin talep etmediği konularda bağlayıcı tavsiyelerde bulunmayı içerecek şekilde genişletildi. Ayrıca, özel “Devlet Güvenlik Mahkemeleri” kuruldu. Bu mahkemeler 1976’da kaldırılana kadar 3000’den fazla kişiyi yargılayacaktı.<a class="noteref" href="../Text/notlar.xhtml#n144" id="ref4">4</a></p>

  <p>Bu değişikliklerin bazıları Erim’in halefi tarafından uygulamaya kondu. Cumhurbaşkanı Sunay’ın da onayıyla, meclisten, ülkeyi kararnamelerle yönetme yetkisi talep eden Erim, bu isteği reddedilince Nisan 1972’de istifa etmişti. Yerine, Güven Partisi liderlerinden Ferit Melen geçti. Melen, Demirel ve AP ile, Erim’e göre çok daha yakın bir işbirliğine girdi. Erim ve Melen kabinelerinin siyasetini onaylamayan tek parti CHP’ydi. Ecevit, ilkeli tutumu neticesinde parti desteğini alarak, Mayıs 1972’deki heyecanlı kurultayda İnönü’yü parti genel başkanlığını terke zorlayıp, yerine geçti. İnönü, yaklaşık 50 yıl önce kuruluşunda rol aldığı partiden Kasım ayında istifa etti.</p>

  <p>1971-1973 döneminde, siyasetçilerin, özellikle de Demirel’in yavaş ama emin biçimde kabine ve onun kararları üzerinde nüfuzlarını yeniden kurmalarının nedeni, ordunun karşı karşıya kaldığı ikilemde yatıyordu. 1967’de askeri cuntanın yönetime el koyduktan sonra iktidarı devralmasının Yunanistan’a verdiği zararı gördüğü için, ordu iktidarı bizzat devralmak istememişti. Öte yandan, siyasetçileri hizaya getirmek için her gün muhtıralar ve ültimatomlarla müdahalede bulunmaları da, inanılırlık ve güvenilirliklerini yitirmelerine yol açabilirdi. Böylece, siyasetçilerin serbest hareket olanağı giderek arttı.</p>

  <p>Partiler dişlerini 1973’teki cumhurbaşkanlığı seçimlerinde gösterdiler. 1966’da –sağlık durumu kötüleşen– Gürsel’in yerine geçen Cumhurbaşkanı Sunay’ın süresi 1973’te sona ermiş ve ordu cumhurbaşkanlığı için Genelkurmay Başkanı Orgeneral Faruk Gürler’i önermişti. Ancak partiler, cumhurbaşkanının yerine (Sunay’ın durumunda olduğu gibi) genelkurmay başkanının geçmesinin gelenek haline gelmemesi gerektiğinde birleştiler ve Gürler yenilgiye uğratıldı. Başka bir aday bulmak epey güç oldu. 15 gizli oylamadan sonra, büyük partiler sonunda bir aday üzerinde uzlaşabildiler; bu aday, senatör ve emekli amiral Fahri Korutürk’tü. Korutürk, 12 Mart darbesinden sonra yapılacak ilk serbest seçimlere yani Ekim 1973’e kadar geçici hükümeti yönetmesi için ekonomist Naim Talü’yu atadı.</p>

  <p>Seçimlerden beklenmedik bir sonuç çıktı. Ecevit’in yenilenmiş görünen CHP’si, Demirel’in AP’sinin kazandığı %29,5 (yaklaşık %15 düşüş) oya karşılık, %33,5 oy alarak en büyük parti oldu. Partilerin hiçbiri salt çoğunluğa sahip değildi (on yıl boyunca sürecek olan bir durumdu bu); bu yüzden koalisyon ya da azınlık hükümetleri kaçınılmazdı. Uzun süren müzakerelerden sonra, Ocak 1974’te, Ecevit’in CHP’si ile Erbakan’ın MSP’sinin şaşırtıcı koalisyonuna dayalı bir kabine kuruldu; bu, Avrupa ve Amerikan nüfuzuna ve büyük sermayeye olan güvensizlikten kaynaklanan bir çıkar birlikteliğiydi.</p>

  <p>Koalisyon hükümeti iktidarda birkaç ayını ancak doldurmuştu ki Kıbrıs bunalımı patlak verdi. Ecevit, bu bunalımın üstesinden gelmesi ve Kıbrıs’ı işgal kararı alması nedeniyle, bir anda ulusal kahraman haline geldi. Ecevit halkın gözünde kazandığı bu yeni itibarı sayesinde erken seçimlerde salt çoğunluk elde edeceğini hesaplayarak, 16 Eylül 1974’te istifa etti. Bu büyük bir stratejik hataydı. Ecevit’in fazlasıyla öne çıktığının bilincinde olan öteki parti liderleri, erken seçimi önlemek için her çareye başvurdular. Oldukça uygunsuz pazarlıklarla geçen aylardan ve Profesör Sadi Irmak yönetimindeki geçici bir kabinenin göreve atanmasından sonra, Demirel, AP, MSP, MHP, CGP ve DP’den ayrılan bazı bağımsızlardan oluşan ve kendini Milliyetçi Cephe olarak ilân eden bir koalisyonu toparlamayı başardı.</p>

  <p>Demirel bu partileri ancak bakanlık rüşveti vererek işbirliğine razı edebildi. Bunun sonucunda, 30 bakandan müteşekkil geniş bir kabine kuruldu. Koalisyondaki partiler, özellikle de MSP ve MHP, Demirel’in kendilerine bağımlı olduğunu çok iyi bildiklerinden, nüfuzlarını aşırı ölçüde kullanıyorlardı. “Kendi” bakanlıklarında görülmemiş şekilde hâkimiyet kurmaya başlamışlardı: Binlerce devlet memuru işten çıkarılmış ya da alt derecelere indirilmiş ve yerlerine partiye sadık kişiler getirilmişti. Bu koalisyon 1977 seçimlerine kadar bütünlüğünü korudu. Artan şiddet ve ekonomik bunalım ortamında yapılan bu seçimler, Türkiye’de iki partili bir sisteme geri dönüşü gösterir gibiydi. Bülent Ecevit’in kamuoyundaki kişisel itibarı sayesinde, CHP oyların %41,4’ünü aldı; bu CHP’nin bir serbest seçimde elde ettiği en yüksek orandı. Öte yandan, AP de %36,9’a yükselmişti. Yine bir açmazla karşı karşıya kalınmıştı. Ecevit’in kendi partisi ve bağımsızlardan bir koalisyon oluşturma girişimi başarısızlığa uğradı. Ardından Demirel ikinci bir “Milliyetçi Cephe” koalisyonu kurdu. Bu koalisyonda MSP ve MHP’nin ağırlığı ilkinde olduğundan çok daha fazlaydı. Koalisyon, artan kargaşa ortamı içinde Aralık ayına kadar dayandı; bu tarihte bazı AP milletvekillerinin partiden ayrılmaları koalisyonun sonunu getirdi.</p>

  <p>Ocak 1978’de Ecevit, CHP milletvekillerinin yanına bağımsızları katarak kabine kurma çalışması yaparken, partilerinden ayrılıp bağımsız olanlar ödüllendirildi: Bağımsızların hepsine kabinede yer verilmişti. Ecevit kabinesi Ekim 1979’a kadar ayakta kaldı, ama başarısızdı. Şiddetin artışı engellenemedi. Ordunun başındakiler, teröre ve Kürt ayrılıkçı hareketine karşı “yumuşak” saydıkları Ecevit’in tutumundan giderek hayal kırıklığına uğradılar. 1979 yazında ordu üst kademesinin, artık kaçınılmaz addettiği bir darbenin hazırlıklarını başlatma kararı aldığına dair güçlü göstergeler mevcuttu.<a class="noteref" href="../Text/notlar.xhtml#n145" id="ref5">5</a> Muhalefetin, bilhassa da, hükümetin meşruluğunu inkâr eden ve hatta Ecevit’e “başbakan” demeyi reddeden Demirel’in vahşi saldırıları, Ecevit kabinesi için yaşamı son derece güçleştirmişti. Hükümetin, “Milliyetçi Cephe” koalisyonlarının aralarında paylaşıp kadrolaştıkları bakanlık ve devlet dairelerini temizlemeye çalışması nedeniyle, yönetim kısmen felce uğramıştı. Ecevit soldan da fazla destek toplayamıyordu. Hükümetin kamu düzenini ve sıkıntılı ekonomik durumu vurgulamak zorunda kalması yüzünden, Ecevit’in solla ve sendikalarla olan ilişkileri de kötüleşmişti.</p>

  <p>Ekim 1979’daki Cumhuriyet Senatosu seçimleri CHP’ye olan desteğin çok azaldığını göstermişti. Bunun üzerine Ecevit istifa etti. Demirel çoğu kişiyi rahatlatacak şekilde davranıp, MNP ve MHP’siz, sadece kendi partisi ve bağımsızların desteklediği bir azınlık hükümetiyle yeniden iktidara geldi.</p>

  <p>1973-1980 yılları arasındaki koalisyon hükümetlerinin hepsi de zayıf hükümetlerdi. Büyük ve istikrarlı çoğunluğa sahip bir hükümetin kurulmasını sağlayacak tek çözümün, yani bir AP-CHP koalisyonunun kurulamayacağı anlaşılmıştı. İki büyük parti, yani AP ve CHP 1973’te demokrasiye yeniden geçildikten sonra işbirliğini beceremedikleri ve böylece aşırı uçtaki küçük gruplara ölçüsüz nüfuz sağladıkları için, siyasal sistem giderek felç oldu. Büyük partilerin kutuplaşması kısmen ideolojik etkenlerden (bu partiler artık, örneğin 1950’lerin CHP ve DP’sine göre, çok daha “ideolojik”tiler), kısmen de liderler arasındaki kişisel çekişme yüzündendi. Ayrıca, her iki parti de, salt çoğunluktan sadece bir adım uzakta olduğunu ve işbirliğinin gelecek seçimlerdeki şansına zarar vereceğini sanıyordu. Cumhurbaşkanlığı süresi 1980’de sona eren Korutürk’ün yerine, 100 tur oylamadan sonra bile meclisin yeni bir isim seçemeyişi, siyasal sistemin aldığı ağır yaraları ortaya serdi. Bu felç durumu, Türkiye’nin 1970’lerde karşılaştığı iki olağanüstü sorunla, yani siyasal şiddet ve ekonomik bunalımla mücadele etmek için, hiçbir hükümetin etkili tedbirler alabilecek –ve daha da önemlisi, bu tedbirleri uygulattıracak– güçte olmadığı anlamına geliyordu.</p>

  <h2 class="sigil_not_in_toc">Siyasal şiddet</h2>

  <p class="nonindent">1970’lerin sonlarında siyasal şiddet büyük bir sorun haline geldi. Solda aşırı uçtan bazı gençlik grupları ve sağda Bozkurtlarla dinci radikaller, sokaklara ve üniversite kampüslerine hâkim olmak uğruna savaşıyorlardı. Bu gruplar, 1970’lerde Türkiye’yi sarsan ekonomik bunalım ve liselerden her yıl mezun olan 200 bin öğrencinin ancak %20’sine yüksek öğrenim olanağı sunan sistem yüzünden mesleki gelecekleri şüpheli ya da hiçbir gelecek umutları olmayan gençleri saflarına katmakta güçlük çekmiyorlardı.</p>

  <p>Sağ ve sol arasındaki mücadele eşit bir mücadele değildi. 1974-1977 yıllarındaki “Milliyetçi Cephe” hükümetleri zamanında, polis ve güvenlik güçleri, Türkeş’in MHP’sine tahsis edilmişti ve Bozkurtları koruyup kollayan faşistler, 1978-1979’daki Ecevit hükümeti zamanında, bu kurumlara yoğun biçimde sızmış bulunuyorlardı. Solun parçalara ayrılmış olan grupları ise bu tür bir himaye görmüyordu. Ecevit, ortanın solundaki tek partinin lideri olarak sadece aşırı solun siyaset ve yöntemlerine karşı çıkmakla kalmıyor, CHP’yi siyasal şiddeti beslediği yolunda suçlamalara maruz bırakmaktan da çekiniyordu.</p>

  <p>Siyasal şiddet kurbanlarının sayısı hızla artıyordu: 1977’de 230 civarında olan kurban sayısı (bunların 39’u, İstanbul Taksim Meydanı’ndaki 1 Mayıs gösterisinde ateş açan silahlı meçhul kişilerin kurbanıydı), iki yıl sonra 1200 ila 1500’e fırladı. Türkiye’de siyasal aşırılığı bu denli olağanüstü bir şiddete dönüştüren şey, büyük ölçüde ülkenin geleneksel kültürüydü: Bu kültürde onur ve onursuzluk; kişinin kendi ailesi veya aşiretiyle başka aile veya aşiret mensubu arasındaki çatışma; bir de kan davası belirleyici rol oynuyordu. Geleneksel çatışmalara, siyasal anlamlar da atfediliyordu. Bunun en açık örneği Aralık 1978’de Kahramanmaraş’ta gerçekleşen, Bozkurtların, –genellikle solu destekleyen– Alevilere karşı düzenledikleri bir dizi katliamın en korkuncunda yüzden fazla kişinin ölmesiydi. Askeri müdahaleye her koşulda karşı çıkan Ecevit bile, 13 ilde (sonradan 20 ile çıkarılacaktı) sıkıyönetim ilân etmekten başka seçenek görememişti, ama Ecevit askerî yetkilileri denetlemek için elinden geleni yapmış ve aldığı önlemleri “insani nitelikte sıkıyönetim” diye sunmuştu; tabii bu, olmayacak bir bileşimdi.</p>

  <p>Geleneksel çatışmaların sağ-sol ayrılığıyla bütünleşmesinin bir başka örneği, Ankara Üniversitesi öğrencisi Abdullah Öcalan tarafından 1978’de (Kürtçe adının ilk harfleriyle PKK diye bilinen) neo-Marksist Kürdistan İşçi Partisi’nin kurulmasıydı. Partinin amacı, ülkenin güneydoğusunda bir sosyalist Kürt devleti kurmaktı.</p>

  <p>1979-1980 yıllarında şiddetin niteliği değişti. Çünkü şiddet artık sırf solcu ve sağcı aşırıların karşılıklı işledikleri cinayetlerden ibaret değildi; tanınmış kişiler de öldürülüyordu. Mayıs 1980’de MHP’nin Genel Başkan Yardımcısı öldürüldü, bunu Temmuz ayında eski başbakan Nihat Erim’in ve DİSK eski başkanı Kemal Türkler’in öldürülmeleri izledi. Sıkıyönetim ilânına rağmen, ordu sorunlarla uğraşma hususunda tam yetkiden yoksun olduğu kanısındaydı.</p>

  <p>Yetkililer düzeni yeniden sağlamaktan aciz gözüküyorlardı. Bütün mahalleler, bilhassa da gecekondu bölgelerindekiler, mutlaka çatışan gruplardan birinin hâkimiyetine giriyor ve “kurtarılmış bölge” ilân ediliyorlardı. Buna en ünlü örnek, Karadeniz’in küçük ilçesi Fatsa’ydı. Burada solcu belediye başkanı ve yandaşları devlet otoritesini fiilen reddetmiş ve adeta bağımsız bir Sovyet Cumhuriyeti ilân etmişlerdi. Sonunda bu tuhaf deney, askerî birliklerin gönderilmesiyle sona erdirilmişti.<a class="noteref" href="../Text/notlar.xhtml#n146" id="ref6">6</a></p>

  <p>Ancak, siyasal şiddetteki artış, ikinci cumhuriyetin siyasal sisteminin yıkılışına ve askerî müdahaleye yol açan tek ya da en önemli etken değildi. Bu gelişmeler, tırmanışta olan ve toplumda son derece istikrar bozucu bir etki yaratan ekonomik bunalımla birlikte yaşanıyordu. Bunu anlamak için şimdi 1960’lı ve 1970’li yılların ekonomik ve toplumsal gelişmelerine göz atmamız gerekiyor.</p>

  <h2 class="sigil_not_in_toc">Ekonomi: Planlama ve ithal ikamesi</h2>

  <p class="nonindent">MBK de CHP de, 1950’lerin sonlarındaki ekonomik ve mali karışıklıktan, Demokratların planlama eksikliğini (Menderes’te bu sözcüğe karşı marazi bir nefret oluşmuştu) sorumlu tutuyorlardı. Her ikisinin de planlama kavramıyla doğal bir ilişkisi vardı. CHP’liler devletçi bir mirasa sahiptiler ve birçoğu kurmaylık yapan ya da yapmış olan subaylar için planlama bir yaşam tarzıydı. 1955’te DP’den kopan Hürriyet Partisi’nin temsil ettiği modern sanayi burjuvazisi de, ekonomiye daha planlı bir yaklaşımı destekliyordu. Bu zümre 1960’ların başlarında kendi siyasetini dayatamayacak kadar zayıftı, ama –CHP geçmişi olan– bürokratların ve ordunun kalkınmacı idealleri bu kesime cesaret vermekteydi.</p>

  <p>Planlı ve eşgüdümlü kalkınma arzusu, Anayasanın 129. maddesi ve sonra Eylül 1960 tarihli 91 sayılı yasa sayesinde, Devlet Planlama Teşkilatı’nın kuruluşuyla ifadesini buldu. DPT’ye ekonomik, toplumsal ve kültürel planlama alanlarında geniş yetkiler verilmişti. DPT, yabancı danışmanlarla birlikte, beş yıllık kalkınma planları oluşturmaya başladı. Ancak başından beri DPT’nin rolüne ve konumuna ilişkin bir anlaşmazlık vardı. CHP, DPT’nin rolüne ilişkin devletçi bir bakışa sahip olduğundan, onun politikalarını bütün kesimler için bağlayıcı görüyor, diğer partiler ise bunu kabul etmiyordu. İnönü DPT’nin yetkileri konusunda bazı tavizler vermek zorunda kaldı.</p>

  <p>1965’ten sonra AP hükümeti zamanında, DPT’nin nüfuzu daha da sınırlandı. 1968’de uygulamaya konulan ikinci beş yıllık planının devlet kesimi için bağlayıcı, özel kesim için ise sadece öneri olduğu ilân edildi. CHP, kendi devletçilik geleneğine uygun olarak, devletin rolünü yol gösterici addederken, AP ise, DP geleneğinin bekçisi olarak, devleti özel teşebbüsün hizmetkârı gibi görüyordu.</p>

  <p>İkinci cumhuriyetin neredeyse sonuna kadar, hükümetlerin kalkınma politikaları, sanayileşme yoluyla ithal ikamesini amaçlamaktaydı. Türkiye hâlâ, mamul gıda maddeleri, dokuma ve demir çeliğin dışında hemen hemen tüm sanayi mallarında ithalata bağımlıydı: Neredeyse tüm dayanıklı tüketim malları dışardan geliyordu. Öte yandan, halkın 1950’lerde artan refahı bu dayanıklı tüketim mallarına büyüyen bir talep yaratmıştı. Dış dünyanın ve Batılı –bilhassa da Amerikan– yaşam tarzının daha fazla farkına varılması, otomobil, buzdolabı ve elektrik süpürgesi gibi mallara sahip olanları itibarlı kılıyordu.</p>

  <p>Birbiri ardına gelen hükümetler, sübvansiyon ve vergi indirimleri gibi doğrudan yatırım teşviklerinin yanı sıra, yerli sanayinin yaratılmasını başlıca üç yolla kamçıladılar. Biri, Avrupa ve Amerika’nın sanayi ürünlerine karşı yoğun ithalat kısıtlamaları ve yüksek gümrük tarifeleri getirilmesiydi. İkincisi, döviz kurlarıyla oynanmasıydı (bu uygulamada, Türk lirasının oranı suni şekilde yüksek tutularak, devletten Amerikan doları ya da Alman markı satın almalarına izin verilen firmaların yabancı malzemeleri daha ucuza satın alabilmeleri sağlanıyordu). Üçüncüsü, çiftçilere yönelik –dünya fiyatlarının çok üstünde– destekleme alımları ve sanayi işçileri için yüksek ücret artışlarına izin verilmesi suretiyle canlı bir iç pazar yaratılmasıydı.</p>

  <p>İthal ikameci sanayileşme genellikle, yabancı şirketin teknik ustalık ve bilgiyi –ve gereken lisansları– ve çoğu zaman (bir kısım) yedek parça ve hammaddeyi temin ettiği bir ortak girişim biçiminde olmaktaydı. Türk ortak ise (bir kısım) sermayeyi, işgücünü, dağıtım sistemini ve en önemlisi nüfuzlu kişilerle olan ilişkileri sağlıyordu. 1960’lar ve 1970’lerde ordu, Ordu Yardımlaşma Kurumu vasıtasıyla, yeni sanayilerde büyük bir yatırımcı haline gelmişti.</p>

  <p>İçe kapalılık ve ithalat sınırlamaları, yabancı şirketlerle Türk ortakları arasında gerçek rekabetin olmaması anlamına geliyordu. Türk üreticileri arasında da çok az rekabet vardı. Hemen her sektörde, azeller<a class="noteref" href="../Text/notlar.xhtml#n140" id="ref0">*</a> oluşmuştu: İki ya da üç rakip holding şirketi, birer otomobil fabrikası, birer makine üreten firma, birer soğuk meşrubat dağıtım ağı kuruyor ve pazarı aralarında paylaşıyordu. Bu rahatlık ve güven sağlayan düzenleme altında, açık bir dünya pazarında hiçbir zaman rekabet edemeyecek durumda olan sanayiler, ülke içinde çok yüksek kârlar sağladılar. Yeni sanayiler, bölgeler arasında çok eşitsiz bir şekilde dağılmıştı; fabrikaların büyük çoğunluğu İstanbul bölgesinde kurulmuştu; İzmir ve Adana civarında ise, daha küçük yoğunlaşmalar olmuştu.</p>

  <p>İthal ikamesi stratejisi bir süre için, ekonomik büyüme açısından gayet başarılı oldu. 1960 darbesinden sonraki tereddütlü bir başlangıçtan ve bunu izleyen belirsizlik döneminden sonra, 1962’de ekonomi toparlandı ve 1963-1976 yılları arasında yıllık büyüme hızı ortalama %6,9 oldu.</p>

  <p>Sanayi sektöründe kamu iktisadi teşebbüslerinin (KİT) rolü hâlâ önemliydi. Toplam sanayi üretiminin yaklaşık %40’ı bu kesimden geliyordu, ancak KİT’ler verimli olmaktan çok uzaktı. Devlet sektöründe alınan ticari kararlar (buna ürünlerin fiyatlandırılması dâhildi) tersini iddia eden bütün beyanatlara rağmen siyasal etki altındaydı ve buna bir de aşırı derecedeki istihdam fazlalığı eklendiğinde (işgücü sayısı 1960’lar ve 1970’lerde ikiye katlanıp 650 bine çıkmıştı) ağır zararlara yol açıyordu; sırf 1977 yılında dokuz milyar liralık zarar olmuştu. KİT’lerin sabit sermaye yatırımlarındaki payı %50-70 olmasına karşılık, toplam katma değerdeki payının, bu dönemde %50’den üçte bire kadar düşmüş olması da devlet kesiminin verimsizliğini göstermektedir.</p>

  <p>Yeni sanayilerin üretimde aşırı şekilde yabancı yedek parça ve malzeme ithalatına bağımlı olmaları ve bunların bedelini ödemek için dış rezervin kullanılabilirliğine bağımlı kalmaları, bu kalkınma siyasetinin zayıf noktasıydı. Bunun anlamı, bir şirketin ayakta kalıp kalmayacağını, sınai veya ticari niteliklerden çok, –büyük ölçüde devletin tasarrufunda olan– bu fonlara ulaşılabilme imkânlarının belirlemesi demekti. Türkiye’nin bu yirmi yıl boyunca, (sanayileşmekte olup da ihracata yönelik olmayan bir ekonomiden beklenebileceği gibi), dış ticaret dengesinde ve dış ödemeler dengesinde sürekli bir açık olduğu için, gerekli olan dolar ve markları bulmak çok büyük bir sorun oluyordu. Bu gereksinim kısmen, 20 yılda 5,6 milyar Amerikan dolarını bulan dış yardımla, özellikle de Amerikan’ınkiyle karşılanıyordu. Bununla beraber, Avrupa’ya göç etmiş Türk işçilerinin çok büyük miktardaki döviz transferleri bu açığı giderek artan şekilde kapatıyordu. Bu transferler 1974’te bir milyon 462 bin Amerikan dolarıyla en yüksek düzeye ulaşmıştı.<a class="noteref" href="../Text/notlar.xhtml#n147" id="ref7">7</a></p>

  <h2 class="sigil_not_in_toc">1970’lerin sonundaki ekonomik bunalım</h2>

  <p class="nonindent">1970’lerin sonlarında hükümetleri şirazesinden çıkaran şeyin, toplumsal huzursuzluk ya da sokaklardaki şiddetten çok, artan ekonomik bunalım olduğu evvelce belirtilmişti.</p>

  <p>Sürekli bir dış ödemeler dengesi açığı, dış girdilere bağımlı bir sanayi ve o yüzden dövize bağımlı oluş, hepsi birlikte Türk ekonomisini tehlikelere son derece açık hale getiriyordu. 1973-1974 petrol bunalımı uluslararası piyasada petrol fiyatının dört misli artışına yol açmıştı. 1950’lerden beri enerji kaynağı olarak petrole gittikçe bağımlı hale gelen Türkiye için bunun anlamı, dolarla ödemek zorunda olduğu ithalat faturasının haddinden fazla kabarması demekti. 1970’lerin sonlarında ve 1979-1980 yıllarındaki ikinci bir petrol fiyatı şokunun ardından, Türkiye’nin döviz gelirlerinin üçte ikisi, bu petrol faturasının ödenmesine harcandı. Bu sırada Avrupa’daki ekonomik durgunluk nedeniyle, Türk ürünleri için Batı pazarı da daralmıştı. Merkez Bankası’ndaki döviz rezervleri ve Almanya’daki Türk işçilerinin döviz transferleri kullanılarak ekonomik büyümeyi kısa bir süre için sürdürmek mümkün olmuştu. Ancak, döviz transferleri 1974’ten sonra azalmaya başladı. Çünkü Avrupa’daki işçilerin durumu kötüleşmekte, öte yandan Türkiye’deki duruma güvenleri de kaybolmaktaydı. İşçiler paralarını artık Almanya’da tutmaya başlamışlardı.</p>

  <p>Milliyetçi Cephe koalisyon hükümetleri bu sorunu, son derece pahalı, kısa vadeli avro-dolar borçlanarak (70’lerin sonunda Türkiye’nin borcunun yarıdan fazlasını bu türden borçlanmalar oluşturuyordu) ve para basarak gidermeye çalışıyordu. Ayrıca ithalat sınırlamaları getirerek değerli döviz rezervlerini korumaya da çalıştılar. Sanayi ve elektrik üretimi için petrol gittikçe kıtlaşmaya başlamış ve 1979 yılında kış ortasında bile günde beş saate varan elektrik kesintileri olağan hale gelmişti.</p>

  <p>Artan enerji fiyatı ve birbiri ardından gelen hükümetlerin sorumsuz mali politikaları enflasyonu körükledi. 1970’lerin ilk döneminde enflasyon yılda %20 civarındaydı, ama 1979’a gelindiğinde %90 olmuştu ve daha da yükseliyordu. Hükümet, (1973’ten 1980’e kadar çalışan) Fiyat Kontrol Komitesi vasıtasıyla fiyatları denetleyip enflasyonu indirmeye çalıştı. Sonuç muazzam bir karaborsaydı. Enflasyonu düşürmede bir diğer tedbir de Türk lirasının kur değerini suni şekilde yüksek tutmaktı. Tümü de çok gecikmiş bazı devalüsyonlar yapıldı ve sonuçta para karaborsaya aktı. Dövizi muhafaza etmek için getirilen ithalat kısıtlamaları karaborsayı daha da körükledi ve büyük çapta kaçakçılığa neden oldu. Bu sırada dükkanların rafları ise gittikçe boşalıyordu.</p>

  <p>Türkiye’yi saplandığı mali ve ekonomik bataktan kurtarmak için köktenci önlemlere gerek olduğu anlaşılmıştı. 1978’de Ecevit hükümeti IMF, Dünya Bankası ve OECD ile yeni krediler için görüşmelere başladı. Bu kuruluşların ekonomik reforma ilişkin ağır talepleri yüzünden görüşmeler sürüncemede kaldı. Ancak Temmuz 1979’da, 1,8 milyar Amerikan dolarlık yeni krediler çıkaracak bir anlaşmaya varıldı. Bu krediler, Türk hükümetinin bir reform paketini uygulamaya sokmasına bağlıydı. Paket, ithalat ve ihracat denetimlerinin kaldırılmasını, devlet sübvansiyonlarının kesilmesini, faiz oranlarının serbest bırakılmasını, fiyatların yükseltilmesini ve devlet harcamalarının kısılmasını içeriyordu.</p>

  <p>Süleyman Demirel, Ekim 1979’da yeniden iktidara geldiğinde, yeni hükümet bu programı mutlak öncelikle yürürlüğe koydu. Görev, Başbakanlık Müsteşarı ve DPT Müsteşar Vekili Turgut Özal’a verildi. Ocak 1980’de Turgut Özal reform paketini açtı ve ardından krediler gelmeye başladı. Paketin bir parçası da, lirada yapılan %48,6’lık ani ve sert devalüasyondu. 1980 ilkbaharında durum düzelmekle birlikte (Şili’de General Pinochet’nin Başkan Allende’ye karşı yaptığı darbeden sonra başlattığı siyasete atfen), “Şili çözümü” denilen bu politikalara karşı yaygın bir direniş olmuştu. Sendikaların, özellikle de DİSK’in süren faaliyetleri, Özal’ın ekonomi paketinin uygulanmasına olanak vermiyordu. DİSK üyeleri Ocak ve Nisan ayları arasında bazı fabrikaları işgal ettiler. Her yerde, çoğu kez polis ve orduyla çatışmaların da eşlik ettiği grevler oluyordu.</p>

  <h2 class="sigil_not_in_toc">İkinci Cumhuriyet’in sonu</h2>

  <p class="nonindent">İkinci Cumhuriyet’in son bulmasına ve 20 yıl içinde Türk siyasetinde üçüncü askeri müdahaleye yol açan gelişmeler çeşitliydi: artan asayiş sorunları, Kürt ayrılıkçılığı, kördüğüm olmuş gibi görünen siyasal sistem ve harap olmuş ekonomi. Bunlara bir de, ordu içinden birçok kimse de dâhil olmak üzere, çok kişiye İslâmi köktencilik tehlikesi gibi görünen şey de ekleniyordu. Ocak 1979’daki İran İslâm devrimi MSP’yi ve belki de İran tarafından desteklenen diğer İslâmi grupları cesaretlendirmişti. Bunlar git gide dikkat çeker hale gelmiş ve 6 Eylül 1980’de Konya’da büyük bir kitle gösterisi yapmışlardı. Bu gösteri esnasında şeriata dönülmesi çağrısında bulunulmuş ve işin tuhafı, metni 1921’de radikal dinci çevrelerde büyük saygınlığa sahip Panislamist şair Mehmet Akif (Ersoy) tarafından yazılmış olmasına rağmen Türk ulusal marşını söylemeyi reddetmişlerdi.<a class="noteref" href="../Text/notlar.xhtml#n148" id="ref8">8</a></p>

  <p>Genellikle, askerî müdahalenin temel nedeninin radikal dincilik tehlikesi olduğu düşünülmektedir, ama siyasetçilerin ülkeyi etkin şekilde yönetme becerilerine olan güvenlerini giderek yitiren genelkurmayı iktidara el koymaya sevk eden şey, büyük ihtimalle yukarıda anlatılan etkenlerin bir karışımıydı.</p>

  <p>Daha önce belirtildiği gibi, yönetime el koyma hazırlıkları 1979 yazında başlamıştı ve ülkenin en kıdemli generalleri o yılın Aralık ayında, İstanbul’daki bir toplantıda, siyasetçilere (12 Mart 1971 muhtırasına benzer tarzda) bir muhtıra hazırlamayı kararlaştırmışlardı. Bu muhtıra 2 Ocak 1980’de açıklandı, ancak generaller açısından sonu gelmeyen cumhurbaşkanlığı seçimi gayretleriyle geçen 1980’in ilk altı ayı, siyasetçilerin buna kulak asmayacaklarını göstermişti. Bu yüzden 12 Eylül 1980 sabahı saat üçte Türk ordusu yeniden iktidara el koydu.</p>

  <h2 class="sigil_not_in_toc">Toplumsal değişim: Gecekondular<br />
  ve “konuk işçiler”</h2>

  <p class="nonindent">Farklı siyasal partiler arasındaki didişmeler, çoğu Türk yurttaşının ilgisini çekmiyordu. Onların yaşamlarını etkileyen şeyler başkaydı: Elbette sokaktaki şiddetten etkileniyorlardı, ama 1960’larda ve 1970’lerin başlarında gerçekleşen refah artışından, bunun ardından gelen kıtlıktan ve fiyatların yükselişinden ve bu dönem boyunca süren sanayileşme ve büyük çaplı göçlerden de etkilenmişlerdi.</p>

  <p>Türkiye’nin hızlı nüfus artışı, tarımdaki fırsat yokluğu ve yeni sanayilerin cazibesi hep birlikte, kırsal kesimden büyük kentlere 1950’lerde başlayan akını arttırmaktaydı. İstanbul, Ankara, İzmir ve Adana’ya çok büyük sayıda insan göç etmişti. 13. bölümde ortaya çıkışları anlatılmış olan gecekondu semtleri kısa zamanda genişlediler ve büyümeye devam ettiler. Bugün başkent Ankara’nın meskun bölgelerinin yarısından fazlası gecekondulardan oluşmakta ve nüfusunun yarısından fazlası buralarda yaşamaktadır.</p>

  <p>Gecekondulara kimi zaman teneke mahalleler deniliyorsa da bu tanımlama yanıltıcıdır. Bu evler küçük ve ilkel olmakla beraber, sıradan köy evinden daha küçük ve ilkel değillerdi; genellikle de küçük bir bahçeyle çevrelenmişlerdi. Gecekondu mahalleleri başlangıçta her tür altyapıdan yoksundu. “Resmi” semtle olan ilk bağlantılar genellikle (önceleri özel şahısların sonraları belediyenin de) otobüs servisleri ve posta hizmetlerinden oluşuyordu. Kendi derneklerini kuran mahalle sakinleri, yerel siyasetçilerden vaat koparmak için partiler arasındaki seçim öncesi rekabetten oldukça etkin şekilde yararlanıyorlardı; bunun sonucunda yavaş yavaş belediyenin elektrik ve su şebekesine, yol sistemine ve –kimi zaman– kanalizasyonuna bağlanıyorlardı. Belediyeler sık ama zayıf kalan kadastro denemelerinde bulunuyorlardı ve çoğu zaman gecekonducuları yeni inşa edilen yüksek binalara nakletmeye çalışıyorlardı, ne var ki konut miktarı her zaman talebin gerisinde kalıyordu.</p>

  <p>“Teneke mahalle” adlandırmasının yanıltıcı olmasının bir başka sebebi şudur: Batı’nın büyük kentlerindeki teneke mahalle sakinlerinin, sıfırı tüketmiş, umutsuz ve çaresiz durumda olup kendilerini toplumun parçası hissetmemelerine karşılık, Türkiye’deki gecekondu semtlerinde yaşayan insanlar, daha üst sınıflara çıkmaya ve toplumla bütünleşmeye istekliydiler ve hâlâ da öyledirler. Bir diğer fark da, gecekondu topluluklarının toplumsal dokusunun genelde güçlü kalmasıydı. Bu da semt halkının genellikle ülkenin tek bir bölgesinden gelen insanlardan oluşması sayesindeydi (bu bölge 800 kilometre uzakta olsa bile). Gecekondu semtleriyle köyleri arasındaki bağlar, evlenme ya da toprak alımı için gidişler nedeniyle canlı kalıyordu.</p>

  <p>Daha önce de işaret edildiği gibi, kente göç edenlerin yalnızca küçük bir kısmı yeni sanayilerde düzenli iş bulabilmekteydi. Çoğu geçimini, gündelikçilik, sokak satıcılığı, ya da kapıcılık gibi geçici işlerden kazanmak zorundaydı. Genellikle, ev halkından birkaçı ailenin gelirine katkıda bulunuyordu. Gecekondu semtlerinde yaşayan çok sayıda kadın, burjuva semtlerinde temizlikçi olarak çalışıyordu. Buna rağmen kente göç edenler genellikle kentte kalıyorlar ve sadece hasat işlerine yardımcı olmak için köylerine dönüyorlardı.</p>

  <p>Kente gitmek için atadan kalma köyünü terk eden birçok insanın ardından yine büyük bir grup, 1960’larda, bu kez çok daha büyük bir macera için köylerini terk etti. Almanya’ya (1957’de) çalışmaya giden ilk Türkler teknik okul mezunlarıydı, ancak 1960’ların başlarından itibaren, sürekli artan sayıda Türk işçisi Almanya’ya göç etmeye başladı. Bu göçün nedeni başlangıçta “itiş”ten ziyade “çekiş”ti. Almanya’nın hızla kalkınan sanayinin 1950’lerin başlarından itibaren çok fazla işçi açığı vardı. Çok sayıda Alman erkeği savaşta öldürülmüştü ve demir perde, Almanya’nın 19. yüzyıldan beri yaptığı gibi Polonya’dan göçmen işçi almasını olanaksız kılıyordu. Bu nedenle, bir süredir Akdeniz’in yoksul bölgelerinden (İtalya, Yugoslavya, Yunanistan’dan) işçi almaktaydı. 1961’de imzalanan Alman-Türk ikili anlaşmasından ciddi şekilde başlayan Almanya’ya işçi gönderme hamlesi, ilk başta tereddütle karşılanmıştı. Almanya’ya ilk gidenler kentlerdeki vasıflı işçilerdi, ama sonraki işçi alımları artan şekilde, kırsal kesimden henüz göç etmiş yeni kent sakinleri arasından oldu (bu kişiler, iki aşamalı bir göç örneği sergilemiş oldular). Daha sonraki işçi alımları doğrudan doğruya taşra kentlerinden yapıldı. Rakamlar onların bu hikâyesini anlatır: 1962’de Almanya’da 13 bin, 1970’te 480 bin Türk işçisi bulunuyordu ve 1974’te toplam sayı 800 bine ulaşmıştı. Göçün esas yönü Almanya olmaya devam etmişse de, Türk işçileri Belçika, Hollanda, Fransa, İsviçre ve İngiltere’ye de gittiler. 1970’lerin sonlarında 2,5 milyondan fazla Türk, Batı Avrupa’da yaşamaktaydı.</p>

  <p>Göç edenlerin büyük çoğunluğu ilk zamanlarda, birkaç yıl geçmeden ülkelerine dönme niyetindeydi. Eşlerini ve çocuklarını yanlarına almadan tek başlarına gelmişler, genellikle kasvetli öğrenci yurtlarında kalmış ve her kuruşu biriktirmişlerdi. Ancak Türkiye’ye kısa zamanda geri dönme umudu giderek solmuştu. Çünkü Avrupa’daki yaşam beklemedikleri şekilde pahalı çıkmış, kendilerinin (ve ailelerinin) beklentileri artmış ve Türkiye’deki işsizlik geri dönüşü neredeyse imkânsız hale getirmişti. 1970’lerin başlarından itibaren, gittikçe daha çok işçi, ailesini Almanya’ya getirmekteydi. Ekonomik durgunluğun Avrupa’yı sarstığı 1973 petrol bunalımından sonra, Türkiye’den düzenli işçi alımları durdu. Ne var ki, git gide daha çok kişinin, eşlerinin ya da babalarının yanına gitmesi nedeniyle Avrupa’daki Türklerin sayısı artmaya devam ediyordu. Başlangıcı 1960’lara kadar giden kaçak göç olgusu 1973’ten sonra da sürdü. Türkiye’de artan işsizlikle beraber, birçok insan, Avrupa ülkelerine yasal olmayan girişleri düzenleyen ya da düzenlediğini iddia eden vicdansız aracılar için kolay yem oldular. Kaçak işçiler (Türkiye’de bunlara kibarca turist deniliyordu) hiçbir sosyal güvenlikleri olmaksızın çoğunlukla düşük ücretli aşağı işler yapıyorlardı. Onların kaçak statüleri kendilerini her türden baskıya maruz bırakıyordu. Yine de, Almanya’da başarı gösterenlerin öyküleri, Türkiye’deki birçok kişi için Almanya’nın vaatler ülkesi olarak kalmasını sağladı.</p>

  <p>Emek göçünün, Türkiye’de ve özellikle kırsal kesimde birçok ve değişik etkisi oldu. İnkâr edilemez bir zenginlik pompalaması vardı ve bu kendini yeni ve büyük evlerle, traktör ve arabalarla ve (kimi zaman köye elektrik gelmeden önce) alınmış ev aletleri ve araçlarıyla gösteriyordu. Yeni servetin doğuşu, kırsal kesimdeki güç ilişkilerini ve toplumsal düzenleri bozdu. Ayrıca, daha maddeci bir yaşam görüşü ve yeni kitle tüketim kalıpları getirdi. Göç, her zaman derinliğine bir kavrayışla olmasa da, dış dünyanın yeniden farkına varılmasını da sağladı. Avrupa’daki göçmen toplulukları, bir sanayi toplumunun alışılmadık ortamlarıyla karşılaştıklarında, genellikle, geleneksel yapılarından uzaklaşmak yerine, geleneklerine daha da sıkı sarılma eğiliminde oldular. Göçmenlerle yerli halk arasındaki ilişkiler kötüleşmeye başlayınca, bu eğilim daha da güçlendi. İşçi alımı başladığında, hem sanayiciler hem hükümetler göçmenler için olumlu bir imge yaratmaya gayret etmişlerdi (onları <em>Gastarbeiter,</em> yani “konuk işçiler” diye adlandırıyorlardı; bu terim sonraları göçmenlerin gözünde son derece olumsuz başka anlamlar kazanacaktı). Ancak, petrol bunalımından sonra işsizlik artınca, yerli halk arasında hoşnutsuzluk baş gösterdi. Bu hoşnutsuzluk 1980’lerde daha da çok güçlendi.</p>

  <h2 class="sigil_not_in_toc">Sendikalar ve sosyal güvenlik</h2>

  <p class="nonindent">En faal ve en nitelikli işçilerin çoğunun yurt dışına göç etmiş olması, Türk işçi hareketi için engelleyici bir etkendi. Yine de, 1960’lar sadece yerli sanayinin doğuşuna değil, ciddi bir işçi hareketinin büyümesine de sahne oldu. Anayasa işçilere grev ve toplu sözleşme hakkı vaat ediyordu. Temmuz 1963’te yeni bir yasayla bu hakları daha da ayrıntılı bir biçimde kaleme alındı. Sendikalar işçilerin kazançlarını savunmada oldukça başarılı oldular. İç pazarın korunması, toplumsal huzursuzluğu dindirmek için bir çeşit rüşvet verilmesine yol açan görece yüksek ücret artışlarının kabul edilmesi demekti, çünkü bunlar kolaylıkla sanayi ürünlerinde fiyat artışına dönüşebilirdi. Sanayideki reel ücretler 1960’lar ve 1970’lerde yaklaşık %50 artmıştı. Türk sanayinin ihracata yönelik olması ve yeni sanayileşmekte olan öteki ülkelerin (örneğin Uzakdoğu’dakilerin) rekabetine maruz kalması durumunda, bu artış mümkün olmayacaktı.</p>

  <p>Bununla beraber, bu kazançların işgücünün sınırlı bir bölümüne, yani ekonominin, büyük sanayi şirketlerinin içinde yer aldığı modern kesimindeki işçilere tahsis edilmiş olduğunu belirtmek gerekiyor. 1960’lar ve 1970’lerde bu grup bir tür işçi aristokrasisine dönüşmüştü. Küçük kuruluşlarda çalışan işgücünün çok büyük bir kısmı ise büyük ölçüde örgütsüzdü ve çok daha düşük ücret alıyordu. Küçük sanayicilerin düşük kâr hadleri, büyük sanayide ödenen ücret artışlarına olanak vermiyordu. 1975 sonrasında ise, büyük işverenler dahi artık reel ücret artışlarını karşılayacak durumda değildi. Ancak sendikaların baskısı dinmiyordu ve sonuç, 1970’lerin sonlarında grev ve lokavtların gelgitiyle çalışma hayatındaki kargaşanın artışıydı.</p>

  <p>Bu dönemdeki işsiz sayısını kestirmek çok güçtür, çünkü bir işsizlik tazminatı sistemi –bugün de– olmadığından, işsizlerin kaydını tutmak için bir neden bulunmamaktadır. Bununla beraber, işsizlerin sayısının işgücü içerisindeki yüzdesinin, 1960’larda ve 1970’lerin başlarında kitlesel göçler sayesinde %10 civarında nispeten sabit kalmışken, 1970’lerin sonlarında çok büyük artışla yükseldiğine ilişkin göstergeler bulunuyor.</p>

  <p>Türk-İş, Amerikan etkisiyle, kendi üyeleri için maddi yararlar elde etme amacına yönlendirilmişti. Türk-İş, siyasal açıdan karma bir konfederasyondu; kimi sendikalar ve sendika önderleri TİP’i, kimileri CHP’yi ve kimileri de AP’yi destekliyorlardı. Sendikalar genelde siyasete karışmıyor, ama iktidardaki partilerle iyi ilişkilere girmeye çalışıyorlardı. 1967’de, İşçi Partisi’yle bağı olan kişilerin önderliğinde bazı sendikalar, Türk-İş’in, gittikçe sağa kayan Demirel hükümetiyle işbirliğine karşı çıktıkları için konfederasyonla ilişkilerini kestiler. Esas kopuş, Türk-İş’in İstanbul’da Paşabahçe Şişe ve Cam Fabrikasındaki bir grevi desteklemeyi reddetmesi üzerine oldu ve kısa zaman içinde sendika hareketi, Türk-İş ile DİSK (Devrimci İşçi Sendikaları Konfederasyonu) arasında kesin olarak ikiye bölündü. Bu iki örgüt arasındaki rekabet başından itibaren sertti, biri ötekinden daha yüksek ücret talebinde bulunarak işçileri yanına çekmek için yarışıyordu. 1970’lerin sonlarında Türk-İş’in 1 ila 1,3 milyon, DİSK’in ise 300 bin ila 400 bin üyesi olduğu tahmin edilmektedir.<a class="noteref" href="../Text/notlar.xhtml#n149" id="ref9">9</a></p>

  <p>1961 Anayasası Türkiye’nin “sosyal devlet” olduğunu ilân etmişti ve 1960’larda siyasetçiler bu vaadi yerine getirmek ve halk kitlesinin çalışma ve yaşam koşullarını iyileştirmek için gayret gösterdiler. 1965’te, bir refah devletinin gelişmesinde ilk adım olarak Sosyal Sigortalar Kurumu oluşturuldu. Bu kurum, hastalık, iş kazaları ve hayat sigortası yapıyordu. İki yıl sonra, 1936 tarihli eski iş yasasının yerini bir yenisi aldı. Bu yasa, eskiden olduğu gibi sadece 10’dan fazla işçi çalıştıran kuruluşlardakileri değil, bütün ücretlileri kapsamaktaydı. Haftalık çalışma saati 48 saatle sınırlandırılmış ve çocukların çalıştırılmasına kısıtlamalar (ancak yasaklama değil) getirilmişti.</p>

  <p>Devlet çalışanları için zaten bir Emekli Sandığı vardı. 1972’de Bağ-Kur kurularak kendi hesabına çalışanlar için bir emeklilik düzenlemesi başlatıldı. Yine de bu dönemin sonunda bile, sosyal güvenlik sistemi hâlâ tüm çalışanları kapsamıyordu. Sanayideki işgücünün sadece %70 kadarı ve kentlerde kendi hesabına çalışanların %60’ı sosyal güvenliğe sahipti. Türk halkının yarıdan çoğunun, yani tarım çalışanlarının ve bunların ailelerinin hiçbir sosyal güvenliği yoktu.</p>

  <h2 class="sigil_not_in_toc">İkinci Cumhuriyet döneminde dış ilişkiler</h2>

  <p class="nonindent">Bütün ikinci cumhuriyet hükümetlerinin dış politikaları, İkinci Dünya Savaşı’ndan sonra konulmuş ilkelerle yakından ilişkiliydi. Amerika Birleşik Devletleri’yle olan bağlar ve Batı demokrasilerine yöneliş, bu politikanın köşe taşlarıydı. Ardı ardına gelen hükümetlerin siyasetleri, hem müttefiklerin Türkiye’yi savunma sözüne bağlı kalmalarını sağlamak, hem de onlardan askerî ve ekonomik yardım alabilmek için, Batı ittifakının gözünde Türkiye’nin stratejik değerini artırmayı amaçlıyordu. Ne var ki, bu temel devamlılık hali, füzeler (Küba 1962), afyon üretimi (1974), Kıbrıs, insan hakları ve Ermeni meselesine ilişkin krizlerde kesintiye uğradı. Ayrıca, bu dönemde Ankara’daki dış siyaset strateji uzmanlarınca izlenen politikaların kamuoyuyla olan uyumu da giderek azalıyordu.</p>

  <p>Türkiye Amerika Birleşik Devletleri’ne sadece NATO üyeliğiyle değil, ayrıca üçü 1950’den önce, 31’i Menderes zamanında ve 22’si 1960’ların başlarında yapılmış 56 ayrı anlaşmayla da bağlıydı.<a class="noteref" href="../Text/notlar.xhtml#n1410" id="ref10">10</a> 1969 yılında, kısmen bu anlaşmaların yerini alan ve kısmen de bu anlaşmaları günün ihtiyaçlarına uygun hale sokan bir şemsiye anlaşması imzalandı. 1954 tarihli Askerî Kolaylıklar Antlaşması, Amerikalılara Türkiye’de askerî tesis ve üs kurma hakkını veriyordu. Tesislerin inşaat masrafı ve bakımı Türk ordusu tarafından karşılanıyor ve bunlar Türk toprağı olarak kalıyordu, ama üsler Amerikalılar tarafından yönetilip işletiliyorlardı. 1957’den itibaren Türkiye’ye Jüpiter nükleer füzeleri yerleştirilmişti.</p>

  <p>1960’larda birbirine karşıt iki gelişme yaşanmıştı: Bir tarafta, silahların artan maliyeti ve subaylara yapılan yüksek ödemeler Türkiye’yi dış mali yardıma çok daha bağımlı hale getiriyor, öte tarafta yeni liberal Anayasa, Yön dergisi ve İşçi Partisi ile bağlantısı olan solcu aydınların Türkiye’nin Amerika ve NATO’ya olan bağımlılığını artan bir hiddetle eleştirmelerine olanak veriyordu. Üslere ve Amerikalı görevlilerinin ayrıcalıklarına, yani görevdeyken Türk yasalarından ve Türk mahkemelerinden muaf tutulmalarına, onların kendi posta servislerine ve PX satış mağazaları kanalıyla gümrüksüz ithalat yapmalarına itiraz ediyorlardı. Bütün bunlar milliyetçi Türklere (Türkiye’de birçok solcu, ateşli milliyetçiydi) Osmanlı İmparatorluğu zamanındaki kapitülasyon sistemini hatırlatıyordu. 1960’larda ve 1970’lerde “bağımsız Türkiye” sloganı gittikçe yükselmeye başlamış ve Amerikan Altıncı Filosunun gelişi aleyhinde kitle gösterileri olmuştu.</p>

  <p>Gelen hükümetler genellikle ittifaka sadık kalıyor ve ülke içinde bunu savunuyorlardı. Gelişmeler, NATO’nun, Türkiye’nin değil Amerika’nın stratejik çıkarlarına hizmet eden bir örgüt olduğunu göstermeye başlayınca, hükümetler zor duruma düştüler. Bu durum ilk kez 1962-1963’te ortaya çıktı. Küba füze bunalımını izleyen görüşmeler sırasında Başkan Kennedy, Rusya’nın Küba’daki füzeleri çekmesine karşılık, Türkiye’deki ABD füzelerinin çekilmesi yolunda bir anlaşma yaptı. Bu büyük bir kayıp değildi, çünkü Jüpiter sistemi zaten kullanımdan çıkarılmak üzereydi ve denizaltılardan atılan Polaris sistemiyle değiştirilmek üzereydi, ama füzelerin çekilmesi, Türkiye’ye, Amerikalıların oyununda sadece bir piyon olduğu duygusunu vermişti.</p>

  <p>Bir diğer sıkıntı afyon üretimiydi. 1960’ların sonlarında uyuşturucular büyük bir sorun olmaya başlamıştı ve Amerika’da kullanılan afyon ve eroinin oldukça büyük bir kısmı Batı Anadolu’da üretilmekteydi. Amerikan hükümeti haşhaş ekimini yasaklaması için Türkiye’ye baskı yaptı, ama sallantıdaki Demirel hükümeti baskılara boyun eğmiş görünmeyi göze alamadı. Ancak, demokrasi 1971’de askıya alınınca, Nihat Erim hükümeti, haşhaş ekiminin 1972’den sonra yasaklanması için, köylülere yapılacak mali yardım karşılığında bir anlaşma imzaladı. Bu karar halkın hiç hoşuna gitmemişti: Köylülere afyondan gelen geliri başka hiçbir ürün sağlayamazdı. Türkiye’nin uyuşturucu sorunu yoktu, bu yüzden de Türk çıkarlarının Amerikan çıkarlarına tâbi olduğu düşünüldü. 1974’te iktidara gelen Ecevit’in yaptığı ilk işlerden biri, yasak kararını kaldırmak olmuştu.</p>

  <h2 class="sigil_not_in_toc">Yine Kıbrıs</h2>

  <p class="nonindent">Türkiye’nin dış ilişkilerindeki en ciddi bunalımlar Kıbrıs sorunuyla bağlantılıydı.</p>

  <p>1964’te Kıbrıs Cumhurbaşkanı Başpiskopos Makarios ve hükümeti, Türk azınlığın özerkliğini sınırlamak amacıyla adanın Anayasasını değiştirmek için girişimlerde bulunmuştu. Türk toplumu baskı altındaydı ve bazı Türk köyleri kuşatılmıştı. İnönü hükümeti buna, hava kuvvetlerine Kıbrıs üzerinde gösteri uçuşları yaptırmak ve Makarios geri adım atmadığı takdirde işgale gidileceği tehdidinde bulunmak suretiyle karşılık verdi. Türk donanmasının o sırada bu tür bir çıkartmayı yapacak teknik yeterliliğe sahip olup olmadığı kuşkuludur, ama zaten Başkan Johnson’ın Başbakan İnönü’ye gönderdiği mektupta görüldüğü üzere, Amerikalıların tepkisi buna engel olmuştu. Johnson mektupta, bir Türk işgalinin Sovyetler Birliği’ni çatışmaya sokabileceğini ve bunun olması durumunda, NATO ülkelerinin Türkiye’nin yanında yer almayabilecekleri uyarısında bulunuyordu. Johnson, ABD’nin hibe ettiği silahların bir işgalde kullanılmasına izin vermeyeceğine de dikkat çekiyordu. Mektup basına sızdı ve Amerikan aleyhtarı bir tepkiye yol açtı. NATO’nun Türk çıkarlarını korumayı uygun görmediği bir kez daha anlaşılmıştı.</p>

  <p>1967’de Atina’da henüz kurulmuş olan Albaylar cuntası Kıbrıs’taki Rum milliyetçilerini Enosis kışkırtmasıyla cesaretlendirince, 1964’te yatışan bunalım tekrar alevlendi. Türkiye Yunan hükümetine baskı yaptı ve Kasım ayında, birkaç gün boyunca savaş ihtimali ciddi bir biçimde baş gösterdi; ancak cunta geri adım attı ve bunalım yeniden hafifledi. Fakat 1974’te can çekişen Yunan cuntası, Rum Ulusal Muhafız Örgütü vasıtasıyla Kıbrıs’ta Makarios’a karşı bir hükümet darbesi tezgâhladı ve Enosis’i ilân etti. Ecevit hükümeti, 1960’ta Kıbrıs’ın bağımsızlığını ve anayasal düzenini garanti eden güçlerin (Türkiye, İngiltere ve Yunanistan) müdahale etmesini istedi. Ecevit Türkiye’nin tek başına eyleme geçebileceğini göstermeye kararlıydı ve öteki iki ülke eylemde bulunmayı kabul etmeyince Türk Silahlı Kuvvetlerinin tek başına askerî müdahalede bulunması emrini verdi. Türk askerleri Kuzey Kıbrıs’a 20 Temmuz’da çıkıp Girne çevresinde bir köprübaşı kurdular. İki gün sonra bir ateşkes kabul edildi, ama Kıbrıs’taki şiddet hareketleri devam edince, birlikler 14 Ağustos’ta ikinci bir saldırı başlatıp adanın %40’ını Türk egemenliği altına aldılar.</p>

  <p>Ada esasen, (Türk hükümetinin propagandalarında Barış Harekatı adını alan) bu askerî hareketlerden sonra ikiye bölündü. Kuzeyde oturan Rumlar ve güneyde oturan Türkler yaşadıkları yerleri terk edip kaçmışlardı. Bazı Rum köylüleri ordu tarafından öldürme tehdidiyle sürülmüştü. Bütün sığınmacılar sığındıkları kesimde yerleştirilmek zorunda kaldılar. 1983’te, resmen bağımsız bir Kuzey Kıbrıs Türk Cumhuriyeti ilân edildi, ancak bunu sadece Türkiye tanıdı.</p>

  <p>Türklerin büyük çoğunluğunun gözünde Ecevit, Kıbrıs’taki Türk azınlığın haklarını başarıyla korumuş ve belki de hayatlarını kurtarmıştı. Ancak uluslararası açıdan bu eylem Türkiye’yi yalnızlığa itti. ABD ancak 1978’den sonra tedrici olarak kaldırılan bir silah ambargosu ilân etti. Buna tepki olarak, Türk hükümeti bazı Amerikan askerî tesislerini kapattı. Birleşmiş Milletler tarafından, Türk askerinin geri çekilmesi ve Kıbrıs’ın yeniden birleşmesi için ısrarlı çağrılar yapılıyordu.</p>

  <h2 class="sigil_not_in_toc">Yeni yönelim belirleme girişimleri</h2>

  <p class="nonindent">Avrupa’yla, Sovyetler Birliği’yle ve bir ölçüde de İslâm dünyasıyla bağların geliştirilmesi yoluyla, Amerika’nın yarattığı bağımlılığın azaltılmasına çalışıldı. Türkiye, 1964’te Avrupa Topluluğu’nun (AT) ortak üyesi olmuştu. Bundan bir yıl önce imzalanan anlaşma, 17 yıllık (iki aşamalı) bir hazırlık devresi öngörüyordu, bu devrenin sonunda Türkiye tam üyelik için başvurma durumuna gelmiş olacaktı. Üyeliğe giden yol, öngörülenden hayli uzun olmuş (ve belki de hiç bitmeyecek) olsa da, ekonomik ilişkiler memnuniyet verecek şekilde gelişmişti ve AT, 1960’larda Türkiye’nin en önemli ticaret ortağı olarak ABD’nin yerini almıştı. Ecevit, Türk dış siyasetinin Avrupa’ya yönlendirilmesi (AT ve sosyalistlerin yönetimindeki İskandinav ülkeleri) konusunda çok istekliydi ve bu nedenle, Washington’da sevilmeyen bir kişi haline gelmişti. İslâm ve özellikle Arap dünyasıyla olan ilişkiler, Türkiye’nin İsrail’le yürüttüğü ilişkilerinden dolayı her zaman sorunlu olmuştu. 1967’deki Altı Gün Savaşı, Türk solu arasında Filistinlilere desteğin hızla artışına yol açtı, ama hükümetin siyaseti eskisi gibi sürdü. Türk ekonomisi için güçlük yaratan, Körfez ülkelerine ise zenginlik sağlayan 1973-1974 petrol bunalımı, hükümeti, Türk-Arap işbirliği olanaklarını araştırma yolunda cesaretlendirdi. İdeolojik nedenlerden dolayı, Erbakan MSP’sinin bakanları da bu işbirliğini arzu ediyordu, ancak bu siyasetin kazanımları yüksek olmadı. Türkiye’nin sanayisi ihracata yönelik değildi ve Arap yarımadasıyla ticaret geleneği oluşturulmamıştı; bu yüzden ortak girişim planlarından (Türk teknik ustalık ve bilgisiyle Arap parası) hemen hiçbir şey çıkmadı. Bu bölgede gerçek gelişme ancak 1979-1980’deki ikinci petrol fiyatı şokundan sonra gerçekleşti.</p>

  <h2 class="sigil_not_in_toc">Ermeni terörü</h2>

  <p class="nonindent">Türk Dışişleri Bakanlığı’nın ve genel olarak da hükümetin başını ağrıtan bir başka konu, 1970’lerde özellikle Türk diplomatlarına yönelik bir Ermeni terörünün ortaya çıkmasıydı. İlk saldırı 27 Ocak 1973’te (büyük bir Ermeni topluluğun yaşadığı) Los Angeles’taki Türk Başkonsolosluğu’na yapılmıştı. Bu saldırı bireysel bir intikam eylemi gibi görünmekteydi, ancak 1975’te Beyrut’ta “Ermenistan’ın Kurtuluşu İçin Ermeni Gizli Ordusu” (ASALA) kuruldu. Kurucusu, 28 yaşındaki Bedros Ohannesyan idi; Musul’luydu ve “Agop Agopyan” takma adını kullanıyordu. Sonraki on yıl içinde ASALA dünyanın çeşitli yerlerinde 30’un üzerinde Türk diplomatını katletti ve birçoğunu da yaraladı.<a class="noteref" href="../Text/notlar.xhtml#n1411" id="ref11">11</a> Ayrıca Paris yakınlarındaki Orly ve Ankara’daki Esenboğa havaalanlarında yolculara (iki olay da 1982’de oldu) ve Türk turizm ve havayolları bürolarına terörist saldırılarda bulunuldu. ASALA’yı körükleyen yalnızca 1915 katliamlarının intikamı değildi; Türklerden, soykırım suçunun işlenmiş olduğunu ve Kuzeydoğu Anadolu’da bir Ermeni devletinin kurulmasını kabul etmelerini de istiyordu. ASALA başından beri, (adamlarını eğiten) Filistinli terör gruplarıyla ve (kendisine silah satın alacak parayı sağlayan) uyuşturucu ticaretiyle yakın ilişkiler içerisinde olmuştu. 1982’de İsrail’in Lübnan’ı işgaline kadar karargâhı Beyrut’taydı. Bundan sonra Kıbrıs’ta üslenmiş gözüküyor.</p>

  <p>ASALA diplomatları katlettiği sırada, (en büyük Ermeni topluluklarının bulunduğu iki ülke olan) Fransa ve ABD’deki Ermeni toplulukları, 1915 “Ermeni soykırımının” tanınması için hükümetlerine baskı yapmaktaydılar. Bunlar her iki ülkede de hayli başarılı oldular ve bu durum, Türkiye’nin Mitterrand hükümeti ve Amerikan Kongresi’yle olan ilişkilerini gölgeledi.</p>
</body>
</html>
