<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="kaynakca">
    <h1>YAŞAMÖYKÜLERİ:<br />
    OSMANLI VE TÜRK TARİHİNDEKİ<br />
    BAZI ÖNEMLİ KİŞİLER</h1>

    <p>Okuyucuya kolaylık olması için, kitaptaki bazı önemli kişilere ait yaşamöyküsü bilgileri, aşağıda verilmiştir. Ama Türkiye’de aile adlarının zorunlu kılınışının ancak 1934’te gerçekleşmiş olduğu ve o tarihe kadar, aile isimlerinin birer istisna oluşturduğu hatırlanmalıdır. 1934 öncesinde kişiler, doğumda verilen adlarıyla, ya da kendilerine erken bir yaşta (örneğin okula başlarken) verilen isimlerle tanınıyorlardı. Çoğu zaman kendilerinin, ilgili kişinin ya da ailesinin belirgin bir özelliğini belirten bir soyadları da olurdu. Ayrıca, birçok önde gelen kişi bir unvana sahip bulunuyordu (bürokrat ve subaylarda Bey veya Paşa, ulemada ise Efendi unvanı). Örnek verilirse, Türkiye Cumhuriyeti’nin ilk cumhurbaşkanına doğumda Mustafa ve ilkokulda ise Kemal adı verilmişti. Öğrenci arkadaşları tarafından o, Kemal ya da Selânikli Kemal diye bilinecekti. Harp Akademisi’nden mezun olduktan 1916’ya kadar, kendisine Kemal Bey diye hitap ediliyordu, ama tuğgeneral rütbesine terfi edince Kemal Paşa olmuştu. Bağımsızlık Savaşındaki zaferinden sonra, çoğunlukla Gazi soyadı kullanılıyordu. 1934’ten itibaren, kendisi resmen Kemal Atatürk (“Türklerin Babası”) diye bilinecekti.</p>

    <p>Kişiler, Türk alfabetik sırasına göre dizilmiştir ve her biri en yaygın şekilde kullanılan isimlerinin altında yer alacaklardır. Örneğin, Osmanlı İmparatorluğu’nun son sadrazamı Ahmet Tevfik Paşa, “Tevfik” ismi altında bulunacaktır, çünkü kendisi tanınmış bir diplomat ve devlet adamı olduğu yıllarda herkes onu Tevfik Paşa diye biliyordu. Aile isimlerinin Türkiye’de kullanılmaya başlatılmasını görecek kadar uzun yaşamıştı; böylece ölümünden kısa bir süre önce kendisi, Tevfik Okday olmuştu. Ancak, Türkiye’de hiç kimse onu o isimle hatırlamaz, o nedenle kendisine “O” harfi altında yer vermek, biraz bilgiçlik olacaktır. Çapraz referanslamayı kolaylaştırmak amacıyla, kaydedilen ismin yanına [Tevfik Okday] eklenmiştir. Ünlenmelerini sağlayan husus, 1934’ten sonraki faaliyetleri olan kişiler ise, yeni aile adlarının altında yer almışlardır.</p>

    <div class="reference">
      <div class="kisi">
        <p><strong>Dr. Abdullah Cevdet</strong> (1869-1932). Arapkir’de doğdu. Kürt kökenlidir. Askerî Tıbbiye mezunudur. Jön Türk hareketine katıldığı için 1896’da Trablusgarb’a sürüldü. 1897’de Avrupa’ya kaçtı. Cenevre’de <em>Osmanlı</em> gazetesini yayınladı. 1899’da Sultan’ın verdiği diplomatik görevi kabul etti. Reform yanlısı görüşlerini açıklamayı sürdürünce bu görevinden alındı. 1904’ten itibaren, önce Cenevre’de sonra Kahire’de <em>İçtihad</em> dergisini yayınladı. Meşrutiyet’ten sonra yazı ve yayın faaliyetlerini İstanbul’da sürdürdü. Yazdığı ve çevirdiği kitapların sayısı 66’dır. Ateistliğiyle bilinir. Latin alfabesinin benimsenmesini isteyen ilk Osmanlı’dır.</p>

        <p><strong>Sultan Abdülaziz</strong> (1830-1876). Otuz ikinci Osmanlı Sultanı. II. Mahmut’un oğludur. 1861’den 1876’ya kadar tahtta kaldı. Bir darbe sonucunda tahttan indirildi. Önceleri Abdülmecit’in Batılılaşmacı reformlarını destekleyen politikaları sürdürdü. 1871’den sonra Rusların desteklediği muhafazakârların yanında yer aldı. Batı Avrupa’yı ziyaret eden ilk Osmanlı Sultanı’dır (1867). Tahttan indirilince intihar etti.</p>

        <p><strong>Sultan II. Abdülhamit</strong> (1842-1918). Otuz dördüncü Osmanlı Sultanı’dır. Sultan Abdülmecit’in ikinci oğludur. 1876’dan 1909’a kadar tahtta kaldı. 1876’da, deli olduğu ilân edilen kardeşi V. Murat’ın yerine tahta çıktı. 1876’da anayasayı ilân etti, Meclis’i açtı, ama iki yıldan kısa bir süre sonra bunları askıya aldı. 1880’den sonra büyük ölçüde baskıcı bir hal alan otokratik bir yönetim kurdu. Pan-İslâmist hareketi destekledi. 1908’de II. Meşrutiyet ilân edildikten sonra dokuz ay tahtta kaldı. 1909 karşı devriminin başarısızlığa uğramasından sonra tahttan indirildi.</p>

        <p><strong>Sultan Abdülmecit</strong> (1823-1861). Otuz birinci Osmanlı Sultanı’dır. II. Mahmut’un oğlu. 1839’dan 1861’e kadar tahtta kaldı ve babasının Batılılaşmacı reformlarını sürdürdü. Hükümranlığı döneminde Babıâli, esas iktidar merkezi olarak Saray’ın yerini aldı.</p>

        <p><strong>Abdülmecit Efendi</strong> (1868-1944). Son Halife (1922-1924). Abdülaziz’in oğludur. Kurtuluş Savaşı sırasında Anadolu hareketini destekledi. Görevini dinî konularla sınırlı tutarak son derece ciddiye aldı. 1924 Mart’ında ülke dışına gönderildi ve ülkeye girmesi yasaklandı. Yaşamını İsviçre ve Fransa’da sürdürdü. Entelektüel ve sanatçı (kendisi yetenekli bir ressamdı) yönleriyle tanınır.</p>

        <p><strong>Ahmet Rıza Bey</strong> (1859-1930). İlk Osmanlı meclisi mebuslarından birinin oğludur. Fransa’da tarım eğitimi gördü. Ülkeye döndükten sonra Maarif Müdürü olarak Bursa’ya atandı. 1889’da Fransa’ya gitti ve oradan anayasanın yürürlüğe konması meclis’in yeniden açılması yönünde kampanya başlattı. 1895’ten itibaren Paris’te temel muhalefet yayın organı olan <em>Meşveret</em> gazetesini yayınladı. Sürgündeki İttihat ve Terakki muhalefetinin en radikal milliyetçi kanadını yönetti. Ama pozitivist fikirleri nedeniyle yakın arkadaşlarının çoğu kendisinden uzaklaştı. 1908 devriminden sonra İttihat ve Terakki’nin Merkez Komitesi’ne seçildi ve Meclis-i Mebusan başkanlığı’na getirildi. Ama gerçekte çok önemli bir güç sahibi değildi. 1912’de Âyan meclisi üyesi oldu. Mütareke’den (1918) sonra bir “millî kongre“ oluşturma çabalarının içinde yer aldı.</p>

        <p><strong>Yusuf Akçura</strong> (1876-1935). Volga Tatarlarındandır. İstanbul’da Askerî Akademi’de okuduğu sıradaki Jön Türkçü faaliyetlerinden dolayı Trablusgarb’a sürüldü. Fransa’ya kaçtı ve Paris Siyasal Bilgiler Yüksekokulu’nu bitirdi. Muhalif gazetelerde Türk milliyetçisi ve pan-Türkçü yazılar yazdı. Pan-Türkçü manifesto olan “Üç Tarz-ı Siyaset”in yazarıdır (1904). “Türk Ocakları” hareketinin itici gücüdür Anadolu’daki milliyetçilere katıldı. 1923’ten 1935’e kadar sürekli milletvekilliği yaptı. 1930’larda Türk Tarih Kurumu Başkanlığı yaptı ve İstanbul Üniversitesi’nde siyasi tarih dersleri verdi.</p>

        <p><strong>Mehmet Âkif</strong> [Mehmet Âkif Ersoy] (1873-1936). Bir İslâm hukuku doktorunun oğludur. Arapça, Farsça, Fransızca öğrendi. Veterinerlik eğitimi gördü. 1908 devriminden sonra edebiyata ilgi gösterdi, şiir ve yazıları yayınlandı. İstanbul Üniversitesi’nde edebiyat dersleri verdi. Pan-İslâmcı birlik yanlısı bir vaiz olarak ünlendi. 1913’te Umur-ı Baytariye müdür muavinliğine getirildi. Birinci Dünya Savaşı sırasında Teşkilat-ı Mahsusa’da çalıştı ve İslâmcı görüşleri yaymak için propaganda yaptı. Birinci Türkiye Büyük Millet Meclisi üyesi ve İstiklal Marşı’nın yazarıdır (1921). Cumhuriyetin laik eğilimleri üzerine, 1926’da Türkiye’yi terk etti. 1936’ya kadar Kahire Üniversitesi’nde Türkçe dersleri verdi. 1936’da Türkiye’ye döndükten kısa bir süre sonra öldü.</p>

        <p><strong>Âli Paşa</strong> [Mehmet Emin Âli] (1815-1871). 15 yaşındayken Divan-ı Hümayun kalemine kâtip olarak girdi. 1835’te Viyana Elçiliği’ne kâtip olarak atandı. Reşit Paşa’nın himayesine girdi. Divan-ı Hümayun’un resmî çevirmeni oldu. Londra’ya önce katip sonra elçi olarak atandı (1841). 1846’dan sonra yedi kez hariciye nazırlığı yaptı. 1852’den sonra beş kez sadrazamlığa getirildi. Reform programının ortaya konulmasında Fuat Paşa’yla sık bir işbirliği yaparak çalıştı.</p>

        <p><strong>Kemal Atatürk</strong> [Gazi Mustafa Kemal Paşa] (1881-1938). Selanik’te alt dereceden bir gümrük memurunun oğluydu; orada ve Manastır’da askerî ilk ve orta dereceli okullarda okudu. Askerî Akademi’den 1904’te mezun oldu. Kendi gizli komitesini kurmayı denedikten sonra, 1907’de Makedonya’ya görev için gönderildiğinde İTC’ye katıldı. İttihatçı subaylar çekirdek kadrosunun üyesi oldu. 1909 Hareket Ordusu’nda önemli rol oynadı. İTC içerisinde Cemâl Paşa hizbine mensup olduğu anlaşılıyor. 1911’de Trablusgarb’da ve (1912-1913)’te Balkan Savaşları’nda görev yaptı. (1913-1914)’te Sofya’da askerî ataşeydi. Çanakkale Savaşı’nda Anafartalar cephesini savunmasıyla ün kazandı. 1916’da tuğgeneralliğe yükseltilerek (paşa yapıldı). Savaşı Suriye cephesi kumandanı olarak bitirdi. Başkente döndü ve siyasete girmek için başarısız denemeleri oldu. Hükümet kendisini Üçüncü Ordu (Doğu Anadolu) Müfettişi olarak atadığında, Anadolu’da ulusal direniş hareketini başlattı. Erzurum’daki bölgesel kongrede ve Eylül 1919’da Sivas’taki ulusal kongrede Müdafaa-i Hukuk örgütünün Temsil Heyeti’nin başkanlığına seçildi. Nisan 1920’den itibaren, Ankara’daki Millet Meclisi’nin başkanlığını yaptı. Bölgesel direniş örgütlerini tek bir ulusal örgüt içerisinde birleştirdi. Sonra da bu örgütü, Ermeni, Yunan, İtalyan, Fransız ve İngilizlere karşı olan Bağımsızlık Savaşı’nda (1920-22) zafere götürdü. 1923-1925 yıllarında, Müdafaa-i Hukuk hareketinden arta kalanların kontrolünü ele geçirip, yeni partisi Halk Fırkası ve kendisi için bir iktidar tekeli oluşturdu. Saltanatı kaldırdı (1922) ve Türkiye Cumhuriyeti’ni kurarak (1923) kendisi de ilk cumhurbaşkanı oldu (1923-1938). Türkiye’yi modernleştirmeyi ve laikleştirmeyi ve yeni bir ulusal kimlik inşa etmeyi amaçlayan çok iddialı bir reformlar projesine girişti. Ölümünden sonra naaşı, 1953’te gömüldüğü Anıtkabir tamamlanana kadar, Ankara’daki Etnografya Müzesi’nde muhafaza edildi.</p>

        <p><strong>Nihal Atsız</strong> (1905-1975). Askerî doktor olarak eğitim gördü. Lise öğretmenliği ve İstanbul Üniversitesi Edebiyat Fakültesi’nde asistanlık yaptı. <em>Atsız</em> dergisindeki ırkçı yazılarından dolayı 1933’te Malatya’ya sürüldü. Burada ve Edirne’de yayınladığı <em>Orhun</em> dergisinde siyasi pan-Türkçülüğü savundu. Atsız’ın da aralarında bulunduğu pan-Türkçüler 1939-1943 arasında ve daha sonra Soğuk Savaş döneminde oldukça etkiliydiler. 1944’te ırkçılıktan yargılanarak mahkûm oldu. 1945’te serbest bırakıldı. Türkeş gibi radikal asker ve siyaset adamlarını etkiledi.</p>

        <p><strong>Mehmet Ali Aybar</strong> (1910-1995). 1939’da İstanbul Üniversitesi Hukuk Fakültesi’ni bitirdi. Öğrenimi için Fransa’ya gittiyse de savaş çıkınca geri döndü. 1942’de İstanbul Üniversitesi’nde uluslararası hukuk dersleri vermeye başladı. 1946’da siyasi faaliyetlerinden dolayı bu görevinden çıkartıldı. 1947’de üç buçuk yıl hapse mahkûm oldu. 1962-1969 arasında Türkiye İşçi Partisi’nin başkanlığını yaptı. 1965’te milletvekili seçildi. Sovyetler Birliği’nin Çekoslovakya’yı işgaline karşı çıkmasından dolayı başlayan tartışmalar sonucunda 1969’da parti başkanlığını bıraktı ve 1971’de partiden ayrıldı. 1975’te daha sonra Sosyalist Devrim Partisi’ne dönüşen Sosyalist Parti’yi kurdu. 1983’te aktif siyasal hayattan çekildi.</p>

        <p><strong>Talât Aydemir</strong> (1917-1964). Askerdir. 1960’ta Kore’den döndükten sonra Ankara’da Harp Akademisi komutanlığına getirildi. 1950’lerin ortalarından itibaren DP hükümetine karşı gizli tertipler içinde aktif olarak yer aldı, ama Mayıs 1960 darbesi sırasında yurtdışındaydı. 22 Şubat 1962’de kendi askerî darbesini yapmaya kalkıştı. Başarısızlığa uğrayınca emekliye sevk edildi. 20 Mayıs 1963’te yeniden darbe yapma girişiminde bulundu. Ankara’da cereyan eden bazı çatışmaların ardından, bu girişim önlendi. Aydemir yargılanması sonucunda suçlu bulunarak 1964 Temmuz’unda idam edildi.</p>

        <p><strong>Bahaettin Şakir</strong> (1877-1922). Tıp doktorudur. İttihat ve Terakki’yi canlandırmak için Paris’te Ahmet Rıza ve Dr. Nâzım’la birlikte çalıştı. Partinin gazetesi <em>Şura-yı Ümmet</em>’in editörlüğünü yaptı. II. Meşrutiyet’ten sonra hiçbir zaman resmî bir görevi olmamasına karşın, en etkili İttihatçılardan biriydi. 1912-1918 arasında merkez komitesi üyeliği ve 1914-1918 arasında Teşkilat-ı Mahsusa’nın siyasi büro başkanlığını yaptı. Sık sık, Ermeni tehcirinin arkasındaki kötü adam olarak görülür. 1922’de bir Ermeni tarafından öldürüldü.</p>

        <p><strong>Celâl Bayar</strong> [Mahmut Celâl Bey] (1884-1987). Bir Bulgar göçmeninin oğludur. Önceleri Bursa’da Deutsche Orientbank’ta bankacılık alanında kariyer yaptı. 1907’de İttihat ve Terakki’ye katıldı. 1908-1918 arasında İttihat ve Terakki’nin İzmir şubesinin kâtib-i mesulü idi. “Teşkilat-ı Mahsusa”da çalıştı. İzmir’de ulusal direnişin örgütlenmesine katkıda bulundu ve 1919’da milis güçlerine katıldı. Bursa’da ulusal kuvvetleri yönetti. 1919’da son Osmanlı Meclis-i Mebusanı’na seçildi. 1920-1923 arasında Ankara’da birçok vekillik görevlerinde bulundu. 1924’te İş Bankası’nın ilk genel müdürü oldu. 1932-1937 arasında iktisat vekilliği, 1937-1939 arasında da başbakanlık yaptı. 1946’da Demokrat Parti’nin kurucularından biri oldu. 1950-1960 arasında Türkiye’nin üçüncü Cumhurbaşkanı olarak görev yaptı. 1961’de idama mahkûm oldu, ama yaşı nedeniyle cezası ömür boyu hapse çevrildi. 1964’te sağlık nedeniyle serbest bırakıldı.</p>

        <p><strong>Bekir Sami</strong> [Bekir Sami Kunduh] (1865-1933). Kafkasya kökenlidir. Galatasaray Lisesi ve Paris’te Siyasal Bilgiler Fakültesi’nde öğrenim gördü. Önce birçok elçiliklerde hariciye nazırlığı için çalıştı, sonra Van, Trabzon, Bursa, Beyrut ve Halep’te valilik yaptı. 1920’de son Osmanlı Meclis-i Mebusan’ına seçildi. Meclis’in toplantıları ertelenince Anadolu hareketi’ne katıldı. 1920-1921 arasında hariciye vekilliği görevinde bulundu. Meclis kendisinin Londra Konferansı’nda vardığı uzlaşma planını reddedince görevinden istifa etti. 1926’da İzmir suikast girişimi açığa çıkınca tutuklandı. Ama sonra serbest bırakıldı.</p>

        <p><strong>Mihri Belli</strong> (1915-). İktisat öğrenimi gördü. Yasadışı Türkiye Komünist Partisi’nin yöneticilerindendi. Yeraltı faaliyetlerinden dolayı 1954’te yedi yıl hapse mahkûm oldu. 1960’larda “milli demokratik devrim” teziyle sivrildi. 12 Mart 1971 darbesinden sonra ülkeyi terk etti. 1974’te Af kanunu ile yurda döndü. Emekçi Partisi’ni kurdu, 12 Eylül 1980’de yeniden yurtdışına gitti.</p>

        <p><strong>Behice Boran</strong> (1911-1987). ABD’de sosyoloji öğrenimi gördü. Ankara Üniversitesi’nde sosyoloji dersleri verdi. Sol yayınlardaki yazılarından dolayı görevinden alındı. 1950’de Kore’ye asker gönderilmesine karşı çıktığı için hapse mahkûm oldu. 1960’ta yazı ve yayın hayatına döndü. 1965’te TİP’ten milletvekili seçildi. 1970’te parti genel sekreteri oldu. Aynı yıl Aybar’ın yerine parti başkanlığına getirildi. 1971’de, parti kapatılınca, 13 yıl hapse mahkûm oldu. Daha sonra TİP’in yeniden kuruluşunu sağladı. Genel başkanlığını yaptı. 1980’den sonra sürgünde öldü.</p>

        <p><strong>Ferruh Bozbeyli</strong> (1927-). Hukukçu. Adalet Partisi’nin önde gelen üyelerindendi. 1965-1970 arasında TBMM Başkanlığı yaptı. Daha sonra 40 arkadaşıyla birlikte bütçeye karşı red oyu kullanıp Demirel’i istifaya zorladıktan sonra görevinden ve partiden istifa etti. Demokratik Parti’yi kurarak siyasi yaşamını sürdürdü.</p>

        <p><strong>Mahmut Esat Bozkurt</strong> (1892-1943). İstanbul Hukuk Mektebi’ni bitirdikten sonra öğrenimini, Lozan ve Fribourg (Freiburg) üniversitelerinde sürdürdü. 1919’da Yunanlılar memleketi İzmir’i işgal edince ülkeye döndü ve direniş hareketine katıldı. 1920’den 1943’te ölümüne kadar TBMM’de İzmir milletvekili olarak görev yaptı. 1922-1923 arasında iktisat vekilliği, 1924-1930 arasında adliye vekilliği yaptı. 1926’da İsviçre kökenli Medeni Kanun’un benimsenmesinde önemli rol oynadı. Siyasi görevlerinin yanı sıra anayasa hukuku ve uluslararası hukuk profesörlüğü görevlerinde de bulundu.</p>

        <p><strong>Osman Bölükbaşı</strong> (1913-2002). 1937’de Nancy Üniversitesi’nin (Fransa) matematik bölümünden mezun oldu. Öğretmenlik yaptı. 1946’da DP’ye girerek siyasete atıldı ve parti genel müfettişliğine getirildi. 1947’de DP’den istifa etti. 1948’de Mareşal Fevzi Çakmak’la birlikte Millet Partisi’ni kurdu. 1950’de bu partinin tek temsilcisi olarak TBMM’ye girdi. 1954’te parti kapatılınca Cumhuriyetçi Millet Partisi’ni kurdu, parti 1958’den sonra Cumhuriyetçi Köylü Millet Partisi adını aldı. Fikir anlaşmazlıkları sonucunda partiden ayrılarak 1962’de yeniden Millet Partisi’ni kurdu. Bu parti sonunda Cumhuriyetçi Köylü Millet Partisi’yle yeniden birleşti. Alparslan Türkeş parti başkanlığına seçilince partiden istifa ederek Millet Partisi’ni üçüncü kez kurdu. 1973’te siyasetten ayrıldı.</p>

        <p><strong>Hüseyin Cahit</strong> [Hüseyin Cahit Yalçın] (1874-1957). Mekteb-i Mülkiye mezunudur. Eğitim alanında kariyer yaptı ve yazma yeteneğini geliştirdi. 1908 devriminden önce yazar ve çevirmen olarak etkindi. Meşrutiyet’ten sonra hem mebus hem de İttihat ve Terakki’yle sıkı bağlantıları olan günlük <em>Tanin</em> gazetesinin başyazarı olarak sivrildi. 1920’de Malta’ya sürüldü. Sürgün dönüşünde 1922’den 1925’e kadar <em>Tanin</em> gazetesini yeniden çıkardı, reformları destekledi ama Cumhuriyet’in önderlerinin otoriter eğilimlerine muhalefet etti. 1925’te tutuklanarak Çorum’a sürüldü. Özgürlüğüne kavuşunca iş hayatına atıldıysa da başarılı olamadı. 1933’ten sonra Türk Dil Kurumu’nun öz Türkçeci politikasına karşı çıktı. Bunun sonucu olarak 1943’e kadar ihmale uğradı, kalemiyle yaşamını sürdürmeye çabaladı. 1943’te milletvekili seçildi ve <em>Tanin</em>’i yeniden yayınlamaya başladı. 1948’de CHP’nin yayın organı <em>Ulus</em>’un başyazarlığı görevine getirildi. DP’ye muhalefet etti ve 1954’te 26 ay hapse mahkûm oldu.</p>

        <p><strong>Mehmet Cavit</strong> (1875-1926). Selanikli bir dönmenin oğludur. 1896’da Mekteb-i Mülkiye’yi bitirdi. Çeşitli bakanlıklarda görev aldı. Selanik’te bir özel okulda müdürlük yaptı. Daha sonra İttihat ve Terakki ile birleşen Osmanlı Hürriyet Cemiyeti’nin ilk üyelerindendir. II. Meşrutiyet’ten sonra Selanik’ten mebus seçildi. Birçok kez maliye nazırlığı ve bir kez nafıa nazırlığı yaptı. Mekteb-i Mülkiye ve üniversitede aynı sırada iktisat dersleri verdi. 1919’da ülke dışına çıktı. Kurtuluş Savaşı’ndan sonra İttihat ve Terakki’yi canlandırmak için girişimlerde bulundu. İzmir Suikasti’nden sorumlu tutularak 1926’da idam edildi. Hüseyin Cahit’in yakın arkadaşıydı.</p>

        <p><strong>Ahmet Cemal Paşa</strong> (1872-1922). Osmanlı Hürriyet Cemiyeti’nin ilk üyelerindendir. Makedonya Ordusu’nda binbaşıyken İttihat ve Terakki’ye katıldı. II. Meşrutiyet’ten sora İttihat ve Terakki’nin merkez komitesine seçildi. 1909’da Üsküdar muhafızlığına, sonra Adana valiliğine, 1911’de Bağdat valiliğine atandı. Önayak olduğu 1913 darbesinden sonra İstanbul muhafızlığına getirildi. Nafia ve bahriye nazırlığı yaptı. Birinci Dünya Savaşı sırasında Filistin Cephesi’nde Dördüncü Ordu Komutanlığı ve Suriye valiliği görevlerinde bulundu. 1918’de Almanya’ya kaçtı. Afganistan’da askerî danışman olarak çalıştı. 1922’de Tiflis’te bir Ermeni tarafından öldürüldü.</p>

        <p><strong>Ahmet Cevdet Paşa</strong> (1822-1895). Devlet adamı, tarihçi ve hukukçudur. 1839’da İstanbul’a geldi ve burada önde gelen ulemadan ders aldı. Mustafa Reşit Paşa’nın himayesine girdi. Özellikle yakın olduğu Fuat Paşa’yla birlikte 1840’larda ilk çağdaş Osmanlı dilbilgisi kitabını yazdı. Eğitim alanında birçok görevler aldı. 1865’te vezir oldu. Halep valisi oldu. 1868’de Divan-ı Ahkâm-ı Adliye başkanlığına atandı. Burada asıl olarak Mecelle’nin yazılmasından sorumluydu. İmparatorluğun ilk adliye nazırıdır. Daha sonra taşra yönetiminde (Bursa, Maraş ve Yanya valisi olarak) ve merkezî hükümette görev yaptı. Yaşamının son 20 yılında beş kez adliye nazırlığı, dört kez maarif nazırlığı, üç kez evkaf nazırlığı, birer kez de dâhiliye ve ticaret nazırlığı yaptı. 1774-1826 arasını kapsayan on iki ciltlik en önemli 19. yüzyıl Osmanlı tarihi olan <em>Tarih-i Cevdet</em>’in yazarıdır.</p>

        <p><strong>Mareşal Fevzi Çakmak</strong> [Mustafa Fevzi Paşa] (1876-1950). 1898’de Harp Akademisi’ni bitirdi. Osmanlı ordusunda salt askerî bir kariyer yaptı. Birinci Dünya Savaşı’ndan sonra Anadolu hareketi yanlısı Ali Rıza Paşa ve Salih Paşa kabinelerinde harbiye nazırlığı görevinde bulundu. 1920 Mayısı’nda Anadolu hareketine katıldı. 1920-1924 arasında milletvekilliği yaptı. Milli Mücadele döneminde müdafaa-i milliye vekilliği ve erkân-ı harbiye-i umumiye reisliği görevlerinde bulundu. Cumhuriyet döneminde 1944’te emekli oluncaya kadar genelkurmay başkanlığını sürdürdü. 1921’de, Sakarya Savaşı’ndan sonra mareşalliğe yükseltildi. Askerî meselelerde son derece muhafazakârdı ve silahlı kuvvetlerin modernleştirilmesine karşı çıktı. 1946’da DP’ye katıldı ve 1946’daki cumhurbaşkanlığı seçiminde İnönü’ye karşı muhalefetin adayı oldu. 1948’de DP’den ayrıldı ve Millet Partisi’ne katıldı. Ölümüne kadar bu partinin onursal başkanlığını sürdürdü.</p>

        <p><strong>Tansu Çiller</strong> (1946-). İstanbul’da doğdu. İstanbul’da Boğaziçi Üniversitesi’nde ekonomi okudu. Amerika Birleşik Devletleri’nde New Hampshire Üniversitesi’nden yüksek lisans ve Connecticut Üniversitesi’nden doktora derecelerini aldı. Sonra, kısa bir süre Yale Üniversitesi’nde öğrenim gördü. Eşiyle birlikte 1980’lerde bankacılık ve gayrimenkul işlerinde bir servet oluşturdu. Demirel kendisini Kasım 1990’da politikaya girmeye ikna ettiğinde, Boğaziçi Üniversitesi’nde ekonomi profesörüydü. Ekim 1991’de ekonomiden sorumlu devlet bakanı oldu (yani kendisinin sahibi olduğu belirli bir bakanlık bulunmuyordu). Haziran 1993’te, Demirel’in halefi olarak DYP’nin liderliğine seçildi. Bu, kendisini aynı zamanda Türkiye’nin ilk kadın başbakanı yaptı. Başında olduğu koalisyon hükümeti Ekim 1995’te düştü. Aralık 1995 seçimlerinden sonra, ANAP’la olan koalisyon kabinesinin başbakan yardımcısı olarak geri döndü. Bu da dört ay sonra Haziran 1996’da düşünce, Refah Partisi’yle olan koalisyonda Erbakan’ın başbakan yardımcısı olmayı kabul etti; bu koalisyon bir yıl sürdü.</p>

        <p><strong>Süleyman Demirel</strong> (1924-). Isparta’nın bir köyünde doğdu. İnşaat mühendisliği eğitimi gördü. Menderes döneminde baraj inşası programını yürüttü. 1960’ta bir Amerikan firmasında çalışmaya başlayarak özel sektöre geçti. 1964’te Adalet Partisi genel başkanlığına seçildi. 1965-1971, 1974-1978, 1979-1980 ve 1991-1993 yılları arasında başbakanlık yaptı. 1980’de siyaset yapması yasaklandı. Doğru Yol Partisi’ni 1984-1987 arasında perde arkasından, daha sonra resmî olarak yönetti. 1993-2002’de Türkiye’nin dokuzuncu cumhurbaşkanıydı. Yetenekli bir politikacı ve hatiptir.</p>

        <p><strong>Bülent Ecevit</strong> (1925-2006). İstanbul’da doğdu. Milletvekili bir hukuk profesörünün oğluydu. İngiliz filolojisi öğrenimini yarıda bıraktı. Basın Yayın Genel Müdürlüğü’nde çalıştı. 1950 seçimlerinden sonra CHP’nin yayın organı <em>Ulus</em> gazetesinde çalıştı. ABD’de gazetecilik ve siyaset öğrenimi gördü. 1957’de milletvekili seçildi. İnönü’nün 1961-1965 arasındaki koalisyon hükümetlerinde çalışma bakanlığı görevinde bulundu. Türkiye’de sendikacılık için yasal bir çerçeve oluşturdu. 1966’da CHP genel sekreterliği görevine getirildi. Partide “Ortanın Solu” hareketini başlattı. 1971 askerî müdahalesine karşı çıktı. 1973’te partinin liderliğini İnönü’den devraldı. 1973-1974 ve 1978-1979 arasında başbakanlık yaptı. 1974’te Kıbrıs’a müdahale edilmesi kararını verdi. 1980’de siyaset yapması yasaklandı. 1985’ten sonra solu Demokratik Sol Parti’de toparlama çabaları başarıya ulaşamadı. 1999 seçimlerini kazandı. 2002’ye kadar başbakanlık yaptı. 2002 seçimlerinde partisi DSP ağır yenilgiye uğradı.</p>

        <p><strong>Enver Paşa</strong> (1881-1922). 1906 sonrasında İttihat ve Terakki’nin önde gelen üyelerinden biriydi. 1908’deki “Hürriyet Kahramanları”ndandı. Özellikle, 1913 darbesinden sonra generalliğe yükseldikten ve harbiye hazırlığı görevini üzerine aldıktan sonra İttihat ve Terakki’nin askerî kanadının yöneticisi oldu. Çok yakın olduğu Almanların yardımıyla Osmanlı ordusunu yeniden örgütledi. Osmanlıların savaşa katılması için aktif olarak çalıştı. 1918’de savaş kaybedilince Almanya’ya kaçtı. Daha sonra dünya genelinde bir Müslüman devrimci hareket örgütlemeye çalıştı ve Sovyet desteğiyle Anadolu’ya dönmek için uğraştı. Bu girişimi 1921’de başarısızlığa uğrayınca, artık inanmış bir pan-Türkçü olan Enver önce Sovyet desteğiyle Orta Asya’ya gitti. Ama daha sonra Türki milliyetçilerin saflarında Ruslara karşı savaştı. Kızıl Ordu’yla girdiği bir çatışma sırasında öldürüldü. 1996’da naaşı İstanbul’a getirildi.</p>

        <p><strong>Necmettin Erbakan</strong> (1926-). 1948’de İstanbul Teknik Üniversitesi’ni bitirerek mühendis oldu. Almanya’da öğrenim gördü. İTÜ’de ders verdi, 1962’de profesörlüğe yükseldi. Muhafazakâr küçük iş çevrelerinin sözcülüğünü üstlendiği Türkiye Odalar ve Borsalar Birliği başkanlığı sırasında sivrildi. 1969’da bağımsız olarak milletvekili seçildi. 1970’te, İslâmi köktendinci özelliklere sahip Milli Nizam Partisi’ni kurdu. Parti 1971’de kapatıldıysa da, 1973’te Milli Selamet Partisi adıyla yeniden kuruldu. 1973’te partisi Ecevit’in CHP’siyle koalisyon kurunca, Erbakan devlet bakanı ve başbakan yardımcısı oldu. 1974-1977 arasında Demirel’in Milliyetçi Cephe hükümetlerinde görev aldı. 1980’de siyaset yapması yasaklandı. 1987’de Refah Partisi’nin başkanı olarak yeniden siyaset sahnesine döndü. 1990’ların başlarında, Aralık 1995 seçimlerinin de doğruladığı gibi, partisi Türkiye’nin en büyük partisi haline geldi. Temmuz 1996’da Türkiye Cumhuriyeti’nin ilk İslâmcı başbakanı oldu. 1997’de ordudan gelen güçlü baskı sonucu başbakanlıktan istifa etti. 1998’de siyaset yapması yasaklandı.</p>

        <p><strong>Nihat Erim</strong> (1912-1980). 1936’da Hukuk Fakültesi’ni bitirdi. 1939’a kadar Paris’te öğrenimini sürdürdü. Ankara Üniversitesi’nde ders verdi. 1942’de profesörlüğe yükseldi. 1945’te San Fransisco Konferansı’nda Türk delegasyonunda danışman olarak görev aldı. 1946’da milletvekili seçildi. 1948-1950 arasında Saka ve Günaltay hükümetlerinde bayındırlık bakanlığı ve başbakan yardımcılığı yaptı. CHP’nin yayın organı <em>Ulus</em> gazetesinin ve bu gazetenin kapatılmasından sonra çıkartılan gazetelerin başyazarlığını üstlendi. Kıbrıs meselesinde DP hükümetine danışmanlık yaptı. 1960’ta kurucu meclise girdi. 12 Mart 1971 askerî müdahalesinden sonra CHP’den istifa etti ve 1971-1972 arasında “partiler üstü“ hükümetlerde başkanlık yaptı. 1980’de vurularak öldürüldü.</p>

        <p><strong>Kenan Evren</strong> (1918-). 1938’de Harp Okulu’nu, 1949’da Harp Akademisini bitirdi. 1964’te generalliğe yükseldi. 1977’de Kara Kuvvetleri Komutanı, 1978’de Genelkurmay Başkanı oldu. 12 Eylül 1980’de yönetime el koyan askerî cuntanın başkanlığını yaptı. 1980-1982 arasında Devlet Başkanı ve Genelkurmay Başkanlığı görevlerinde bulundu. 1982’de yeni anayasanın kabul edilmesiyle birlikte Türkiye’nin yedinci cumhurbaşkanı oldu. 1989’da cumhurbaşkanlığı görevi sona erdi. 1983’te ordudan emekli olmuştu.</p>

        <p><strong>Damat Ferit Paşa</strong> (1853-1923). Osmanlı diplomat ve devlet adamıdır. Sultan Abdülhamit’in kızlarından biriyle evlendi. Devlet Şûrâsı üyesi. 1888’de paşa oldu, 1908’de Âyan Meclisi’ne seçildi. Hürriyet ve İtilaf Fırkası’nın önde gelenlerindendi. 1918’den sonra beş kez sadrazamlık yaptı. İngiliz yanlısı, Anadolu hareketine karşı politikaları yüzünden 1923’te ülkeyi terk etmek zorunda kaldı ve Nice’de sürgünde öldü.</p>

        <p><strong>Ali Fethi Bey</strong> [Fethi Okyar] (1880-1943). 1907’de Selanik’te İttihat ve Terakki’ye katıldı. İTC çekirdek kadrosuna dâhildi ve 1911’de parti genel sekreteri oldu. Enver Paşa’yla anlaşmazlığa düştükten ve 1913’te askerlikten ayrıldıktan sonra, milletvekilliği, Sofya Büyükelçiliği ve bakanlık (1917) yaptı. 1918’de Osmanlı Hürriyetperver Avam Fırkası’nı kurdu. İngilizler tarafından Malta’ya götürüldü. 1922’de ülkeye döndükten sonra Anadolu hareketine katıldı. Milletvekilliği görevine ek olarak dâhiliye vekilliği ve ilki 1923’te ikincisi 1924-1925’te olmak üzere iki kez başbakanlık yaptı. Daha sonra, Atatürk’ün isteği üzerine Serbest Cumhuriyet Fırkası’nı kurduğu 1930’daki üç aylık dönem dışında sürekli büyükelçilik görevlerinde bulundu. Atatürk’ün eski ve yakın arkadaşlarındandı.</p>

        <p><strong>Turhan Feyzioğlu</strong> (1922-1988). Çerkes kökenli. 1945’te İstanbul Üniversitesi Hukuk Fakültesi’ni bitirdi. 1955’te Siyasal Bilgiler Fakültesi’nde profesör, 1956’da dekan oldu. Kurucuları arasında yer aldığı <em>Forum</em> dergisinde DP hükümetini eleştiren yazılar yazdı. Bu yazıları nedeniyle bakanlık emrine alınınca 1956’da üniversitedeki görevinden istifa etti. 1957’de CHP’den milletvekili seçildi. 1960 darbesinden sonra Orta Doğu Teknik Üniversitesi rektörlüğüne getirildi. Kurucu Meclis üyesi ve bu meclisin Anayasa Komisyonu Başkanı oldu. Milli Eğitim Bakanı (1961), devlet bakanı (1961-1962), başbakan yardımcısı (1962-1963). “Ortanın Solu” politikası nedeniyle 1967’de CHP’den istifa etti, Güven Partisi’ni kurdu. Sonra daha da sağa kaydı ve Demirel’in Milliyetçi Cephe koalisyonuna katıldı.</p>

        <p><strong>Fuat Paşa</strong> [Keçecizade Mehmet Fuat] (1815-1868). Ünlü bir bürokrat aileye mensuptur. Tıp öğrenimi gördü ve Fransızca öğrendi. 1837’de Babıâli Tercüme Odası’na girdi. Reşit Paşa’nın himayesi altındaydı. 1838’de Tercüme Odası başkâtibi oldu. Londra Sefareti’nde başkâtiplik, Madrid’de büyükelçilik yaptı. 1846’da Divan-ı Hümayun amedciliğine getirildi. 1851’den sonra beş kez hariciye nazırlığı yaptı. 1861 ve 1863’te iki kez sadrazamlık görevinde bulundu. 1850’ler ve 1860’lardaki reform politikalarında Âli Paşa’yla birlikte çalıştı.</p>

        <p><strong>Ali Fuat Paşa</strong> [Ali Fuat Cebesoy] (1882-1968). Mustafa Kemal’in Harp Akademisi’ndeki sınıf ve yakın arkadaşı. İttihat ve Terakki mensubu ama salt askerî kariyere yöneldi. 1918’de mirliva (ve böylece paşa) oldu. 1919 başında Anadolu’ya gönderildi ve burada direniş liderlerinden biri olarak Meclis’e katıldı. 1919-1920 arasında Batı Cephesi Kumandanlığı yaptı. 1920-1921’de diplomatik görevle Moskova’da kaldı. 1924’te kurulan Terakkiperver Cumhuriyet Fırkası’nın kurucularından. 1926’da İzmir Suikastı’ndan dolayı tutuklandıysa da serbest bırakıldı. Atatürk’ün ölümünden önce kendisiyle yeniden yakınlaşarak yeniden TBMM’ye girdi. 1933-1934 ve 1939-43 arasında iki kez nafıa vekilliği, 1943-1946 arasında münakalât vekilliği yaptı. 1947-1950 arasında TBMM Başkanlığı görevinde bulundu.</p>

        <p><strong>Ziya Gökalp</strong> [Mehmet Ziya] (1876-1924). Diyarbakır’da doğdu. Kendi kendine Fransızca öğrendi. İstanbul’da veterinerlik öğrenimi gördü. Jön Türkçü faaliyetlerinden dolayı önce tutuklandı, ardından Diyarbakır’a sürüldü. 1899’dan 1908’e kadar burada yaşadı. II. Meşrutiyet’ten sonra İttihat ve Terakki’nin Diyarbakır şubesini kurdu. Selanik’e giderek merkez komitesi üyeliğine atandı ve <em>Genç Kalemler</em> dergisinde yazmaya başladı. İstanbul Üniversitesi’nde felsefe dersleri verdi. Türk Ocakları hareketine aktif olarak katıldı. Durkheimcı sosyolojiyi ülkeye tanıttı ve II. Meşrutiyet’ten sonra Türk milliyetçiliğinin ideologu olarak sivrildi. Birinci Dünya Savaşı’ndan sonra Malta’ya sürüldü. Diyarbakır ve Ankara’da Anadolu hareketi için çalıştı. 1923’te milletvekili seçildi.</p>

        <p><strong>Ragıp Gümüşpala</strong> (1897-1964). Askerdir. Birinci Dünya Savaşı’na katıldı ve 1918’de İngilizlere esir düştü. İki yıl sonra serbest bırakılınca Anadolu direnişine katıldı. 1925’te Kürt ayaklanmasının bastırılmasında önemli bir rol oynadı. 1948’de general oluncaya kadar Genelkurmay’da birçok görevler üstlendi, bunlar arasında ordu istihbarat başkanlığı da vardır. 1960 darbesi sırasında Üçüncü Ordu Kumandanıydı. 1960’ta Genelkurmay Başkanlığı’na atandı. Aynı yıl içinde emekliye sevk edilen çok sayıdaki üst rütbeli subaydan biridir. 1961’de Adalet Partisi’ni kurdu ve 1965’te ölünceye kadar partinin başkanlığını sürdürdü. 1961’de İzmir milletvekili olarak TBMM’ye katıldı. Adalet Partisi ile ordu arasındaki uzlaşmada etkin bir rol üstlendi.</p>

        <p><strong>Şemsettin Günaltay</strong> (1883-1961). Darülmuallimin-i Aliye’de (Yüksek Öğretmen Okulu) ve İsviçre’de öğrenim gördü. Öğretmenlik yaptı. İttihat ve Terakki’ye katıldı. 1914’te İstanbul Üniversitesi’nde Türkçe ve İslâm tarihi profesörü oldu. Ulum-ı Edebiye Fakültesi dekanlığına getirildi. 1915’te siyasete atılarak mebus seçildi. Mütareke döneminde öğrencileri ulusal direniş yanlısı protesto gösterilerinde yöneterek sivrildi. İstanbul’da yeraltı direniş örgütlerinde çalıştı. 1923-1954 arasında milletvekilliği yaptı. 1949-1950’de başbakanlık görevinde bulundu. 1960 darbesinden sonra Kurucu Meclis üyesi, bir yıl sonra da senato üyesi oldu. Siyasi kariyerinin yanı sıra bilimsel çalışmalarını da sürdürdü ve İslâm’ın modern bir yorumunu yapan çok sayıda eser yayınladı.</p>

        <p><strong>Cemal Gürsel</strong> (1895-1966). Birinci Dünya Savaşı’na katıldı. 1918’de Filistin’de İngilizlere esir düştü. Bir yıl sonra özgürlüğüne kavuştu. Önce İstanbul’a döndü, kısa bir süre sonra Anadolu direniş hareketine katıldı. Kurtuluş Savaşı’ndan sonra Harp Akademisi’nde eğitimini tamamladı. 1946’da generalliğe yükseldi. 1958’de Genelkurmay Başkanlığı’na atandı. 3 Mayıs 1960’ta öneri ve uyarılarda bulunan bir mektubu yüzünden DP hükümeti tarafından emekliye sevk edildi. 27 Mayıs 1960 darbesinin başına getirildi ve darbeden sonra Milli Birlik Komitesi başkanlığını üstlendi. 1961 seçiminden sonra tabii senatör oldu. 26 Ekim 1961’de dördüncü cumhurbaşkanı seçildi. 1966’da görevini sürdürürken, yedi ay komada kaldıktan sonra öldü.</p>

        <p><strong>Halet Efendi</strong> [Mehmet Sait]. (1761-1822) Babası kadı idi. III. Selim döneminde çeşitli başarılı devlet memurlukları görevlerinde bulunduktan sonra 1802’de Napolyon Fransa’sına elçi olarak gönderildi. II. Mahmut’un hükümranlığının ilk yıllarında tahtın arkasındaki gücün o olduğu öne sürülür. Temkinli ve muhafazakârdı, hem yeniçerileri hem de Fenerli Rum eliti korudu. Sonuçta Konya’ya sürgüne gönderildi ve Sultan’ın emriyle orada öldürüldü.</p>

        <p><strong>Hamdullah Suphi</strong> [Hamdullah Suphi Tanrıöver] (1886-1966). Bir paşa ailesinden gelmektedir. II. Meşrutiyet’ten sonra yurtsever makaleleri ve konuşmalarıyla ün kazandı. İstanbul Üniversitesi Edebiyat Fakültesi’nde profesörlük yaptı. 1913’te Türk Ocakları hareketinin kuruculuğunu yaptı. 20 yıl sonra kapatılıncaya kadar bu hareketi yönlendiren asıl kişiydi. 1920’den itibaren milletvekilliği yaptı. Maarif vekilliği görevinde bulundu.</p>

        <p><strong>Dr. Hüseyinzade Ali</strong> [Hüseyinzade Ali Turan] (1864-1942). Bakü’de doğdu. Azeri Türklerindendir. Önce St. Petersburg’da, 1890’dan itibaren de İstanbul Askerî Tıbbiyesi’nde öğrenim gördü. Burada İttihat ve Terakki’nin ilk üyeleri arasında yer aldı. Bir ara Azerbaycan’a kaçmak zorunda kaldı, ama 1910’da dönerek Askerî Tıbbiye’de ders vermeye başladı. Etkili bir pan-Türkçü teorisyen ve propagandacı.</p>

        <p><strong>İsmet İnönü</strong> [Mustafa İsmet Bey] (1884-1973) Askerî Akademi’den 1906’da mezun oldu. Edirne’de (Karabekir’le birlikte) görev yaparken, 1907’de İTC’ye katıldı. Enver’e yakındı. 1916’da, Doğu cephesinde Mustafa Kemal Paşa’nın altında kurmay başkanı olarak görev yaptı. 1919-1920 arasında Harbiye Nezareti’nde görev yaparken, milliyetçilerin yeraltı örgütü için çalıştı. Nisan 1920’de Ankara’ya geçti. 1921’de Batı cephesinin komutanı olarak atandı. Lozan’daki barış görüşmelerinde Türk heyetine başkanlık etti. Cumhuriyet’in ilk başbakanı oldu (1923-1924). 1925-1937’de yeniden başbakandı. 1930’larda devletçi ekonomi programının başlatıcısıydı. Atatürk’ten sonra cumhurbaşkanı oldu (1938-1950). Türkiye’yi İkinci Dünya Savaşı’nın dışında tuttu. 1945’ten sonra çok partili demokrasiyi getirdi. Muhalefet lideri (1950-1960) ve tekrar başbakan (1961-1965) oldu. Adalet Partisi hükümetleri (1965-1971) karşısında muhalefet lideriydi. CHP’den 1972’de ayrıldı. Çoğunlukla İsmet Paşa diye tanınırsa da, gerçek bir Osmanlı paşası değildi; general rütbesini Anadolu hareketine hizmet ederken elde etmişti.</p>

        <p><strong>Erdal İnönü</strong> (1926-2007). İsmet İnönü’nün büyük oğludur. 1947’de Ankara Üniversitesi fizik bölümünü bitirdi. Doktorasını 1951’de Kaliforniya’da tamamladı. 1951-1952’de Princeton’da çalıştı. 1958-1959’da Ankara Üniversitesi ile Princeton’da, 1959-1960’ta Oak Ridge’de ve 1960’tan sonra Orta Doğu Teknik Üniversitesi’nde hem ders verdi hem de araştırmalar yaptı. 1970-1971 arasında ODTÜ rektörüydü. Türkiye’nin önde gelen bilim adamlarındandır. 1983’te Sosyal Demokrasi Partisi’nin kurucuları arasında yer aldı. 1991’de Demirel’in başkanlığında kurulan koalisyon hükümetinde başbakan yardımcılığı görevini üstlendi.</p>

        <p><strong>İzzet Paşa</strong> [Ahmet İzzet Furgaç] (1864-1937). 1887’de Harp Akademisi’nden mezun oldu. II. Meşrutiyet’ten sonra Erkan-ı Harbiye-i Umumiye Reisliğine atandı. 1913’te Mahmut Şevket Paşa’nın yerine harbiye nazırı oldu. Birinci Dünya Savaşı’nda esas olarak Kafkas cephesinde görev aldı. 1918’de Talât Paşa’nın yerine sadrazam oldu. 1919-1920 arasında çeşitli kabinelerde görevlerde bulundu. Bir yurtsever olmasına karşın Anadolu direniş hareketine katılmadı.</p>

        <p><strong>Kıbrıslı Kâmil Paşa</strong> (1832-1913). Kariyerine Mısır Hidivi’nin hizmetinde tercüman olarak başladı. Vali olarak ünlendi. 1884’ten sonra dört kez sadrazamlık yaptı. İttihat ve Terakki’nin kararlı bir muhalifiydi. 1912’de iktidara geldiğinde İttihat ve Terakki’yi ezmeye çalıştı. Kâmil Paşa İngiliz yanlısı eğilimleriyle tanınır.</p>

        <p><strong>Kâzım Karabekir Paşa</strong> (1882-1948). Babası Osmanlı paşasıydı. 1905’te Harp Akademisi’ni bitirdi. 1907’de Edirne’de İttihat ve Terakki’ye katıldı. Salt askerî bir kariyer yaptı ve 1918’de mirliva rütbesiyle Kafkas Ordusu’nu yönetti. 1919 Mart’ında Doğu Anadolu’da Dokuzuncu Ordu kumandanlığına atandı. Kuvvetleri ulusal direniş hareketinin belkemiğini oluşturdu. 1920’de Ermenileri mağlup etti. Mustafa Kemal’in güç tekeli kurması üzerine onunla anlaşmazlığa düştü ve 1924’te Terakkiperver Cumhuriyet Fırkası’nı kurdu. 1926’da İzmir Suikastı’yla ilgili görülerek tutuklandı, yargılandı, ama daha sonra serbest bırakıldı. Atatürk’ün ölümünden sonra yeniden milletvekili seçildi ve 1946’da Meclis Başkanlığına getirildi.</p>

        <p><strong>Vehbi Koç</strong> (1901-1996). Ankara’da bir Müslüman tüccarın oğludur. Babasının işleri Birinci Dünya Savaşı yıllarında İttihatçıların himayeci politikaları sonucunda büyük bir gelişme gösterdi. Vehbi Koç 1926’da işlerin başına geçti. 1937’de firma limited şirkete dönüştürülerek merkezi İstanbul’a taşındı. 1930’larda firma devlet için büyük inşaat işleri gerçekleştirdi. 1940’ların sonundan itibaren sanayi ürünleri ithalatına ve yabancı lisansla tüketici ürünleri üretimine başladı. 1963’te Koç grubunun firmaları Türkiye’nin en büyük topluluğunu oluşturan bir holding bünyesinde toplandı.</p>

        <p><strong>Refik Koraltan</strong> (1889-1974). Hukukçu. İttihat ve Terakki yönetimi sırasında savcılık ve polis müdürlüğü yaptı. 1918’de Trabzon’da arkadaşlarıyla birlikte Müdafaa-i Hukuk örgütünü kurdu. Anadolu direniş hareketine katıldı ve 1920’de Meclis’e girdi. 1935’e kadar milletvekilliği yaptı. Ardından vali olarak idari göreve döndü. 1943’te yeniden Meclis’e girdi. 1946’da DP’nin dört kurucusundan biri oldu. 1950-1960 arasında TBMM Başkanlığı yaptı. 1961’de idama mahkûm oldu. Cezası daha sonra ömür boyu hapse dönüştürüldü. 1966’da afla çıktı. DP’nin önde gelenlerinden olmasına karşın çok güçlü değildi.</p>

        <p><strong>Fahri Korutürk</strong> (1903-1987). 1923’te Bahriye Mektebi’ni (sonradan Deniz Harp Okulu) bitirdi. Birçok elçilikte deniz ataşeliği yaptı. 1950’de amiral oldu. 1957’de Deniz Kuvvetleri Komutanlığı’na getirildi. 1960’ta emekliye ayrılarak önce Moskova’ya sonra Madrid’e büyükelçi olarak atandı. 1968’de senatör seçildi. 1973-1980 arasında Türkiye’nin altıncı cumhurbaşkanı olarak görev yaptı.</p>

        <p><strong>Fuat Köprülü</strong> [Mehmet Fuat Bey] (1890-1966). Osmanlı İmparatorluğu’nu 17. yüzyılın ikinci yarısında yöneten ünlü sadrazamlar ailesinden gelme. Hukuk eğitimi gördüyse de üniversiteden mezun olmadan ayrıldı. Edebiyat, tarih ve felsefe alanında çalışmalarını sürdürdü. 1913’te Türk edebiyatı tarihi profesörlüğüne getirildi. Edebiyat ve tarih çalışmalarında Avrupa bilimsel standartlarının yerleştirilmesi için mücadele etti. 1924’te Türkiyat Enstitüsü’nü kurarak Türkiye’de Türkoloji’nin kurucularından biri oldu. Eski Orta Asya kültürleriyle Osmanlı-Türk kültürü arasındaki sürekliliği vurguluyor olmasına rağmen, daha aşırı milliyetçi tarih tezlerine karşı çıktı. Akademik çalışmalarını sürdürürken 1935’te siyasete atılarak milletvekili seçildi. 1946’da DP’nin dört kurucusundan biri oldu. 1950’de ilk Menderes hükümetinde dışişleri bakanlığı yaptı. 1957’de DP’den istifa etti. 1960 darbesinden sonra siyasete dönmek istediyse de başarılı olamadı.</p>

        <p><strong>Sultan II. Mahmut</strong> (1784-1839). I. Abdülhamit’in oğlu ve otuzuncu Osmanlı Sultan’ı. 1808-1826 arasında, yakınlarını önemli görevlere getirerek ve âyanın gücünü kırarak, iktidardaki gücünü sağlamlaştırdıktan sonra, 1826’da Yeniçeri Ocağı’nı kaldırdı. Ardından idarenin tüm dallarında Batılılaşma reformlarına girişti. Merkezî yönetimin imparatorluğun ana toprakları üzerindeki kontrolünü artırdı, ama Yunanistan, Sırbistan, Mısır ve geçici olarak Suriye’yi kaybetti.</p>

        <p><strong>Sultan V. Mehmet</strong> [Reşat] (1844-1918). Abdülmecit’in oğlu ve otuz beşinci Osmanlı Sultanı’dır. 1909’da ağabeyi Abdülhamit’in yerine tahta geçti. Dokuz yıllık hükümranlığı sırasında bütün iktidarı siyaset adamlarına, esas olarak da İttihat ve Terakki’ye bıraktı. İttihat ve Terakki de onu hem bir millî hükümdar hem de halife olarak el üzerinde tuttu. Birinci Dünya Savaşı sona ermeden öldü. Biraz şairlik yönü de var.</p>

        <p><strong>Sultan VI. Mehmet</strong> [Vahdettin] (1861-1929). Abdülmecit’in oğludur. Otuz altıncı ve son Osmanlı Sultanı. Kardeşi V. Mehmet’in ardından 3 Temmuz 1918’de tahta çıktı. Mütarekeden ve İttihatçı önderlerin kaçmalarından sonra yönetimi kendi elinde toplamaya çalıştı. İtilâf devletlerine karşı uzlaşmacı bir tutum aldı ve önce İttihatçılara, ardından Anadolu direniş hareketine karşı çıktı. 1920’de Sevr Antlaşması’nı kabul etti. 1922’de Anadolu hareketi başarıya ulaşınca saltanatı sona erdirildi. Ülke dışına çıktı. Hicaz’da kendisini halife ilân etmeye çalıştı. Bu girişimi başarısızlığa uğrayınca İtalya’ya yerleşti. San Remo’da öldü.</p>

        <p><strong>Ferit Melen</strong> (1906-1988). Mülkiye mezunudur. 1950’de CHP’den milletvekili seçilinceye kadar bürokraside (Hazine) kariyer yaptı. 1954’te seçilemediyse de 1957’de yeniden Meclis’e girdi. 1960’ta Kurucu Meclis üyeliği yaptı. 1962-1965 arasında maliye bakanlığı görevinde bulundu. Bu dönemde aynı zamanda CHP’den senatör idi. CHP’de “Ortanın Solu“ hareketi başlayınca Turhan Feyzioğlu’yla birlikte partiden ayrılarak Güven Partisi’ne girdi. 1971-1972 arasında Nihat Erim hükümetlerinde Milli Savunma Bakanlığı, 1972-1973 arasında da başbakanlık yaptı.</p>

        <p><strong>Adnan Menderes</strong> (1899-1961). Aydınlı bir büyük toprak sahibinin oğludur. Birinci Dünya Savaşı’na katıldı. 1919’da Yunanlılara karşı milis hareketlerinin içinde yer aldı. 1930’da Fethi Okyar’ın Serbest Cumhuriyet Fırkası’nın yerel yöneticisi olarak siyasete atıldı. CHP önderlerinin dikkatini çekince bu partiye girdi. 1931’de milletvekili seçildi. 15 yıl boyunca milletvekilliğini sürdürürken bir yandan da hukuk eğitimi gördü. 1945’te önde gelen değişim yanlılarından biriydi ve DP’nin dört kurucusundan biri oldu. 1950-1960 arasında başbakanlık yaptı. DP’ye giderek daha fazla egemen oldu ve otoriter eğilimler içine girdi. 1960 darbesinden sonra tutuklandı, yargılandı. İdama mahkûm oldu ve bir intihar girişiminin ardından 17 Eylül 1961’de idam edildi.</p>

        <p><strong>Ahmet Şefik Mithat Paşa</strong> (1822-1884). Bir yargıcın oğludur. 1836’da Divan-ı Hümayun kalemine girdi. Etkili ve ilerici bir vali olarak ün kazandı. 1868’de Devlet Şûrâsı Reisliği’ne atandı ama Âli Paşa ile arası açıldı. 1872’de üç ay sadrazamlık yaptı. 1876 darbesini başlatanlardan biriydi ve darbenin ardından yeniden sadrazam oldu. Osmanlı Kanun-u Esasî’sinin hazırlayıcılarından en önemlisidir. 1877’de Sultan Abdülhamit tarafından Arabistan’da Taif’e sürgüne gönderildi ve 1884’te burada Sultan’ın emriyle öldürüldü.</p>

        <p><strong>Sultan V. Murat</strong> (1840-1904) Otuz üçüncü Osmanlı Sultanı ve Abdülmecit’in en büyük oğludur. Liberal olarak bilindiği için, 1876’da meşrutiyetçiler tarafından tahta çıkarıldı, ama 93 gün sonra akli dengesizliği onları, yerine kardeşi Abdülhamit’i getirmeye mecbur bıraktı.</p>

        <p><strong>Mizancı Murat Bey</strong> (1853-1912). Tiflis’te doğdu, Rusya’da eğitim gördü. İstanbul’da Mülkiye’de tarih dersleri verdi. Aynı zamanda <em>Mizan</em>’ı yayınladı. Sansürle sık sık başı derde girince 1895’te Mısır’a kaçtı. 1896’da Cenevre’de İttihat ve Terakki önderlerine katıldı ve hareketin önderliğini Ahmet Rıza’dan devraldı. 1897 Ağustos’unda Abdülhamit’in ajanları onu İstanbul’a dönmeye ikna ettiler. Bu olayın getirdiği kötü şöhretin izlerinden yaşamı boyunca kurtulamadı. 1909’daki başarısız karşı devrimden sonra İttihatçılar tarafından sürgüne gönderildi.</p>

        <p><strong>Bayraktar Mustafa Paşa</strong> [Alemdar] (1750-1808). Rusçuklu bir yeniçerinin oğludur 1768 Osmanlı-Rus Savaşı’yla birlikte ismini duyurdu. Büyük topraklara sahip olan Rusçuk âyanı oldu. III. Selim’in âyanın gücünü kırmaya yönelik çabalarına karşı çıktı, ama zamanla Sultan’a yakınlaşarak vezir oldu ve 1806 Osmanlı-Rus Savaşı’nda Tuna cephesini yönetti. III. Selim tahttan indirildikten sonra yeni rejime karşı muhalefete geçti ve 1808’de İstanbul’u ele geçirdi. II. Mahmut’u tahta çıkardı ve Sultan’la âyan arasında Sened-i İttifak’ı düzenledi. 1808’deki yeniçeri ayaklanması sırasında öldürüldü.</p>

        <p><strong>Mustafa Suphi</strong> (1883-1921). İstanbul’da Hukuk Mektebi’ni, Sorbonne’da Siyasal Bilgiler Yüksekokulu’nu bitirdi. Dar’ül Muallim-i Âliye’de ders verdi. Liberal eğilimleri dolayısıyla İttihat ve Terakki tarafından Sinop’a sürüldü. 1914’te Rusya’ya kaçtı. 1917’deki Ekim Devrimi’nden sonra Rusya’da Türk savaş esirleri arasında komünizmi yaydı. 1919’da Üçüncü Enternasyonal (Comintern) toplantısına katıldı ve 1920’de Bakü’de Türkiye Komünist Partisi’ni kurdu. 1921’de Trabzon açıklarında saldırıya uğradı, öldürülerek denize atıldı.</p>

        <p><strong>Namık Kemal Bey</strong> (1840-1888). Babası sarayın müneccimbaşısıydı. Babıâli Tercüme Odası’nda çalıştı. Şinasi’yle tanıştı ve onun gazetesinde yazılar yazmaya başladı. 1865’te Yeni Osmanlılar hareketinin kurucularından biri oldu. 1867’de Avrupa’ya kaçtı ve orada <em>Hürriyet</em> adlı muhalefet gazetesini çıkardı. 1870’te İstanbul’a döndü, ama 1873’te Kıbrıs’a sürüldü. 1876’da Kanun-i Esasi’nin hazırlanmasına katkıda bulunmak üzere geri çağrıldı. Ancak kısa bir süre sonra Abdülhamit yine onu, bu kez de Midilli’ye, sürdü. Yaşamının son yıllarında Midilli, Rodos ve Sakız adalarında mutasarrıflık görevlerinde bulundu.</p>

        <p><strong>Dr. Selânikli Nâzım</strong> (1870 ?-1926). İttihat ve Terakki’nin ilk üyelerindendir (1889). Tıbbiye’yi bitirdi, Fransa’da eğitim gördü. Bahaeddin Şakir’le birlikte Paris’te Ahmet Rıza’nın İttihat ve Terakki’sini canlandırdı. Selânik merkezli Osmanlı Hürriyet Cemiyeti’yle İttihat ve Terakki’nin 1907’deki birleşmesine öncülük etti. II. Meşrutiyet’ten sonra merkez komitesi üyesi oldu ve 1911’e kadar genel sekreterlik yaptı. İttihat ve Terakki’nin çekirdek kadrosunun en etkili üyelerinden biriydi. 1918’de maarif nazırı olarak kabineye girdi. Mütarekeden önce ülke dışına kaçtı. 1926’da İzmir Suikasti’nden sorumlu tutularak idam edildi.</p>

        <p><strong>Gazi Osman Paşa</strong> (1832-1897). Anadolulu yoksul bir aileye mensuptur. Birçok askerî mücadelenin içinde başarıyla yer aldı. 1876’da Rus Ordusu’na karşı verdiği Plevne Savunması’yla birlikte ülke çapında ün kazandı. Savaştan sonra yedi yıl boyunca seraskerlik görevinde bulundu. Abdülhamit’in maiyetindeki en etkili kişilerdendi.</p>

        <p><strong>Turgut Özal</strong> (1927-1993). Malatya’da doğdu. İstanbul Teknik Üniversitesi Elektrik Fakültesi’ni bitirdi. ABD’de ekonomi eğitimi gördü. 1965’te Süleyman Demirel’in teknik danışmanlığını üstlendi. 1967’de Devlet Planlama Teşkilatı başkanlığına getirildi. 1971 darbesinden sonra Dünya Bankası’nda çalışmak üzere Washington’a gitti. 1973-1979 arasında özel sektörde çalıştı. 1979’da başbakanlık müsteşarlığına getirilerek ekonomik reform paketinin yürütülmesinde kendisine özel görev verildi. 1980-1982 arasında generallerin yönetimi döneminde ekonomiden sorumlu başbakan yardımcılığına getirildi. Bankerler skandalının ardından istifa etti. 1983’te Anavatan Partisi’ni kurdu. 1983-1989 arasında başbakanlık yaptı. 1989’dan ölümüne kadar Türkiye’nin sekizinci cumhurbaşkanlığı görevini yürüttü.</p>

        <p><strong>Recep Peker</strong> (1888-1950). Subay olarak yetişti. Birinci Dünya Savaşı’nda değişik cephelerde çarpıştı. Daha sonra Harp Akademisi’ne dönerek eğitimini tamamladı. 1920’de Anadolu hareketine katıldı ve Birinci TBMM’nin genel sekreteri oldu. 1923’ten sonra hem milletvekilliği hem de CHP’nin genel sekreterliğini yaptı. 1924’te maliye vekili, 1924 sonunda dâhiliye vekili oldu, Fethi Bey’in ılımlı politikaları nedeniyle hükümetten istifa etti. 1925’te müdafaa-i milliye vekilliği, 1927-1930 arasında da nafıa vekilliği yaptı. 1928’de CHP meclis grubu başkan vekilliğine getirildi. Otoriter tek parti yönetiminin ve 1930’lardaki devletçi politikaların güçlü bir savunucusu oldu. 1942-1943 arasında dâhiliye vekilliği görevine getirildi. 1946-1947 arasındaki başbakanlık döneminde DP muhalefetine karşı uzlaşmaz bir tutum içine girdi, ama İnönü’nün uzlaşma yanlısı tutumu nedeniyle istifa etmek zorunda kaldı.</p>

        <p><strong>Hüseyin Rauf Bey</strong> [Rauf Orbay] (1881-1964). Çerkes kökenli bir Osmanlı amiralinin oğludur. 1913’te Hamidiye kruvazörü komutanı olarak ülke çapında ün kazanan bir deniz subayı. Birinci Dünya Savaşı’nda donanmada ve İran’da bir Osmanlı ajanı olarak görev yaptı. Brest-Litovsk barış görüşmelerinde Osmanlı delegasyonunda yer aldı. Mondros Mütarekesi pazarlıklarını yürüten delegasyonun başkanlığını yaptı. 1919 Mayısı’nda ulusal direnişi örgütlemek üzere Anadolu’ya gitti. 1920’de son Osmanlı Meclis-i Mebusanı’nda ulusal direniş yanlısı grubun başkanlığını yaptı. Aynı yıl Malta’ya sürgüne gönderildi. 1922’de ülkeye döndükten sonra Ankara hükümetinde vekillik ve heyet-i vekile reisliği yaptı. 1923’ten itibaren Halk Fırkası içinde Mustafa Kemal ve İsmet Paşa’ya karşı muhalefeti yönetti. 1924’te Terakkiperver Cumhuriyet Fırkası’nı kurdu. 1926 İzmir Suikasti’nin arkasındaki beyin olmakla suçlandı ve gıyabında on yıl hapse mahkûm oldu. 1936’ya kadar yurtdışında yaşadı. 1942-1944 arasında Londra büyükelçiliği yaptı.</p>

        <p><strong>Mustafa Reşit Paşa</strong> (1799-1857). Bir kâtibin oğludur. Akrabası Seyyit Ali Paşa’nın himayesine girerek kariyerine Sadaret Mektubi Kalemi’nde başladı. Paris ve Londra’da büyükelçilik yaptı. 1836’da hariciye nazırı oldu. Babıâli’de İngiliz yanlısı hizbi yönetti ve 1838 Ticaret Anlaşması ve 1839 Tanzimat Fermanı için ilk adımı atan kişi oldu. 1845’ten sora altı kez sadrazamlık yaptı. 1840’lardaki ve 1850’lerin başındaki reformların mimarı oldu.</p>

        <p><strong>Prens Sabahattin</strong> (1877-1948). İstanbul’da doğdu. İmparatorluk ailesinden gelme. 1899’da babası Damat Mahmut Celâlettin Paşa’yla birlikte Fransa’ya yerleşerek Jön Türk hareketine katıldı. Edmond Desmolins’in bir izleyicisi olarak devletin küçültülmesini ve özel girişimin desteklenmesini savundu. 1906’da kendi örgütü olan Teşebbüs-i Şahsi ve Adem-i Merkeziyet Cemiyeti’ni kurarak hareketi böldü. 1908’den sonra Jön Türk yanlısı ama İttihatçı karşıtı muhalefetin en önde gelen ismiydi. 1913’te Mahmut Şevket Paşa’nın öldürülmesiyle ilişkisi olduğu gerekçesiyle tutuklandı. Osmanlı hanedanının bir üyesi olduğu için 1924’te ülke dışına sürüldü.</p>

        <p><strong>Hacı Ömer Sabancı</strong> (1906-1966). Türkiye’nin ikinci büyük sanayi ve ticaret topluluğunun kurucusudur. Sadece köyde eğitim gördü. 1918-1926 arasında Adana’da ilk modern çırçır fabrikasını açtı. Bu tarihten başlayarak işlerini, başta tekstil, yağ, lastik, otomobil lastiği ve inşaat olmak üzere bütün sektörlere yaydı. 1947’de Türkiye’nin önde gelen bankalarından biri olan Akbank’ı kurdu. 1967’de ailenin işleri Sabancı Holding bünyesi altında toplandı. Hacı Ömer Sabancı’nın ölümünden sonra holdingin yönetimini oğlu Sakıp Sabancı devraldı. 1980’lerin liberalizasyon politikaları sırasında, Özal ailesiyle sıkı bağlantıları sayesinde grup iyice büyüdü ve Türkiye’nin önde gelen holdingi olan Koç Grubu’yla boy ölçüşür hale geldi.</p>

        <p><strong>Miralay Sadık Bey</strong> (1860-1940). 1882’de Harp Akademisi’ni bitirdi. Akademi’de ders verdi. 1907-1908’de İttihat ve Terakki’nin Manastır şubesinin başkanlığını yaptı. II. Meşrutiyet’in gerçekleşmesinde önemli bir rol oynadı, ama kısa süre sonra İttihatçı önderlerle anlaşmazlığa düştü. Hürriyet ve İtilaf Fırkası kurucuları arasında yer aldı, Halaskar Zabitan Grubu’nu yönlendirerek 1912’de İttihat ve Terakki hükümetini düşürdü. 1913 İttihatçı darbesinden sonra ülke dışına kaçtı ve önce Paris ardından Kahire’ye yerleşti. Mütareke’den sonra döndü. 1923’te 150’likler listesine alınarak ülke dışına çıkartıldı. 22 yıl boyunca Romanya’da yaşadı. Ankara hükümetinden özür dilemeyi reddetti. İsmi temize çıkınca ülkeye döndü, ama döndüğü gece öldü. Aşırı mistik bir kişiydi ve Halveti tarikatı üyesiydi.</p>

        <p><strong>Küçük Mehmet Sait Paşa</strong> (1838-1914). Erzurum’da büyüdü. İstanbul’a yerleştikten sonra Babıâli bürokrasisinde çeşitli görevler aldı. Güvenini kazandığı Abdülhamit tahta çıkınca Mabeyn başkâtibi oldu. 1877’de vezir olarak dâhiliye nazırlığına atandı. 1879’da sadrazam yapıldı ve bu tarihten başlayarak üçü 1908’den sonra olmak üzere toplam dokuz kez sadrazamlık yaptı. Gazetelerde çok sayıda yazısı ve hatıraları yayınlanmıştır.</p>

        <p><strong>Sait Halim Paşa</strong> (1863-1921). Kavalalı Mehmet Ali Paşa’nın torunu. Kahire’de doğdu. Avrupa’da eğitim gördü. 1888’de Devlet Şûrâsı üyesi oldu. 1912’de Devlet Şûrâsı reisliğine, 1913’te hariciye nazırlığına atandı. Mahmut Şevket Paşa 1913’te öldürülünce sadrazamlığa getirildi. Osmanlı İmparatorluğu’nun savaşa girmesine karşı çıktıysa da 1917’ye kadar sadrazamlık görevini sürdürdü. İstifa ederek görevi Talât Paşa’ya devretti, kendisi de âyan üyesi oldu. 1919’da İngilizlerce tutuklanarak Malta’ya götürüldü. Serbest kalınca Roma’ya gitti. Burada bir Ermeni tarafından öldürüldü. Sosyal ve İslâmî sahada çok sayıda yazısı vardır.</p>

        <p><strong>Bediüzzaman Said Nursi</strong> (1876-1960). Bitlis’e bağlı Nurs köyünde doğdu. Kürt kökenli yoksul bir aileden gelme. Geleneksel dinî eğitim gördü. Nakşibendî tarikatının faal üyesi oldu. 1908’de, II. Meşrutiyet’in ilânından hemen önce İstanbul’a gitti. Başlangıçta Jön Türklerle iyi geçindi, ama daha sonra İttihad-ı Muhammedi Cemiyeti’nin kurucuları arasında yer aldı. 1909 karşı devriminden sonra yaşamını bir süre Doğu Anadolu’da sürdürdü. 1911’de İstanbul’a döndü ve muhtemelen Sultan V. Mehmet’in maiyetine girdi. Birinci Dünya Savaşı sırasında Teşkilat-ı Mahsusa’da propagandacı olarak çalıştı. 1915-1917 arasında Ruslar tarafından savaş esiri olarak alındı. Savaştan sonra ülkeye döndü ve Cemiyet-i Müderrisin ve Kürt Neşr-i Maarif Cemiyeti’nin kurucuları arasında yer aldı. Anadolu direniş hareketine katıldı, ama laik politikalar nedeniyle 1923’te iktidardan desteğini çekti. 1925 Kürt ayaklanmasından sonra tutuklandı. Önce Isparta yakınlarında bir köye, ardından Eskişehir (1935), Kastamonu (1936), Denizli (1943) ve Afyon Emirdağ’a (1945) sürüldü. 1950’de DP iktidara gelince serbest bırakıldı. Dini siyasete alet ettiği için birçok kez tutuklandı, yargılandı. Risale-i Nur Külliyatı olarak anılan yapıtları elden ele yayıldı. Günümüzde Türkiye’de çok sayıda taraftarı vardır.</p>

        <p><strong>Hasan Hüsnü Saka</strong> (1886-1960). 1908’de Mülkiye’yi bitirdi. Fransa’da öğrenim gördü. 1920’de siyasete atılarak son Osmanlı Meclis-i Mebusan’ına seçildi. 23 Nisan 1920’de Ankara’da açılan Birinci Meclis’e girdi. Lozan Barış Konferansı delegasyonunda görev aldı. 1923’te iktisat vekilliği, 1924’te ticaret vekilliği, 1925’te maliye vekilliği yaptı. 1944 Eylül’ünde hariciye vekilliğine getirildi. 1945’te San Fransisco Konferansı’nda Türkiye’yi temsil etti. İnönü parti içindeki sertlik yanlılarından desteğini çekince Hasan Saka, 1947’de Recep Peker’in yerine başbakanlığa getirildi. 1954 seçimlerine kadar milletvekilliği yaptı.</p>

        <p><strong>Şükrü Saraçoğlu</strong> [Mehmet Şükrü Bey) (1887-1953). 1909’da Mülkiye’yi bitirdikten sonra ortaöğrenim kurumlarında öğretmenlik yaptı. Birinci Dünya Savaşı sürerken Cenevre’ye giderek siyasal bilgiler öğrenimi gördü. Orada Mahmut Esat Bozkurt’la birlikte Cenevre Türk Talebe Cemiyeti’ni kurdu. Ülkeye döndükten sonra Batı Anadolu’da Yunan ordusuna karşı savaştı. İzmir milletvekili olarak ikinci TBMM’ye girdi. 1924-1925’te maarif, 1927-1930’da maliye vekilliği yaptı. 1930’da Merkez Bankası’nı kurdu. 1933-1939 arasında adliye, 1939-1942 arasında da hariciye vekilliği görevlerinde bulundu. İkinci Dünya Savaşı’nın zor yıllarıyla savaşın hemen sonrasında, 1942-1946 arasında başbakanlık yaptı.</p>

        <p><strong>Refik Saydam</strong> [Dr. İbrahim Refik Bey] (1881-1942). 1905’te askerî tıbbiyeyi bitirdi. Öğrenimini Almanya’da sürdürdü. 1919 Mayıs’ında sağlık müfettiş yardımcısı olarak Mustafa Kemal Paşa’yla birlikte Anadolu’ya geçti. Ordudan ayrılarak Erzurum ve Sivas kongrelerine katıldı. 1920’de milletvekili olarak Meclis’e girdi. 1923-1937 arasında sıhhiye, 1938-1939 arasında dâhiliye vekilliği, 1939-1942 arasında da başbakanlık yaptı.</p>

        <p><strong>Sultan III. Selim</strong> (1761-1808). III. Mustafa’nın oğlu ve yirmi sekizinci Osmanlı Sultanı. Avrupa’ya büyük ilgi duyuyordu ve daha tahta çıkmadan önce Fransa Kralı XVI. Lui ile yazışıyordu. Nizam-ı Cedid adlı reform programını benimsetmeye çalıştı. Bu program suiistimalleri önlemek için büyük ölçüde geleneksel çabalardan oluşmakla birlikte bir dizi Avrupa’dan esinlenilen yenilikler de içeriyordu. Merkezî yönetimin âyan üzerindeki gücünü artırma girişimleriyle Yeniçeri Ocağı’nın yerine modern Avrupai bir ordu kurma çabaları sonuç vermedi. 1807’deki yeniçeri isyanı sonucunda tahttan indirildi ve 1808’de öldürüldü.</p>

        <p><strong>Zekeriya Sertel</strong> (1890-1980). Selanik’teki Yahudi cemaati içerisinde doğdu. İstanbul Üniversitesi Hukuk Mektebi’ni bitirdikten sonra öğrenimini Sorbonne’da sürdürdü. Columbia Üniversitesi’nde gazetecilik öğrenimi gördü. 1923’te Türkiye’ye döndükten sonra matbuat umum müdürlüğüne getirildi, ama sansür politikasını protesto ederek görevinden ayrıldı. Çeşitli yayın organlarında çalıştıktan sonra 1936’da <em>Tan</em> gazetesini yayınlamaya başladı. Solcu görüşleri nedeniyle defalarca tutuklandı. Aralık 1945’te <em>Tan</em> gazetesi sağcılar tarafından basıldı, tahrip edildi ve yağmalandı. 1950’de ülkeden ayrıldı ve yaşamını yurt dışında sürdürdü. Türkiye’ye sadece 1977’de döndü, ama kısa süre sonra tekrar ayrıldı. Yayın hayatının büyük bölümünde eşi Sabiha Sertel’le birlikte çalıştı. Sabiha Sertel’in de eşine benzer bir kariyeri vardı ve Marksistti.</p>

        <p><strong>Ahmet Necdet Sezer</strong> (1941-). Ankara Üniversitesi Hukuk Fakültesi’nden 1962’de mezun olduktan sonra, kariyerine yargıç olarak başladı. 1978’de, medeni hukuk üzerine yüksek lisans derecesi elde etti. 1988-2000 yılları arasında Anayasa Mahkemesi Başkanlığı yaptı. Mayıs 2000’de, Cumhuriyet’in onuncu cumhurbaşkanı seçildi. Hukukun üstünlüğünün sadık savunucusu oldu, bu nedenle Ecevit ve diğer siyasetçilerle anlaşmazlıklara düştü.</p>

        <p><strong>Cevdet Sunay</strong> (1889-1982). Asker. Birinci Dünya Savaşı’na katıldı ve 1918’de Filistin’de İngilizlere esir düştü. 1920’de ülkeye dönünce ulusal direniş hareketine katıldı. 1949’da generalliğe yükseldi. 1960 darbesinden sonra 1966’ya kadar genelkurmay başkanlığı yaptı. 1966’da cumhurbaşkanı seçilebilmek için senatörlüğe getirildi. 1966-1973 arasında Türkiye’nin beşinci cumhurbaşkanı olarak görev yaptı.</p>

        <p><strong>Dr. Şefik Hüsnü</strong> [Şefik Hüsnü Değmer] (1887-1958). Paris’te tıp eğitimi görürken sosyalist ve radikal fikirlerden etkilendi. Ülkeye döndükten sonra Türkiye İşçi ve Köylü Partisi’ni kurdu; <em>Aydınlık</em> ve <em>Kurtuluş</em>’ta yazdığı yazılarla sosyalist düşünceyi yaymaya çalıştı. 1925, 1926 ve 1952’de siyasi faaliyetlerinden dolayı mahkûm oldu. 1929’dan 1939’a kadar yurtdışında yaşadı. Altı ve yedinci Komintern kongrelerine katıldı. Döndükten sonra, 1946’da, Türkiye Sosyalist İşçi ve Köylü Partisi’ni kurduysa da parti aynı yıl içinde kapatıldı.</p>

        <p><strong>Mahmut Şevket Paşa</strong> (1856-1913). Arap kökenli bir Osmanlı subayıdır. II. Meşrutiyet’ten sonra Makedonya’daki Üçüncü Ordu’nun kumandanlığını yaptı. 1909 karşı devriminin bastırılmasından sonra harbiye nazırlığına ve Birinci, İkinci ve Üçüncü Orduların kumandanlığına getirildi. 1912’de görevini liberallere terk etti. 1913’teki İttihatçı darbeden (Babıâli baskını) sonra sadrazamlığa getirildi. Altı ay sonra öldürüldü.</p>

        <p><strong>İbrahim Şinasi</strong> (1826-1871). Kariyerine Tophane’de katip olarak başladı. Reşit Paşa’nın himayesine girdi. Eğitimini sürdürmesi için Fransa’ya gönderildi. 1853’te İstanbul’a döndü ve Meclis-i Maarif üyeliğine atandı. Reşit Paşa’nın ölümünden sonra kendisini görevden alan Âli Paşa’nın düşmanıydı. 1862’de kendi gazetesini yayınlamaya başladı, kısa süre içinde gazete yönetimi eleştiren önemli bir araç haline geldi. 1865’te ülkeyi terk etmek zorunda kaldı. Namık Kemal’in kılavuzu.</p>

        <p><strong>Mehmet Talât Paşa</strong> (1874-1921). 1890’dan sonra Edirne’de İttihat ve Terakki’ye girdi. 1896’da örgüt açığa çıkartılınca Selanik’e sürüldü. 1906’da Selanik’te Osmanlı Hürriyet Cemiyeti’nin kurucuları arasında yer aldı. II. Meşrutiyet’ten sonra İttihat ve Terakki’nin en önde gelen sivil şahsiyeti. İttihat ve Terakki meclislerinin tümüne Edirne mebusu olarak katıldı. 1913-1917 arasında dâhiliye nazırlığı, 1917-1918 arasında sadrazamlık yaptı. 1918’de Almanya’ya kaçtı. Ermeni tehcirinin sorumlularından biri olarak görüldüğü için 1921’de Berlin’de bir Ermeni tarafından öldürüldü.</p>

        <p><strong>Tekin Alp</strong> [Moiz Cohen, Munis Tekinalp] (1883-1961). Serez doğumludur. Musevi bir aileden gelme. Selânik’te hukuk öğrenimi gördü. 1905’te gazetelerde yazıları çıkmaya başladı. 1908’de İttihat ve Terakki’ye katıldı. 1912’de İstanbul’a geldi. İstanbul Üniversitesi’nde hukuk ve iktisat dersleri verdi, ama yaşamını esas olarak tütün ticareti yaparak kazandı. Farklı bir kökenden gelmesine karşın önde gelen bir Türk milliyetçisi ve Türk milliyetçiliği, pan-Türkçülük ve ulusal ekonomi alanlarında çok sayıda yazısı olan bir yazar.</p>

        <p><strong>Ahmet Tevfik Paşa</strong> [Tevfik Okday] (1845-1936). Kırım hanedanı soyundan gelmiştir. Uzun ve başarılı bir diplomatik kariyeri oldu. 1895’ten 1909’a kadar hariciye vekilliği görevinde bulundu. 1909’da bir ay, 1918-1922 arasında da dört kez sadrazamlık yaptı. Osmanlı İmparatorluğu’nun son sadrazamıydı.</p>

        <p><strong>Alparslan Türkeş</strong> (1917-1997). Kıbrıs’ta doğdu. Kara Harp Okulu’nu bitirdi. İkinci Dünya Savaşı sırasında pan-Türkçü ve Alman yanlısı propaganda yaptı. 1944’te tutuklandı, ama bir süre sonra serbest bırakıldı. 1948’de Harp Akademisi’ni bitirdi. Genelkurmay ve NATO’da görev yaptı. 1960 darbesinin düzenleyicilerinden ve Milli Birlik Komitesi’nin radikal üyelerindendir. Kasım 1960’ta Milli Birlik Komitesi’nden tasfiye edilen 14 radikal subay arasında yer aldı. Yeni Delhi’de askerî ataşelik yaptı. Ülkeye döndükten sonra 1965’te Cumhuriyetçi Köylü Millet Partisi’nin başkanlığını ele geçirdi. Kısa bir süre sonra parti, aşırı milliyetçi Milliyetçi Hareket Partisi’ne dönüştürüldü. 1969-1980 arasında bu partiden milletvekilliği yaptı. 1974-1977 arasında Demirel’in milliyetçi cephe hükümetlerinde başbakan yardımcılığı görevinde bulundu. 1980 darbesinden sonra tutuklanarak, yargılandı, siyaset yapması yasaklandı. 1987’de yeniden siyaset sahnesine döndü.</p>

        <p><strong>Kemal Türkler</strong> (1926-1980). İstanbul Üniversitesi Hukuk Fakültesi’ndeki öğrenimini yarıda bıraktı. Maden-İş sendikasındaki çalışmalarıyla ünlendi ve sendikanın başkanlığına getirildi. Türkiye İşçi Partisi’nin kurucuları arasında yer aldı. 1967’de DİSK’in kurulmasında öncülük etti ve konfederasyonun başkanı seçildi. 1980’de silahlı bir saldırı sonucu öldürüldü.</p>

        <p><strong>Suat Hayri Ürgüplü</strong> (1903-1981). Şam’da doğdu. Son Osmanlı şeyhülislâmlarından Hayri Efendi’nin oğludur. Hukuk öğrenimi gördü. 1925-1929 arasında Türkiye ile Yunanistan arasında nüfus değişimini denetleyen komisyonda çalıştı. 1929-1932 arasında İstanbul’da hâkimlik yaptı. 1935’te milletvekili seçildi. 1943-1946 arasında gümrük ve tekel bakanlığı görevinde bulundu. 1952-1961 arasında Bonn, Londra, Washington ve Madrid’de büyükelçilik yaptı. 1961’de senatör oldu ve 1965’te partiler-üstü bir hükümet kurmakla görevlendirildi. Kabinesi aynı yıl yapılan seçimler tamamlanıncaya kadar görevde kaldı. 1972’de aynı görev kendisine bir kez daha verildi, ama kabinede değişiklik yapması istenince istifa etti. 1972’de siyasetten uzaklaştı.</p>

        <p><strong>Kara Vasıf</strong> (1872-1931). 1903’te Harp Akademisi’ni bitirdi. Albay rütbesine yükseldi. 1908’den önce İttihat ve Terakki’ye katıldı. 1909’da Hareket Ordusu’nda görev yaptı. İttihatçı subaylar çekirdek kadrosundan. 1918’de Karakol Cemiyeti’ni kurdu, son Osmanlı Meclis-i Mebusan ve Heyet-i Temsiliye üyeliği yaptı. 1920’de Malta’ya sürüldü. 1922’de ülkeye döndükten sonra “İkinci Grup“ muhalefetinin oluşmasına katkıda bulundu. 1926’da İzmir Suikastı’ndan dolayı yargılandıysa da beraat etti. 1931’de (muhtemelen intihar ederek) öldü.</p>

        <p><strong>Ahmet Emin Yalman</strong> (1888-1973). Selanikli bir dönme aileden gelme. Columbia Üniversitesi’nden mezun oldu. 1914-1920 arasında İstanbul’da sosyoloji ve istatistik dersleri verdi. 1920-1921’de Malta’da sürgün hayatı yaşadı. 1923’te <em>Vatan</em> gazetesini kurarak, ülkeye daha çağdaş, Amerikan tarzlı bir gazetecilik anlayışı getirdi. 1925’te gazetesi kapatılarak tutuklandı. Amerikan otomobil ve traktörlerinin ithalatına başlayarak iş hayatına atıldı. Bir süre <em>Tan</em>’da Zekeriya Sertel’le işbirliği yaptı. 1940’ta <em>Vatan</em>’ı yeniden yayınlamaya başladı. İkinci Dünya Savaşı sırasında sürekli Müttefikleri destekledi. 1946’dan sonra DP’ye destek verdi. 1952’de köktendincilerce kendisine yapılan suikasttan kıl payı kurtuldu. 1950’lerin sonunda Menderes’e karşı muhalefete geçti. 1959’da 15 ay hapse mahkûm oldu. 1962’de yayıncılık faaliyetlerine son verdi, bundan sonra köşe yazarlığı, makale yazarlığı yaptı ve anılarını yazdı.</p>

        <p><strong>Mesut Yılmaz</strong> (1947-). 1971’de Ankara Üniversitesi Siyasal Bilgiler Fakültesi’ni bitirdi. Almanya’da Köln’de yüksek lisans yaptı. Daha sonra özel sektörde ve kamu sektöründe çalıştı. 1983’te Anavatan Partisi’nin kurucuları arasında yer aldı. Rize’den milletvekili seçildi. 1987-1990 arasında dışişleri bakanlığı, 1991’de ve 1996’da başbakanlık yaptı. Genel başkanlarından olduğu Anavatan Partisi’nden 2002’de istifa etti.</p>

        <p><strong>Ziya Paşa</strong> [Abdülhamit Ziya] (1825-1880). Bir gümrükçünün oğludur. 1842’de Sadaret Mektubi kalemine girdi. 1855’te Reşit Paşa’nın aracılığıyla mabeyn kâtipliğine getirildi. Reşit Paşa’nın ölümünden sonra Âli Paşa tarafından Saray’dan uzaklaştırıldı. 1867’de Fransa’ya kaçıncaya kadar mutasarrıflık yaptı. Fransa’da Namık Kemal’le birlikte muhalefet gazetelerini çıkardı. 1872’de ülkeye döndükten sonra Devlet Şûrâsı üyesi oldu. 1876 darbesinden sonra yeni Sultan V. Murat’ın özel kâtipliğine getirildiyse de 24 saat sonra bu görevinden uzaklaştırıldı.</p>
      </div>
    </div>
  </div>
</body>
</html>
