<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">11</h1>
  <hr />

  <h1 id="sigil_toc_id_11">Kemalist Tek Parti Devleti<br />
  1925-1945</h1>

  <h2 class="sigil_not_in_toc">Kemalist Türkiye’nin siyasal sistemi: Parti ve devlet</h2>

  <p class="nonindent">Mart 1925’te Takrir-i Sükun Kanunu’nun ilân edilmesinden itibaren Türkiye’nin yönetim biçimi, bir otoriter tek parti yönetimi, açıkçası, bir diktatörlüktü. Takrir-i Sükun Kanunu’nun ve bu yasa gereğince kurulmuş olan mahkemelerin 1925-1926 yıllarında bütün muhalefeti susturmada nasıl kullanılmış olduğunu ve Mustafa Kemal’in 1927’deki büyük nutkunda bu bastırma eylemini nasıl haklı çıkardığını görmüştük. Takrir-i Sükun Kanunu, hükümetin bu yasayı kaldırmakta artık bir sakınca görmediği 1929 yılına kadar yürürlükte kaldı. Cumhuriyet Halk Fırkası her bakımdan bir iktidar tekeli kurdu ve 1931’deki parti kongresinde Türkiye’nin siyasal sistemi tek parti sistemi olarak resmen ilân edildi.<a class="noteref" href="../Text/notlar.xhtml#n111" id="ref1">1</a></p>

  <p>1930’daki “itaatkâr” bir muhalefet partisi denemesi bir yana bırakılırsa, İkinci Dünya Savaşı sonrasına kadar Türkiye’de hiçbir yasal muhalefet topluluğu faaliyet göstermemiştir. Yeraltı muhalefeti ise, etkisi olmayan bir komünizm hareketiyle ve Kürt milliyetçilerinin daha etkili olan eylemleriyle sınırlıydı. Güneydoğu’daki dağlarda hemen her zaman küçük çaplı ayaklanmalar yaşanıyordu ve 1937-1938’de Dersim’de ise büyük bir ayaklanma olmuştu. Bu isyan da şiddetle bastırılmış ve yine on binlerce Kürt zorla ülkenin batısına yerleştirilmişti. Paris, Sofya, Şam ve Kahire gibi birbirinden uzak yerlerde bulunan çeşitli siyasal akımlardan küçük mülteci toplulukları (saltanatçılar, liberaller, İslâmcılar, sosyalistler), risale ve dergilerde rejime saldırmayı sürdürüyordu, ama hiçbirinin gerçek bir ağırlığı yoktu.<a class="noteref" href="../Text/notlar.xhtml#n112" id="ref2">2</a></p>

  <p>1924 Anayasasına göre bütün iktidar, ulusun egemenlik iradesinin tek meşru temsilcisi olan Türkiye Büyük Millet Meclisi’ndeydi. Ancak, Cumhuriyet Halk Fırkası liderlerinin 1924’te muhalefetin ortaya çıkışına gösterdikleri bir tepki de parti disiplinini sıkılaştırmak olmuştu, o kadar ki, serbest tartışmalara ancak meclis grubunun (kapalı) toplantılarında izin veriliyordu. Bu toplantılarda herhangi bir konuda varılan bir karardan sonra, milletvekilleri çoğunluk kararına uyuyorlardı ve mecliste bu karar lehinde oy vermek zorundaydılar. Yani mecliste Mart 1925’ten önce yapılan oylamalar bile sonucu baştan bilinen oylamalardı. Tek parti dönemindeki oylamalar bir formaliteye dönüşmüştü. Tartışmak, kabinenin kendi kararlarını duyurduğu ve açıkladığı bir forum işini gören meclis grubu toplantılarında dahi kısıtlanmıştı. Meclis grubunun serbest hareket olanağı, ilgili siyaset alanına göre değişiyor ise de (örneğin, neredeyse tamamen kabineye bırakılmış olan dışişlerine nazaran ekonomi çok daha serbestçe tartışılıyordu), meclis grubu toplantılarının işlevi esasen kabine kararlarını onaylamak ve meşrulaştırmaktan ibaretti.</p>

  <p>Cumhuriyet Halk Fırkası bütün ülkede genel sekreterinin yönetiminde bir taban örgütüne sahip olmasına karşın, partiye hâkim olanlar milletvekilleri, kabine, başbakan (aynı zamanda partinin fiilî genel başkanı) ve cumhurbaşkanı (aynı zamanda parti genel başkanı) idi. Partiyle devlet özdeşti. Bu durumun getirdiği önemli bir sonuç, partinin hiçbir zaman bağımsız bir ideolojik ya da örgütsel “kişilik” geliştirememesi ve yoğun bir biçimde bürokratikleşmesiydi. Partinin uzun zaman genel sekreterliğini yapmış olan Recep (Peker)’in partiyi bağımsızlaştırma ve bağımsız bir “Kemalist” ideoloji geliştirme girişimleri, İsmet (İnönü)’nün 1936 kongresinde devlet aygıtıyla parti örgütü arasındaki birliği resmî siyaset olarak açıklamasıyla boşa çıkmış oldu. Valilerin doğrudan doğruya vilayetlerindeki Cumhuriyet Halk Fırkası şubelerinin başkanları sayılması, bu durumu açıklayan çarpıcı bir örnektir.</p>

  <p>Tek parti dönemi boyunca dört yılda bir milletvekili seçimleri yapıldı, ancak bu seçimlerin sadece biçimsel bir işlevi vardı. Meclisteki sandalyeler için aday listeleri parti genel başkanı, fiilî genel başkan ve genel sekreter tarafından belirleniyor, sonra da parti kongresinde onaylanıyordu. Etkin parti üyesi bile olsalar yurttaşların kendi inisiyatifleriyle meclise seçilme ihtimalleri yoktu. Seçimler sıkı şekilde kontrol altında tutulsa bile, 5 Aralık 1934’te kadınlara oy kullanma ve seçilme hakkının tanınmış olması, Türk kadınlarının erkeklerle eşit haklar kazanması yolunda yine de önemli bir adımdı. Mart 1935’ten itibaren Büyük Millet Meclisi’nde 18 kadın milletvekili yer aldı. En azından bu açıdan Türkiye Avrupa’nın en gelişmiş ülkelerini yakalamıştı.</p>

  <h2 class="sigil_not_in_toc">Vesayet demokrasisi: Serbest Cumhuriyet Fırkası</h2>

  <p class="nonindent">1925 sonrasında yerleşen yekpare siyasal sistem, lider takımı içerisinde çatışan fikirlerin serbest ve açık şekilde tartışılmasını kısıtlıyor, halkın toplumsal hoşnutsuzluğunu ifade etmesine ise hiç olanak vermiyordu. Öte yandan, Cumhuriyet Halk Fırkası’nın ve bölgesel ve yerel temsilcilerinin otoriter tavırları, buna eşlik eden kayırmacılık ve yolsuzluklar, insan haklarının hiçe sayılması ve hükümetin reform politikaları yaygın bir öfkeye neden olmaktaydı. 1920’lerin sonlarında, diğer tarım üreticisi ülkeler gibi Türkiye’yi de çok kötü sarsan dünya ekonomik bunalımı bu öfkeyi daha da artırmıştı. Otoriter yapısı yüzünden halk kitlesiyle iletişim kuramayan Cumhuriyet Halk Fırkası bu hoşnutsuzluğu gidermek için (bu hoşnutsuzluğun dile getirilişini bastırmak dışında) esaslı olanaklara sahip değildi. Ülkedeki bunalım meclisteki canlı tartışmalara hiç yansımıyordu. 1931 yılı parti kongresinin açılışında, parti genel başkanı İsmet Bey ekonomik bunalıma bir kez bile değinmedi.</p>

  <p>1930 yılında, hoşnutsuzluğun (çapını büyük olasılıkla bilmemekle beraber) farkında olan Mustafa Kemal, raporların ve ülkenin çeşitli bölgelerine yaptığı inceleme gezilerinin sonucunda, toplumsal hoşnutsuzluğu başka bir yöne çevirmek ve rehavet içerisindeki Cumhuriyet Halk Fırkası’nı harekete geçirmek amacıyla, sadık bir muhalefet partisinin kurulmasına izin verme hatta bunu teşvik etme kararı aldı. Mustafa Kemal, beş yıl iktidarda kaldığı için yavaş yavaş kendi güç tabanını oluşturmuş olan ve artık cumhurbaşkanının kuklası olmaktan çıkan İsmet Bey’e baskıda bulunmak istemiş de olabilir.</p>

  <p>Mustafa Kemal eski arkadaşı Fethi (Okyar)’a yeni bir parti kurma teklifinde bulundu. Fethi Bey (1925 Mart’ında başvekillikteki yenilgisinden sonra gönderilmiş olduğu) Paris’teki büyükelçilik görevinden yeni dönmüş ve Cumhurbaşkanı’na ülkenin durumu ve İsmet Bey’in politikaları hakkında eleştirilerle dolu bir rapor sunmuştu. İkisi teklif üzerinde birkaç gün tartıştı. Fethi Bey, hükümetin partisinin çalışmasına olanak vereceğine ve Mustafa Kemal’in tarafsız kalacağına dair güvence istedi. Mustafa Kemal ise yeni partinin cumhuriyetçilik ve laiklik ülkülerine sadık kalmasını istedi. Anlaşma olunca, Fethi Bey Serbest Cumhuriyet Fırkası’nı kurmaya girişti. Mustafa Kemal, içlerinde eski arkadaşı Nuri (Conker)’in de bulunduğu birçok yakın çalışma arkadaşının yeni partiye katılmasını emretti. Ayrıca iyi niyetini kanıtlamak için kız kardeşi Makbule Hanım’ın partiye katıldığını da açıkladı.</p>

  <p>Sonuçta Serbest Cumhuriyet Fırkası’na sadece 15 milletvekili katılmış olmakla beraber hepsi de Kemalist düzenin gözde üyeleriydi. Parti 11 maddelik bir beyanname yayınladı. Bu beyanname 1924’teki Terakkiperver Cumhuriyet Fırkası’nın beyannamesini çağrıştırıyordu. Çünkü hem liberal ekonomi siyasetini ve yabancı yatırımların teşvikini hem de ifade özgürlüğünü ve doğrudan seçimi savunuyordu (o sırada Türkiye’de halen iki aşamalı seçim sistemi vardı).</p>

  <p>Yeni parti büyük heyecanla karşılandı. Parti şubeleri üyelik için tam anlamıyla başvuru istilasına uğradı. Fethi Bey Eylül başlarında İzmir’i ziyaret ettiğinde coşkulu kalabalıklar tarafından karşılandı. Polisle çatışmalar oldu; polis kalabalığa ateş açınca da birçok kişi yaralandı ve bir erkek çocuk öldü. Bu olay, partinin kısa tarihinde bir dönüm noktası oldu. Cumhuriyet Halk Fırkası liderleri telaşa kapıldı ve Mustafa Kemal’den partinin lideri olduğunu ve başı olarak kalacağını açık şekilde bildirmesini istediler. Mustafa Kemal 10 Eylül’de istenileni yaptı.<a class="noteref" href="../Text/notlar.xhtml#n113" id="ref3">3</a></p>

  <p>Ekim 1930’da belediye seçimleri yapıldı, Serbest Cumhuriyet Fırkası 502 belediyeden 30’unu kazandı.<a class="noteref" href="../Text/notlar.xhtml#n114" id="ref4">4</a> Çok az sayıda sandalye kazanıldığı halde iktidar partisi şaşkınlığa uğramış ve telaşa düşmüştü. Seçimlerin hemen arkasından mecliste yapılan bir tartışmada, Fethi Bey iktidar partisini büyük çaplı usulsüzlüklerle ve seçimlerde hile yapmakla suçladı. Bu da Serbest Cumhuriyet Fırkası’na karşı öfkeli saldırılara yol açtı; parti ve parti liderleri vatana ihanetle suçlandı. Mustafa Kemal, Fethi Bey’e bu ortamda artık tarafsız kalamayacağını bildirdi. Cumhurbaşkanının şahsına karşı siyasal muhalefet yürütmek istemeyen Fethi Bey, Serbest Cumhuriyet Fırkası’nı kapatmaktan başka seçeneği olmadığını anladı ve 16 Kasım 1930’da partiyi kapattı. Hayatının bundan sonrasını, bu bunalımlı zamanda Mustafa Kemal tarafından terk edilişinin verdiği acıyla yaşadı.<a class="noteref" href="../Text/notlar.xhtml#n115" id="ref5">5</a></p>

  <p>Bir ay sonra, 23 Aralık’ta, İzmir’den çok uzakta olmayan Menemen’de bir olay meydana geldi. Manisalı bir grup genç derviş, Mehmet adında birinin önderliğinde, kentin içine yürüdü, yeşil bayrak açtı ve şeriat ve hilafetin geri getirilmesini istedi. Bunun haberi jandarma kışlasına ulaşınca, kışladan yedek subay teğmen Mustafa Fehmi Kubilay komutasında bir bölük asker gönderildi. Kubilay dervişlerin teslim olmalarını istediğinde, saldırıya uğradı ve kafası kesildi; dervişler kestikleri kafayı bir sopanın ucuna takıp sokaklarda dolaştırdılar. Bunun üzerine bir jandarma birliği gelip ateş açtı ve Mehmet dâhil üç elebaşını öldürdü. Olayın Kemalist lider kadrosuna tam bir şok yaşatan tarafı dervişlerin eylemi değil, binin üzerinde kişinin olayların gelişimini ses çıkarmadan durup izlemiş olmasıydı. Bu, halkın isyancıları zımnen desteklemesi olarak yorumlanabilirdi ve öyle de yorumlandı. Hükümet derhal harekete geçti, sıkıyönetim ilân edildi ve 2000’in üzerinde tutuklama yapıldı (aralarında birçok eski Serbest Cumhuriyet Fırkası taraftarı bulunuyordu). 28 kişi idam edildi, ancak, Menemen’in yerle bir edilmesini ve sakinlerinin tehcirini<a class="noteref" href="../Text/notlar.xhtml#n110" id="ref0">1*</a> öngören yasa taslağı, başlarda Mustafa Kemal tarafından desteklendiyse de, sonunda düştü.<a class="noteref" href="../Text/notlar.xhtml#n116" id="ref6">6</a></p>

  <h2 class="sigil_not_in_toc">Cumhuriyet Halk Fırkası’nın totaliter eğilimleri</h2>

  <p class="nonindent">Serbest Fırka olayının gün ışığına çıkarmış olduğu Cumhuriyet Halk Fırkası yönetimine karşı öfke ve muhalefetin derecesi, Mustafa Kemal ve yandaşlarını kendilerine getirmişti. Bu andan itibaren İttihat ve Terakki döneminden beri ayakta kalmış bağımsız toplumsal ve kültürel örgütleri yasaklayıp, ülkenin tüm kültürel ve düşünsel yaşamını doğrudan kendi denetimleri altına alarak ülkedeki nüfuzlarını pekiştirdiler. Başka muhalefet partilerinin açılmasına yönelik girişimlerde bulunulmadı (zaten görmüş olduğumuz gibi, Türkiye’nin tek partili bir devlet olduğu resmen açıklanmıştı). Bununla beraber, Mustafa Kemal bağımsızlara (1931 seçimlerinde 30, 1935 seçimlerinde 16) sandalye tahsis etmek suretiyle meclisin rehavetini kırmaya çalışıyordu. Ne var ki mevcut ortamda bu çabalar hiç de etkili olmuyordu: 1931’de bağımsız adaylar için Halk Fırkası tarafından boş bırakılmış 30 sandalye bile doldurulamamış ve 1935’te bağımsızların sayısı 13’e düşmüştü.<a class="noteref" href="../Text/notlar.xhtml#n117" id="ref7">7</a></p>

  <p>Toplumsal ve kültürel kuruluşlar içerisinde ilk kapatılanlar Türk Ocakları’ydı. Maarif Vekili Hamdullah Suphi (Tanrıöver) önderliğinde yeniden canlandırılmış olan Türk Ocakları, ülkede milliyetçi, pozitivist ve laik düşünceleri konferanslar, kurslar ve sergiler yoluyla yaymaya çalışıyordu. 1931’de kapatıldığında 30 binin üstünde üyesi ve 267 şubesi bulunuyordu.<a class="noteref" href="../Text/notlar.xhtml#n118" id="ref8">8</a> 1932’de yerine, kentlerde Halkevleri ve büyük köylerde Halkodaları kuruldu; bunlar esasen aynı işlevi görüyor, ancak partinin taşra şubeleri tarafından sıkı şekilde denetleniyorlardı. İkinci Dünya Savaşı sonlarında ülkenin her tarafında hemen hemen 500 Halkevi vardı.</p>

  <p>Kapatılan bir diğer örgüt, ulusal direniş hareketinde etkin olmuş kadınlar tarafından 1924’te kurulan Türk Kadınlar Birliği’ydi. Birlik Mayıs 1935’teki olağanüstü kongresinde, Cumhuriyet Halk Fırkası liderliğinin isteği üzerine kendini feshetme kararı aldı. Gerekçeye göre Türk kadınına oy hakkının verilmesiyle Birlik (Türk kadınına eşit haklar verilmesi) amacına erişmiş bulunuyordu. Aynı yıl içinde, üyeleri yüzyılın başından beri Jön Türk hareketi içerisinde önemli roller oynamış olan Türk Mason Locaları kapatılmıştı.</p>

  <p>Liberal ya da sosyalist muhalefeti benimseyen bütün gazete ve dergiler 1925’te kapatılmıştı. Bu tarihten itibaren ortada sadece hükümet denetimindeki gazeteler kalmıştı. Bunun bir istisnası, solcu bir gazeteci ve –üstelik– Mustafa Kemal’le Fethi Bey’in eski arkadaşı olan Arif (Oruç)’un 1929-1930’da yayınladığı <em>Yarın</em> gazetesiydi. <em>Yarın</em>’da İsmet Bey’in ekonomi siyasetinin şiddetle eleştirilmesine izin verilmiş ve böylece gazete Serbest Cumhuriyet Fırkası’na bir ilkörnek oluşturmuştu. Ancak bu gazete, hükümete “ülkenin genel siyasetine” aykırı yayın yapan gazeteleri kapatma yetkisi veren yeni basın yasasının kabulünden sonra 1931’de kapatıldı.</p>

  <p>Son olarak 1933’te, İstanbul’daki eski Darülfünun, İstanbul Üniversitesi olarak yeniden kuruldu. Yeniden kuruluş sırasında öğretim kadrosunun üçte ikisi, –ki 100 kişiden fazlaydı– kürsülerini kaybetti ve sadece Kemalist çizginin en güvenilir yandaşları görevlerine devam edebildi. Bu, sonraki 50 yıl içerisinde Türk üniversitelerinin yaşadığı birçok temizlik hareketinin ilkiydi. Ancak, Türkiye’de akademik yaşam 1933’ten başlayarak, Hitler iktidara geldikten sonra Almanya’dan ayrılan Alman araştırmacılarının ve bilim adamlarının akınıyla güçlenmişti. Türk hükümeti 63 Alman profesörü Türkiye’ye gelip ders vermeleri için çağırdı; bunlar, Türkiye’de akademik öğretimin seviyesini çok çarpıcı bir biçimde yükselttiler ve birkaç öğrenci kuşağı üzerinde önemli bir etkileri oldu.<a class="noteref" href="../Text/notlar.xhtml#n119" id="ref9">9</a></p>

  <p>Hem basın hem eğitim kurumları Kemalist ideolojiyi yaymak üzere seferber edildi. Bunun doğurduğu boğucu siyasal ve entelektüel hava, geleneksel tarih yazıcılığında çok defa görmezlikten gelinmiştir ve halen incelenmeyi beklemektedir. Bununla beraber, Kemalist önderlerin çok kişiye –çoğunlukla yazarlara, öğretmenlere, doktorlara ve diğer serbest meslek sahiplerine ve öğrencilere– kendi modern, laik, bağımsız Türkiye tasavvurlarını aşıladıklarını da belirtmek gerekiyor. Kendilerini, bilgisiz yurttaşlarına rehberlik etme görevini üstlenmiş bir seçkinler zümresi olarak gören bu insanlar, ülküleri için genellikle çok sıkı şekilde ve büyük kişisel özverilerle çalıştılar. Kemalist seçkinler zümresinin bu asilane (<em>noblesse oblige</em>) tavrı, günümüzün revizyonist sağ ve sol birçok yazarınca görmezlikten gelinmektedir.</p>

  <h2 class="sigil_not_in_toc">Kemalist bildiri</h2>

  <p class="nonindent">1930’larda ortaya çıkan Kemalizm ya da Atatürkçülük kavramlarını birlikte oluşturan düşünceler ya da ülküler bütünü, bir süreç içerisinde doğal şekilde ve yavaş yavaş gelişti. Kemalizm asla tutarlı ve her şeyi kapsayan bir ideoloji halini almadı. Kemalizm bir tutum ve kanılar bütünüydü. Bu tutum ve kanıların ise ayrıntılı bir tanımı hiçbir zaman yapılmadı. Recep Peker’in bunu yapma girişimleri, görmüş olduğumuz gibi başarısızlığa uğradı. Sonuçta Kemalizm, esnek bir kavram olarak kaldı ve dünya görüşleri çok farklı olan insanlar kendilerine Kemalist diyebildiler. Kemalizmin temel ilkeleri 1931 parti programının içerisine yayılmıştı. Bunlar, cumhuriyetçilik, laiklik, milliyetçilik, halkçılık, devletçilik ve inkılapçılık (veya reformculuk) idi.</p>

  <p>Laiklik ve milliyetçilik kuşkusuz Jön Türk ideolojisinin, en azından 1913’ten beri, belirgin özellikleri arasında yer almıştı. 1930’larda her iki özellik en uçlara götürülmüş, laiklik, yalnızca devletle dinin ayrılması değil, dinin kamu yaşamından çıkarılması ve din kurumları üstünde devletin tam denetiminin kurulması olarak da yorumlanmıştı. Aşırı bir milliyetçilik biçimi, buna eşlik eden tarihsel efsanelerin yaratılmasıyla birlikte, yeni bir ulusal kimliğin oluşturulmasında başlıca araç olarak kullanılmış ve böylece birçok hususta dinin yerine geçmesi amaçlanmıştı.</p>

  <p>Cumhuriyetçilik 1923’ten beri temel bir ilkeydi (hatırlanacaktır bu tarihte saltanatın geri gelmesini destekleyen siyasal etkinlikler yasadışı ilân edilmişti). İlk kez Birinci Dünya Savaşı sırasında vurgulanmış olan “halkçılık”, ulusal dayanışma ve bütün ulusun çıkarlarını topluluk ya da sınıf çıkarlarının üstünde tutma düşüncesi anlamına geliyordu. Olumsuz anlamda halkçılık, sınıf çıkarlarının inkârına (Kemalizm’e göre Türkiye’de Avrupa’da anlaşıldığı anlamda sınıflar yoktu) ve sınıf esasındaki siyasal faaliyetin (ve böylece bütün sosyalist ve komünist faaliyetin) yasaklanmasına yol açıyordu. Devrimcilik –veya Atatürk’ün daha muhafazakâr takipçilerinin Türkçe inkılapçılık terimini yorumladıkları üzere, reformculuk– sürekli değişime ve Kemalist reform programını desteklemeye içten bağlı olma anlamına geliyordu. Devletçilik, devletin ekonomik alandaki üstünlüğünün tanınması anlamına gelen yeni bir kavramdı. 1930’larla 1940’larda Türkiye’de belki de en geniş ölçüde tartışılmış meselelerden biri olan devletçilik, ileride daha ayrıntılı olarak işlenecektir.</p>

  <p>Parti ambleminde Altı Ok’la simgelenen bu altı ilke, 1937’de Türk Anayasasına sokulmuştu. Hepsi birlikte, Kemalizmin devlet ideolojisini ve okullarda, basında ve orduda görüş aşılamanın dayanağını oluşturmaktaydılar. Hatta Kemalizm kimi zaman “Türk dini” şeklinde tanımlanıyordu. Yine de bir ideoloji olarak tutarlılıktan ve belki de daha önemlisi, duygusal çekicilikten yoksundu. Mustafa Kemal’in sağlığında çevresinde gelişen ve ölümünden sonra daha da artan kişisel yüceltilmesi, bu ideolojik boşluğu bir dereceye kadar doldurmaktaydı. 1926’dan itibaren büyük kentlerde onun heykelleri dikildi. Mustafa Kemal ulusun babası, kurtarıcısı, öğretmeni olarak sunuluyordu. (1934’te “Türk Devrim Tarihi”nin zorunlu ders haline geldiği) okul ve üniversitelerdeki Kemalizmi aşılama uğraşısı, onun kişiliğine odaklanıyordu. Mustafa Kemal’in, faşizm, nasyonal sosyalizm, ya da Marksizm-Leninizm gibi gözden düşebilecek çok kesin bir ideolojiyle ilişkilendirilemiyor oluşu, onun kişiliğinin yüceltilmesini, etkisinin ise siyasal iklimdeki değişmelere rağmen sürebilmesini sağlamıştır. Bu yüceltme, Türkiye resmî kültürünün hâlâ önemli bir parçasıdır.</p>

  <h2 class="sigil_not_in_toc">Lider takımı içerisindeki sürtüşme</h2>

  <p class="nonindent">Siyasal lider grubu hem partiye hem de meclise bütünüyle hâkim olurken, bu grup içerisinde özellikle de 1925-1937 arası 12 yıl boyunca başvekillik yapan İsmet Bey’le Cumhurbaşkanı Mustafa Kemal arasında gerginlik giderek artmaktaydı. Cumhurbaşkanı son yıllarında siyasetten büyük ölçüde çekilip ülkenin günlük yönetimini İsmet Bey’in sorumluluğuna bırakmış, kendisini harf ve dil gibi özgül reform tasarılarına vermişti. Çevresindeki küçük bir yandaş ve dost grubuyla çoğu gecelerini yiyip içerek ve ülkenin sorunlarını ve geleceğini tartışarak geçiriyordu. Çankaya’daki Cumhurbaşkanlığı Köşkü’nde genellikle gecenin geç saatlerinden günün ağarmasına dek süren bu toplantılara, değişik mesleklerden kişiler sık sık çağrılırdı. Önerilerde bulunulur, eleştiriler dile getirilir, planlar hazırlanır ve kararlar alınırdı.</p>

  <p>Bu durumu potansiyel tehlike haline sokan şey, Mustafa Kemal’in göreli olarak günlük hükümet işlerinden uzakta tutulmuş olmasıydı. Bu nedenle onun plan ve kararları Başvekil İsmet Bey’inkilerden git gide ayrı düşmekteydi. Mustafa Kemal’in bu yarı emeklilik durumunda bile ülkenin tartışmasız hâkimi olarak kalması, onun, kendi arkadaş ve danışman çevresinin etkisi altında eğer isterse, başvekilin ve kabinenin almış olduğu kararların tersine kararlar alabilmesine yol açıyordu. Yıllar boyunca bu olgunun iç işlerinde, ekonomi ve dış işlerinde birçok örneği yaşandı. Cumhurbaşkanı kabinenin bir vekilini İsmet Bey’e danışmadan iki kez istifaya zorlamıştı. Onun bu müdahalesi, Cumhurbaşkanının Çankaya’daki sofra kabinesine karşı giderek daha ihtiyatlı hale gelen İsmet Bey’i sinirlendirmekteydi.<a class="noteref" href="../Text/notlar.xhtml#n1110" id="ref10">10</a></p>

  <p>Nihayet Eylül 1937’de, iki adam arasında, Atatürk’ün İsmet Bey’den istifasını istemesiyle sonuçlanan aleni bir kavga oldu. İsmet Bey, sağlık nedenlerini öne sürerek, derhal istifa etti. Yerine eski İzmir İTC sekreteri ve Teşkilât-ı Mahsusa başkanı, 1924’te kurulan Türkiye İş Bankası’nın ilk genel müdürü ve 1932’den beri iktisat vekili olan Mahmut Celâl (Bayar) getirildi.</p>

  <h2 class="sigil_not_in_toc">Atatürk’ün ölümü ve<br />
  İsmet Bey’in iktidara dönüşü</h2>

  <p class="nonindent">Atatürk’ün 1937-1938 yıllarında çabuk öfkelenir ve sıkça karar değiştirir olması belki de kötüye giden sağlık durumu yüzündendi. 1923 ve 1927 yıllarında geçirdiği ve daimi hasar bırakmamış olduğu anlaşılan iki kalp krizi bir yana bırakılırsa, Mustafa Kemal, 1937 yılı başlarına kadar genel olarak sağlıklıydı. Yıllar süren alkol alışkanlığı yüzünden ilerlemiş durumdaki sirozun arazları bu tarihten itibaren kendisini göstermeye başladı. Hastalık ancak 1938 yılı başında resmen teşhis edildi ve durumu Mart ayından itibaren hızla ağırlaşmaya başladı. Hastalığı halktan gizlenmişti (Ekim’de hastalıktan söz eden bir gazete derhal üç ay kapatılmıştı), ancak üst düzey siyasetçiler yaklaşan sonu bilmekteydi ve böylece bir iktidar kavgası başladı.</p>

  <p>Son yılın olaylarına rağmen İsmet İnönü açıkça önde gelen adaydı, ama hükümetteyken birçok düşman edinmişti. En azılı düşmanları da Atatürk’ün “sofra kabinesi”nin üyeleriydi. Bu kişiler onu (Washington’a büyükelçi atamak suretiyle) bertaraf etmeye ve Atatürk’ün ardılını seçecek olan, İsmet Bey’in yandaşlarıyla dolu meclis için yeni seçimlere gidilmesini tezgâhlamaya girişmişlerdi. Cumhurbaşkanının, İsmet Bey’in ardıl olmasına karşı çıktığı yolunda sözlü bir “siyasal vasiyet”inden bile söz ediliyordu.<a class="noteref" href="../Text/notlar.xhtml#n1111" id="ref11">11</a></p>

  <p>Ancak bütün bu girişimlerden bir sonuç çıkmadı. Mustafa Kemal (Paşa) Atatürk, 10 Kasım 1938’de İstanbul’da, son birkaç aydır hasta yattığı Dolmabahçe Sarayı’nda öldü. 11 Kasım’da Millet Meclisi İsmet İnönü’yü Cumhuriyet’in ikinci Cumhurbaşkanı seçti. Bu atanmayı dört etkene borçluydu: Başvekil Bayar’ın, İnönü’nün hasımlarıyla işbirliğini reddetmesi (Bayar bu süre boyunca İnönü’yle temasını sürdürmüştü); İnönü’nün hasımlarının kabul gören bir aday bulmayı becerememesi; hem milletvekillerinin hem de parti bürokratlarının yıllar önce bizzat İnönü tarafından seçilmiş olmaları; askerî liderlerin İnönü’yü destekleme kararı ve Genelkurmay Başkanı Mareşal Fevzi Çakmak’ın, mecliste büyük destek göreceği bildirildiği halde, aday olmama kararı.</p>

  <p>Atatürk’ün naaşı geniş çaplı keder ve yas gösterileri arasında Ankara’ya getirildi ve geçici olarak Etnografya Müzesi’ne konuldu; 1953’te, o zamanlar başkentin dışında kalan, ama şimdi tam merkezde olan bir tepeye kendisi için inşa edilmiş görkemli bir Anıtkabir’e defnedildi.</p>

  <h2 class="sigil_not_in_toc">Atatürk için bir değerlendirme</h2>

  <p class="nonindent">Türkiye Cumhuriyeti’nin resmî tarih yazıcılığının (ve esasen bizzat Atatürk’ün büyük nutkunun) etkisinde kalan tarihçiler, modern Türkiye’nin doğuşunu bir tek adamın tek başına kazandığı bir başarı olarak resmetmişlerdir. Bu kitapta farklı bir resmin verilmesine girişildiği, okuyucunun gözünden kaçmayacaktır. Ama yine de, onun taktik ustalığı, acımasızlığı, gerçekçiliği ve azmi, emsalsiz biçimde birleştirmiş kişiliği olmaksızın, Türkiye’nin bağımsız bir devlet olarak ayakta kalmasının çok zor olacağı da doğrudur. 1919’a kadar İTC’nin askeri kilit kadrosunun bir üyesi iken, hem parlak bir kurmay subay, hem kavgacı ve aşırı ihtiraslı bir şahsiyet olarak ün yapmıştı. Onun 1925 sonrası yönetimi, hem Türk toplumuna modern bir sıçrayış yaptırmada cüretli bir girişim, hem de Türkiye’de, olgunlaşmış, demokratik siyasal kurumların gelişmesinde bir gerileme aşaması olarak addedilebilir, ama ülkesinin tarihindeki en büyük bunalım esnasında kesinlikle en uygun adam olduğuna ve ülkenin ayakta kalması için herkesten çok katkısı bulunduğuna hiç kuşku yoktur.</p>

  <h2 class="sigil_not_in_toc">“Milli Şef” olarak İsmet İnönü</h2>

  <p class="nonindent">Atatürk’ün öldüğü dönemde, rejimde bir değişiklik olup olmayacağına ve Cumhuriyet’in devam edip etmeyeceğine dair spekülasyonlar yaygındı. Ama kısa sürede, İsmet İnönü’nün, selefinin temel siyasal çizgisini sürdürmeye niyetli olduğu anlaşıldı. Onun liderlik konumu Aralık 1938’deki olağanüstü bir parti kongresinde resmileşti; bu kongrede parti tüzüğünde değişiklik yapılarak, Atatürk “ebedi genel başkan”, İnönü ise “değişmez genel başkan” yapıldı. 1930’larda Atatürk için ara sıra kullanılmış olan Milli Şef deyimi, artık İnönü’nün resmî unvanı haline geldi.</p>

  <p>İnönü, Bayar’ı birkaç ay başvekil olarak tuttu, ama 25 Ocak 1939’da Bayar istifasını verdi. İstifanın ana nedeni Cumhurbaşkanıyla Başvekil arasında ekonomi siyasetine ilişkin temel görüş ayrılığıydı, ama İnönü de 1937-1938 yıllarında iktidarda olan yönetimi hedef alan birtakım basın kampanyalarının, soruşturma ve davalarının etkisinde kalarak, kabinenin işlerini zorlaştırmıştı. İnönü aynı zamanda bağımsızlık hareketinin 1926’da tasfiye edilmiş olan eski önderleriyle uzlaşma siyaseti güderek siyasal tabanını genişletmeye çalışıyordu. Ali Fuat Cebesoy ve Refet Bele, son yıllarında Atatürk’le barışmışlardı, ama geri kalanının durumu belirsizdi. İçlerinden bazısı 1926’dan beri yurt dışında yaşamaktaydı. Şimdi bunlar ülkeye geri dönmüşlerdi ve milletvekilliği görevine getirilmişlerdi.</p>

  <p>Celâl Bayar’ın yerine Doktor Refik Saydam geçti ve Temmuz 1942’de ölene kadar başvekil kaldı. Onun yerini de, Hariciye Vekili Şükrü Saraçoğlu aldı ve 1945’e kadar iktidarda kaldı. Ne var ki, en ağırlıklı konusunu tartışmasız İkinci Dünya Savaşı’nın oluşturduğu bu yıllar boyunca, İsmet İnönü mutlak hâkimiyete sahipti ve (aynı zamanda parti genel başkan vekili de olan) başvekiller, Cumhurbaşkanı tarafından kararlaştırılan siyasaları uygulamaktaydılar.<a class="noteref" href="../Text/notlar.xhtml#n1112" id="ref12">12</a></p>

  <p>Yukarıda genel hatlarıyla özetlenmiş olan 1930’lar ve 1940’ların Türk yönetim biçimi, bu dönemde Güneydoğu Avrupa’nın neredeyse bütününde ortaya çıkan (Portekiz’deki Salazar, İspanya’daki Franco ve Yunanistan’daki Metaxas yönetimleri gibi) öteki otoriter yönetim biçimlerine birçok bakımdan benzemekteydi. Yine de onlardan farklı yönleri vardı, çünkü kültürel ve dinsel açıdan muhafazakâr değildi; aksine muhafazakâr şekilde dindar olan bir toplumda geniş kapsamlı kültürel bir devrime girişmiş bulunuyordu. Akdeniz’deki en önemli diktatörlük örneği olan faşist İtalya, Türk lider takımı için kuşkusuz önemliydi. Mussolini’nin ulusal birliği kurma ve İtalyan toplumuna canlılık kazandırma yöntemi, (birçok Avrupa ülkesinde olduğu gibi) Türkiye’de birçok kişiyi etkilemişti ve Cumhuriyet döneminde yürürlüğe giren yeni bazı yasalar İtalyan yasalarının doğrudan kopyasıydı.</p>

  <p>İtalyan faşist rejimiyle Kemalistlerin rejimi arasında bazı benzerlikler bulunuyordu: aşırı milliyetçilik ve ona bağlı olarak ortaya çıkan meşrulaştırıcı tarihsel mitoloji ve ırkçı söylem; rejimin otoriter niteliği ve bu rejimin kendi partisi için siyasal, toplumsal ve kültürel alanda tam bir totaliter tekel kurma çabası; hem Mussolini’nin hem de Atatürk ve İnönü’nün kişiliklerinin yüceltilmiş oluşu; ulusal birlik ve dayanışmanın vurgulanışı ve bunun sonucu olarak sınıf çatışmalarının inkar edilişi gibi.</p>

  <p>Buna rağmen iki rejim arasındaki farklılıklar benzerliklerden daha çoktu. Faşizm, sanayi devriminin geleneksel toplumda neden olduğu karmaşıklığa ve sosyalist hareketin orta sınıfa yönelttiği tehdide tepki olarak, (titizlikle tezgâhlanmış olsa bile) gerçek bir halk hareketi şeklinde vücut bulmuştu; Türkiye’deki Jön Türk rejimleri ise, ilgisiz bir topluma kendi siyasalarını yukarıdan zorla dayatmışlardı. Faşistlerin aksine Kemalistler, halkı, halkın kendi amaçları doğrultusunda kitlesel olarak ya da daimi şekilde seferber etmeye hiç kalkışmadılar. Atatürk’ün bu yıllardaki nutuklarından birinin bile, faşist tarzdaki büyük bir kitle toplantısında verilmediğine dikkat çekilmiştir. Ayrıca, Kemalist devlet su götürmez şekilde otoriter ve totaliter olmasına karşın, her istediğini yapacak güçteki bir liderin varlığından, kendi meşruiyetine sahip yol gösterici bir siyasal ilke, bir “lider ilkesi” türetilmemiştir. Atatürk diktatör olarak adlandırılmaya asla yanaşmamıştı.<a class="noteref" href="../Text/notlar.xhtml#n1113" id="ref13">13</a> Parlamentosu ve seçimleri olan demokratik bir sistem görüntüsü titizlikle sürdürüldü. Son olarak, Türk örneğinin İtalyan örneğinden önemli bir başka farkı da, askerî söylem ve yayılmacı (ya da irredentist)<a class="noteref" href="../Text/notlar.xhtml#n1100" id="ref00">2*</a> propaganda ve politikaların olmayışı ve Türk liderlerinin ihtiyatlı, savunmacı ve gerçekçi politikalarıdır.</p>

  <h2 class="sigil_not_in_toc">1925-1935 reform politikaları:<br />
  Laiklik ve ulusçuluk</h2>

  <p class="nonindent">Kemalist reformların en karakteristik unsuru olan laiklik hamlesinde üç faaliyet alanı ayırt edilebilir. İlki, devleti, eğitimi ve hukuku laikleştirmek, yani ulemaya, kurumlaşmış İslâm’ın geleneksel kalelerine saldırmaktı. İkincisi, dinsel simgelerin üstüne gitmek ve bunların yerine Avrupa uygarlığının simgelerini koymaktı. Üçüncüsü, toplumsal yaşamı laikleştirmek ve gerektiğinde popüler İslâm’ın üstüne gitmekti.</p>

  <p>Kemalist reformların ilk dalgasının, yüzyıl önce Sultan Mahmut zamanında başlatılmış ve İTC’nin 1913-1918 yılları arasındaki yönetimi sırasında hemen hemen tamamlanmış olan, devlet, eğitim ve hukukun laikleştirilmesi sürecini sona erdirmiş olduğu ileri sürülebilir. 1922-1924 yıllarında saltanat ve hilafetin kaldırılması, Cumhuriyet’in ve yeni anayasanın ilânı, devletin laikleştirilmesindeki son safhalar olmuş ve İslâmı Türkiye’nin devlet dini yapan hükmün 1928’de anayasadan çıkartılması bu gelişmeye son noktayı koymuştu.<a class="noteref" href="../Text/notlar.xhtml#n1114" id="ref14">14</a></p>

  <p>Cumhuriyetin doğuşundan önce bile, şeriatın rolü hemen hemen yalnızca aile hukukuyla sınırlanmış bulunuyordu. İsviçre medeni yasasının ve İtalyan ceza yasasının 1926’da kabulüyle artık aile hukuku da ulemanın yetki alanından çıkartıldı. Ceza yasası din temelinde derneklerin kurulmasını yasaklıyordu. Daha İTC zamanında Maarif Vekâletinin denetimi altına alınmış bulunan eğitim sistemi, 1924 Mart’ında Tevhid-i Tedrisat Kanunu sayesinde artık bütünüyle laikleştirilmişti. Aynı dönemde medreseler kaldırıldı, bunların yerini imam hatip okulları ve İstanbul Darülfünunu’nda kurulan İlahiyat Fakültesi aldı.</p>

  <p>1924 yılı, kutsal şeyhülislâmlık makamının ve Şeriye ve Evkaf Vekâleti’nin kaldırılmasına da sahne oldu. Bu vekâletin yerine, Diyanet İşleri Reisliği ile Evkaf Umum Müdürlüğü kuruldu. Her ikisi de doğrudan Başbakanlığa bağlanmıştı. Bu müdürlüklerin kurulmuş olması, Kemalist laiklik anlayışının devletle dinin tamamen ayrılması anlamına gelmediğini, daha çok, devletin din üzerindeki denetimini ilân ettiğini açıkça göstermektedir.</p>

  <p>Laikleştirmenin gerçekleştiği ikinci alan dinsel simgeler alanıydı. Bu, (fes ve sarık gibi) erkeklerin taktıkları geleneksel başlıkların 1925’te men edilmesi ve o yılın Eylül’ünde dinsel kılık kıyafetin ancak camideki ibadet görevlileri tarafından giyilebileceğinin bildirilmesi gibi tedbirlerin en önemli kısmıydı. Bu alandaki laikleştirme ayrıca, (her ne kadar gerçekte peçe<a class="noteref" href="../Text/notlar.xhtml#n11000" id="ref000">3*</a> takılması hiçbir zaman yasaklanmadıysa da) Atatürk ve yandaşlarının peçe takılmasına karşı sert ve güçlü eleştirilerine ve örneğin cuma yerine pazar gününü resmî tatil günü sayan 1935 tarihli yasaya da yol açtı.</p>

  <p>Atatürk’ün kendi sözlerinden, dinsel kılık kıyafetin yasaklanması gibi tedbirlerin, toplumu laikleştirme arzusu kadar, otoritenin gözle görünür her tür sergileniş şeklinin, devletin (ve onun birörnek memurlarının) tekelinde olduğunu iddia etme arzusundan da kaynaklanmış olduğu açıkça anlaşılıyor.</p>

  <p>Öteki bazı reformlar, özellikle dini hedeflememiş olmakla birlikte, yine de simgesel nitelik taşıyordu. 1926’da Batı takvim ve saatinin, 1928’de Batı rakamlarının ve 1931’de Batı ağırlık ve uzunluk ölçülerinin kabulü, Türkiye’ye sadece daha Batılı bir görüntü vermekle kalmamış, Batı dünyasıyla olan iletişimi de kolaylaştırmıştı. Bunlar aynı zamanda, İslâm dünyasıyla olan bağlantıları kesmek için düşünülmüş tedbirlerdi. Kadınların konumundaki değişiklikler de dinsel çağrışımlar içermekteydi, ya da en azından birçok kimse tarafından öyle algılanmıştı. Bu değişiklikler sadece biçimsel özgürlükten (oy hakkı) oluşmuyor, ayrıca meslek kadınları, kadın pilotlar, opera sanatçıları ve güzellik kraliçeleri gibi yeni ve hayli farklı örneklerin etkin biçimde özendirilmesini de içeriyordu.</p>

  <p>1934’te soyadının kabulü, nüfus kaydı açısından ileriye doğru büyük bir adımdı. Millet Meclisi Mustafa Kemal Paşa’ya soyadı olarak Atatürk adını armağan etti. Bu ad yalnızca kendisine ve onun çocuk ve torunlarına aitti. Kendisi çocuksuz öldüğü için Atatürk adlı başka bir Türk bulunmamaktadır.</p>

  <p>Belki de en zorlayıcı tedbir, 1928’de Latin alfabesinin kabulüydü. Osmanlı Türkçesi, Arapça/Farsça alfabenin bir çeşitlemesiyle yazılırdı. Bu alfabe geç dönem yazılı Osmanlıcanın dörtte üçünü oluşturan Arapça ve Farsça sözvarlığına uygun olmasına karşın, Türkçe sözvarlığındaki seslerin ifade edilmesinde son derece elverişsiz kalıyordu; Arapça sessiz harfler bakımından zengin, sesli harflerden yana çok fakirdi; oysa Türkçe bunun tam tersiydi. Bunun sonucu olarak kimi zaman tek bir ses için Osmanlı Türkçesi’nde dört farklı işaret bulunuyor, başka bazı sesler ise hiç ifade edilemiyordu. 19. yüzyıl ortasında basın ve telgraf gibi yeni iletişim araçlarının gelişmesiyle yazılı dil önemli bir iletişim aracı haline gelince, alfabenin ıslahına ihtiyaç duyulmuştu. Bu konuyu ilk defa, Tanzimat devlet adamlarından Münif Paşa 1862’deki bir konuşmasında ortaya atmıştı.<a class="noteref" href="../Text/notlar.xhtml#n1115" id="ref15">15</a> İkinci Meşrutiyet döneminde bazı Jön Türk yazarları –Hüseyin Cahit (Yalçın), Abdullah Cevdet, Celâl Nuri (İleri)– Latin alfabesinin kabulünü savunmuş, Enver Paşa ise Osmanlıca harflerin ıslah edilmiş bir çeşitlemesini orduda denemişti. Bu konuda 1923’ten sonra İzmir İktisat Kongresi’nde ve –Şubat 1924’te– Millet Meclisi’nde tek tük tartışmalar oldu. Bu sırada muhafazakar ve dinci çevrelerde Latin harflerinin kabulüne karşı hâlâ büyük muhalefet vardı, ama 1925’ten itibaren bu muhalefet susturulmuştu. Ayrıca Sovyetler Birliği’ndeki Türki cumhuriyetler 1926’da Latin alfabesinin kabulüne karar vermişlerdi ve bu gelişme Türkiye’deki tartışmalara ivme kazandırmıştı.</p>

  <p>1928 yazında bizzat Mustafa Kemal’in yönetimindeki bir komisyon konuya ilişkin bir rapor kaleme aldı ve Cumhurbaşkanı 9 Ağustos’ta ilk kez, Osmanlı alfabesinin yerini “Türk harflerinin” alacağını resmen açıkladı. Bir “alfabe seferberliği” ilân edildi ve Mustafa Kemal sonraki aylarda ülkeyi dolaşarak yeni harfler hakkında açıklamalar yapıp herkesin bu harfleri süratle öğrenmesini ve yurttaşlarına da öğretmesini ısrarla tavsiye etti. Yeni alfabeyi 1 Ocak 1929’dan itibaren kamu iletişiminde zorunlu hale getiren bir yasa 1 Kasım’da meclisten geçirildi.</p>

  <p>Bu değişikliğin son derece makul gerekçeleri olmakla birlikte, Mustafa Kemal ve yandaşlarının bu değişimi çok hızlı bir şekilde zorla ve hızla gerçekleştirmiş olmalarının sebebi kuşkusuz ideolojikti: Bu değişiklik, Türk toplumunu Osmanlının ve Ortadoğu’nun İslâmi geleneklerinden kopartmak ve Batı’ya doğru yönlendirmek yolunda bir başka adım oldu. Bu değişiklik şaşırtıcı bir hızla başarıldı ve sonunda yaygın kabul gördü; yine de okuryazarlık sorununa ilişkin mücadeledeki etkisi düş kırıcıydı. Yetişkinler adına açılan Millet Mektepleri yoluyla, (yeni yazıda) okuryazarlığı yaymak için çok büyük bir çaba harcanıyordu, ama ilköğrenimin köylerdeki eksikliği, okuma yazma bilenlerin oranının, gelişmekte olan öteki ülkelerle karşılaştırıldığında bile, nispeten düşük olmasına yol açıyordu. 1990’ların başlarında, okuryazar olmayanların oranı hâlâ %35’in üzerindeydi. Eski yazı, 1928 öncesinde öğretim görmüş olanlar eliyle, 1960’ların ortalarına kadar özel yazışmalarda, not ve günlüklerde kullanılmaya devam etti.</p>

  <p>Harf inkılâbının başarısı dilde reform isteyenleri cesaretlendirdi. 19. yüzyılda okuryazar seçkinlerin Osmanlıca yazı diliyle, Türk halkının konuştuğu dil arasındaki uçurum açılmıştı. Yazı dilini konuşulan dile yaklaştırma girişimleri 19. yüzyıl ortalarında başlamış, Yeni Osmanlılar ilk Osmanlı gazetecileri olarak o zaman öncü rolü oynamışlardı. İTC yönetimi sırasında bu eğilim pekiştirilmişti. Ziya Gökalp ve onun çevresi dilde Arapça ve Farsça dilbilgisi unsurlarının yerine Türkçe unsurların kullanılmasını ve “gereksiz” eşanlamlı sözcüklere itibar edilmemesini savunmuşlar, fakat dilde arılaşma taraftarlarının aksine, günlük dilin parçası haline gelmiş Arapça ve Farsça sözcükleri kabul etmişlerdi.</p>

  <p>Harf inkılâbından sonra, dilde sadeleşmenin daha aşırı taraftarları, bazı nedenlerden dolayı öne geçmişlerdi. Birincisi, harf inkılâbının başarısı, bu tür, “resmî emir yoluyla devrim”in mümkün olduğu düşüncesini cesaretlendirmekteydi. İkincisi, yeni harflerin özelliği dilde sadeleşmeyi teşvik ediyordu. Bu alfabe, eski Osmanlıca yazı biçimini yeni harflere uyarlamak için değil, konuşulan Türkçenin gerçek seslerini vermek için tasarlanmıştı. Bunun sonucu olarak aslen Arapça ve Farsça olan birçok sözcük yeni harflerde yabancı, hatta anlaşılmaz görünüyordu. Üçüncüsü, dilde sadeleşme taraftarlarının köktenci çözümleri (dilden bütün Arapça ve Farsça sözcüklerin kaldırılması ve arı bir Türk dili yaratılması) 1930’ların aşırı ulusçuluğuyla uyum halindeydi.</p>

  <p>1932’de Mustafa Kemal, ilk Türk Dil Kurultayı’nın toplanması için girişimi başlattı. Bu kurultayda sadeleşme taraftarlarıyla ılımlılar kozlarını paylaştı ve galip çıkan birinciler oldu. Ilımlılar, dilin devrimci yolla ve emirle değiştirilemeyeceğini ileri sürmüşlerdi. Bu, Cumhurbaşkanı tarafından zorla ve hızla gerçekleştirilen devrimci değişimlere dolaylı bir saldırı ve karşıdevrim zihniyetinin bir işareti olarak kabul edildi. Bir reform programı hazırlandı ve Türk Dili Tetkik Cemiyeti (sonradan Türk Dil Kurumu) kuruldu. Cemiyet üyeleri coşkuyla, Osmanlı sözvarlığının yerine koymak için, lehçelerden ve eski edebi kaynaklardan, hatta Orta Asya’daki Türki dillerinden sözcükler devşirmeye koyuldu.</p>

  <p>Bu hareket kısa zamanda güçlüklerle karşılaştı. Halk yeni sözcüklerin yalnızca bir kısmını benimsemişti. Yeni sözcükler, yerlerine geçmeleri istenen sözcüklerle çok defa yan yana kullanılmış ve farklı anlamlar kazanmışlardı. Sadece cemiyetin üyeleri için anlaşılır olan bir çeşit “yapma dil” peyda olmuştu. Mustafa Kemal’in kendisi 1934 yılında “yeni dil”de, anlaşılması imkânsız birkaç nutuk verdiyse de, 1935’te dilin daha yaygın olan kullanılış tarzına dönmüştü.<a class="noteref" href="../Text/notlar.xhtml#n1116" id="ref16">16</a> Dil reformu, 1935’te Güneş Dil Teorisi’ne girişilmesiyle geçici olarak çıkmazdan kurtarıldı. Bu teori, bütün dillerin başlangıçta Orta Asya’da konuşulan, tarihin en eski dönemlerine ait olan tek bir dilden çıktığını, bütün diller içinde bu kökene en yakın olanın Türkçe olduğunu ve bütün dillerin Türkçeden geçerek bu en eski döneme ait olan dilden gelişmiş olduklarını kabul ediyordu. Kvergic adındaki Viyanalı bir “doğubilimcisi” tarafından icat edilen bu kuram, Türk dilbilimcileri arasında kuşkuyla karşılanmıştı, buna rağmen Mustafa Kemal bu görüşü desteklemiş, Türk Dili Tetkik Cemiyeti’ne bu kuramın ayrıntısıyla incelenmesini emretmişti. Cemiyet’in 1936’daki üçüncü kurultayı, kuramı resmen kabul etti ve Ankara Üniversitesi Dil ve Tarih Coğrafya Fakültesi’nde kurama ilişkin zorunlu kurslar açıldı. Bu kuramın başarısı için çok iyi bir pratik neden vardı: Eğer bütün sözcükler aslen Türkçeden geliyorsa, bunları tasfiye etmeye artık gerek yoktu, her türlü sözcük yapma bir etimoloji sayesinde kolaylıkla “ulusallaştırılabilirdi”. Mustafa Kemal’le birlikte birçok Türk bu öğretinin büyüsüne kapılmıştı. Atatürk’ün 1938’de ölümünden sonra dilde reform hareketi, atılımını büyük ölçüde kaybetti. İkinci Dünya Savaşı’ndan sonra hareket sürmesine karşın, artık hükümet tarafından faal şekilde teşvik edilmiyordu.</p>

  <p>Dil reformu sürerken, dil cemiyeti, kendi varlığının desteklenmesi ve kuram üretebilmesi açısından, 1931’de kurulmuş olan Türk Tarihi Tetkik Cemiyeti’nin (sonradan Türk Tarih Kurumu oldu) çalışmalarına çok şey borçluydu. Bu kurumun 1932’de Ankara’da yapılan birinci kurultayında, “Türk Tarih Tezi” ilk kez ortaya atıldı. Mustafa Kemal tarafından kuvvetle desteklenen bu kuram, Türklerin, Orta Asya’nın beyaz (aryan) sakinlerinin torunları olduklarını, kuraklık ve kıtlık yüzünden Çin, Avrupa ve Yakındoğu gibi başka bölgelere göç etmek zorunda kaldıklarını ileri sürüyordu. Bu tarih anlayışına göre Türkler dünyanın yüksek uygarlıklarını yaratmışlardı. Yakındoğu’daki Sümerler ve Hititler aslında ilk Türklerdi. (1930’larda kurulmuş olan iki büyük devlet bankasına Sümerbank ve Etibank adlarının verilmiş olması bir tesadüf değildir). Attila ve Cengiz Han, uygarlaştırma misyonunun icracıları olarak tanımlanmıştı. Bu kuram Türklere kendi geçmişleri ve kendi ulusal kimlikleri için yakın geçmişten yani Osmanlı döneminden bağımsız bir övünç duygusu vermeyi amaçlıyordu. Hititlerin (ve Truvalıların) ilk Türkler olduklarının söylenmesi, Anadolu’nun çok eski zamandan beri bir Türk ülkesi olduğunu iddia ederek, Cumhuriyet yurttaşlarının köklerini yaşadıkları topraklara da uzandırmış oluyordu. Tarih tezi, Kemalist yönetimin, yeni bir ulusal kimlik ve güçlü bir ulusal birlik kurmaya çalışırken kullandığı araçlardan biriydi. Ama bu, sırf çıkara dayalı bir görüş aşılama biçimi değildi. Dilbilimsel kuramlarda da olduğu gibi, Mustafa Kemal’in, siyasal kadrosunun birçok mensubunun ve eğitim kurumlarındaki birçok kişinin buna inandıkları açıkça görülmektedir.</p>

  <p>1932’den itibaren tarih tezi okul ve üniversitelerdeki tarih öğretiminin dayanağını oluşturdu. Bu tezin aşırı iddiaları 1940’ların sonlarından itibaren sessizce terk edildi, ama bugünkü okul kitaplarında bile izleri hâlâ durmaktadır.<a class="noteref" href="../Text/notlar.xhtml#n1117" id="ref17">17</a></p>

  <p>Tarih tezinin bir parçası olduğu aşırı ulusçuluk, Kemalist politikaların öteki niteliği olan Batı usullerine hayranlık ve taklitle çelişir gibi gözüküyorsa da, aslında Batı usullerinin benimsenmesini kolaylaştırmaya hizmet etti. Bir taraftan, Türk mirasının –bu miras büyük ölçüde efsanevi olsa bile– Osmanlı İmparatorluğu’nun Ortadoğulu ve İslâmî olan uygarlığından ayrı bir şey olarak gösterilmesi, geleneksel Ortadoğu uygarlığı unsurlarının Batı’nınkilerle değiştirilmesini kolaylaştırmıştı. Aşırı milliyetçilik bir taraftan da, Türklere bilhassa da genç kuşaklara, kimi zaman üstünlük duygusuna çok yaklaşan, güçlü bir ulusal kimlik ve ulusal övünç duygusu aşılamıştı ve bu bir anlamda, Avrupa’yı izleme ihtiyacını psikolojik olarak dengeliyordu.</p>

  <p>Toplumsal yaşamın laikleştirilmesinde atılan en önemli adım, tarikatlerin kaldırılması idi. Kapatılmaları kararı Eylül 1925’te duyuruldu ve Kasım 1925’te yürürlüğe kondu. Bu mistik birliklerin Osmanlı tarihi boyunca çok önemli dinsel ve toplumsal işlevleri olmuştu. Psikolojik düzeyde bunlar, üst düzey ulemanın din anlayışında bulunmayan mistik, duygusal bir boyut sunuyorlardı ve aynı zamanda, birliktelik, korunma ve toplumsal devingenlik sağlayan bir ağ vazifesi görüyorlardı. Tarikatler, Batı’nın ekonomik, siyasal ve kültürel etkisinin artmasına karşı tepkinin bir parçası olarak, 19. yüzyıl sonlarında ve 20. yüzyıl başlarında daha da etkin hale gelmişlerdi. Tarikatlerin Osmanlı devletiyle de, Jön Türklerle de ilişkileri değişken bir yapıdaydı. (Şii İslâm’ına yakın olan) heterodoks Bektaşi tarikatı hem İTC’yi hem de Anadolu direniş hareketini desteklemişti. Mevlevi tarikatı kendi taburlarını Birinci Dünya Savaşı’na göndermişti. Öte yandan, Nakşibendi tarikatı üyeleri hem 1909’daki (31 Mart) hem de 1925’teki Kürt isyanını yönlendirmişlerdi. Siyasal konumları her ne olursa olsun, bunların yaygın tekke ve türbe ağları, müritlerin şeyhlerine zorunlu itaatleri ve kapalı ve esrarlı tarikat kültürü, onları modern, merkeziyetçi bir ulusal hükümetin kabul edemeyeceği ölçüde bağımsız kılıyordu.</p>

  <p>Kemalistler, laikleştirme hamlesini resmî, kurumlaşmış İslâm’ın ötesine yaymak suretiyle, popüler dinin giyim, muska, falcılar, kutsal şeyhler, evliya türbeleri, hacca gitme ve bayramlar gibi en önemli unsurlarına el atmışlardı. Bu tedbirlerin yol açtığı öfke ve bu tedbirlere gösterilen direniş, örneğin, yalnızca resmî “yüksek” din için bir önem taşıyan hilafetin, şeyhülislâmlığın ya da medreselerin kaldırılmasına duyulan öfke ve direnişten çok daha büyüktü.</p>

  <p>Hükümetin popüler dinin çoğu dışavurumunu bastırmada, en azından kentlerde başarılı olmasına karşın, popüler din kuşkusuz yok olmadı. Tarikatler büyük ölçüde yeraltına kaydı. Ama, otoriter ve –bilhassa 1940’larda– git gide gözden düşen bir yönetim biçiminin dayatılması ve popüler İslâm’ın bastırılması yoluyla, hükümet İslâm’ı siyasallaştırdı ve onu bir muhalefet aracına dönüştürdü. Kemalistlerin popüler dine sırt çevirerek, kendileriyle halk kitlesi arasındaki bağları kestikleri de söylenebilir.</p>

  <p>1930’larda İslâm’ı ulusallaştırmak ve modernleştirmek için hükümetin teşvik ettiği girişimler olmuş, ama bu “Türk reformu” seçkinlerin küçük bir bölümünün ilgisiyle sınırlı kalmıştı. Bu reformun en açık tezahürü, Arapça ezanın yerini, 1932’de devlet konservatuarı tarafından bestelenen Türkçe ezanın almış olmasıydı.<a class="noteref" href="../Text/notlar.xhtml#n1118" id="ref18">18</a> Bu, Peygamber Muhammed’in doğum gününde okunan mevlidin ve cuma ayinlerinin bütünüyle Türkleştirilmesi gibi, devlet güdümündeki ilk denemelerden sonra başlatılmıştı.</p>

  <p>Takipçilerinin Bediüzzaman (zamanın mucizesi) diye adlandırdıkları İslâmcı modernist Said-i Nursi’nin 1930’larda kurmuş olduğu hareket çok önemli bir dinsel odaktı. Nursi’nin Jön Türkler’le inişli çıkışlı bir ilişkisi olmuştu: 1909 karşıdevrimine katılmış, ama Birinci Dünya Savaşı’nda Teşkilât-ı Mahsusa propagandacısı olmuştu; ulusal direniş hareketini desteklemiş, ancak 1923’te bu hareketin laik eğilimleri konusunda uyarıda bulunmuştu. Yüzyılın ilk yıllarından itibaren Said bir din âlimi olarak özellikle Doğuda ün kazanmıştı. Şeyh Sait isyanından sonra önde gelen diğer Kürtlerle beraber tutuklanmış ve ülkenin batısındaki Isparta’da ikamete mecbur tutulmuştu. 1920’lerden itibaren düşüncelerini risalelerde vaaz etmeye başlamıştı; bunlar sonradan toplu şekilde Risale-i Nur diye adlandırılacaktı. Risale-i Nur’da Müslümanlara, Allah’ın birliğini yaşamlarına temel almalarını, ama ayrıca modern bilim ve teknolojiyi öğrenmelerini ve bunları, onun gözünde toplumsal birliktelik için tek gerçek temel olan İslâmiyet davasında kullanmalarını bildiriyordu.</p>

  <p>Said Nursi, 1935-1953 yılları arasında dini siyasal amaçla kullandığı iddiasıyla birkaç kez tutuklandı ve yargılandı. Ancak Said, toplumsal seferberliği vaaz etmesine ve laikliği de milliyetçiliği de reddetmesine rağmen, doğrudan siyasal faaliyet içine girmedi. Kemalist dönem boyunca yazıları yasaklanmış, ancak genişleyen mürit çevresi tarafından el yazısıyla çoğaltılmıştı. Ölümünden sonra, Nurculuk akımı büyümeye devam etti ve Türkiye’de ve yurt dışındaki göçmen Türk işçileri arasında çok etkin hale geldi.</p>

  <p>Topluca ele alındığında, Kemalist reformlar Türkiye’nin çehresini tam anlamıyla değiştirmiştir. Batılı olmayan Müslüman bir ülkenin geçmişini bir kenara atmayı tercih edip Batı’ya katılmak istemesi, Batı’da büyük bir etki yaptı, tamamıyla yeni, modern ve farklı bir Türkiye’nin ortaya çıkmış olması Batı’da genel kabul gördü (Türkiye’ye dair 1930’lu, 40’lı ve 50’li yıllarda yayınlanmış ünlü kitapların başlıkları buna tanıklık eder: <em>The Turkish Transformation</em> (<em>Türkiye’nin Dönüşümü</em>) (Henry Elisha Allen, 1935), <em>The New Turks</em> (<em>Yeni Türkler</em>) (Eleanor Bisbee, 1951), <em>The Old Turkey and the New</em> (<em>Eski Türkiye Yeni Türkiye</em>) (Sir Harry Luke, 1935), <em>Die neue Türkei</em> (<em>Yeni Türkiye</em>) (Kurt Ziemke, 1930), <em>Modern Turkey</em> (<em>Modern Türkiye</em>) (Geoffrey Lewis, 1955) ve daha birçok kitap.</p>

  <p>Bu yazarlar genel olarak Türk toplumundaki değişimin kapsamını olduğundan büyük görüyorlardı. 1930’ların sonlarında, taşra kasabaları gözle görülür şekilde değişmeye başlamıştı. Eski kasaba merkezleri genelde hâlâ kötü durumdaydı, ama Kemalistler yeni kasabalar kurmaya başlamışlardı; çoğunlukla da (aynı şekilde, çoğunlukla yeni olan) tren istasyonlarına giden yollar boyunca, “rasyonel” modern mimarisi, halka açık parkları, çay bahçeleri, sinemaları ve Atatürk heykelleri olan kentler. Çoğu taşra merkezinin şimdi kendi elektrik fabrikaları bulunuyordu. Kemalistler kasaba ve kentlerde, kendi pozitivist, laik ve modernlik taraftarı ülkülerini destekleyen grubu çarpıcı şekilde genişletmeyi başarmışlardı. Kemalist “devrim”in kasabalardaki temsilcileri bürokratlar, subaylar, öğretmenler, doktorlar, avukatlar ve büyük ticari işletmelerin girişimcilerdi. Sanatkâr ve küçük esnaf ise bastırılmış geleneksel kültürün belkemiğini oluşturmaktaydı.</p>

  <p>Esasında reformlar Türk halkının büyük çoğunluğunu oluşturan köylülerin yaşamını hemen hiç etkilememişti. Anadolulu bir köylü ya da bir çoban hiç fes giymemişti, bu yüzden de fesin kaldırılmasından dolayı özel bir endişeye düşmemişti. Karısı zaten peçe takmazdı, bu nedenle peçenin engellenmek istenmesi, o ve karısı için bir anlam ifade etmiyordu. Ne okuyabiliyor ne de yazabiliyordu; harflerin dünyası onun için zaten önemsizdi. 1934 yılında soyadı almak zorunda kalmıştı, ama bütün köylüler (bugün de) ilk isimlerini kullanmayı sürdürmektedir ve soyadları sadece resmî amaçla kullanılmaktadır. Yeni Medeni Kanun çokeşliliği yasadışı kılmıştı, ama çokeşliliğe paraca gücü yeten çiftçiler, gerekirse çoklukla yapıldığı üzere, eve ikinci kadın alabilmekte; bu kadınla evlenmeksizin ondan doğan çocuklarını resmî nikahlı eşinin kütüğüne geçirebilmektedirler.</p>

  <p>Reformları köylere götürmek, modern teknikleri yaymak, laik ve pozitivist bir tutum aşılamak için de girişimler vardı. “Halkodaları” bu türden bir girişimdi. Bir diğeri de “Köy Enstitüleri”nin kurulmasıydı. 1935’te, kırsal kesimdeki cehalet sorunuyla mücadele etmek için bir okuma yazma seferberliği başlatıldı. O tarihlerde, 40 bin Türk köyünden yalnızca, yaklaşık 5000’inde okul bulunuyordu (çoğunlukla bunlar üç sınıflı idi). Bu okulların çoğu çok ilkeldi ve sadece tek öğretmeni vardı. Bu seferberliğin başına getirilen kişi, Almanya’da Kerschensteiner’ın eğitime ilişkin fikirlerini tahsil etmiş olan Türkiye’nin önde gelen pedagogu İsmail Hakkı Tonguç idi.</p>

  <p>Okuryazarlık sorununu çözmede ilk girişim, orduda okuma ve yazmayı öğrenmiş olan genç köylüleri alıp bunlara altı aylık bir kurs vermek ve sonra köylerine eğitmen olarak göndermekti. Bu çözümün yetersiz olduğu anlaşılınca, Tonguç’a kendi düşüncelerini uygulama ve enstitülerde tecrübe etme fırsatı tanındı; bu enstitülerde köy gençleri ilkokul öğretmenleri olarak eğitilecek, aynı zamanda da modern teknik ve tarımsal beceriler kazanacaklardı. Amaç sadece çocuklarına okuma yazma öğretemeyen köy ahalisine yardım etmek değil, onları 20. yüzyılın bilim ve teknolojisine, uygulama düzeyinde dâhil etmekti. Köy Enstitüleri devam ettikleri süre boyunca çok başarılı oldular, ancak İkinci Dünya Savaşı sonrasında siyasal çoğulculuğun gelişiyle birlikte hükümet için hassas bir konu haline geldiler. Muhalefet, enstitüleri komünizm propagandasını yaymakla suçluyordu. Hükümet 1948’de enstitüleri öğretmen yetiştiren sıradan kurumlara dönüştürdü. Demokrat Parti 1950’de iktidara geldiğinde hepsini birden kaldırdı.</p>

  <h2 class="sigil_not_in_toc">Tek Parti dönemindeki ekonomik gelişmeler</h2>

  <p class="nonindent">1930’larda Türk siyasetine ve kamuoyuna egemen olan tek konu ekonomiydi. 1923 Şubat başlarında İzmir’de “Birinci İktisat Kongresi”nin toplanmış olması, Türk lider takımının ekonomik sorunların önemini kavramış olduklarını gösteriyor. Kongre Mustafa Kemal’in bir nutkuyla açılmış, Mustafa Kemal siyasal bağımsızlık kazanılmış olduğu için artık ekonomik bağımsızlığın da önemli olduğunu vurgulamıştı. Bununla kuşkusuz, dinleyicilerinin üzerinden, barış konferansındaki Fransız ve İngiliz delegelerine hitap etmekteydi. Kongrede 1100 çiftçi, tüccar, işçi ve sanayici temsilcisi, ekonomi politikalarını tartıştı. Kongrenin bir kısım kararları, Nisan ayında yayımlanmış olan Halk Fırkası programına, Dokuz Umde’ye konulmuştu.<a class="noteref" href="../Text/notlar.xhtml#n1119" id="ref19">19</a> Kongredeki tartışmaların çoğu, savaş öncesi dönemde Jön Türkleri ikiye bölmüş olan aynı meseleye, yani liberalizmin mi, yoksa “Milli İktisat” programında tanımlanan devlet müdahaleciliğinin mi tercih edileceği meselesine hasredilmişti. Kongre, yerel sanayinin korunmasını istemiş, bununla beraber, yabancılara ayrıcalıklı muamele gösterilmemesi şartıyla yabancı yatırımlara karşı çıkmamıştı. Alınan birbirinden oldukça farklı kararlar, lider kadrosu tarafından, kongrenin devletin büyük yatırımlardan sorumlu olduğu karma bir ekonomi istediği şeklinde yorumlandı.</p>

  <p>Zamanın iktisat Vekili Mahmut Esat (Bozkurt), Türk ekonomi siyasetinde ne kapitalist ne de sosyalist olan “Yeni Türk İktisat Okulu”nun esas alınacağını açıkladı. Ancak bu yeni okulun ne olduğu çok açık değildi. 1920’lerde izlenen ekonomi politikaları, özel mülkiyet ve özel girişime dayanıyor olmaları itibariyle temelde liberaldi. Gelgelelim, devletin müdahale etmesi açısından liberal değildi. Büyük yatırımlar söz konusu olduğunda devlet müdahale ediyordu. En önemli yatırımlar demiryolu yapımına ilişkindi. 1923-1929 yılları arasında 800 kilometrelik demiryolu hattı döşenmişti ve 1929 yılında 800 kilometresi daha inşa halindeydi. 1924 yılında hükümet, ülkenin batısına hâkim olan, yabancıların mülkiyetindeki demiryolu şirketlerinin bütün hisse ve ticari haklarını satın almaya karar verdi. 1930 yılında 3000 kilometrelik demiryolu hattı satın alınmış bulunuyordu, 2400 kilometrelik hat ise halen yabancıların elindeydi. Sonunda bunlar da Türk devleti tarafından satın alınacaktı.</p>

  <p>1925’te ekonomideki bir diğer yabancı varlığının, eski Osmanlı tütün tekelinin bütün hisse ve ticari hakları satın alındı, bir devlet tekeline dönüştürüldü. Öteki bazı sektörler de (ispirto ve alkollü içkiler, şeker, kibrit ve patlayıcı maddeler) tekelleştirildi. Sonradan bu tekellere özel şirketler de kısmen ortak edildi.</p>

  <p>Devlet mali altyapıyı iyileştirmeye de çalıştı. Ülkedeki en büyük banka halen Osmanlı Bankası’ydı, ama 1924-1925’te eski Ziraat Bankası yeniden düzenlendi ve iki yeni banka kuruldu. Bunlar İş Bankası ile Sanayi Bankası’ydı. Mustafa Kemal, İş Bankası’na şahsen ortak oldu. Hintli Müslümanların milli mücadele sırasında kendisine göndermiş olduğu bağışları bu bankaya yatırmıştı. Ama İş Bankası girişiminin etkili olmasını asıl, çok daha büyük olan İtibar-ı Millî Bankası’yla zorunlu birleşme sağlamıştı; İTC o bankayı, Birinci Dünya Savaşı sırasında kendi Milli İktisat programının bir parçası olarak kurmuştu.<a class="noteref" href="../Text/notlar.xhtml#n1120" id="ref20">20</a></p>

  <p>Türk sanayisi hâlâ çok zayıftı ve Rum ve Ermenilerin gidişinin etkilerini düzeltmek uzun bir zaman aldı. Lozan Antlaşması 1929’a kadar Türkiye’nin, ithalat vergisini yükseltmesini engellemekteydi. Bazı tarihçiler asıl rakipleri olan Rum ve Ermeni tüccarların sahneden çekilmesinin, yabancı şirketlerin Türk pazarlarına doğrudan girip yayılmasını kolaylaştırdığını belirtmişlerdir. 1927’de Türkiye’de 65 binin biraz üstünde sanayi şirketi vardı ve buralarda toplam 250 bin işçi istihdam edilmekteydi, ne var ki bu şirketlerden sadece 2822’si makine gücünden yararlanıyordu. Büyük çoğunluğu zanaatkâr atölyeleriydi.<a class="noteref" href="../Text/notlar.xhtml#n1121" id="ref21">21</a> 1927’de, 1913’te kabul edilmiş olan benzer yasayı temel alan “Teşvik-i Sanayi Kanunu” meclisten geçirildi. Bu yasa yeni ve büyümekte olan sanayi şirketleri için vergi muafiyeti sağlıyordu. Lozan’da konulmuş olan kısıtlamalar 1929’da kalkınca, ithalat vergileri hemen aşırı şekilde yükseltildi (bu, birçok Türk ticaret şirketini yabancı üreticilere göre daha şiddetli sarsmıştı). Bununla birlikte girişimcilik bilgi ve becerisinin eksikliği ve büyük bir piyasanın olmayışı sanayi kesiminin hızla genişlemesini önlüyordu.</p>

  <p>Türk ekonomisindeki en geniş kesim hâlâ tarım kesimiydi. Bu kesimde savaş sonrasının ilk yıllarındaki iyileşme çarpıcıdır (1923-1926 yıllarında %90). 1925’te âşarın kaldırılıp yerine satış vergisinin konulmasıyla çiftçiye kolaylık sağlanmıştı. 1927 ve 1928 yıllarındaki uzun bir kuraklık dönemi tarımı sarstı ve 1927-1930 dönemi boyunca tarım kesimindeki büyüme ancak %11 oldu.</p>

  <p>Hükümetin mali politikaları muhafazakârdı; amaçlanan dengeli bir bütçe, düşük enflasyon ve sıkı bir para siyaseti yoluyla güçlü lira idi. Ancak Türkiye’nin dış ticaret açığı 1920’li yıllar boyunca sürdü ve bu açık Türk lirasının kambiyo kurunu düşürdü. Arkasından 1929 ve 1930 yıllarındaki dünya ekonomik bunalımı Türkiye’ye ulaştı ve onu da diğer bütün tarım üreticileri gibi olumsuz etkiledi. Buğday fiyatı bir iki yıl içerisinde üçte iki oranında düştü; (sanayi üreticileri karşısında) buğday üreticileri için dış ticaret haddi 1929 yılında 100 olarak belirlenirse, bu hadler 1933’te 30’a inmiş bulunuyordu.<a class="noteref" href="../Text/notlar.xhtml#n1122" id="ref22">22</a> Fiyatları düzene sokacak tampon stok sistemi olmadığından, üreticiler bunalımın tüm etkisini duymaktaydı. Halkın satın alma gücündeki azalmanın ve hükümetin koyduğu kota ve tahditlerin sonucunda, 1929’da 256 milyon lira olan ithalat 1932’de tam 85 milyon liraya indi. Tüketim malları ithalatı daha da hızla düşmüştü. Sonuç olarak, tarım ürünleri fiyatları düşmesine rağmen, Türkiye’nin 1930’larda aşırı ticaret açığı oldu; bununla beraber Türk yurttaşlarının alışmış oldukları küçük lüks malların birçoğu piyasadan yok olmuştu. Bu durum, kendi kendine yeterlik siyasetinin artık siyasal bir ülkü olmaktan çıkıp, pratik bir gereklilik haline gelmiş olduğunu da gösteriyordu. İthalatın yerini alacak özerk bir Türk sanayi kurulmasında başarılı olundu, ama bu, şeker ve dokuma üretimiyle sınırlı kaldı.</p>

  <p>Dünyadaki birçok hükümet gibi Türk hükümeti de bu bunalım karşısında ne yapacağını bilemez durumdaydı. 1929-1932 yılları bir arayış dönemiydi. Rejim tarafından 1930’da yaratılan Serbest Cumhuriyet Fırkası muhalefetiyle Cumhuriyet Halk Fırkası arasındaki tartışma, neredeyse sadece ekonomik siyasete ilişkindi; muhalefet liberalizmi savunuyor, İnönü’nün yönetimindeki Cumhuriyet Halk Fırkası ise ekonomide devlete daha büyük bir rol istiyordu. Cumhuriyet Halk Fırkası’nın 1931 yılındaki kongresinde, devletçilik resmen yeni ekonomi siyaseti ve Kemalist ideolojinin temel dayanaklarından biri olarak kabul edildi. Devletçiliğin tam olarak ne anlama geldiği asla açıkça tanımlanmamıştı. Kesinlikle Sosyalizmin bir biçimi değildi: Özel mülkiyet ekonomik yaşamın temeli olarak kalıyordu. Devletçilik daha ziyade, özel kesimin gereken sermayeyi biriktiremediği sanayileri kurmak ve işletmek için devletin sorumluluğu üstlenmesi anlamına geliyordu. Türk devletçilik siyasetinin biçimlendirilmesinde en büyük etki sahibi, kendi beş yıllık planını 1927 yılında başlatmış olan Sovyetler Birliğiydi. 1932 yılında bir Sovyet heyeti Türkiye’yi ziyaret etmiş ve Türk sanayisinin gelişmesine ilişkin bir rapor hazırlamıştı. Bu rapor dokuma, demir ve çelik, kağıt, çimento, cam ve kimyasal maddeler üzerine yoğunlaşılmasını tavsiye ediyordu. Sovyetler Birliği ayrıca Türkiye’nin sanayileşme programına yardım etmek için 8 milyon Amerikan doları tutarında altın vermişti.<a class="noteref" href="../Text/notlar.xhtml#n1123" id="ref23">23</a> 1933 yılında Türkiye’nin büyük ölçüde Sovyet tavsiyelerine uyan ilk beş yıllık planı açıklandı. Bunun sonuçlarından biri, Kayseri’de dev bir tekstil “kombinası”<a class="noteref" href="../Text/notlar.xhtml#n110000" id="ref0000">4*</a> kurulması oldu; bu kombina, bir hammadde pamuk üreticisi ve ihracatçısı olan Türkiye’nin ithal pamuklu kumaşlara bağımlılığını önemli derece azalttı.</p>

  <p>Türkiye’deki devletçilik siyasetinin en coşkulu taraftarları (bu yola kendisini fazlasıyla adayan İnönü bir yana), 1932-1934 yıllarında <em>Kadro</em> dergisini çıkarmış olan bir Kemalist genç yazarlar topluluğuydu. Kadro grubu, parti liderlerinden çok daha ileriye gitti. Cumhuriyet Halk Fırkası’nı, Kemalist devrimin öncüsü olacak nitelikli bir seçkinler zümresine, bir kadroya dönüştürmek istiyordu. Toplumsal, ekonomik ve kültürel yaşamın her alanında devlet planlamasını savunuyor ve devletçiliği komünizm ve kapitalizme karşı uygun bir seçenek, bir çeşit “üçüncü yol” olarak görüyorlardı. Ancak onların geniş fikirleri, planlamayı ekonomi alanıyla sınırlayan yönetim tarafından kabul görmedi.</p>

  <p>Yönetimin içinde çatışan iki akım vardı. İnönü’nün başını çektiği akım, Türkiye’nin durumunda devletçiliği daimi bir çözüm olarak görüyor ve onu liberal kapitalizmden daha tercih edilebilir buluyordu. İş Bankası genel müdürü Mahmut Celâl Bayar’ın başını çektiği öteki akım ise devletçiliği, Türk sanayisi kendine yeter hale gelene kadar gerekli olan bir geçiş aşaması olarak görüyordu. Yatırım imkânlarının sınırlı oluşu yüzünden İktisat Vekâleti ve İş Bankası’nın aynı projelerin peşinde koşar hale gelmesi iki grup arasındaki çatışmayı ağırlaştırıyordu. Bu çatışma, Mustafa Kemal’in araya girmesi ve 1932 yılında Celâl Bayar’ı İsmet İnönü’nün kabinesine iktisat vekili olarak ataması ve böylece ekonomi siyasetinin eşgüdümünü sağlamasıyla giderildi. 1937 yılında İsmet İnönü görevden alınıp yerine Celâl Bayar getirildiğinde daha liberal bir yaklaşım benimsendi, ancak 1939’dan sonra İnönü’nün daha devletçi yaklaşımı bir kez daha egemen oldu.</p>

  <p>Beş yıllık plan gereği iki büyük holding şirketi, 1933’te sanayiden sorumlu Sümerbank ve 1935’te madencilikten sorumlu Etibank kuruldu. Devlete ait çoğu işletme bu iki holdingin şemsiyesi altında toplanmıştı. Bunlara her çeşit olanak sağlandı. Bunların arasında %1 faizle Merkez Bankası’ndan borç almaları da vardı. 1938 yılındaki bir yasa bunların çalışmalarını düzenlemekteydi. Kuramsal olarak, İktisadi Devlet Teşekkülleri’nin, mümkün olduğu kadar özerk bir biçimde verimli şekilde çalışmaları bekleniyordu. Uygulamada ise, İktisadi Devlet Teşekkülleri’nin karar oluşturma süreçleri yoğun biçimde siyasal mülahazaların etkisinde idi ve oluşturulan kararlar çok defa ticari açıdan akla aykırıydılar. Devlet kesiminin Türk ekonomisine olan katkıları son yirmi otuz yıldır hararetli şekilde eleştirilmektedir, yine de şunu belirtmek gerekir ki, sonradan özel sanayinin gelişmesinde önemli bir rol oynayacak olan bütün yeni yönetici ve mühendis kuşağı, mesleği bu İktisadi Devlet Teşekkülleri’nde öğrendi.</p>

  <p>Devlet, tarım kesimine de müdahale etmekteydi. 1932 yılında Ziraat Bankası’na, hisse senedi toplamak ve satmak yoluyla fiyatları düzenleme talimatı verildi; 1938’de bu sorumluluk yeni kurulmuş olan Toprak Mahsulleri Ofisi’ne (TMO) aktarıldı.</p>

  <p>1930’ların ikinci yarısında Türkiye’nin Gayri Safi Milli Hasılası dünya ekonomisindeki iyileşmeye paralel olarak muntazam bir artış göstermekteydi. Ticaretin büyük kısmı artık hükümetler arası ikili anlaşmalar çerçevesinde gerçekleştirilmesine karşın, ticaret de iyileşmişti. İkinci Dünya Savaşı öncesi yıllarda Türkiye’nin ticaretinin neredeyse %50’si Almanya ya da müttefikleriyle idi; bu ülkeler, bu tür ticaret için Batı’nın daha liberal ekonomilerine göre daha fazla olanak sunuyorlardı. Yine de ekonomi İkinci Dünya Savaşı patladığı sırada hâlâ tehlikeye açık bir haldeydi.</p>

  <p>Türkiye, göreceğimiz gibi, tarafsız kalmayı ve sonuna kadar savaşın dışında olmayı başardı. Ama bunun için, ordusunun barış zamanında 120 bin olan asker sayısını (resmen seferberlik olmadığı halde) 1,5 milyona çıkardı. Bu ordunun beslenmesi ve donatılması muazzam bir ekonomik yük getirmişti. Millî Müdafaa Vekâleti’nin ulusal bütçedeki payı %30’dan %50’ye çıkmıştı. Hükümetin esasen, vergileri yükseltmek ve Merkez Bankası’na para bastırmak suretiyle bu harcamalara gereken parayı bulmaktan başka seçeneği yoktu, bu da enflasyonu artırmıştı. Savaş sırasında resmî tüketici fiyat indeksi 100’den 459’a ulaştı<a class="noteref" href="../Text/notlar.xhtml#n1124" id="ref24">24</a> ve bu indeks karaborsa fiyatlarını göz önüne almamaktaydı. Savaş, ekonominin bütün kesimlerinde yeni bir devlet müdahalesi dalgasına neden olmuş, devlet müdahaleleri Ocak 1940’ta çıkarılan “Milli Korunma Kanunu”yla meşruiyet kazanmıştı. Bu yasa hükümete, fiyatları saptamada, ürünlere el koymada, hatta zorunlu çalışma yükümlülüğü getirmede neredeyse sınırsız yetkiler veriyordu. Savaş sırasında, bilhassa maden sanayisinde olmak üzere, zorunlu çalıştırmadan yaygın şekilde yararlanıldı.</p>

  <p>Hükümetin, bir yandan yetkilerini kullanarak fiyatları gerçekçilikten uzak şekilde düşük seviyelerde belirlemek suretiyle enflasyonla mücadele edip, bir yandan da para ve bütçe siyasetleriyle enflasyonu tahrik etmiş olması, karaborsa ekonomisinde bir patlamaya yol açmış, perakende kanalıyla gittikçe daha az ürün bulunur olmuştu. Savaşın ikinci yarısında hükümet bu gerçekliğe boyun eğdi ve fiyat denetimlerinden genel olarak vazgeçti. Türkiye’nin 1930’ların ikinci yarısında muntazam şekilde yükselen Gayri Safi Yurt İçi Hasılası savaş sırasında hızla düştü. 1950’ye kadar da 1939’daki seviyesine ulaşamayacaktı. Yaşam seviyesi de düştü ve ancak 1950’lilerin başlarında iyileşti.</p>

  <p>Savaş, Türk vatandaşlarının büyük çoğunluğu için yaşam seviyesinde hızlı bir düşüş anlamına geldiyse de bunun istisnaları da vardı. Bir taraftan karaborsa, diğer taraftan devletin büyük ölçüdeki müdahalesi, bu durumu istismar edecek konumda olanlara (büyük çiftçi, ithalatçı ve tüccarlara ve devlet ihaleleriyle ruhsat işlemlerini yürüten memurlara) aşırı kâr olanağı sağlamıştı. Bu savaş vurguncularına karşı çok büyük öfke duyuluyordu; hükümet bunun üzerine Kasım 1942’de “Varlık Vergisi”ni çıkardı. Ancak uygulanma şekli bir facia oldu: Vergi matrahları, yerel hükümet memurları, belediye meclislerinin temsilcileri ve ticaret odaları temsilcilerinden oluşan yerel komisyonlar tarafından tayin ediliyordu. Sabit bir oran yoktu. Sonuçta, bu vergi hemen hemen tamamıyla büyük kentlerdeki, bilhassa da İstanbul’daki tüccarlar tarafından ödendi ve küçük gayrimüslim topluluklar, Müslümanlarınkinden on misli daha yüksek oranlara tâbi kılınarak toplam vergi gelirinin %55’ini ödediler. Üstelik gayrimüslimlerin ödemelerini taksitle yapmalarına izin verilmemiş ve sonuçta bunlar ödeme yapmak için çoğunlukla işlerini ve mülklerini Müslüman iş adamlarına satmak zorunda kalmışlardı. Ödeyemeyecek durumda olanlar ise sürülmüş veya zorunlu çalışmaya mahkum olmuşlardı. Varlık Vergisi, İngiltere ve Amerika Birleşik Devletleri’nden gelen eleştirilerin etkisiyle Mart 1944’te yürürlükten kaldırıldı, ancak azınlıkların Türk devletine güvenleri onarılmaz şekilde sarsılmış oldu.<a class="noteref" href="../Text/notlar.xhtml#n1125" id="ref25">25</a></p>

  <p>Varlık Vergisi Kanunu kaldırıldıktan beş ay sonra, kırsal kesimde (geniş ticari mülk sahipleri kesiminin elinde biriken) yeni servetleri vergilendirmek amacıyla, Toprak Mahsulleri Vergisi konuldu. Ancak kırsal kesimde öyle bir güç ilişkisi bulunuyordu ki, –gerçekte 1925’te kaldırılmış olan âşara geri dönülmesi demek olan– bu vergi, büyük çiftçinin aşırı kazancının kaymağını toplamakta başarısız oldu ve zaten yaşam düzeyi düşük olan ve düşme sürdüren ve ancak kendini yaşatacak kadar üretim yapabilen küçük çiftçinin üzerine yıkıldı.</p>

  <p>Güvenilir rakamlar mevcut olmamakla beraber, muhtemelen 1950’lerin başlarına kadar hem kentlerde hem de kırsal kesimde bir işgücü eksikliği vardı. Yaygın işsizlik sonraki yıllarda Türkiye’nin başını ağrıtacaktı, ancak henüz böyle bir durum yoktu. Ekonomi yasalarına göre bu durum, işgücünün daha iyi ücret ve iş koşulları talep edecek kadar iyi bir konumda olması anlamına gelmeliydi. Ne var ki bunun tersi söz konusuydu. Kemalist devlet Jön Türk geleneğine uygun şekilde, yeni ve modern bir toplumun sancaktarı gibi gördüğü tüccar ve girişimcilerin yanında yer aldı ve işçi hareketini baskı altında tuttu. 1936 tarihli “İş Kanunu”, faşist İtalya’nınkinin doğrudan bir kopyasıydı ve bu yasa sanayideki işçilere bazı güvenceler getirmiş ve işçi sigortasının bazı biçimleri için (gerçekte bu 1946 yılında başlatılacaktı) söz vermiş olmasına rağmen, işçi sendikalarının kurulmasını ve grevi yasaklıyordu. 1947’de Sendikalar Kanunu çıkartıldığı halde İş Kanunu yine greve izin vermiyordu. Türk sanayisindeki reel ücretler 1930’lar ve 40’lar boyunca düştü.</p>

  <h2 class="sigil_not_in_toc">Dış ilişkiler</h2>

  <p class="nonindent">Türkiye Cumhuriyeti’nin 1923-1945 dönemi boyunca yürüttüğü dış siyaset, ihtiyatlı, gerçekçi ve genel olarak statükonun ve 1923’te güçlükle kazanılmış zaferin muhafazasını amaçlayan bir siyaset olarak nitelendirilebilir. 1920’lerin sonuna kadar Türkiye’nin Batı Avrupa demokrasileriyle olan ilişkilerinde, Lozan’ın yan sonuçları peşini bırakmıyordu. Lozan’da birtakım sorunlar halledilmemişti. Bunların en önemlisi, İngiltere’yle sürüp giden Musul konusundaki kavgaydı. Arap ve Türk azınlıklarla beraber çoğunlukla Kürtlerin oturduğu bu zengin petrol vilayeti, 1918 ateşkesinden sonra İngiliz ordusunca işgal edilmişti. Bundan dolayı Türkler burasını Misak-ı Millî’de bağımsızlığını talep ettikleri bölgelerin içine dâhil etmişlerdi. İngilizler 1923 ve 1924 yıllarındaki görüşmelerde, Türklerin halkoylaması önerisini reddederek, Musul’un Irak’a dâhil olmasında ısrar etmişlerdi. Taraflar anlaşamayınca, mesele Türkiye’nin henüz üyesi olmadığı Cenevre’deki Cemiyet-i Akvam’a (Milletler Cemiyeti) sunuldu. Cemiyet meseleyi görüşmeye Eylül 1924’te başladı. Bu sırada Türk ve İngiliz askerleri arasında Musul’un kuzeyinde çatışmalar oldu ve 9 Ekim’de İngiliz hükümeti bir ültimatom yayınlayarak Türk askerlerinin çekilmesini istedi. Türkiye geri çekildi ve geçici bir sınır oluşturuldu. Bir yıl sonra Eylül 1925’te, Milletler Cemiyeti’nden bir komisyon bölgede durumu tahkik etti ve beklendiği üzere Musul’un Irak’a dâhil olmasını uygun gördüğünü açıkladı. Milletler Cemiyeti’nin Aralık 1925’te aldığı kararı Türkiye, Haziran 1926’da resmen kabul etti. Buna karşılık petrol gelirinin %10’u 25 yıllığına Türkiye’ye verildi. Daha sonra İngiltere’nin 700 bin sterlin ödemesi karşılığında bu haktan feragat edildi.</p>

  <p>Türkiye ile Fransa arasındaki ana sorun, Osmanlı borçlarının ödenmesi sorunuydu. Savaş öncesinde Fransa en fazla borç vermiş ülkeydi. 1928 yılında borcu Türkiye’nin yüklenmesi yolunda bir anlaşmaya varıldı, ancak dünya ekonomik bunalımı, ödemelerin 1930’da askıya alınmasına yol açtı. Bu borç uzun görüşmelerden sonra 1933’te, Türkiye için daha elverişli koşullarda yeniden bir plana bağlandı.</p>

  <p>Lozan sonrasındaki ilk yıllarda, bu önemli diplomatik çekişmelerden ayrı olarak, Türkiye ile Büyük Güçler arasında sürekli bir hassasiyet vardı. Türkiye kendi egemenlik haklarını azamî şekilde savunmaya özellikle önem veriyor, Fransa ve İngiltere’nin ise kapitülasyon düzeni sırasında kazanılmış eski uygulamalarını terk etmekte zorlandıkları görülüyordu. Avrupalı güçlerin büyükelçiliklerini Ankara’ya taşımayı reddetmeleri, Türk Maarif Vekâleti’nin misyoner okulları üzerindeki yetkisi, Lozan’da İstanbul ve Çanakkale Boğazlarından geçişleri denetlemesi amacıyla oluşturulmuş olan Uluslararası Boğazlar Komisyonu’nun serbestlik derecesi ve İstanbul’daki Ortodoks patrikhanesinin uluslar-ötesi niteliğiyle ilgili olarak sürtüşmeler oldu. Bütün bu konular sonunda Türkiye’yi memnun edecek şekilde halledildi.</p>

  <p>1920’lerin sonlarıyla 1930’ların başları Türkiye’nin komşularıyla olan ilişkilerinde derece derece bir iyileşmeye sahne oldu. İtalya’yla 1928’de bir saldırmazlık antlaşması akdedildi ve kısmen İtalya’nın diplomatik çabaları sayesinde Yunanistan’la barış sağlandı. Bulgaristan’ın toprak iddialarına karşı müşterek endişenin etkisiyle, Ekim 1930’da Yunanistan ve Türkiye arasında bir dostluk antlaşması imzalandı. Birkaç Balkan konferansından sonra 1934 yılında, Yunanistan, Yugoslavya, Romanya ve Türkiye’nin üyesi olduğu bir Balkan Paktı gerçekleştirildi. 1937 yılında, Sâdâbâd Paktı Türkiye’yi benzer şekilde Doğulu komşularına, Irak, İran ve Afganistan’a bağladı.</p>

  <p>Batı’ya olan güvensizliğin hüküm sürdüğü Bağımsızlık Savaşı sonrasındaki dönem boyunca, Türk dış siyasetinin köşe taşı, Sovyetler Birliği’yle iyi ilişkilerin korunmasıydı. 1930’larda da Sovyetler Birliği’yle ilişkiler olumlu bir çizgide tutuldu (1935 yılında on yıllık bir dostluk antlaşması imzalanmıştı). Ama artık Sovyetler Birliği, Türk dış siyasetinin biricik dayanağı değildi. Türkiye’nin, komşularıyla olan yakınlaşmasından başka, Batılı güçlerle olan ilişkileri de bariz şekilde gelişmişti. Bu iyileşmenin temelinde, Türkiye’nin, Fransa ve İngiltere ile birlikte, statükoyu kati olarak desteklemesi ve Avrupa haritasını yeniden çizmek isteyen Nazi Almanyası ve Faşist İtalya gibi “revizyonist” güçlerin ihtiraslarına karşı çıkması yatıyordu. Buna rağmen Türkiye, Hitler Almanya’sıyla iyi ilişkilerini sürdürdü, ama İtalya’nın Doğu Akdeniz’deki yayılmacılık siyasetini büyük bir tehdit olarak gördü.</p>

  <p>Müttefiki Sovyetler Birliği’nin de “anti-revizyonist” kampa katılması, Türkiye’nin Batı’yla olan yakınlaşmasını kolaylaştırdı. Türkiye 1932 yılında Milletler Cemiyeti’ne katıldı; sonraki dönemde gittikçe gerginleşen uluslararası durum nedeniyle, Nisan 1936’da Lozan Antlaşması’nı imzalamış devletlere bir nota göndererek, Boğazların silahtan arındırılması konusunda bir değişiklik istedi ve olumlu cevap aldı. Montreux’de bir konferans toplandı ve yapılan sözleşmeyle, Türkiye Boğazlar üzerindeki tam egemenliğini yeniden kazandı. Boğazlar Komisyonu kaldırıldı. Bütün taraflar savaş gemilerinin Boğazlardan geçişine ilişkin birtakım kısıtlamaları kabul etti, ancak Türkiye ile savaş halinde olmayan ülkeler için ticaret trafiği serbest olacaktı.</p>

  <p>1930’larda Türkiye ile Fransa’yı ciddi anlaşmazlığa düşüren mesele, İskenderun Sancağı meselesiydi. Türk milliyetçileri, içinde Antakya ve İskenderun kentlerinin yer aldığı İskenderun Sancağını “Hatay” diye adlandırıyordu (yani, Hititlerin Ülkesi; hatırlanacaktır, Hititler o sırada ilk Türkler olarak kabul ediliyordu). 1921 Fransız-Türk Anlaşması’nda ve Lozan’da bu bölge yeni Türk devletinin sınırları dışında kalmıştı, bununla beraber, Türkiye ile yakın bağları olan ve Türkiye’deki gelişmeleri yakından izleyen Sancak’taki Türk topluluğuna kültürel özerklik sağlanmıştı. Hatay Halk Fırkası kurulmuş ve “şapka inkılâbı” ile “dil inkılâbı” yapılmıştı.</p>

  <p>Eylül 1936’da Fransa, Suriye’ye bağımsızlık vereceğini ve Hatay’ı yeni Suriye devletine dâhil etme niyetinde olduğunu bildirdi. Bu, Türk topluluğunun kabul edemeyeceği bir şeydi. Mesele Milletler Cemiyeti kararına sunuldu; Cemiyet Ocak 1937’de Sancak’a bir heyet gönderdi. Heyet Türklerin bir çoğunluk oluşturduğu sonucuna vardı. İtalyan tehlikesi nedeniyle Fransa’yla Türkiye arasındaki ilişkilerin kesilmesine meydan vermemek isteyen İngiltere araya girdi ve sonuçta bir anlaşmaya varıldı; buna göre Hatay, dış işlerinde Suriye tarafından temsil edilen ayrı bir “bağımsız varlık” olacaktı. Bir uluslararası hukukçular komisyonunca anayasa hazırlandı ve Nisan 1938’de seçimler yapıldı. Bu seçimler sırasında Hatay’ın her tarafında kanlı ayaklanmalar oldu ve bu nedenle seçimler iptal edildi. Bu sırada uluslararası durum öyle tehlikeli bir hal almıştı ki, Fransa ne pahasına olursa olsun Türkiye ile anlaşmaya ve Nazi Almanyası’na ve İtalya’ya karşı onun desteğini kazanmaya hazırdı. Temmuz ayında bu kez Fransız ve Türk askerinin müşterek denetiminde yeni seçimler yapıldı ve bu seçimlerde meclisteki 40 milletvekilliğinden 22’sini alan Türkler az bir farkla çoğunluk sağladılar. Yeni meclis ilk toplantısında bağımsız Hatay Cumhuriyeti’ni ilân etti. Meclis bir yıl kadar sonra, 29 Haziran 1939’da, bugün bile bu bölgeyi haritalarında Suriye’ye ait gösteren Suriyelileri çok kızdıracak karar alarak, devletin Türkiye ile birleştiğini ilân etti.</p>

  <h2 class="sigil_not_in_toc">İkinci Dünya Savaşı ve Türkiye</h2>

  <p class="nonindent">1930’ların sonlarında Türk liderlerinin en büyük endişesi, İtalya’nın olası bir saldırısıydı. Nisan 1939’da İtalya’nın Arnavutluk’u işgali, bu endişeyi şiddetlendirdi; Türkiye, Fransa ve İngiltere’yi birbirine daha da yakınlaştırdı.</p>

  <p>1939 yılı boyunca Türkiye, Fransa ve İngiltere arasında bir karşılıklı yardım antlaşmasına ilişkin görüşmeler yapıldı. Görüşmeler, Türkiye’nin kendi zayıflığını göz önüne alarak büyük miktarda askerî ve mali yardım istemesi ve Sovyetler Birliği’yle savaşa sokulma olasılığına meydan vermemeye kararlı olması nedeniyle yavaş ilerliyordu. Türk hükümeti Sovyetler Birliği’ni bu ittifaka sokmayı çok arzu ediyordu. Bu yüzden, Ağustos 1939’da Hitler Almanya’sıyla Stalin Rusya’sının Doğu Avrupa’yı aralarında bölüştükleri Molotov-Ribbentrop paktının beklenmedik duyurusu, Ankara üzerinde müthiş bir darbe oldu. Fransa ve İngiltere, Türklerin desteğini sağlamada şimdi çok daha istekliydiler ve 19 Ekim 1939’da İngiliz-Fransız-Türk karşılıklı yardım antlaşması imzalandı. Bu antlaşmayla Türkler isteklerinin çoğunu elde etmişlerdi. Askerî teçhizatın satın alınması için 16 milyon sterlinlik altın ve 25 milyon sterlin nakit kredi verilmişti. Antlaşmaya eklenen ayrı bir protokolde, Türkiye kendisini Sovyetler Birliği’yle bir savaşa sokacak herhangi bir yükümlülükten muaf tutulmuştu.<a class="noteref" href="../Text/notlar.xhtml#n1126" id="ref26">26</a></p>

  <p>Antlaşma, Avrupalı bir devletin Akdeniz’de savaşa yol açan bir saldırı eylemi halinde, Türkiye’nin Fransa ve İngiltere’yle “etkin şekilde işbirliği” yapmasını şart koşmaktaydı (Bu, İtalyan tehlikesine verilen önemin açık bir işaretiydi). İtalya’nın 10 Haziran 1940’ta Fransa ve İngiltere’ye savaş ilân etmesiyle, antlaşmada öngörülmüş olan durum (<em>casus foederis</em>)<a class="noteref" href="../Text/notlar.xhtml#n1100000" id="ref00000">5*</a> açıkça ortaya çıktı. Ne var ki Fransa’nın yenilmiş olması güç dengesini kökten değiştirmişti ve Türkiye, yükümlülüklerine rağmen, ek protokolü mazeret göstererek, var gücüyle savaşın dışında kalmaya çalışıyordu. İngiliz hükümeti Türkiye’yi değerli bir insan gücü kaynağı olarak görüyor ve onu savaşa sokmak için baskı yapıyordu, ancak Türkiye direnmekteydi ve İngiltere’nin kabul etmekten başka çaresi yoktu. Yunanistan’ın Almanlarca işgali ve Bulgaristan’ın 1941’de Mihverin safına geçmesinden sonra savaş Türkiye’nin sınırlarına dayandı. Bunun üzerine Türkiye Haziran 1941’de, Almanya’nın Sovyetler Birliği’ni işgaliyle hemen hemen aynı zamanda, Almanya’yla bir dostluk antlaşması yaptı. Sonraki bir buçuk yıl boyunca, büyük Alman yayılması döneminde, Türkiye hazırlık eksikliklerini ve İngiltere’nin göndereceği yardımlara olan gereksinimi mazeret olarak gösterip, tarafsız konumunu titizlikle muhafaza etti.</p>

  <p>Almanların (Kasım 1942’deki) Stalingrad yenilgisinden sonra müttefiklerin baskısı giderek arttı, ancak Türkiye bir Alman saldırısına karşı halen çok korunmasız durumdaydı. Müttefiklerin isteklerinde değişiklik olmuştu; artık Türkiye’yi bir insan gücü kaynağı olmaktan çok, müttefik askerleri ve uçakları için bir ileri üs olarak görüyorlardı. Ancak Almanlar tek bir müttefik savaş uçağının bile inmesinin savaş anlamına geleceği tehdidinde bulunmuşlardı. Ocak 1943’te Churchill ve İnönü, müttefik savaş uçaklarının –uygun zamanda– inişi için bir hazırlık programında anlaştılar. Fakat bu hazırlıklar sonradan Türkler tarafından engellendi ve tesislerin inşa edilmesi kasten yavaşlatıldı.<a class="noteref" href="../Text/notlar.xhtml#n1127" id="ref27">27</a> İnönü, Churchill ve Roosevelt’in Aralık 1943’teki Kahire konferansında, baskı daha da arttı. Müttefikler artık çok açık şekilde galip taraftı ve Türkiye’yi savaş dışı kalmaya daha fazla devam ettiği takdirde, savaş sonrasında tamamıyla tecrit edecekleri yönünde uyardılar. Yani, Türkiye’nin gelecekte Kızıl Ordu ve Stalin’in olası istekleriyle bir başına uğraşmak zorunda kalması tehlikesi ima ediliyordu. Sonunda İnönü, Türkiye’nin müttefiklerin safında faal bir muharip devlet olmasını kabul etti, ama önce Balkanlar’ın müttefiklerce fethi için kapsamlı bir harekat planı istedi. Bu akıllı bir taktikti, çünkü müttefik güçlerin arasında Balkanlar’da bir harekat arzusuna ilişkin görüş ayrılıkları bulunuyordu. Stalin bölgede İngiliz ve Amerikan müdahalesine itiraz ediyor ve Amerikalılar Stalin’le işbirliği eğilimi gösteriyorlardı.</p>

  <p>Türkler Almanlarla olan diplomatik ilişkilerini Ağustos ayında kesmiş olmalarına rağmen, oyalamalarını 1944 yılı boyunca sürdürdüler. Türklerin bu tutumu İngilizleri ve Amerikalıları Sovyet taleplerine daha sıcak bakmaya sevk etti. Şubat 1945’te Yalta Konferansı’nda bu devletler, Montreux sözleşmesinde değişiklik yapılmasını kabul ettiler. Hemen ardından, aynı ay içinde Türkiye, Birleşmiş Milletler kurucu üyeliğine hak kazanmak için Almanya’ya resmen savaş ilân etti. Savaş ilânı yalnızca simgesel bir hareketti, İkinci Dünya Savaşı’nda Türk askeri tarafından tek bir kurşun sıkılmamıştı.</p>

  <p>Hem iç siyaset hem de basın, savaş boyunca sıkı denetim altında tutulmuş ve Türkiye’nin çatışma dışında kalma gayreti doğrultusunda ustalıkla yönlendirilmişlerdi. Almanya, Sovyetler’i mağlup etmenin eşiğinde gibi gözüktüğü sırada, pan-Türkçü propaganda yeniden canlanmıştı. Almanya’nın teşvikiyle Temmuz 1941’de pan-Türkçü bir komite kurulmuş, bazı Türk generalleri Almanların daveti üzerine Doğu cephesini dolaşmış ve bazı pan-Türkçülük yandaşları kabineye alınmıştı; bunların hepsi, Almanlar galip geldiği takdirde kendini güven altına alma siyasetiydi. Almanya’nın yenilmesinin an meselesi olduğu belli olunca, Mayıs 1944’te pan-Türkçü örgütler ve pan-Türkçülük propagandası susturuldu.</p>

  <p>Türkiye’nin savaş sırasındaki politikaları genellikle, dürüstlükten uzak ve 1939 antlaşmasına aykırı görülmüştür. Ülkenin uluslararası itibarı zedelendi, ama ülkeyi savaş dışında tutmak, İnönü’nün ve arka arkaya gelen hariciye vekillerinin (önce Şükrü Saraçoğlu, sonra Numan Menemencioğlu, sonra yeniden Saraçoğlu) gözünde büyük bir başarıydı. Birinci Dünya Savaşı’nda Osmanlı İmparatorluğu’nun kendisini Almanlara bir kukla gibi kullandırması ve bunun ülkelerine getirmiş olduğu felaketler, bu siyasetçilerin hafızasında berrak bir anı olarak yaşıyordu.</p>
</body>
</html>
