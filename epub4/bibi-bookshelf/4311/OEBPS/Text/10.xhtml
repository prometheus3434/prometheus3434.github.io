<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">10</h1>
  <hr />

  <h1 id="sigil_toc_id_10">Tek Parti Devletinin Doğuşu<br />
  1923-1927</h1>

  <h2 class="sigil_not_in_toc">Cumhuriyet ve hilafet</h2>

  <p class="nonindent">Mustafa Kemal Paşa kendi siyasal konumunu, görmüş olduğumuz gibi, daha Lozan Antlaşması’nın imzalanması ve tasdikiyle Bağımsızlık Savaşı resmen sona ermeden önce pekiştirmeye başlamıştı. Bunun için Hıyanet-i Vataniye Kanunu’nda yapılan bir değişiklik; meclisin dağıtılması ve sıkı şekilde denetlenmiş seçimler; yeni bir partinin, Halk Fırkası’nın kurulması ve bu partinin bütün Müdafaa-i Hukuk örgütünü devralması gibi araçları kullandı. Bu pekiştirme süreci, yani iktidarın Mustafa Kemal’de ve ikisi de onun tam denetimi altında olan bir meclis ve bir partide toplanması süreci barıştan sonra da sürdü.</p>

  <p>Doğmakta olan yeni Türk devletinin esas niteliği bu sırada henüz oldukça belirsizdi. Osmanlı saltanatı hemen hemen bir yıl önce kaldırılmıştı. Ülke, sadece meclis başkanını değil bakanları, daha doğrusu vekilleri de doğrudan seçmiş olan Millet Meclisi tarafından yönetilmekteydi. Meclisle Halife Abdülmecit Efendi arasındaki anayasal ilişkiler belirsizdi. 1922’de halifelik yalnızca dinsel bir memuriyet olarak düşünülüyordu; ancak birçok kişinin, halifeyi, sırf biçimsel anlamda olsa bile, devletin başı olarak görmeye devam etmesi kaçınılmazdı. Ayrıca halife olarak onun yetki alanı Türk devletinin sınırlarını aşıyor ve –en azından kuramsal olarak– bütün Müslüman dünyasını kapsıyordu.</p>

  <p>Mustafa Kemal Ocak ayında Türk basınıyla olan mülakatlarında bu karışık durumu değiştirmeye ve Cumhuriyeti ilân etmeye niyetlendiğini ima etmişti ve Eylül ayında bir Viyana gazetesiyle olan mülakatta bu görüşünü tekrarlamıştı. Ekim ayında meclis, meclis ikinci başkanlığı ve dâhiliye vekaleti için hükümetin gösterdiği adayları reddedip, bu mevkilerden ilki için Hüseyin Rauf (Orbay)’ı diğeri için de Sâbit (Sağıroğlu)’nu seçince bir fırsat doğdu. Mustafa Kemal, bu durumun bir güvensizlik durumu oluşturduğuna Başvekil Ali Fethi (Okyar) hükümetini ikna edince, hükümet istifa etti. Bu durum meclise, bu hükümeti yeni bir vekiller heyetiyle değiştirme görevi yüklüyordu, ancak Mustafa Kemal önde gelen taraftarlarına mevki kabul etmemeleri talimatı vermiş olduğundan, bu mümkün olmadı. Mustafa Kemal, meclis kendisine danıştığında, seçilmiş bir cumhurbaşkanı, cumhurbaşkanı tarafından atanmış bir başvekili ve bir kabine sistemi olan bir Cumhuriyet ilân edilmesi teklifini sundu. Meclisteki çoğunluk bu teklifleri kabul etti ve 29 Ekim 1923’te Türkiye Cumhuriyeti ilân edildi. Cumhuriyetin ilk cumhurbaşkanı Mustafa Kemal ve ilk başvekili İsmet (İnönü)’ydü.</p>

  <p>Bu karar, bağımsızlık savaşında rol oynayan bazı ünlü isimler, örneğin Hüseyin Rauf, Ali Fuat (Cebesoy), Adnan (Adıvar), Refet (Bele) ve Kâzım (Karabekir) başkentte olmadıkları bir sırada alınmıştı. Bunlar İstanbul basınındaki mülakatlarda bu ilâna öfkeyle tepki gösterdiler; bu kararı zamansız bulup, devleti bir Cumhuriyet olarak adlandırmanın aslında özgürlük getirmediğini ve ister bir Cumhuriyet yönetiminde olsun ister bir monarşi yönetiminde olsun, asıl farklılığın istibdatla demokrasi arasında olduğunu vurguladılar. İstanbul gazeteleri bu eleştirileri beğeniyle yayınladı. O sıralarda hükümet İstanbul’da son derece gözden düşmüştü. Bunun nedeni Cumhuriyet’in ilânından çok, hükümetin iki hafta önce Ankara’yı resmen Türkiye’nin yeni başkenti yapmış olmasıydı. Bu, eski başkent halkının sadece gururunu inciten bir şey değildi, ayrıca on binlerce memur için sürekli işsizlik anlamına geliyordu. Rauf’un (yeni adına rağmen devletin müstebit olduğu yolundaki üstü kapalı suçlamasını içeren) eleştirel yorumları, Halk Fırkası meclis grubu içerisinde şiddetli bir tartışmaya yol açtı ve bu tartışma partiyi Aralık ayında neredeyse bölünme noktasına getirdi.</p>

  <p>Cumhuriyet aleyhtarı duyguyu kısmen, halifenin gelecekteki konumuna ilişkin kaygı körüklüyordu. Birçok kimse, kuşkusuz özellikle İstanbul’dakiler, hanedana duygusal şekilde bağlı bulunuyordu, ama ayrıca halifenin, Mustafa Kemal’in siyaset sahnesindeki üstünlüğüne karşı olası tek karşı ağırlık olduğuna da inanılıyordu. Cumhuriyet ilânının hilafetin sonunu getireceğinden –haklı olarak– endişe ediliyordu. Kasım ayında İstanbul Barosu Başkanı Lütfi Fikri basına, halifeye hitaben bir açık mektup göndererek, ondan daha etkin olmasını istemiş ve benzer bir mektup Aralık ayında iki ünlü Hintli Müslüman, Emir Ali ve Ağa Han tarafından hem başvekile hem basına gönderilmişti. Ankara’yla olan haberleşme zorluklarından dolayı, mektup daha Başvekil İsmet’e ulaşmadan İstanbul’da yayınlanmış, bu ise İsmet Bey’i ve meclisteki taraftarlarını sinirlendirmişti. Lütfi Fikri’nin mi yoksa gazetelerin mi devlete ihanet ettiğini araştırması için İstanbul’da bir İstiklâl Mahkemesi oturumu yapılmasına karar verildi. Gazete yöneticileri aklandı, ancak Lütfi Fikri beş yıl hapis cezasına mahkum edildi. Bütün bunlar Halk Fırkası içerisindeki ve Ankara ile İstanbul arasındaki gerginliği göstermekteydi. Şubat ayında Cumhurbaşkanıyla İstanbul gazetelerinin önde gelen yöneticileri arasında yapılan görüşmeler kavgayı yatıştıramadı.</p>

  <p>1 Mart’ta yeni yasama yılının başlamasının hemen ardından beklenen darbe indi: Hilafet kaldırıldı ve Osmanlı hanedanı mensuplarına ülkeden gitmeleri emredildi. Yoğun tartışmalardan sonra Nisan ayında, yeni bir Cumhuriyet Anayasası kabul edildi. Bu, eski 1876 Osmanlı Anayasası’nın yerini almıştı. 1876 Anayasası, 1909’da ve tekrar Ocak 1921’de değişikliğe uğramıştı. Ocak 1921, ilk meclisin, Teşkilât-ı Esasiye Kanunu’nu, direniş hareketinin fiili anayasasını kabul ettiği tarihti ve o anayasa, gerçekte direniş hareketinin Osmanlı İmparatorluğu’nun yasal çerçevesi içerisinde bir cumhuriyet gibi çalışmasına olanak tanımıştı.</p>

  <h2 class="sigil_not_in_toc">Milli hareketteki bölünme:<br />
  Terakkiperver Cumhuriyet Fırkası’nın kuruluşu</h2>

  <p class="nonindent">Halk Fırkası’nın Mustafa Kemal ve İsmet Bey’in önderliğindeki köktenci kanadı, 1924 kışı ve ilkbaharı boyunca, Cumhuriyet’in ilân edilme şekline karşı çıkmış olan Hüseyin Rauf’un önderliğindeki oldukça küçük ılımlılar grubuna yönelik baskıyı artırdı. Halk Fırkası içerisinde süren muhalefet git gide daha güçlenmiş ve yaz sonlarında, azınlığın ayrı bir muhalefet partisi kurmaktan başka bir seçeneği kalmadığı belli olmuştu. Hükümetin, Yunanistan’dan gelen Müslümanları, Rumların terk etmek zorunda kaldıkları taşınmazlarına yerleştirme şekline (bu, geniş çaplı yolsuzluklara yol açmıştı) dair bir tartışma, bölünmenin kesinleşmesine neden oldu. Meclisteki hararetli bir tartışmanın ardından İsmet Paşa güvenoyu isteyip de kolayca kazanınca, Hüseyin Rauf Bey’in çevresindeki 32 milletvekili partiden ayrıldı ve 17 Kasım’da Terakkiperver Cumhuriyet Fırkası’nı kurdu. Bu yeni partinin “Cumhuriyet” sıfatını kullanacağı söylentisi, Halk Fırkası isminin “Cumhuriyet Halk Fırkası” olarak değiştirilmesine yol açtı.</p>

  <p>Yeni parti, beyannamesini ve programını yayınladığında, Batı Avrupa’ya has liberal nitelikte bir parti olduğu belli oldu. Çoğunluk partisi gibi laik ve milliyetçi politikalardan yanaydı, ancak onun köktenci, merkeziyetçi ve otoriter eğilimlerine açıkça karşı çıkıyordu. Bunun yerine, adem-i merkeziyetçiliği, güçler ayrımını ve devrimci değişimden çok evrimci değişimi savunuyordu. Dış borçlanmayı gerekli sayan daha liberal bir ekonomi politikasına da sahipti.</p>

  <p>Şurası açıktı ki, ülkenin birçok yerindeki, özellikle muhafazakâr Doğuda, İstanbul’da ve iskan sorunlarının yoğun olduğu (İzmir civarı gibi) bölgelerdeki hava, bir muhalefet partisinin kuruluşuna yardımcı oldu. Cumhuriyet Halk Fırkası lider takımı tehlikeyi kavrayıp karşı önlemler aldı. Meclis’teki parti içerisinde disiplin sıkılaştırıldı (milletvekilleri mecliste, grubun kapalı oturumunda alınan çoğunluk kararına göre oy vermekle yükümlüydüler) ve bir grup Doğulu muhafazakâr milletvekiliyle uzlaşmaya varıldı. En önemlisi, Rauf Bey’le Lozan’dan beri köklü bir kişisel düşmanlığı bulunan ve sözünü sakınmaz bir köktenci gözüyle bakılan İsmet Bey’in yerine, 21 Kasım’da çok daha uzlaşmacı olan Ali Fethi (Okyar) getirildi. Bu önlemlerle, Cumhuriyet Halk Fırkası’ndan kitlesel kopuşların önüne geçildi.</p>

  <p>Bununla beraber, uzlaşmacı çizgi ancak geçici bir önlem olmuştu. Dâhiliye Vekili Recep Peker’in güdümünde olan katı çizgideki bazı kişiler gözetmen olarak kabineye sokuldu ve 1925 başlarında köktenci kanat, İstanbul’da ve Doğuda giderek halka dayalı bir örgütlenmeyi harekete geçiren muhalefetle başa çıkması için Ali Fethi’ye daha fazla yüklenmeye başladı. Ali Fethi bir süre bu baskıya karşı koyduysa da dış olaylar köktenci kanada şans tanıyordu.</p>

  <h2 class="sigil_not_in_toc">Şeyh Sait isyanı ve Kürt milliyetçiliği</h2>

  <p class="nonindent">Sertlik yanlılarına ve Cumhurbaşkanına siyasal muhalefete son verme fırsatı sunan olay, Kürtlerin hoşnutsuzluğunun 1925 Şubat’ında Diyarbakır’da silahlı bir ayaklanma şeklinde patlak verişiydi.</p>

  <p>Kürt milliyetçiliği bölgedeki ideolojiler arasında görece yeni olanıydı. Kürtler hep aşiret çizgileri doğrultusunda bölünmüşlerdi ve Kürt beylerinin Sultan II. Mahmut zamanında bastırılmasından beri Kürt toplumu artan şekilde parçalanmış bulunuyordu. Sultan Abdülhamit Kürtler arasındaki anlaşmazlıkları kendi çıkarına kullanmış, aynı zamanda, 1891 sonrasında bazı (ama hepsi değil) aşiretlerden Kazaklarınkine benzer Hamidiye Alaylarını meydana getirdiğinde, onların savaşçı niteliklerinden yararlanmıştı. Jön Türkler Hamidiye Alaylarını kaldırmışsa da, kamu düzenine ilişkin sorunlar, onları bu birlikleri yeniden milis güçleri biçiminde kurmaya zorlamıştı. Bu milis alayları Balkan Savaşı ile Birinci Dünya Savaşı’na katılmışlardı.</p>

  <p>1908 Meşrutiyet Devrimi’nden sonra, başkentteki Kürt seçkinleri Kürt Teavün ve Terakki Cemiyeti’ni kurmuşlardı. Dinde reform yanlısı Said-i Nursi de bu cemiyetin üyesiydi. Ama bu cemiyetin siyasal değil toplumsal amaçları vardı ve kendini Güneydoğu’daki halk kitlesinden uzak tutuyordu. 1912’de İstanbul’daki bazı Kürt öğrenciler, daha belirgin bir milliyetçi eğilime sahip olan <em>Hevi</em> (Umut) cemiyetini kurdular.</p>

  <p>Ermeni halkının Doğu Anadolu vilayetlerinden çıkarılması savaş sırasında Kürtleri bölgenin sahibi konumuna getirdi, ancak bundan ve Rus cephesinin çöküşünden dolayı Kürt ve Türklerin ortak düşmanları ortadan kalkmış ve iki toplum birbirine rakip hale gelmiş oluyordu. 1918 yılında İstanbul’da, Kürdistan Teâli Cemiyeti kuruldu. Bu cemiyetin Kürdistan’da, hem Kırmançi diliyle konuşan çoğunluk ve Diyarbakır’ın kuzeybatısında Zaza diliyle konuşan topluluklar arasında, hem de Sünniler ve Aleviler arasında şubeleri bulunuyordu.</p>

  <p>Bağımsızlık savaşı sırasında ulusçulara karşı tek büyük Kürt ayaklanması, Dersim (bugünkü Tunceli) bölgesinde özerklik isteyen aşiret başkanları tarafından yönlendirilmiş, ama bu isyan kolayca bastırılmıştı. Kürtler, İngiliz ajanlarının kendilerini etkileme çabasına ve Sevr Antlaşması’nda kendilerine özerklik verilmiş olmasına rağmen genel olarak direniş hareketine destek vermişlerdi. Erzurum’da ve Sivas’ta, hatta millî hareketin Heyet-i Temsiliye’sinde Kürt temsilciler yer alıyordu.</p>

  <p>Cumhuriyetin (Güneydoğu’da tam da aşiretlerin geleneksel otlak alanlarının ortasından geçen) yeni sınırları dâhilindeki nüfusun yaklaşık %20’si Kürt’tü; buna rağmen Lozan Barış Antlaşması’nda Kürtlerden söz edilmemiş ve bağımsızlık mücadelesi sırasında verilen özerklik sözleri,<a class="noteref" href="../Text/notlar.xhtml#n101" id="ref1">1</a> Mustafa Kemal de dâhil, milliyetçi önderlerce unutulmuştu. Kürt milliyetçileri için bu büyük bir hayal kırıklığıydı. 1923’te, eski milis subayları <em>Azadi</em> (Özgürlük) cemiyetini kurdular. Cemiyet ilk kongresini 1924’te yaptı. Bu kongrede, tutumuyla dikkat çekenlerden biri, Zaza aşiretleri arasında çok nüfuzlu bir kişi olan Palu’lu Şeyh Sait’di.</p>

  <p>Bir şeyhin sahip olduğu büyük siyasal nüfuz Kürdistan’da hiç de görülmemiş bir şey değildi; burada iki büyük tarikat, Kadiriye ve –özellikle de– Nakşibendi tarikatleri aşiret farklılıklarını aşabilen iki örgüttü. Çeşitli aşiretler arasındaki kavgaları halletmede bu tarikat önderlerinin sık sık yardımları istenir ve bu da onlara itibar, nüfuzlu dostlar ve çok defa hatırı sayılır servet sağlardı. Bizzat Şeyh Sait, Nakşibendi tarikatının çok etkin bir mensubuydu.</p>

  <p>Kürtlerle çoğunluğunu Türklerin oluşturduğu Cumhuriyet hükümeti arasındaki ilişkiler 1924’te kötüleşti. Hilafetin kaldırılması iki toplumu bir arada tutan dinsel simgeyi yok etmişti. Öte yandan, milliyetçi Cumhuriyet yeni bir ulusal bilinç oluşturma çabası içinde, Kürt kimliğine karşı baskıcı bir siyaset geliştirmekteydi: Kürtçenin aleni kullanılması ve öğretilmesi yasaklanmıştı. Nüfuzlu Kürt toprak sahipleri ve aşiret başkanları zorla ülkenin batısına yerleştirilmekteydi. Bu siyasetlere ilk direniş işareti, Güneydoğu’nun en ucundaki Beytü’ş-Şebâb’da bulunan garnizonun Ağustos 1924’te yaptığı başarısız isyandı.</p>

  <p><em>Azadi</em> ile Şeyh Sait’in 1925 Mayıs’ı için planlamış oldukları büyük isyan, 8 Şubat’ta Piran köyünde jandarmalarla olan bir silahlı çatışma denetimden çıkınca, zamanından önce patlak vermiş oldu. Ayaklanmaya Zaza aşiretlerin hemen hemen tamamı ve iki büyük Kırmançi aşireti katılmış, ama Kürtler arası anlaşmazlıklar kendini yine göstermişti: Alevi Kürtler Sünni isyancılara öfkeyle hücum ettiler. İsyanın ikili niteliği dikkate alınırsa neden böyle yaptıkları anlaşılıyor. Lider takımı kuşkuya yer vermeyecek şekilde özerk, hatta bağımsız bir Kürdistan arzusu taşımasına karşın, halk tabakası dinsel güdülerden hareketle şeriat ve hilafetin getirilmesini istiyordu. Heterodoks bir cemaat olarak Aleviler genellikle, hilafetin ve geleneksel Sünni (ortodoks) düzen taraftarlarına karşı Cumhuriyetin laik eğilimlerini destekliyorlardı. Kendi açılarından haklı nedenleri vardı, çünkü Sünniler arasında Aleviler aleyhindeki önyargı derinlere kök salmıştı; bugün de öyledir.</p>

  <p>Her ne kadar isyancılar bir ara Diyarbakır’ı kuşattılarsa da ele geçirebildikleri tek kent Elazığ oldu, o da ancak kısa bir süre için. İsyanın genişliği belli olur olmaz Ankara hükümeti sıkı önlemler aldı. 25 Şubat’ta meclise durum hakkında bilgi verildi. Aynı gün Doğu vilayetlerinde bir aylık sıkıyönetim ilân edildi ve Hıyanet-i Vataniye Kanunu’nda, dinin siyasete alet edilmesini vatana ihanet suçları arasına dâhil eden bir değişiklik yapıldı. Bu sırada Başvekil Fethi, Terakkiperver Cumhuriyet Fırkası önderlerinden kendi iradeleriyle dağılmalarını istedi. Onlar bunu reddetti, ancak partinin genel başkanı Kâzım Karabekir hükümetin Doğu siyasetinin hem mecliste hem de basında var gücüyle savunuculuğunu yaptı.</p>

  <p>Bu arada Cumhuriyet Halk Fırkası içindeki şahinlerin Fethi Bey üzerindeki baskıları artmaktaydı. İsmet Bey Ankara’ya dönmüştü ve kabine toplantılarına katılmaktaydı. 2 Mart’ta Fethi Bey, Mustafa Kemal’in daha sıkı önlemler alınmasını isteyen katı çizgidekilerden yana çıkması üzerine Cumhuriyet Halk Fırkası grubundaki güvenoylamasını kaybetti.<a class="noteref" href="../Text/notlar.xhtml#n102" id="ref2">2</a> İstifa etti ve ertesi gün İsmet Paşa başvekil oldu. Onun ilk işi meclisten Takrir-i Sükun Kanunu’nu geçirtmek oldu. Bu yasa iki yıllık bir süre için hükümete, kamu düzeninin bozulmasına yol açtığına karar verdiği bütün örgüt ya da yayınları idari tedbirlerle yasaklama yetkisi vermekteydi. Terakkiperver Cumhuriyet Fırkası’nın aşırı esnek olması nedeniyle karşı çıktığı bu yasa, sadece Güneydoğu’da değil bütün ülkede geçerli olacaktı. Aynı zamanda, biri Doğu vilayetleri biri ülkenin geri kalanı için olmak üzere, yeniden iki İstiklâl Mahkemesi kuruluyordu.</p>

  <p>Kürt isyancıları şimdi hızla dağlara doğru püskürtülüyordu. Küçük topluluklar yaz boyunca gerilla savaşını sürdürdülerse de, Şeyh Sait’in 27 Nisan’da yakalanması isyanın sonunu ilan etti. 1926’da Ağrı Dağı yamaçlarında yeni bir Kürt isyanı çıktı ve dört yıl sürdü. Bu isyan Şeyh Sait isyanının doğrudan bir sonucu olarak düşünülebilir, ancak bu isyan yayılmadı. İsyan sona erdikten sonra hükümet, askeri müdahaleler ve İstiklâl Mahkemeleri yoluyla Kürtler’i çok sert cezalara çarptırdı. Önderlerinden birçoğu idam edildi ve 20 binden fazla Kürt, Güneydoğu’dan tehcir<a class="noteref" href="../Text/notlar.xhtml#n100" id="ref0">*</a> edilerek, zorla ülkenin batısına yerleştirildi.<a class="noteref" href="../Text/notlar.xhtml#n103" id="ref3">3</a> O andan itibaren ayrı bir Kürt kimliğinin varlığı resmen yok sayıldı.</p>

  <p>Ne var ki, Takrir-i Sükun Kanunu sadece Kürtleri bastırmada kullanılmadı. İstanbul’daki en önemli gazete ve dergilerin (muhafazakâr, liberal ve hatta Marksist olan) sekiziyle bazı taşra gazeteleri kapatıldı; ulusal gazetelerden sadece hükümetin yayın organları olan Ankara’daki <em>Hâkimiyet-i Milliye</em> ve İstanbul’daki <em>Cumhuriyet</em> gazeteleri yayınlarını sürdürdü. İstanbullu önde gelen gazetecilerin hepsi tutuklandı ve Doğu’daki İstiklâl Mahkemesi’ne gönderildi. Bunlar sonunda serbest bırakıldı, ancak işlerini sürdürmelerine izin verilmedi. Basın ortadan kaldırıldıktan sonra, İstiklâl Mahkemesi’nin tavsiyesi üzerine, Terakkiperver Cumhuriyet Fırkası 3 Haziran’da hükümet tarafından kapatıldı. Mahkemeye göre, parti üyeleri isyanı desteklemiş ve siyasal amaçlar uğruna dini istismar etmeye çalışmışlardı.</p>

  <h2 class="sigil_not_in_toc">Reformlar ve idamlar</h2>

  <p class="nonindent">Siyasal sahnede tam hâkimiyetin sağlanmasıyla Mustafa Kemal ve hükümeti yoğun bir reform programına girişti. Burada II. Meşrutiyet dönemiyle ilginç bir koşutluk var. II. Meşrutiyet döneminde, Anayasayı geri getirme mücadelesi olarak başlayan hareket (1908’de) iktidara ulaşmış, bu iktidarı çoğulcu ve nispeten özgür bir ortamda (1913’e kadar) belirli bir süre başkalarıyla paylaşmış ve sonunda kendi iktidar tekelini kurmuş ve bu iktidar tekelini (1913-1918’de) kökten bir laikleştirme ve modernizasyon programını meclisten zorla ve hızla geçirmede kullanmıştı.</p>

  <p>Bu sefer ise, ulusal egemenlik hareketinin zafere ulaşması (1922’de), çoğulcu bir aşamadan geçmesi (1925’e kadar) ve ardından bir reform programına girişmiş olan otoriter yönetim biçiminin kurulması çok benzer bir süreç yaratmıştı. İttihatçı dönemin de Kemalist dönemin de otoriter milliyetçi aşamaları, azınlık topluluklarının, ilkinde Ermenilerin ikincisinde ise Kürtlerin acımasızca bastırılışlarına sahne olmuştu. Bu da şu izlenimi uyandırıyor: Jön Türk hareketinin bu her iki aşamasında, reform hızı daha yavaş olan bir demokratik sistemle, kökten önlemler için daha çok olanağa sahip bir otoriter sistem arasında tercih hakkı olduğunda, sonunda ikinci seçenek galip gelmekteydi, çünkü Jön Türkler için sonuçta önemli olan devletin güçlenmesi ve bekasıydı, demokrasi (veya “meşrutiyetçilik” ya da “ulusal egemenlik”) bu amaç için bir araçtı, amacın kendisi değildi.</p>

  <p>Kemalist reformlar, 1913-1918 yıllarındaki reformlar gibi, toplumu laikleştirmeyi ve modernleştirmeyi amaçlıyordu. Eylül 1925’te tekke ve zaviyeler kapatıldı ve Kasım ayında, Osmanlı erkeklerinin Sultan İkinci Mahmut’tan beri geleneksel başlığı olan fes yasaklandı ve yerini Batı tarzındaki şapka ya da kep aldı. Bu girişimler halkın inatçı direnişiyle karşılaştı. Tekke ve zaviyeler Müslümanların günlük yaşamında önemli bir rol oynamaktaydı ve şapkaya Hıristiyan Avrupa’nın bir simgesi gözüyle bakılıyordu. Bu direnişi bastırmada İstiklâl Mahkemeleri kendisine düşen rolü oynadı. Takrir-i Sükun Kanunu gereğince yaklaşık 7500 kişi tutuklandı ve 660 kişi idam edildi.<a class="noteref" href="../Text/notlar.xhtml#n104" id="ref4">4</a></p>

  <p>1926’nın ilk yarısında Avrupa takvimi, İsviçre medeni yasası ve Mussolini İtalyası’nın ceza yasası kabul edildi. Bankacılık kesimini yeniden yapılandıran bazı yasalar meclisten geçirildi ve ordu içinde kullanılması hariç (Bey, Efendi, Paşa gibi) resmî olmayan unvanların hepsi kaldırıldı.</p>

  <p>Bu girişimler, saltanat ve hilafetin kaldırılması ve Cumhuriyet’in ilânıyla birlikte, Kemalist reformların ilk dalgasını oluşturuyordu. Açıktır ki bunlar, hukuk ve eğitim sistemini epeyce laikleştirmiş olan Tanzimat ve İttihatçı reformların bir uzantısıydı. Sultan-halifenin simgesel bir konuma indirgenmesi ve şeyhülislâmın kabineden çıkarılmasıyla, devletin kendisi zaten büyük ölçüde laikleştirilmişti. İslâm, imparatorluğun devlet dini olarak kalmıştı, ama Cumhuriyet’in başlarında da öyleydi.</p>

  <p>Kemalistlerin yeni büyük girişimi aile hukukunun tam laikleştirilmesiydi; dini nikahın ve çokeşliliğin kaldırılmasıyla halkın günlük yaşamına müdahale ediliyordu. Toplumun laikleştirilmesinde de ileri gidildi. Reformun (örneğin “şapka inkılâbı” gibi) giyim kuşam yönünün, (hem reform yandaşları hem de düşmanları için) bu denli önemli bir rol oynamış olması, tâ II. Mahmut’un hizmetkârlarının Batı tarzındaki yeni üniformaları, fesleri ve istanbulinlerine kadar uzanan bir geleneğe uygun düşmektedir. Son zamanlarda Müslüman kız öğrencilerin başlarını örtmelerine ilişkin son tartışmalar, bu geleneğin bugüne kadar yaşamış olduğunu göstermektedir.</p>

  <p>Kemalistler tıpkı kendilerinden önceki İttihatçı reformcular gibi, gerçek bir sosyo-ekonomik devrim ya da reform programının önünü açmayı birdenbire durdurdular. Ülkedeki mülkiyet ilişkilerini değiştirmek için hiç girişim olmadı.</p>

  <h2 class="sigil_not_in_toc">Hesaplaşma günü: İzmir suikasti</h2>

  <p class="nonindent">Siyasal muhalefet ve muhalif basın 1925’te susturulmuştu, ama Mustafa Kemal hasımlarının yeteneklerini ve bunların (1908 Devrimi öncesine kadar giden) yeraltında örgütlenme ustalıklarını iyi biliyor ve kendini güvende hissetmiyordu. İTC’nin ve Terakkiperver Cumhuriyet Fırkası’nın eski liderleri bağımsızlık savaşı kahramanları olarak zedelenmemiş itibarlarıyla var oldukları sürece, sürekli kötü ekonomik durum ve halkın reformları desteklemeyişi yüzünden hüküm süren hoşnutsuzluğu istismar edebilirlerdi.</p>

  <p>Mustafa Kemal 1926’nın Mayıs ve Haziran aylarını ülkenin güney ve batısında uzun bir inceleme gezisiyle geçirdi. 15 Haziran’da İzmir’e gelmek üzereyken (beklenmedik şekilde gecikmişti), ona karşı bir suikast tertibi ortaya çıkarıldı. Tertipçiler tutuklandılar ve eski milletvekili (ve Müdafaa-i Hukuk Grubu kâtibi) Ziya Hurşit tarafından yönetilen küçük bir kiralık katil çetesi oldukları ortaya çıktı. Ankara İstiklâl Mahkemesi İzmir’e gönderildi ve Mahkeme 18 Haziran’da İzmir’e vardıktan hemen sonra tutuklamalar başladı.</p>

  <p>Hayatta kalan ünlü İttihatçıların neredeyse tamamı ve o sırada yurt dışında olan Hüseyin Rauf (Orbay) ile Adnan (Adıvar) haricinde Millet Meclisi’ndeki eski Terakkiperver Cumhuriyet Fırkası’nın tüm üyeleri tutuklanmıştı. Tutuklanan siyasetçiler, 26 Haziran’dan 12 Temmuz’a kadar süren davada, suikast tertibine yardımcı olmak ve bir darbe planlamakla suçlandılar. Sanıklardan on altısı, çoğunun bu işe karışmış olduğu ispatlanamamasına rağmen ölüme mahkum edildi. Terakkiperver Cumhuriyet Fırkası’yla yakından ilişkisi olan askeri kahramanlar, Kâzım Karabekir, Ali Fuat (Cebesoy), Refet (Bele) ve Cafer Tayyar (Eğilmez), kamuoyunun ve ordudan gelen memnuniyetsizlik işaretlerinin baskısıyla serbest bırakıldılar. Ama siyasetteki konumlarının onarılamaz şekilde sarsıldığı açıktı.</p>

  <p>Ağustos ayında Ankara’da 50’den fazla eski önemli İttihatçı aleyhinde ikinci bir dava açıldı. Bu seferki birincisinden daha da göstermelik bir davaydı; işlenen asıl tema İTC önderlerinin Mustafa Kemal’e olan muhalefetleri ve iktidardayken uyguladıkları siyasetlerdi. Haziran 1926’daki suikast ise bir kenarda kalmıştı. Sanıklardan dördü idam edildi, diğerlerinden bazılarına ise hapis cezası verildi. Resmen asıl suçlu addedilen Hüseyin Rauf’a gıyabında on yıl hapis cezası verildi. Mahkeme heyeti tarafından suikast girişiminin ardındaki beyin olarak görülen Kara Kemal, ilk davada gıyaben ölüme mahkûm edilmişti. İstanbul’da saklandığı yer ortaya çıkarılınca kendini vurdu.</p>

  <h2 class="sigil_not_in_toc">Bir dönemin sonu: Nutuk</h2>

  <p class="nonindent">Savaş sonrasının huzursuzluk dönemi, Mustafa Kemal’in 15-20 Ekim 1927 tarihleri arasında Cumhuriyet Halk Fırkası kongresi önündeki 36 saatlik nutkuyla simgesel olarak kapandı. Nutuk, dikkate değer ve son derece etkili bir metin olup üzerinde durulmayı gerektiriyor.</p>

  <p>Mustafa Kemal bu metni, 1919’dan 1927’ye kadarki Türk ulusal hareketinin tarihine dair bir bilgilendirme metni olarak sundu; Türkiye’de sonraki kuşaklar bunun tarihsel bir kaynak mı yoksa bir tarih yazıcılığı örneği mi sayılması gerektiğini tartışsalar da, Mustafa Kemal’in bu metnin sahip olduğunu iddia ettiği tarihsel nitelik, genel olarak kabul görmüştür. Yazarının saygınlığı ve o dönemin siyasal havası, bu metnin, o döneme ilişkin neredeyse tüm Türk tarih yazıcılığına bugüne kadar dayanak olmasını sağlamıştır. 1928-1929 yıllarında Almanca, Fransızca ve İngilizceye çevrilmiş ve yabancı tarih yazıcılığında da son derece etkili olmuştur.</p>

  <p>Gerçekte Nutuk, 1919-1927 döneminin bir tarihi değildir. Nutuk, Terakkiperver Cumhuriyet Fırkası’nın Kasım 1924’te ortaya çıkışıyla sona erer. Metnin ancak %1,5’u sonraki olaylara ilişkindir. Bunun nedeni, Nutuk’un gerçekte modern Türk tarihinin incelemesi niteliğine sahip olmamasıdır. Nutuk, 1925-1926 yıllarındaki temizlik hareketlerinin bir savunmasıdır ve Mustafa Kemal’in Mart 1926’da yayınlanan “hatıralar”ı gibi, Nutuk’un da ana teması aslında Terakkiperver Cumhuriyet Fırkası’nın eski liderlerinin eleştirisidir. Mustafa Kemal eski çalışma arkadaşlarını gözden düşürmeye çalışırken, onları baştan sona tereddüt içerisinde, yeteneksiz ve hain olarak sunar ve kendisini ise hareketi başından itibaren yöneten kişi olarak tanımlar. Nutuk’ta, Mustafa Kemal’in Mayıs 1919’da Anadolu’ya varışıyla başlanıp, ulusal direniş hareketinin önceki aşamasının gözardı edilmesi anlamlıdır. Nutuk, tarihsel gerçeği açıkça başkalaştırarak bağımsızlık mücadelesini Osmanlı İmparatorluğu’nun parçalarını muhafaza etme mücadelesi olarak değil, yeni bir Türk devleti kurma hareketi olarak sunar.</p>

  <p>Nutuk’un, irad edildiği bağlam da tarihsel görüntüyü başkalaştırmaya yardım etmiştir. Cumhuriyet Halk Fırkası 1927 kongresi, aslında birinci kongre olmasına rağmen, kendini “Cumhuriyet Halk Fırkası İkinci Kongresi” diye tanımlamıştı; genellikle de böyle tanımlanmaktadır. CHF geçmişe dönerek 1919 Sivas Kongresi’ni ilk kongre kabul ettiği için bu kongreye ikinci kongre diyor ve böylece Cumhuriyet Halk Fırkası ulusal kurtuluş hareketinin (gerçeğe tam tekabül etmeyen) özdeşliğini vurguluyor ve hareketin mirasını kendi tekeline alıyordu. 1923-1926 yılları arasındaki dönem, otoriter karakteriyle Türkiye’deki siyasal yaşamı sonraki yirmi yıllık süre boyunca kesin şekilde etkilerken 1927 Kongresi ve Mustafa Kemal’in Nutuk’u da yeni Türk devletinin doğuşuna ilişkin tarihsel görüşü kuşaklar boyunca belirledi.</p>
</body>
</html>
