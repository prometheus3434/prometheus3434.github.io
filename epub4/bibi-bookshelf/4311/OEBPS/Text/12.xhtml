<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">12</h1>
  <hr />

  <h1 id="sigil_toc_id_12">Demokrasiye Geçiş<br />
  1945-1950</h1>

  <p class="nonindent">İkinci Dünya Savaşı bittikten sonraki birkaç yıl içerisinde, Türkiye’nin siyasal sistemi, ekonomi siyaseti ve dış ilişkileri esaslı bir değişime uğradı. Bu bölümde, bu değişimin ardındaki etkenler ve bu değişimin oluş şekli incelenecektir.</p>

  <h2 class="sigil_not_in_toc">Değişim yönündeki sosyo-ekonomik baskı</h2>

  <p class="nonindent">İkinci Dünya Savaşı bittiğinde, İsmet Paşa hükümeti çeşitli nedenlerden dolayı son derece gözden düşmüş, hatta Türk halkının büyük çoğunluğunda nefret duygusu yaratmış haldeydi. Bu hoşnutsuzluğu çözümlerken, halk kitlesiyle (köylüler, sanayi işçileri), Kemalist rejimin temelini oluşturan koalisyonun unsurları (subay ve bürokratlar, kentlerdeki Müslüman tüccarlar ve kırsal kesimdeki toprak sahipleri) arasında bir ayırım yapmak gerekiyor.</p>

  <p>Rejim kitlelerce hiçbir zaman tutulmamıştı. O sıradaki toplam nüfusun %80’ini oluşturan kırsal kesimdeki küçük çiftçiler, yaşam seviyelerinde, sağlıkta, eğitimde ya da iletişim olanaklarında hiçbir büyük iyileşme görmemişlerdi. Elektriğe geçişi modernleşmenin bir ölçütü olarak alırsak, elektrik şebekesine bağlanan köy sayısı 1953 gibi geç bir tarihte 10, yani Türkiye’deki 40 bin köyün binde 2,5’u idi!<a class="noteref" href="../Text/notlar.xhtml#n121" id="ref1">1</a> Toplam elektrik üretimi 1923-1943 yılları arasında on kat artmıştı ama 1943’te enerji hatlarının toplam yekûnu 9 mil olan Türkiye’de elektrik hâlâ kent yaşamına ait bir olguydu. 1945’te mevcut 107 bin kilovatlık toplam enerji kapasitesinin 83 bin kilovatı İstanbul, Ankara ve İzmir’e gidiyordu. Buna rağmen, elektrikler gittiğinde Ankara’da troleybüsler durmak zorunda kalıyordu.<a class="noteref" href="../Text/notlar.xhtml#n122" id="ref2">2</a></p>

  <p>Öte yandan, merkezi devletin kırsal kesim üzerindeki etkili denetimi, yirmi beş yıllık Kemalist yönetim süresince köylülerin tanıdıkları modern devletin bir niteliğiydi. Jandarma ve vergi tahsildarından eskisinden çok daha nefret edilir ve korkulur olmuştu. Köy yaşamının geleneksel özelliklerinden sayılan “devlete karşı öfke” aşırılaşmıştı, çünkü devlet daha etkili ve hissedilir hale gelmişti. Aşırılaşmasının yanında ağırlaşmıştı da; çünkü devletin laik politikaları, özellikle de halkın inancını ifade şekillerinin bastırılmış olması, devlet ve uyrukları arasındaki en önemli ideolojik bağı koparmıştı.</p>

  <p>Sanayi işçileri Türk toplumunda hâlâ çok küçük bir azınlıktı; 20 milyon civarındaki nüfusun içinde sayıları 330 bin kadardı, aslında net rakam “sanayi”den ne anlaşıldığına bağlıdır; çünkü yukarıdaki rakam, zanaat alanında istihdam edilen birçok kişiyi de içermektedir.<a class="noteref" href="../Text/notlar.xhtml#n123" id="ref3">3</a> Bunların sosyo-ekonomik durumu zayıftı. Türkiye’de sınıf temelinde örgütlenmeler (işçi sendikalarına bu gözle bakılıyordu) Haziran 1945’e kadar yasaktı; aynı şekilde grevler de. Savaş sırasında tıpkı öteki ücretliler ve maaşlılar gibi, geçim masraflarının artmasıyla, işçilerin de satın alma güçleri fena halde sarsılmıştı.</p>

  <p>Halk kitlesi içindeki hoşnutsuzluk yeni bir şey değildi ve muhtemelen siyasal değişime bu hoşnutsuzluğun kendisi yol açmamıştı. Bu konuda doğrudan önemli olan şey, İnönü hükümetinin, Kemalist hareketin dayandığı “Jön Türk koalisyonu”nun önemli unsurlarının desteğini yitirmiş olmasıydı. Savaş sırasında büyük bir orduyu besleme ve donatma zaruretiyle karşılaşan hükümet, ihtiyaçlarının parasını Merkez Bankası’na para bastırmak suretiyle ödemiş, böylece enflasyonu körüklemişti. Diğer yandan da, fiyat denetimini kurumlaştırarak ve aşırı kazançlara Varlık Vergisi ve Toprak Mahsulleri Vergisi’yle ağır vergiler getirerek bu siyasetin toplumsal etkilerini hafifletmeye çalışmıştı. Enflasyon, sayıları 220 bin civarında olan devlet memurlarının satın alma gücünde ani bir düşüşe neden olmuştu. Alt derecedeki devlet memurları için bu düşüş üçte bir civarındaydı, kıdemli devlet memurları içinse üçte ikiydi. Bu durum bürokrasi içerisinde gerginliklere yol açmıştı.<a class="noteref" href="../Text/notlar.xhtml#n124" id="ref4">4</a></p>

  <p>Her ne kadar asıl kurbanları gayrimüslim iş çevresi olmuşsa da, 1942 tarihli Varlık Vergisi Türk burjuvazisinin genelinde huzursuzluk ve kuşkuya yol açmıştı. Bu vergi, bürokratların ve ordunun hâkim olduğu Kemalist rejimin, Türk burjuvazisinin çıkarlarının güvenilir bir destekçisi olmadığını belli etmiş, bu topluluğun tehdide açık olduğunu göstermişti. Büyümesine İttihatçılar ve aynı şekilde Kemalistler tarafından büyük önem verilmiş olan yerli burjuvazi konumunu öylesine güçlendirmişti ki, artık ayrıcalıklı, ama esasında bağımlı ve siyasal açıdan güçsüz bir sınıf konumunu kabullenmeye yanaşmıyordu.</p>

  <p>Birinci Dünya Savaşı’ndan beri büyük toprak sahipleri, “Jön Türk koalisyonu” içerisindeki başlıca unsur olagelmişlerdi. Ne var ki, hükümetin savaş sırasında enflasyonla mücadele etmek için toprak ürünlerini suni şekilde düşük fiyatlandırma siyaseti, “Toprak Mahsulleri Vergisi”nin ve özellikle Ocak 1945’te Çiftçiyi Topraklandırma Kanunu’nun getirilmesi, büyük toprak sahiplerini soğutmuştu. Cumhurbaşkanı İnönü tarafından kuvvetle desteklenen Çiftçiyi Topraklandırma Kanunu, savaş sonrası Türkiye’sinde siyasal muhalefetin doğuşunda hayati bir rol oynadı.</p>

  <p>Yaygın bir hoşnutsuzluk hüküm sürmekteydi. Tek parti sisteminde Cumhuriyet Halk Partisi’nin devlet aygıtıyla sıkıca özdeşleşmiş olmasından dolayı, bu hoşnutsuzluk devlete olduğu kadar partiye de yönelikti. İnönü gerilimlerin farkındaydı ve Atatürk’ün 1930’daki Serbest Fırka deneyini hatırlayarak, bir miktar siyasal liberalleşmeye ve bir emniyet supabı olarak siyasal muhalefetin oluşmasına müsaade etme kararı aldı. Onun ve hükümetinin bu yöne kaymasında uluslararası gelişmelerin de bir payı vardı.</p>

  <h2 class="sigil_not_in_toc">Demokratikleşme yönündeki dış baskılar</h2>

  <p class="nonindent">Çok genel bir anlamda, İkinci Dünya Savaşı’nda Mihver güçlerinin yenilgisi kendi içinde demokratik değerlerin bir zaferiydi. Çoğulcu, kapitalist bir demokrasi olan Amerika Birleşik Devletleri, savaştan egemen dünya gücü olarak çıkmış ve onun sunduğu örnek bütün dünya ülkelerinde olduğu gibi Türkiye’de de birçoklarını etkilemişti. Nisan 1945’te Türkiye, San Francisco Konferansı’na kurucu üye olarak katılıp Birleşmiş Milletler antlaşmasını imzalayarak demokratik idealler için kesin söz vermiş oldu. Ancak, Türk hükümetinin kendisini Batı’ya, bilhassa da Amerika Birleşik Devletleri’ne yakınlaşmaya mecbur hissetmesinin daha doğrudan nedenleri vardı.</p>

  <p>Sovyetler Birliği’yle yakın ilişkiler 1920’ler ve 1930’lar boyunca Türk dış siyasetinin köşe taşı olmuş, ancak bu ilişkiler önce Ribbentrop-Molotov paktıyla ve ardından Türkiye’nin savaşta tarafsız kalmasıyla tatsızlaşmıştı. Sovyetler Birliği, Türkiye ile imzaladığı ve süresi 1945’te dolacak olan dostluk antlaşmasını yenilemeyeceğini açıkladı; o yılın Haziran ayında ise Molotov, Türk büyükelçisiyle olan görüşmelerde, yeni bir dostluk antlaşmasının imzalanmasından önce yerine getirilmesi gereken bazı koşullardan söz etti. Bu koşullar, 1878-1918 yılları arasında Ruslara ait olan Kuzeydoğu Anadolu’daki yerlerin Sovyetler Birliği’ne iadesi suretiyle, iki ülke arasındaki sınırın düzeltilmesini ve Karadeniz’in korunması için, İstanbul Boğazı ile Çanakkale Boğazı bölgesinde müşterek bir Türk-Rus savunma gücünün kurulmasını içeriyordu.<a class="noteref" href="../Text/notlar.xhtml#n125" id="ref5">5</a></p>

  <p>Kuşkusuz bunlar Türklerin asla kabul edemeyecekleri şeylerdi, ama Sovyetler Temmuz ayında müttefikler-arası Potsdam Konferansı’nda tekliflerini ortaya attıklarında, İngilizler ya da Amerikalılar tarafından olumsuz bir tavırla karşılaşmadılar. Türkiye’nin savaş zamanındaki siyasetinin, Batılı müttefiklerin gözünde onu sevimsiz kılmış olduğu da unutulmamalı. Bununla beraber, Amerika Birleşik Devletleri Türkiye’nin konumunu giderek daha fazla destekler hale gelmişti. Sovyet istekleri Türkiye’ye Ağustos 1946’da resmen bildirildiğinde, ABD, Türk hükümetine kararlı bir yol tutmasını tavsiye etti. Bu destekten de cesaret alan Türkiye, Sovyet isteklerini reddetti, ama bunu, gerginliği azaltmaya çalışarak, yatıştırıcı ifadelerle yaptı.</p>

  <p>Stalin’in Doğu Avrupa’daki politikalarından duyulan endişe, bu bölgede birbiri ardına kurulan komünist rejimler nedeniyle artıyordu. Bu yüzden Washington, Türkiye’nin stratejik önemini yeniden değerlendirmeye başladı. Birleşmiş Milletler kuramsal olarak, uluslararası anlaşmazlıkların havale edilebileceği ve havale edilmesi gereken bir forum olsa da, Sovyetler Birliği’nin Güvenlik Konseyi’nde sürekli vetoya başvurması işlerin Birleşmiş Milletler yoluyla görülmesini olanaksız hale getirmekteydi ve ABD yönetimi de tek yanlı olarak hareket etmeye karar verdi. 12 Mart 1947’de Başkan Truman, “Truman doktrini”ni ortaya attı. Bu doktrin, ABD’nin, dış baskı ya da kendi sınırları dâhilindeki militan azınlıklar nedeniyle varlıkları tehdit altında olan “özgür ulusları” savunmaya yardım etmesi gerektiğini ve yardım edeceğini bildiriyordu. Doktrinin ilânına sebep, Başkan Truman’ın Amerikan kongresine sunduğu, Türkiye’ye ve –O sırada komünistlerle monarşi taraftarları arasındaki iç savaşın şiddetle hüküm sürdüğü– Yunanistan’a askerî ve mali destek önerisiydi. Bu, ABD’nin dünyanın her yerindeki komünizm karşıtı rejimlerin korunmasına ilişkin taahhüdünün ilk hamlesiydi. Kısa bir süre sonra, Haziran 1947’de, ekonomilerini onarmalarına yardım için Avrupa ülkelerine dev ölçekte mali destek öngören Marshall Planı açıklandı. Bu planın birbirini tamamlayan üç amacı bulunuyordu: Avrupalıların kendilerini toparlamalarına yardımcı olmak; Amerikan sanayisi için kârlı ihracat pazarlarını korumak ve beslemek; komünizme neden olan yoksulluğu ortadan kaldırmak.</p>

  <p>Türk liderleri, Amerikan siyasal ve askerî desteğinden ve Marshall Planı’ndan tam olarak yararlanmak için, Amerikalıların çok önem verdiği siyasal ve ekonomik ülkülere (demokrasi ve serbest girişim) titizlikle uymanın Türkiye için yararlı olacağını anlamışlardı. İşte bu nedenle Türkiye’de 1945 sonrasındaki siyasal ve ekonomik değişimin hem ülke içi hem uluslar arası nedenleri olduğunu söyleyebiliriz.</p>

  <h2 class="sigil_not_in_toc">Demokratikleşme süreci</h2>

  <p class="nonindent">Hükümetin bir yön değişikliğini düşünmekte olduğunun ilk işareti, henüz savaş bitmeden önce, İnönü’nün 1 Kasım 1944’te Yasama Yılını açış nutkunda Türk siyasal sisteminin demokratik parlamenter niteliğini vurgulamasıyla verilmişti. 19 Mayıs 1945’te İnönü bu temayı ayrıntısıyla ele aldı ve rejimi daha demokratik kılmak için önlemler almaya söz verdi, ancak bu önlemlerin ne olduğunu açıkça belirtmemişti.</p>

  <p>Yine, ilk olarak Ocak ayında öne sürülen Çiftçiyi Topraklandırma Kanunu, Mayıs ayında Millet Meclisi’nde tartışmaya sunuldu. Türkiye hâlâ ezici çoğunlukta bir “küçük çiftçiler ulusu”ydu. Toprak sahipliğinin %99,75’i, 500 dönümden az olan küçük çiftliklerden oluşuyordu. 5000 dönümün üstündeki toprak sahiplerinin oranı sadece %0.01 idi. Çoğu çiftçi 500 dönümden çok daha az toprağa sahipti. Bölgeler arasında büyük farklılıklar vardı, ama daha zengin tarımsal bölgelerde 25 ila 50 dönüm arası mülk yaygındı.<a class="noteref" href="../Text/notlar.xhtml#n126" id="ref6">6</a> Küçük çiftçilerin birçoğu standartları düşük bir yaşam sürüyordu. Yaklaşık 3 milyon köylü ailesini yaşatacak yeterli ekilebilir toprak yoktu ve 25 ila 50 dönümlük bir mülk, fakirlik çizgisinde yaşamak, çoğu durumda ise bu çizginin altında kalmak demekti. Sonuç olarak, çok sayıda çiftçi uzun zamandan beri, çok düşük yaşam düzeyine sahip ortakçılar haline gelmişti. Genellikle bunların tohumları ve aletleri büyük bir toprak sahibi ya da zengin bir kentli tarafından sağlanıyor, bu kişiler karşılık olarak hasadın 1/4 ila 1/2’sini alıyorlardı.</p>

  <p>Meclise Mayıs 1945’te sunulan bu yasa, kullanılmayan devlet arazilerini, dinî vakıf arazilerini, tarıma elverişli hale getirilmiş arazileri, mülkiyeti belli olmayan arazileri ve 500 dönümden fazlasına sahip olan toprak sahiplerinden istimlak edilecek arazileri dağıtmak suretiyle, hiç toprağı olmayan ya da çok az olan çiftçilere yeterli toprak temin etmeyi amaçlamaktaydı. Yasanın 17. maddesi gereğince, yoğun nüfusu olan bölgelerde, 200 dönümden fazla toprağa sahip olan çiftçilerin arazilerinin dörtte üçüne kadarı kamulaştırılabilecekti. Köylülere 20 yıllık faizsiz borç da verilecekti.</p>

  <p>Mecliste bu yasa üzerine yapılan tartışmalar, hükümetin ilk kez açıktan açığa ve şiddetle eleştirilmesine vesile oldu. Yasaya muhalefette bulunanlar, yakınları toprak sahibi olan milletvekilleriydi ve bunların sözcüsü olan milletvekili Adnan Menderes, Aydınlı büyük bir toprak sahibiydi. Muhalefet önce ekonomik gerekçeler üzerinde odaklaştı (yasanın mülkiyet güvenliğini felce uğrattığı, yatırımlara sekte vuracağı ve verimsiz tarıma yol açacağı öne sürülüyordu), ancak hükümetin otoriter tutumu üzerine muhalefet, ülkede demokrasinin olmadığını söyleyerek, hükümeti protesto etti; bu protestoyu da yine Menderes yönlendirmekteydi.</p>

  <p>Sonunda yasa sert tartışmalara rağmen oybirliğiyle kabul edildi –bu, Cumhuriyet Halk Partisi’ne halen hâkim olan disiplinin açık bir göstergesiydi– ancak çok kısa bir süre sonra 7 Haziran’da, Menderes, (eski Başbakan) Celâl Bayar, Refik Koraltan ve (ünlü tarihçi) Fuat Köprülü’yle birlikte, CHP grubuna Anayasanın tam uygulanmasını ve demokrasinin kurulmasını isteyen bir önerge sundu. Dörtlü Takrir diye bilinen bu önerge, bir muhalefet partisinin kurulmasından çok, Cumhuriyet Halk Partisi’nde bir reform yapılmasını amaçlıyor gibi gözüküyordu, yine de bu önerge, savaş sonrasındaki örgütlü siyasal muhalefetin başlangıç simgesi oldu.</p>

  <p>Dörtler’in önerileri CHP grubu tarafından reddedildi, ama bu cüretlerinden dolayı herhangi bir şekilde cezalandırılmadılar. Bu durum genel olarak, hükümetin siyasal ortamda belirli bir yumuşamaya izin vermeye hazır olduğunun işareti olarak yorumlandı. Bu yönde başka işaretler de vardı. Kimi gazeteler, bilhassa Ahmet Emin Yalman’ın liberal (ve Amerika yönelimli) <em>Vatan</em> gazetesi ile Zekeriya ve Sabiha Sertel’in solcu <em>Tan</em> gazetesi “Dörtler”i desteklemeye başladı; düşüncelerini açıklamaları için onlara sütunlarında yer verdiler. Dörtlü Takrir’in sunuluşundan bir hafta sonra, İstanbul’da ara seçimler yapıldığında, hükümet, ilk kez Cumhuriyet Halk Partisi’nin çeşitli adayları arasında tercih yapılmasına izin verdi.</p>

  <p>Esas olarak, çok partili dönemin, Temmuz ayında İstanbullu ünlü sanayici Nuri Demirağ tarafından Milli Kalkınma Partisi adında bir muhalefet partisinin kurulmasıyla başladığını söylemeliyiz. Parti 5 Eylül’de resmen kurulmuştu. Milli Kalkınma Partisi’nin parti programı, ekonominin liberalleştirilmesi ve serbest girişimin geliştirilmesi çağrısından oluşuyordu. Partinin içinde hiç deneyimli siyasetçi yoktu, Millet Meclisi’nde bir temsilcisi de bulunmuyordu. Bu sebepten parti etkili değildi ve az desteğe sahipti. Asıl önemli gelişme bir süre sonra, <em>Tan</em> ve <em>Vatan</em>’da yazdıkları eleştirel makaleleri nedeniyle Adnan Menderes, Fuat Köprülü ve ardından Refik Koraltan’ın, 21 Eylül’de Cumhuriyet Halk Partisi’nden resmen ihraç edilmeleriyle yaşandı.</p>

  <p>İsmet İnönü 1 Kasım’daki konuşmasında, Türk demokrasisinin ana noksanının bir muhalefet partisinin yokluğu olduğunu ifade etti (anlaşılan Milli Kalkınma Partisi’ni önemsemiyordu) ve 1947 yılı için planlanan genel seçimlerin, o sırada var olan iki aşamalı sistemin aksine, serbest ve doğrudan olacağını açıkladı. Aralık ayı başında Celâl Bayar Cumhuriyet Halk Partisi’nden istifa etti. Dörtlü Takrir’i imzalamış olan dört milletvekilinin hepsi artık iktidar partisinden ayrılmış ya da ayrılmak zorunda bırakılmıştı ve yeni bir partinin kurulmasının yakın olduğu belliydi. Yeni partinin kuruluş hazırlıklarında Bayar ve İnönü birlikte çalıştılar. Bayar’ın eski bir Jön Türk oluşu ve laikliği temel ilke olarak kabul ettiğine inanılması, Kemalist bürokrasinin ve partinin bir muhalefet partisinin varlığını kabul etmesini kuşkusuz kolaylaştırdı. Yeni parti içinse bu, sorun yaratıyordu. Her ne kadar yeni partinin kuruluş aşamasında “Dörtler”in İsmet İnönü’nün iyi niyetine tâbi olacakları belliyse de, Bayar’la İnönü’nün birlikte çalışıyor olması, bu partinin yaratılmasının gizli bir anlaşmanın ürünü olduğu izlenimini veriyordu ve bu, yeni partinin güçlükle üstesinden geleceği bir suçlama kanıtı olabilirdi.</p>

  <p>Demokrat Parti 7 Ocak 1946’da resmen kuruldu ve İnönü’den işaret almış olan Cumhuriyet Halk Partisi ve organlarınca başlangıçta memnunlukla karşılandı. Demokrat Parti, şubelerini kurmaya başlar başlamaz bütün ülkede coşkulu bir karşılık bulduğu ortaya çıktı. Cumhuriyet Halk Partisi yöneticileri halkta bir hoşnutsuzluk olduğunu bilmekteydiler, yine de bu hoşnutsuzluğun derecesi karşısında afalladılar. Mayıs 1946’da olağanüstü kongre istendi. Bu kongrede bazı liberalleşme önlemleri alındı: Doğrudan seçimler kabul edildi ve değişmez genel başkanlık konumuyla Milli Şef sıfatı kaldırıldı. İnönü kuşkusuz genel başkan olarak kalmıştı, ama şimdi yeniden seçilmek zorundaydı. Kongreden kısa bir süre sonra basın yasası liberalleştirildi ve üniversiteler kısmen özerklik kazandı. Ancak, belli ki Demokrat Partilileri hazırlıksız yakalamak umuduyla, genel seçimlerin tarihi Temmuz 1947’den Temmuz 1946’ya alındı. Demokrat Partililer itiraz ettiler ve seçimleri (daha önce o yıl içindeki belediye seçimlerinde yapmış oldukları gibi) boykot etmeyi bile düşündüler, ama sonunda katıldılar ve meclisteki 465 sandalyeden 62’sini kazanmayı başardılar.</p>

  <p>Görünüşte yeni parti için bu, dikkate değer ama çarpıcı olmayan bir başarıydı, ancak işin gerçek yüzü farklıydı. Cumhuriyet Halk Partisi’nin çoğunluğu sağlamasının bir sebebi, büyük çaptaki hileli oylardı. Seçim usulleri kusursuz olmaktan çok uzaktı: Oy kullanılırken gizlilik güvencesi yoktu, tarafsız gözlemcilik mevcut değildi ve sonuçlar ilân edilir edilmez oy pusulaları imha ediliyor, bu da herhangi bir denetleme yapmayı olanaksız kılıyordu. Unutulmamalı ki, bu sırada bütün yerel ve bölgesel yöneticiler CHP üyesiydiler ve siyasal muhalefetle devlete ihaneti birbirinden ayırt etmekte güçlük çekiyorlardı. Oy sahtekârlığının çapı o kadar meydandaydı ki bütün ülke feryat ediyordu. Celâl Bayar, DP’nin bir soruşturmasına göre, partinin kazandığı gerçek sandalye sayısının çok daha yüksek olduğunu ve “seçimlere hile karıştığını” söylemişti. Onun bu ifadesi, seçimler hakkındaki eleştirileri kesinlikle yasaklayan bir hükümet bildirisi yayımlanmış olmasına rağmen basında yer aldı.<a class="noteref" href="../Text/notlar.xhtml#n127" id="ref7">7</a></p>

  <p>DP’ye yönelik yaygın destek karşısında CHP bir tercih yapma durumundaydı: Ya 1925 ve 1930’da yapmış olduğu gibi muhalefeti bastıracak ya da liberalleşme yolunda ilerleyecekti. 1946 seçimlerinden sonraki bir yıl boyunca parti bu iki seçenek arasında gidip geldi. Ağustos ayında İnönü, yeni başbakan olarak, partideki sertlik yanlılarının en ateşlisi ve tek parti devletinin taraftarı sayılan Recep Peker’i seçti. Peker, muhalefetin hükümete tabi olmasını ve CHP’ye karşı başlattığı sürekli saldırılardan vazgeçmesini sağlamak için bir sindirme kampanyası başlattı. Ancak DP istenileni yapmayı reddetti. CHP bürokratlarının seçimler sırasındaki hilekâr davranışları havayı adamakıllı bozmuştu, ancak muhalefetin hükümeti sert şekilde eleştirmeyi sürdürmesinin bir diğer nedeni kendi programıyla CHP programı arasındaki farkların gittikçe azalıyor olmasıydı. Demokrat Parti, Kemalizmin milliyetçilik ve laiklik gibi temel ilkelerini kabul ediyordu, bu yüzden kendisini bu konularda hükümetten farklı gösteremezdi. CHP’den başlangıçta ayrı düştüğü hususlar ise (siyasal ve ekonomik liberalleşme), iktidar partisi tarafından 1947-1950 yılları arasında büyük ölçüde devralınmıştı. Bu yüzden DP, kamuoyunu harekete geçirmek için sürekli yüksek gerilimli bir ortama ihtiyaç duyuyordu ve meclise neredeyse yalnızca günlük olaylar temelinde yeni şikâyet konuları getirmekteydi.</p>

  <p>Her iki partinin, kendini diğerinden farklı göstermeye çalışırken başvurduğu bir diğer yol, birbirlerini komünistlik ithamıyla karalamaktı. Hükümet aşırı (ve pan-Türkçü) sağı bastırmayı uygun görmüşken, İkinci Dünya Savaşı’nın sona ermesi, sol için nispeten bir hoşgörü dönemini başlatmıştı. CHP içinde, savaşın hemen ardından gelen bu dönemde bile, gelişmekte olan muhalefeti nefret edilen “komünizm”le özdeşleştiren unsurlar vardı. 4 Aralık 1945’te, müstakbel DP liderlerinin makalelerini yayınlamakta olan solcu gazete Tan’ın büroları, CHP basınında yer alan kışkırtıcı makaleler nedeniyle tahrike kapılmış bir milliyetçi öğrenci kalabalığınca yağmalanmış ve baskı makineleri tahrip edilmişti. Polis oradaydı, ama müdahale etmemişti. Bu olanlara rağmen, Haziran 1946’da tecrübeli komünist Dr. Şefik Hüsnü Değmer’in önderliğinde Türkiye Sosyalist Emekçi ve Köylü Partisi (TSEKP) adlı bir komünist partisi ve bir sosyalist parti kurulmuştu.</p>

  <p>Ancak, Soğuk Savaşın etkileri kısa sürede hissedilmeye başladı ve sıkıyönetim kanunlarına başvurularak, Aralık 1946’da bu partiler kapatıldı. DP ve CHP, birbirlerini komünizme karşı yumuşak davranmakla suçladıkları bir çamur atma saldırısı başlattılar. Hatta DP Moskova’nın hizmetinde olmakla suçlandı. 1948 ve 1949 yılları, bir solcu avına sahne oldu. Nihal Atsız ve Zeki Velidi Togan gibi, savaştan hemen sonraki dönemde kovuşturmaya uğramış olan ünlü Türkçülerin itibarları iade edildi ve bunlara karşı sesini en çok çıkartan hasımları, sosyalist yazar Sabahattin Ali, devletin istihbarat kuruluşunun bir mensubu tarafından öldürüldü.</p>

  <p>Partilerin arasındaki ilişkiler giderek kötüleşmekteydi. 1947 bütçesi üzerindeki tartışmalar son derece düşmancaydı ve bir keresinde başbakan, Menderes’i “psikopat” diye tanımlamış, bunun üzerine Demokrat Partililer meclisi terk edip toplantıları birkaç gün boykot etmişlerdi. Ocak 1947’de DP ilk kongresini yaptı. Kongrede temsilciler, Hürriyet Misakı’nı kabul ettiler. Bu terim ünlü 1920 Misak-ı Millî’sinin kasıtlı bir taklidiydi. DP kendini Atatürk’ün başlattıklarını tamamlayacak yeni siyasal akım olarak görüyordu. Atatürk ulusal bağımsızlığı sağlamış ve Türk toplumunda reform yapmıştı, şimdi onlar demokrasiyi getirerek Atatürk’ün reformlarını tamamlayacaklardı. Hürriyet Misakı, hükümetin demokratik olmayan birtakım yasaları geri çekmemesi durumunda, DP milletvekillerinin Millet Meclis’ini terk etmelerine ve boykot etmelerine izin veriyordu. Önemli bir tehditti bu, çünkü 1946’da oy pusulalarındaki hileler yüzünden meşruiyeti kuşkulu olan Peker hükümeti, halkın ve dış dünyanın kendisini demokrasi karşıtı gibi görmesini göze alamazdı, hele Amerikan yardımının önemi gittikçe artarken.</p>

  <p>DP ve CHP arasındaki ilişkiler açıkça kopmak üzereydi, fakat Temmuz 1947’de İnönü araya girdi. Peker ve Bayar’la ayrı ayrı görüştü ve sonra da basına bir beyanatta bulundu. “12 Temmuz Beyannamesi” adlı bu bildiri muhalefetin varlığını meşrulaştırıyor, devlet aygıtına tarafsız olmasını ve her iki partiye adil davranmasını istiyordu. Cumhurbaşkanının bu kati müdahalesi çok partili siyasetin kalıcı olduğunu açıklıyordu. CHP içerisinde ise bu, başbakan Recep Peker’in başını çektiği sertlik yanlılarının yenilgisi anlamına geliyordu. Recep Peker istifa etti ve yerine, San Francisco Konferansı’nda Türk heyetine başkanlık etmiş olan, Dışişleri Bakanı Hasan Saka geçti.</p>

  <p>CHP Kasım 1947’deki kongresinde DP programına daha da yakınlaştı. Serbest girişimi savunmuş ve Çiftçiyi Topraklandırma Kanunu’nun 17. maddesini geri çekmeye karar vermişti (Meclis bunu 1950’de gerçekleştirecekti). Ayrıca Demokrat Partililerin kullandığı din kozuna karşılık olarak, okullarda din eğitimine izin verme kararı aldı ve DP propagandalarında “komünist ajitasyon merkezleri” olarak tanımlanıp boy hedefi haline getirilen Köy Enstitüleri’nde reform yapmayı kararlaştırdı.</p>

  <p>İsmet İnönü’nün kesin biçimde reformculardan yana çıkıp sertlik yanlılarını bir kenara atmış olmasına rağmen partinin parçalanmaması, CHP içerisindeki disiplinin ölçüsüdür. Ancak Halk Partisi’nin bu yeni uzlaşmacı çizgisi Demokratlar için ciddi sorunlar yarattı; çünkü onları bir arada tutan şey, tutarlı bir siyasi program değil, CHP’ye karşı yürüttükleri ortak muhalefetti. DP liderlerini gereğinden fazla ılımlı bulan ve CHP’ye karşı daha uzlaşmaz bir muhalefet isteyen bazı milletvekili grupları partiden koptu. Bunlardan biri, –İnönü 1944’te kendisini genelkurmay başkanlığından azlettiğinden beri onun amansız düşmanı olan– Mareşal Fevzi Çakmak’ın göstermelik başkanlığında Millet Partisi’ni kurdu. Sonuçta, DP’nin meclisteki grubu 1949’da yarı yarıya azaldı, öte yandan DP çok daha tutarlı bir parti haline geldi. Hasan Saka Haziran 1948’de kabinesini yeniledi ve 1949’da onun yerine daha uzlaşmacı bir kişi olan ve İslâmcı eğilimleriyle bilinen Profesör Şemsettin Günaltay getirildi.</p>

  <p>İki parti arasında süren tek çekişme konusu seçim yasasıydı. Bu yasa, serbest ve dürüst bir seçim garanti edilmediği takdirde, 1950 yılında yapılması kararlaştırılan genel seçimleri boykot etme tehdidinde bulunan muhalefetin baskısıyla birkaç kez değiştirildi. Muhalefet özellikle seçimlerde denetim istiyordu, ama istediği, hükümet tarafından değil, yargı tarafından yapılacak bir denetimdi. Sonunda Şubat 1950’de, 14 Mayıs 1950 seçimleri için tam zamanında uzlaşmaya varıldı.</p>

  <h2 class="sigil_not_in_toc">Toplumsal ve ekonomik reform</h2>

  <p class="nonindent">1947 yılı, siyasal reform sürecinde olduğu gibi yeni ekonomi siyasetinin kabulünde de bir dönüm noktası oldu. O zamana değin CHP, 1930’larda başlatılmış olan “devletçilik” siyasetine sıkı sıkıya bağlıydı. Bu siyaset hem yerli iş çevrelerinin hem de Amerikalıların giderek sertleşen eleştirilerine uğramaktaydı. DP, ülke içindeki eleştirilerin sözcüsü rolüne soyunmuştu. Menderes kimi zaman çok ileriye giderek, devletçiliği faşizmin itibardan düşmüş bir kalıntısı olarak tanımlıyordu. DP’nin Celâl Bayar gibi daha ılımlı olan liderleri, devletin ekonomideki rolünün değişmesini, devletin doğrudan müdahaleci olmayıp özel girişimde eşgüdüm sağlamasını ve destekte bulunmasını istiyorlardı. Onlara göre, özel girişimin mutlaka önceliği olmalı ve devlet, ancak özel girişimin sermaye eksikliği yüzünden başarısız olduğu ya da başarı umudu kalmadığı durumlarda devreye girmeliydi. Ocak 1947’de İstanbullu bazı işadamları İstanbul Tüccar Derneği’ni kurdular. Bu, hükümet denetiminde olmayan ilk topluluktu. Dernek, ülkenin ekonomik gelişme eksikliğinden sorumlu tuttuğu devletçiliği eleştiriyor ve Demokratlar tarafından öne sürülen fikirleri destekliyordu.</p>

  <p>Öte yandan, Türkiye seferberlik yıllarından sonra yoksullaşmış olduğundan, Amerikan mali yardımına büyük ihtiyaç duyuyordu. Türk hükümeti bu yardımı kolaylaştırmak amacıyla, Uluslararası Para Fonu (IMF) üyeliği için evvelce başvuruda bulunmuş ve üyeliğe hak kazanmak amacıyla 1946’da “7 Eylül Kararları”nı almıştı. Bu kararlar esas olarak Türk lirasının %120 devalüasyonunu (cumhuriyet dönemindeki birçok devalüasyonun ilkiydi bu) ve Türk ekonomisinin dünya ekonomisiyle bütünleşmesini hedefleyen birtakım liberalleşme tedbirlerini getiriyordu.</p>

  <p>1946’da CHP yeni bir beş yıllık ekonomi planı yaptı. Kendi kendine yeterlik siyasetine ve devlet denetimine ağırlık veren bu plan, savaş öncesinin planlarına benziyordu (planın yazarları, 1932-1934 yıllarında etkin olmuş olan Kadro çevresinden geliyordu), ancak 1947’de bu plan terk edildi ve İstanbullu işadamlarının ve DP’nin isteklerini yansıtan yeni “Türk Kalkınma Planı” benimsendi. Yeni plan serbest girişime, tarımın ve (ağır sanayi yerine) tarıma dayalı sanayinin gelişmesine, demiryolları yerine karayollarına ve enerji (petrol) sektörünün gelişmesine ağırlık veriyordu. Bu plan Kasım 1947’deki CHP kongresinde içtenlikle benimsendi. Bu andan itibaren DP’yle CHP’nin ekonomi siyasetleri arasında hemen hiç fark kalmamıştı. Tek farklılık DP’nin devlet kuruluşlarını satışa çıkarmak istemesi CHP’nin ise buna yanaşmamasıydı. Kasım 1948’de İstanbul’da yapılan “İktisat Kongresi” (İzmir’de 1923’te yapılandan sonra bu ikincisiydi), liberal ekonomi siyasetini desteklemeye çok daha fazla vurgu yapmıştı. Bu kongreyi örgütleyen kuruluşun devlet ya da bir parti değil de bir sivil kuruluş (İstanbul Tüccarlar Derneği) olması anlamlıydı.<a class="noteref" href="../Text/notlar.xhtml#n128" id="ref8">8</a></p>

  <p>1948’den itibaren Demokratların tezi, Amerikan inceleme heyetlerinin faaliyetleriyle ve sonradan verdikleri raporlarla güç kazandı. Bu heyetler, Türkiye’deki ekonomik kalkınma olanaklarına ve Amerikan yardımının nasıl verilmesi ve kullanılması gerektiğine dair raporlar hazırlamışlardı. Sanayici Max Thornburg’ün Dünya Bankası adına başkanlık ettiği heyet en tanınmış olanıydı. Bu heyetin 1949’da açıklanan raporu gerek Türk gerek Amerikan hükümet çevrelerinde çok etkili olmuştu. Bu raporda yer alan tavsiyeler 1947 tarihli “Türk Kalkınma Planı”yla aynı çizgideydi.</p>

  <p>1945-1950 arası yıllar Türk ekonomisi için büyüme yıllarıydı (Gayri Safi Yurt İçi Hasılada kabaca yıllık %11 büyüme olmuştu); fakat bu büyümenin kısmen, İkinci Dünya Savaşı’nda çok düşük seviyelere kadar inmiş olan ekonomik faaliyetlerdeki bir iyileşme olduğu unutulmamalıdır. Türkiye’nin ekonomide kendi kendine yeterli olma siyasetinin sona ermekte oluşu ve dünya ticaretine katılmasının hızlanışı iki şeyi gösteriyordu: Ekonomideki büyüme, en çok tarım kesiminde oluyordu ve makine ithalatının hızla yükselmesi nedeniyle, ticaret fazlası 1947’den itibaren kalıcı bir ticaret açığına dönüşmüştü. Bu da, 1950 sonrasında DP yönetiminin belirgin niteliği haline gelen ekonomik eğilimlerin, aslında bu parti iktidarı devralmadan önce başladığı anlamına gelmektedir.</p>

  <p>Bu dönemde hükümetin sosyal politikaları ekonomi siyaseti kadar değişikliğe uğramamıştı. Sınıf esasındaki örgütlenme yasağının 1946’da kaldırılmasıyla birtakım sendikalar ortaya çıkmış, bunların ortaya çıkışı Türkiye’nin (BM’ye bağlı) Uluslararası Çalışma Örgütü’ne (ILO) katılmasını mümkün kılacak en uygun zamanda olmuştu. Ama bu sendikaların çoğu küçük çaplı oluşumlardı ve içlerinde en etkin olanları ise komünist TSEKP ya da sosyalist TSP’ne bağlıydı. Aralık 1946’da sıkıyönetim komutanlığının emriyle her iki partiyle birlikte bunlar da kapatılmıştı.</p>

  <p>1947’de, işçilere sendikalarda örgütlenme hakkı veren, ama aynı zamanda da sendikaların siyasal faaliyetini ve grevleri yasaklayan yeni bir “Sendikalar Kanunu” çıkarıldı. Siyasal faaliyet yasağına rağmen hem DP hem de CHP 1947’de kurulmuş olan sendikaların desteğini almak için çaba göstermekteydi; DP ise, iktidara gelir gelmez sendikalara grev hakkı vermeyi vaat ediyordu. Aslında Türk işçilerinin bu hakkı kazanmasına daha on yıl vardı. Henüz doğuş aşamasındaki bu sendikaların konumu, çeşitli hükümetlerin kısıtlayıcı siyasetlerinden başka, sanayi işçisi sayısının azlığından, eğitim seviyelerinin düşük olmasından ve işçilerin, sendika aidatı ödemelerini olanaksız kılacak kadar fakir oluşlarından dolayı da temelden zayıftı.</p>

  <h2 class="sigil_not_in_toc">14 Mayıs 1950 seçimleri</h2>

  <p class="nonindent">Bu geçiş döneminin doruğa ulaştığı olay Mayıs 1950 seçimleri oldu. Seçimler, önemli olaylar çıkmadan ve genel kanıya göre, gerçekten serbest ve dürüst geçmişti. Katılım çok yüksekti ve seçmenlerin %80’i oy kullanmıştı. Sonuçlar açıklandığında kamuoyu şaşkına döndü: Seçim kampanyasını “Yeter! Söz Milletindir!” sloganıyla yürütmüş olan Demokrat Parti, CHP’nin %39,8’lik oyuna karşılık, oyların %53,4’ünü almıştı. Türk seçim sistemine göre, CHP’nin 69 sandalyesine karşılık DP yeni meclisteki 408 sandalyeyi kazanmış bulunuyordu. CHP ülkenin daha kalkınmış olan batı bölgesindeki tek bir vilayette dahi üstünlük sağlayamamıştı; kazandığı bütün vilayetler Ankara’nın doğusundaydı ve bu büyük ölçüde, az gelişmiş bölgelerde CHP’ye sadık olan eşraf, aşiret reisleri ve büyük toprak sahiplerinin kullanılan oyları denetlemiş olmalarından kaynaklanıyordu.</p>

  <p>Sonuçlar bütün ülkede bir özgürlük havasında kutlandı. Ama sonuçlar İnönü için hayal kırıklığı olmuştu. İsmet Paşa’nın, geniş kapsamlı siyasal ve ekonomik liberalleşmeyi başlatarak, DP’nin başarı şansını yok etme gayretlerine rağmen, kendisinin bizzat simgesi olduğu baskı yıllarının anısı, seçmenleri çok yoğun şekilde etkilemiş ve sonuçta seçmen CHP’nin “yeni görünümüne” inanmamıştı. Ancak, seçimler iki yıl önce yapılmış olsaydı, DP’nin zaferinin çok daha geniş kapsamlı olacağını söylemek muhtemelen yerinde olacaktır.</p>

  <p>Ayrıntıları hiçbir zaman ortaya çıkarılmamış olmakla beraber, ordu içerisindeki bazı unsurların İnönü namına bir darbe yapma ve seçimleri iptal etme teklifinde bulunmuş oldukları anlaşılıyor. İnönü ise, ebedi saygınlığını kazanmak için, beş yıl önce ilân ettiği rotadan şaşmadı. İnönü sadık –ama esasen güçsüz– olan bir muhalefet oluşturmak istemişti. Hesaplamasında yanılmıştı, ama şimdi sonuçları kabul edip, iktidarı büyük bir nezaketle devretmekte ve 14 yıllık başbakanlık ve 12 yıllık cumhurbaşkanlığından sonra muhalefet liderliği görevlerini üstlenmekteydi.</p>

  <p>Şimdi Türkiye’yi yönetecek olan DP, Türk siyasetinde tamamıyla yeni bir olguydu, ama bunun nedeni programı değildi (belirtilmiş olduğu gibi programı CHP’ninkinin bir benzeriydi, özellikle de 1947 sonrasında); bunun asıl nedeni, kökenleri egemen “Jön Türk” koalisyonu içindeki bölünmede yatan bu partinin, ülkenin modern tarihinde, desteğini serbest bir seçimde dile getirebilmiş çok sayıda gerçek taraftara sahip ilk siyasal örgüt oluşuydu.</p>

  <p>Genellikle, 1946’da Türkiye’de bir diktatörlükten, çok partili demokrasiye barışçı yolla geçişin ve dört yıl sonra iktidarın yine aynı barışçı yolla devredilişinin, gelişmekte olan ülkeler içerisinde benzersiz bir deneyim olduğu söylenir. Gerçekten de bu, modern Türkiye’ye dair tarih yazıcılığının beylik bir ifadesidir. Bu yaklaşımın gözden kaçırdığı şey ise şudur: Her ne kadar Türkiye gerçekten sosyo-ekonomik olarak birçok bakımdan gelişmekte olan bir ülkeyse de, 1876’dan bu yana parlamenter seçim deneyimleri mirasına ve 1908-1913 ve 1923-1925 yılları arasındaki ve 1930’daki çok partili demokrasi mirasına da sahipti. Demokrasi derine kök salmamış olsa da, kolayca sınırlanıp engellense de, en başından inşa edilmesini gerektirmeyecek kadar mevcuttu.</p>
</body>
</html>
