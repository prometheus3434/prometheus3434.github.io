<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">8</h1>
  <hr />

  <h1 id="sigil_toc_id_8">İkinci Meşrutiyet Dönemi<br />
  1912-1918</h1>

  <h2 class="sigil_not_in_toc">1908 Meşrutiyet Devrimi</h2>

  <p class="nonindent">Temmuz 1908 Devrimi 3. (Makedonya) ve 2. (Trakya) Ordulardaki İttihatçı subayların eylemlerinin sonucuydu. İmparatorluğun Avrupa’daki vilayetlerinde bu durum yeterince açıktı, çünkü İTC, Meşrutiyet rejiminin yeniden kurulduğunu ilân etmek ve Meşrutiyetin yararlarını halka açıklamak için bütün büyük kentlere heyetler göndermişti. Bu heyetlerin başındaki İttihatçı subaylar, bu değişimin gerçek sorumlusunun Sultan değil Cemiyet olduğunu açıklamaya özellikle dikkat etmişlerdi. Ama durum, Asya’daki vilayetlerde ve başkent İstanbul’da çok farklı görünüyordu. Abdülhamit rejiminin sıkı sansürü Makedonya’dan gelen haberlerin halka ulaşmasına engel olmuştu. Bu nedenle Sultan olaylara ilişkin yorumunu başarıyla sunabildi; hain danışmanları tarafından aldatılıp ülkenin meşrutiyet yönetimine hazır olmadığını düşünmeye sevk edilmişti, ama şimdi ve kendi rızasıyla artık meşrutiyet için zamanın geldiği sonucuna varmıştı.</p>

  <p>Haber etkisini bir kere gösterdikten sonra (bu biraz zaman almıştı, çünkü başkentteki ilk duyuru, yeni seçimleri bildiren gazetelerdeki başlıksız, göze çarpmayan üç satırlık bir haberdi),<a class="noteref" href="../Text/notlar.xhtml#n081" id="ref1">1</a> İstanbul ve Asya’daki halkın tepkisi Makedonya’daki halk tepkisinin aynısı olmuştu; olağanüstü bir sevinç ve ferahlama vardı, her meslekten ve Müslüman, Musevi, Hıristiyan her cemaatten insan caddelerde kardeşlik gösterileri yapıyor, birbirini kutluyordu. Yaşamın bir şekilde şimdi daha iyiye doğru değişeceğine dair genel, ama dile getirilmemiş bir beklenti vardı. Aynı zamanda, başkent dahil birçok yerde halk, memurları işlerinden attırarak ve hafiye örgütlerinin bilinen üyelerinin peşini yakalayıncaya kadar bırakmayarak, eski rejimin temsilcilerinden öcünü alıyordu.</p>

  <p>Meşrutiyet devriminin getirdiği düşünce, ifade ve toplantı özgürlüğünün etkisi sadece sevinçli ya da öfkeli siyasal gösterilerle kalmamış, ayrıca işçiler arasında yaygın çalkantılara da sebep olmuştu. İşçiler fiyat artışlarını (devrimden sonraki ilk iki ay içerisinde enflasyon %20’ydi) telafi etmek için ücret artışı talebinde bulunmuşlardı; talepleri yerine getirilmeyince imparatorluğu bir grev dalgası sarmıştı. Altı ay içerisinde 100’ün üstünde grev olmuştu.<a class="noteref" href="../Text/notlar.xhtml#n082" id="ref2">2</a> Halkın siyasal gösterilerde içindekileri döküp ferahlamasından hoşnut olan hükümet, bu grevlerden korkuya kapılmış ve kamu kesiminde sendikaları yasaklayan, zorunlu hakem usulünü getiren ve grev eylemini son derece güçleştiren iş yasasını İTC’nin desteğiyle çıkararak tepkisini ortaya koydu. Bu yasa işçi hareketini etkin şekilde bastırdı ve II. Meşrutiyet döneminin daha sonraki dönemi boyunca hemen hiç grev olmadı. İTC’nin grevcilerin bozguna uğratılmasındaki rolü ilginçtir, çünkü –anayasal özgürlüğün önde gelen savunucusu olan– Cemiyet, örgütlü işçilerin pek de fazla olmayan özgürlüğünün bastırılmasında, gayet açık şekilde kapitalistlerin tarafını tuttuğunu göstermişti.</p>

  <p>Mülteci hareketinin önderleri gibi İmparatorluk dâhilinde sürgünde olanlar da, İstanbul’a döndüklerinde kahramanlara yaraşır şekilde karşılandılar. Bu kişiler, devrimden önce İmparatorluk içindeki muhalefet hareketiyle en çok temasta bulunmuş olan iki parti örgütçüsünün, Bahaettin Şakir ve Dr. Nâzım’ın dışında, tam nüfuzlu konumlar elde edemediler. İTC içerisindeki siyasal güç Selânik’ten gelenlerin elinde kaldı.</p>

  <p>İTC’nin bu coşku havasında iktidarı kendi denetimi altına almayışı, hatta yirmi yıldır büyük çabalar harcayarak karşı koymuş ve yermiş olduğu Sultan’ı tahttan indirmemiş olması şaşılacak bir şeydi. Bunun bir nedeni, Sultan’ın kamuoyunu istediği şekilde yönlendirmesi sonucunda birçok kimsenin onu olayın kahramanı olarak görmesiydi. İTC liderleri Sultan’a güvenmedikleri halde, onu azledecek gücü kendilerinde bulamıyorlardı. Zaten hükümetin dizginlerini kendi ellerine geçirecek güvene sahip değillerdi. Yaş ve kıdem, Osmanlı toplumunda otoritenin önemli önkoşullarıydı ve çoğu yüzbaşı ve binbaşı ya da küçük bürokrat olan yaşları yirmilerinin sonlarında ve otuzlarının başlarındaki Jön Türklerde ikisi de yoktu. Bu yüzden Cemiyet, siyaset işlerini Sadrazam Sait Paşa yönetimindeki mevcut hükümetin eline bırakmayı yeğledi. Bu arada, uygun gördüğü zamanlarda siyaset işlerine müdahale ederek, henüz erişilmiş meşruti özgürlüğü koruma görevini<!-- bekçiliğini--> üstlenmişti. Sonraki yıllarda, İTC’nin, hiçbir resmî sorumluluğu olmaksızın baskı uygulayan ve siyasal iktidarı elinde tutan gizli bir cemiyet olarak hareketlerinin istikrarsızlık yaratan bir etken olduğu görülecekti.</p>

  <p>İTC’nin müdahalede bulunduğu ilk çatışmaya, Sultan’ın, harbiye ve bahriye nazırlıklarına ilişkin sadrazamının tercihini onaylamak yerine, bu nazırları doğrudan doğruya atama hakkı olduğunda ısrar etmesi sebep olmuştu. Bu, anayasanın hem sözünün hem de ruhunun açıkça ihlali demekti ve Sait Paşa Sultan’ı desteklediği gerekçesiyle on beş gün içinde istifaya zorlandı. Yerine, 6 Ağustos’ta, İngiliz taraftarı bir liberal olarak tanınan Kıbrıslı Kamil Paşa atandı.<a class="noteref" href="../Text/notlar.xhtml#n083" id="ref3">3</a></p>

  <p>Devrim sonrasındaki ayların en önemli olayı 30 yıldır ilk kez yapılan seçimlerdi. İTC devrim öncesinde sadece Avrupa’daki vilayetlerde çok güçlü bir taşra örgütüne sahipti. Şimdiyse örgütünü Asya’daki vilayetlerde ve Kuzey Afrika’da yayma çabası gösteriyordu. Yeni şubeler kimi zaman, Abdülhamit’in sürgüne göndermiş olduğu kişilerden oluşan mevcut yerel muhalefet topluluklarının İTC örgütlerine dönüştürülmesi suretiyle kurulmaktaydı. İTC’nin şube örgütleri genellikle, meslek sahipleri (öğretmenler, avukatlar, doktorlar), Müslüman tüccarlar, lonca başkanları ve toprak sahipleri ittifakından oluşuyordu. Cemiyet neredeyse sırf Müslümanlardan bilhassa da Türklerden oluştuğu halde, yeni parlamentoda sandalye garantisi vererek diğer uyrukların işbirliğini elde etmeye çalışıyordu. Sonunda Türkler 288 sandalyenin %50’sinden biraz fazlasına sahip oldular.<a class="noteref" href="../Text/notlar.xhtml#n084" id="ref4">4</a></p>

  <p>Seçimlerde İTC’nin yanı sıra aday olan tek örgüt, Prens Sabahattin’in (o da geri dönmüştü) taraftarlarının Eylül ayında kurmuş oldukları yeni parti, Osmanlı Ahrar Fırkası’ydı. Ancak bu partinin ülke çapında bir örgütü yoktu ve sadece bir sandalye kazanabilmişti.</p>

  <p>Mutlak zafere rağmen, İttihatçıların etkisi dolaylı idi, çünkü İttihatçılar İmparatorluğun birçok yerinde İTC’nin kendi üyelerinden çok, isimlerinin İttihatçıların listesine aday olarak yazılmasına izin veren yerel eşrafa bel bağlamak durumunda kalmışlardı. Bu, parlamentodaki parti disiplininin çok zayıf olması demekti.</p>

  <p>Böylece devrim ve seçimler sonrası ortaya çıkan siyasal durumda, sarayın iktidarı gemlenmiş ama yok edilememiş, Babıâli’nin başta gelen bürokratları 1878’den bu yana ilk kez bağımsız bir siyasi etmen olarak ortaya çıkmışlar ve İTC hükümeti denetlemek için parlamentodaki çoğunluğuna bel bağlayarak arka planda kalmıştı.</p>

  <h2 class="sigil_not_in_toc">Nisan 1909 karşıdevrimi</h2>

  <p class="nonindent">İTC, devrimin şaşırtıcı başarısından sonra ülkedeki en sözü geçen güç olduğu halde, 1908 yılı boyunca ve 1909’un ilk aylarında iki farklı muhalefet odağıyla artan şekilde uğraşmak zorunda kaldı. Biri, seçimlerde başarısız olan ve artan kızgınlığı Ahrar Fırkası’nın muhalefetiydi. İTC’nin baskısına Ahrar Fırkası üyeleri gibi öfke duyan Kamil Paşa da bu topluluğa katılmış ve İTC ile arasındaki ilişkiler gittikçe gerginleşmişti. 14 Şubat’ta İTC Kamil Paşa’yı görevinden atmayı ve yerine Cemiyet’e yakın olan Hüseyin Hilmi Paşa’yı geçirmeyi başardı. Muhalefet tarafından amansız bir basın kampanyası başladı; buna İttihatçıların yayın kuruluşları tarafından aynen karşılık verildi. 6 Nisan’da, en şiddetli İttihatçı aleyhtarı olan gazetelerden birinin başyazarı olan Hasan Fehmi –muhtemelen bir İttihatçı görevli tarafından– öldürüldü. Ertesi gün yapılan cenaze töreni Cemiyet aleyhinde bir kitle gösterisine dönüştü.</p>

  <p>İTC’nin karşısına çıkan ikinci muhalefet, özellikle ulemayla tarikat şeyhlerinin alt tabakasından olan muhafazakar dinci çevrelerden gelmekteydi. Ekim 1908’e rastlayan Ramazan ayı sırasında, meyhane ve tiyatroların kapanması, fotoğraf çekiminin yasaklanması ve kadınların hareket özgürlüğünün kısıtlanmasının talep edildiği birçok olay ve en az iki ciddi ve şiddetli gösteri olmuştu. 3 Nisan’da, Nakşibendi şeyhi Derviş Vahdeti’nin <em>Volkan</em> gazetesi etrafında çoktandır faal bir topluluk olan aşırı dinciler, İttihad-ı Muhammedi Cemiyeti’nde örgütlendiler. Bu topluluk, Jön Türklerin politikalarına ve laik yaklaşımına karşı büyük çaplı bir propaganda örgütledi.</p>

  <p>İttihatçılar ve yabancı gözlemciler, geçmiş aylardaki bütün bu iç çekişmeye ve artan gerginliklere rağmen, 12 Nisan 1909 (30 Mart 1325) gecesi başkentte İslâm’ın ve şeriatın geri gelmesi adına silahlı bir ayaklanma patlak verdiğinde tam bir şaşkınlığa uğradılar. O gece, Taşkışla’da bulunan ve İTC tarafından henüz bir hafta önce güya daha az güvenilir Arap ve Arnavut askerlerinin yerine geçmeleri için getirilmiş olan Makedonya taburları subaylarını esir alarak ayaklandılar. Ertesi gün çok sayıdaki softayla birlikte meclis binasına yürüdüler. Sabahleyin onlara gittikçe daha çok asker ve ulema katıldı. Hükümet ne yapacağını bilmez haldeydi. Kendine bağlı birlikleri sevk etmeyi göze alamamış, bunun yerine zabtiye müdürünü gösterici kalabalığının isteklerini dinlemeye göndermişti. Askerlerin sözcüleri altı istekte bulundular:</p>

  <p>• Sadrazamın, Harbiye ve Bahriye nazırlarının azledilmesi</p>

  <p>• Bazı İttihatçı subayların başka yerlere gönderilmesi</p>

  <p>• Meclis-i Mebusan’ın İttihatçı Başkanının (Ahmet Rıza) değiştirilmesi</p>

  <p>• Bazı İttihatçı milletvekillerinin İstanbul’dan uzaklaştırılması</p>

  <p>• Şeriatın geri getirilmesi</p>

  <p>• İsyancı askerler için genel af.</p>

  <p>İçlerinde en ilginç olanı şeriatın geri getirilmesi talebiydi. Uygulamaya konulan Avrupai yasalar ve nizamnameler şeriatın konumunu aşındırmışsa da, şeriat kaldırılmamıştı ve aile hukuku alanında etkisini sürdürüyordu.</p>

  <p>Bu talepler karşısında sadrazam öğleden sonra saraya gidip istifasını sundu; istifası Sultan tarafından kabul edildi. Ertesi gün, silik bir diplomat olan Tevfik Paşa’nın (Okday) sadrazam olarak atandığı ilan edildi. Yeni kabinenin Harbiye Nazırı Müşir Ethem Paşa askerleri ziyaret etti, onlara övgüde bulundu ve bütün isteklerinin karşılanacağına dair söz verdi. Askerler ve softalar zaferlerini coşkun bir şekilde kutladılar. Aynı zamanda, ünlü İttihatçılara karşı en az yirmi kişinin ölmesiyle sonuçlanan bir katliam gerçekleşmişti; ölenlerin çoğu subaydı, ama içlerinde ünlü İttihatçılarla karıştırılan iki de milletvekili bulunuyordu.</p>

  <p>İttihatçılar yeraltına kaymış ya da başkentten kaçmıştı. Bunun sonucunda, İTC’nin çoğunluğa sahip olduğu Meclis-i Mebusan’da yeterli sayı kalmamıştı. Yine de, mecliste hazır bulunan milletvekilleri askerlerin isteklerini kabul ettiler ve aynı zamanda da, şeriatın ve anayasanın muhafaza edileceğini ilan ettiler.</p>

  <p>Ahrar liderleri ilk günden beri, isyanı tamamen İTC aleyhtarı bir olaya dönüştürmeye ve isyanın gerici, Meşrutiyet aleyhtarı ve Abdülhamit taraftarı bir yöne gitmesini önlemeye çalışmışlar, ama başaramamışlardı. Bu arada, Cemiyet-i İlmiye-i İslâmiye’de birleşen üst rütbeden ulema ise ayaklanmayı hiç desteklememiş ve 16 Nisan’dan itibaren de açıkça kınamıştı.</p>

  <p>İTC İstanbul’dan sürülmüştü, ama taşradaki, özellikle de Makedonya’daki konumunu korumuş ve derhal karşı tedbirler almaya başlamıştı. Taşra kentlerinde halk gösterileri düzenlemiş, meclisi, sarayı telgraf yağmuruna tutmuştu. Halkı anayasanın tehlikede olduğuna inandırmak suretiyle, bilhassa Makedonya’da propaganda savaşını kolaylıkla kazanmıştı. 15 Nisan’dan itibaren de isyancılara karşı askerî bir sefer başlattı.</p>

  <p>Bu sefer için kurulmuş olan Hareket Ordusu, 3. Ordu komutanı Mahmut Şevket Paşa’nın yönettiği düzenli birliklerden ve bu birliklere takviyede bulunan, çoğunluğunu Arnavutların oluşturduğu, 1908 Devrimi kahramanlarından biri olan Niyazi Bey yönetimindeki gönüllü birliklerden oluşuyordu. Bu askerler İstanbul yakınlarına trenle getirildiler.</p>

  <p>Meclis-i Mebusan, Hareket Ordusu’nun kenti kuvvet zoruyla almasını önlemeye çalışmak için ordu karargahına bir heyet yollamış, ama olumlu bir yanıt alamamış, bunun ardından heyettekiler orduyla kalmaya karar vermiş, diğer milletvekillerine de kendilerine katılmaları için bir çağrıda bulunmuşlardı. 22 Nisan’dan itibaren parlamentonun iki meclisi Ayastefanos’ta (bugünkü Yeşilköy) Meclis-i Umumi-i Millî olarak birlikte toplanmıştı.</p>

  <p>Hareket Ordusu 24 Nisan günü sabah erken saatlerde fazla direnişle karşılaşmadan kenti işgal etti. İsyan bastırıldıktan sonra, sıkıyönetim altında iki askerî mahkeme kuruldu; Derviş Vahdeti dahil çok sayıda isyancı bu mahkemelerce yargılanıp idam edildi. Birçok Ahrar önderi tutuklandı, ancak İngilizlerin baskısıyla serbest bırakıldılar. 27 Nisan’da, halen birlikte toplantı halinde olan parlamentonun iki meclisi, Sultan Abdülhamit’i tahttan indirdi, yerine, küçük kardeşi Mehmet Reşat, Sultan V. Mehmet olarak tahta çıktı; bu ismin seçilmesi II. Mehmet’in, (1451’den 1481’e saltanat sürmüş) İstanbul fatihinin, adını hatırlatmak içindi; yeni Sultan Hareket Ordusu’nun harekatı sayesinde başkentin “ikinci fatihi” olmuştu.</p>

  <p>Nisan 1909’daki olaylar için birkaç farklı neden gösterilebilir. Farklı topluluklar farklı nedenlerle Meşrutiyet yönetiminden hayal kırıklığına uğramıştı. Eski rejimin yıkılması, Hamidiyen sisteminin üyesi olarak geçimlerini kazanan ya da statü elde edenleri çok kötü etkilemişti, bunların arasında, Sultan’a jurnaller vermiş olan İstanbul’da faal binlerce hükümet casusu da vardı. Yeni hükümetin akılcı ve hesaplı politikaları, hükümet dairelerinde eski yönetimin adam kayırmacılığından kaynaklanan istihdam fazlalığına son vermeyi amaçlamıştı. Her kademeden binlerce devlet memuru işlerini kaybetmiş bulunuyordu. İstanbul gibi, devletin ana gelir kaynağı olduğu bir kentte bunun geniş kapsamlı sonuçları olmuştu.</p>

  <p>Ordudaki başlıca sıkıntı kaynağı, askerî okullar ve Harbiye’de eğitim görmüş mektepli subaylarla, alt kademelerden yetişip gelen alaylı subaylar arasındaki sürtüşmeydi. Alaylı subaylar eski rejim tarafından kayırılmış, maaşları düzenli ödenmiş ve İstanbul içinde ve civarında Birinci Ordu’ya tayin olunmuşlardı. Mektepli subaylardansa kuşku duyulmuştu (bunda haklıydılar da, çünkü 1908 Meşrutiyet Devrimi’ne yol açanlar bu modern eğitim görmüş subaylar olmuştu). Şimdi bu mektepli subaylar yönetimi ele almışlardı. Alaylı subayların birçoğuna yol verilmiş, rütbeleri indirilmiş ve daha kötüsü alt kademeden yükselip subay olmaya son verilmişti. Askerlerin de memnuniyetsizlik nedenleri vardı. Eski ordunun gevşek disiplinine ve rahat ortamına alışmışlardı, şimdiyse talimler sırasında başka şeylerle birlikte abdest ve namaz molalarını kaldıran, Prusya talim yöntemlerini zorla kabul ettirmek isteyen genç subaylarla karşı karşıya idiler.</p>

  <p>Meşrutiyet devriminden bu yana sekiz aydır açıkça laik yasalar çıkartılmadığı halde, alt rütbeden ulema belirli bir şekilde, devrimin yol açtığı ortam değişiminin kendilerini tehdit ettiği duygusuna kapılmıştı. Bu topluluğu özellikle tahrik eden bir tedbir, sınavlarından zamanında geçemeyen din okulları öğrencilerinin askerî hizmetten artık muaf tutulmamalarıydı.</p>

  <p>Jön Türk topluluğu içerisinde, İttihatçıların sorumsuz siyasalarını ve sahip olduğu iktidar tekelini diline dolayan Ahrar muhalefetiyle olan uyuşmazlık da isyanın meydana gelebileceği ortamın yaratılmasına katkıda bulunmuştu.</p>

  <p>Karşıdevrimi kimin başlattığı meselesine gelince; İTC suçu tamamen Sultan Abdülhamit’in ve Şeyh Vahdeti’nin İttihad-ı Muhammedi’sinden gelen dinsel muhalefetin omuzlarına yıkmıştı. O sıralarda, isyancılarda bol para bulunmasında ve askerlere ödemelerin görünüşte altınla yapılmış olmasında da Abdülhamit’in parmağı olduğu düşünülmüştü. Aynı nedenle bazıları, İngiltere’yle Osmanlı liberalleri arasındaki yakın ilişkileri göstererek İngiltere’nin bulaşmış olmasından kuşkulanmıştı. Yine de Sultan’ın ayaklanmanın 11 günü boyunca son derece ihtiyatlı davrandığı açıktır. Askerleri açıktan açığa tanımamazlık etmemekle beraber, ne onların taleplerini açıktan açığa desteklemiş ne de eylemlerini yönlendirmeye çalışmıştı. Hareket Ordusu kente girdiğinde, görünüşte onu rahat karşılamış ve saraydaki askerlere direniş göstermemelerini emretmişti. Sonradan anılarında, isyanla ilişkisi olduğunu yalanlamıştı.</p>

  <p>İsyancılarca dile getirilen talepler, askerî mahkemeler önünde yapılan ve muhalefet liderlerinin anılarında yeralan tanıklıklar, baş tahrikçi olarak siyasal muhalefet partisi Ahrar’ı göstermektedir. İsyancıların saldırılarında İttihatçı kişileri ve iş yerlerini seçmiş olmaları da bu görüşü desteklemektedir. Bununla beraber, Şeyh Vahdeti ve İttihad-ı Muhammedi çevresindeki dinci muhalefetin, ayaklanmanın örgütlenmesinde ve askerlerin harekete geçirilmesinde önemli bir rolünün olduğu açıktır. Çok büyük bir olasılıkla, ayaklanmayı ilk kışkırtan liberal muhalefet olmuştu. Kendi gücünü olduğundan fazla görüp, dinci toplulukları kullanabileceğini düşünmüştü, ama ayaklanmanın başlamasının hemen ardından hâkimiyet kuracak konumda olmadığı ortaya çıkmıştı.<a class="noteref" href="../Text/notlar.xhtml#n085" id="ref5">5</a></p>

  <p>1909 karşıdevrimi taşraya tam olarak yayılmamıştı. Ama karşıdevrime bağlanabilecek bir şiddet olayı olmuştu. Adana vilayetinde eski rejimin bazı taraftarları, merkezî hakimiyetin bozulmasını İttihatçılara saldırmak için fırsat bilmişti. Ayaklanma, organize bir şiddet ve katliama<a class="noteref" href="../Text/notlar.xhtml#n080" id="ref0">1*</a> dönüşmüş ve çok sayıda (belki 20 bin) Ermeni yurttaş katledilmişti. Adana’ya bir parlamento araştırma komisyonu gönderilmiş ve ayaklanmalardaki rollerinden dolayı 124 Müslüman ve yedi Ermeni idam edilmişti.<a class="noteref" href="../Text/notlar.xhtml#n086" id="ref6">6</a></p>

  <h2 class="sigil_not_in_toc">1909-1913 yıllarındaki siyasal çekişme</h2>

  <p class="nonindent">Cemiyet fena halde sarsılmıştı. Karşıdevrim, Meşrutiyet rejiminin ve Cemiyet’in taraftarı olduğu türden modernleşme politikalarının zayıf ve dayanıksız olduğunu ortaya koymuştu. Bu anlamda karşıdevrim, İttihatçıların da 1918’den sonraki ardıllarının da unutmayacakları sarsıcı bir deneyim ve ders olmuştu.</p>

  <p>Karşıdevrimin bastırılmasıyla iktidar ordunun, bilhassa da başkomutan Mahmut Şevket Paşa’nın eline geçmişti. Mahmut Şevket Paşa üç ana ordunun, 1. (İstanbul), 2. (Edirne) ve 3. (Manastır) Orduların Müfettişliği’ne getirildi. Mahmut Şevket Paşa’nın otoritesine ne Sadrazam Hüseyin Hilmi Paşa kabinesi, ne onun yerine Aralık 1909’da geçen Hakkı Paşa kabinesi, ne de İTC meydan okuyacak konumda değildi. Sonuçta, sonraki birkaç yıl süresince, ordu her bakımdan hukukun üstündeydi (zaten Temmuz 1912’ye kadar da sıkıyönetim vardı). Öte yandan, Cemiyet orduya karışmadığı sürece arzu ettiği yasa değişikliklerini yapmakta serbestti.</p>

  <p>Böylece, İttihatçı ağırlıklı Meclis-i Mebusan, Meşrutiyet düzeninin pekişmesini hedefleyen bir yasama programına girişti. Ağustos 1909’da anayasanın bazı maddeleri sonunda tam bir meşruti ve parlamenter rejim kuracak ölçüde değiştirildi. Bundan böyle Sultan, sadece sadrazamı ve şeyhülislamı atama hakkına sahip bulunuyordu. Parlamento artık yalnızca kabinenin güvenoyu almaması durumunda feshedilebilecek, feshedilme durumunda ise üç ay içerisinde seçimler yapılacaktı. Yasaların yapılması ve antlaşmaların akdi, parlamentonun imtiyazına geçmişti.</p>

  <p>Bu anayasal değişikliklerin ardından, sonraki aylar içerisinde merkezî otoritenin güçlendirilmesini ve bireysel ve toplumsal özgürlükleri sınırlamayı amaçlayan bazı yasalar geçirildi: kamu toplantıları, cemiyetler, eşkiyalık ve grevlere ilişkin yeni yasalarla yeni –ve kısıtlayıcı– basın yasası gibi. Askerlik hizmeti hakkındaki yeni bir yasa Müslüman gayrımüslim bütün Osmanlı erkeklerini askerlik ödeviyle yükümlü kılıyordu. Azınlıklar, özellikle de Rumlar arasında, bu değişim birçok genç erkeği ülkeyi terk etmek durumunda bırakmıştı; ya bedensel olarak veya (yabancı, ekseriyetle de Yunan, tabiiyetine geçerek) biçimsel olarak.</p>

  <p>Yeni bütçe sarayın nüfuzunun azalmış olduğunu gösteriyordu, çünkü Sultan ailesinin harcamalarının üçte ikisi kesilmişti. Son olarak, maaşlarda kesintiye, erken emekliliğe ve rütbe tenziline gidilerek hem bürokrasi ve hem de (Mahmut Şevket Paşa’nın izniyle) subay takımı budanmış ve yeniden düzenlenmişti. Orduda, Abdülhamit zamanında alaydan yükselmiş subayların çoğu tasfiye edilmişti. Sonuçta, sonraki birkaç yıl boyunca on binin üstündeki subay, başka deyimle subayların aşağı yukarı üçte biri tasfiye edilmiş bulunuyordu.<a class="noteref" href="../Text/notlar.xhtml#n087" id="ref7">7</a> Bütün rütbeler de tekrar gözden geçirildi ve birçok subayın rütbesi indirildi.</p>

  <p>1909-1913 yıllarında süren sorunlardan biri ordunun yani subayların siyasetteki rolü ve diğeri –halen gizli olan– Cemiyet’le onun egemen olduğu meclis arasındaki ilişkiydi.</p>

  <p>Rütbe ve kıdemce küçük olan subayların İTC’deki konumları sayesinde fazla siyasal nüfuza sahip olmaları ordu içindeki disipline çok zarar veriyordu, çünkü siyasal hiyerarşi subayların askerî hiyerarşisini alt üst etmekteydi. Ordunun Nisan ayında Cemiyet’i değil anayasayı kurtarmak için müdahalede bulunmuş olduğunu belirten Mahmut Şevket Paşa, subayların kendilerini, sadece askerlik işine hasretmelerini aksi takdirde orduyu terk etmelerini istedi. Buna özde İTC de rıza gösterdi. Subayların siyaset dışında kalmasına ilişkin önergeler İTC kongrelerinde kabul edildi.</p>

  <p>Bununla beraber, Nisan’daki olaylar aynı zamanda, İTC’nin siyasal konumu açısından sonuçta kendi asker üyelerine ve ordu üzerindeki kendi nüfuzuna bel bağlamış olduğunu göstermişti. Anayasayı açıkça ihlal ettiği halde, halen hizmette olan subayların mecliste oturmalarına izin verilmişti. 1910 sonrasında yeniden ortaya çıkan muhalefet askerlerin siyasete karışması ve ordunun siyasallaşmasını özellikle istememekteydi, ama istediğini elde edemeyince aynı muhalefet, ordu içerisinde İttihatçı karşıtı bir hareket örgütledi ve silahlı ayaklanma tehdidinde bulundu. Bu ikilem II. Meşrutiyet dönemi süresince çözümlenemeden kaldı.</p>

  <p>Aynı durum ikinci sorun için de, yani Cemiyet’le parlamento arasındaki ilişki için de geçerliydi. Muhalefet İTC’yi iktidarı sorumsuzca kullandığı için kınamaktaydı. İTC buna tepki olarak, 1908 sonbaharındaki birinci kongresinde siyasal bir parti haline gelmeye karar verdi.</p>

  <p>Ancak, parlamentonun İttihatçı üyelerinden oluşan bu parti Cemiyet’in yerini almadı, onunla yan yana varlığını sürdürdü. Parti disiplinine sahip olmadığından dolayı, İTC liderleri bu meclis grubuna tam güvenmiyorlardı ve dolayısıyla İTC’nin iç tüzüğü asıl iktidarın merkez-i umumi (genel merkez) ile kalem-i umumide (genel sekreterlik) kalmasını sağlamıştı. Meclisteki partiye daha fazla söz hakkı ancak 1914 sonrasında, artık sadece düşünmeden onaylayan bir kurum haline geldiğinde verildi.</p>

  <p>Nisan 1909’da sindirilmiş olan muhalefet, sonraki yıllarda yavaş yavaş yeniden ortaya çıktı. 1909-1911 yıllarında yeni bazı partiler kuruldu; bazısının kurucusu İTC’nin eski hasımlarıydı, ama diğerlerinin kurucuları ya daha liberal ya da daha muhafazakâr bir çizgiden yana olan muhalif İttihatçılardı. Birinci öbekte, 1909 sonlarına doğru kurulmuş olan Mutedil Hürriyetperveran Fırkası’yla Islahat-ı Esasiye-i Osmaniye Fırkası bulunmaktaydı. Bunlardan ikincisinin yönetim merkezi Paris’teydi. 1910 ilkbaharında kurulmuş olan Ahali Fırkasıyla 1911 başlarında kurulmuş olan Hizb-i Cedid (Yeni Parti) ikinci öbeğe mensuptu. Hizb-i Cedid, İTC’nin aşırı milliyetçi politikalarından ve laik eğilimlerinden düş kırıklığına uğramış olan eski İttihatçı Miralay Sadık tarafından kurulmuştu. Paradoksal biçimde, Miralay Sadık’ın başlıca siyasal isteklerinden biri subayların siyasete karışmaktan kaçınmalarıydı. İTC’nin gizli bir cemiyet olmayı bırakmasını da talep etmekteydi.</p>

  <p>Bu dönem, İmparatorluk’ta ilk örgütlü sosyalist faaliyetin ortaya çıkışına da sahne oldu. İstanbul’da küçük bir solcu aydın çevresi vardı ve bunlar İttihatçıların Meşrutiyet Devrimi sonrasında sendikaları ve grev eylemini yasaklamış olmasına karşı çıkıyorlardı. Bu gruptaki başlıca şahsiyet, <em>İştirak</em> dergisini çıkaran Sosyalist Hüseyin Hilmi’ydi. Bu zat Eylül 1910’da Osmanlı Sosyalist Fırkası’nı kurdu. İsmine karşın, gerçek bir sosyalist parti olmaktan çok ilerici, liberal bir partiydi. Parti çok küçük bir topluluktu, mecliste temsilcisi bulunmuyordu ve hiç nüfuzu yoktu. Partinin, Dr. Refik Nevzat tarafından yönetilen Paris şubesi Fransız sosyalistlerinden bir parça destek görüyordu.</p>

  <p>1910’da Arnavutluk’ta büyük çaplı bir ayaklanmanın patlak verişi ve 9 Haziran’da ünlü muhalif gazeteci Ahmet Samim’in öldürülmesiyle, muhalefet<!-- büyüme--> yeni bir ivme kazandı. Ahmet Samim olayı, 1909’daki Hasan Fehmi cinayetinin hemen hemen bir kopyasıydı ve karşıdevrimin tekrarından korkan Cemiyet, Temmuz ayında önde gelen bazı muhalifleri gizli bir tertibin ortaya çıkarılmış olduğu bahanesiyle tutuklattırdı. Yine de muhalefet büyümeye devam ediyordu ve 1911 yılı başında durum o denli ciddileşti ki, İTC uzlaşmadan yana bir tavır takınmak suretiyle muhalefeti yatıştırmaya çalıştı. Talât dâhil bazı katı İttihatçılar hükümetten çekildi ve 23 Nisan’da, nüfuzu gittikçe artan Miralay Sadık tarafından dile getirilen muhalefet taleplerinin kabul edildiği on maddelik yeni bir program yayınlandı. Bu şimdilik muhalefeti yatıştırmış görünüyordu ve Hakkı Paşa kabinesi 27 Nisan’da açık farkla güvenoyu almıştı, ama bu sadece anlaşmazlıkların üzerini örtmüş oluyordu.</p>

  <p>İtalya savaş ilan edip Afrika’daki son Osmanlı eyaleti olan Trablusgarb’ı işgale başlayınca Hakkı Paşa 29 Eylül’de istifa etti ve kabinesi sorumluluğu omuzlamak zorunda kaldı. Hakkı Paşa’nın yerine sekizinci kez sadrazam olan tecrübeli Sait Paşa geçti.</p>

  <p>İTC karşısındaki muhalefet hızla güçlenmekteydi. Kasım ayında hemen hemen bütün muhalefet grupları ve partileri yeni bir partide, Hürriyet ve İtilaf Fırkası’nda (Fransızca adıyla Entente Libérale) birleştiler. Bu parti, İTC’den nefret etmelerinin dışında hemen hemen hiç ortak noktaları olmayan muhafazakârlar ve liberallerin bir yığınıydı. Bu durum yine de partinin kısa vadede etkisiz kalmasına sebep olmadı. Kurulduktan üç hafta sonra, herkesi şaşırtacak şekilde İstanbul’da İTC adayını yenip ara seçimi kazanmayı başardı.</p>

  <p>Cemiyet artık harekete geçme zamanının geldiğine karar vermişti. 1908’den beri hükümeti, sarayı ve bürokrasiyi denetlemede başlıca silahı olarak meclise güvenmişti, şimdiyse meclis üzerindeki hakimiyetini yitirmekte olduğunu görüyor ve meclisin feshini tezgahlıyordu. 1912 ilkbaharında yapılan seçimler Türk tarihinde, İTC’nin şiddet ve gözdağıyla çoğunluk sağlamasından dolayı “sopalı seçim” diye bilinir. Sonuç olarak yeni Meclis-i Mebusan, Cemiyet’in itaatkar bir aleti olmuş, yalnızca bir avuç muhalif aday seçilmişti. Bu meclis, şimdi meclis dışı girişimlere başlamış olan muhalefetin gözünde hiçbir meşruiyete sahip değildi. Mayıs ve Haziran 1912’de Miralay Sadık ve arkadaşları hükümetin istifasını isteyip, razı olmadığı takdirde hükümete Halaskar Zabitan adındaki bir topluluğun silahlı müdahale yapacağı tehdidinde bulundular. İttihatçı ağırlıklı meclis Sait Paşa’ya güven oyu verdi, buna rağmen yaşlı devlet adamı istifa etti, çünkü, artık meclise hiç itimadı kalmamıştı.<a class="noteref" href="../Text/notlar.xhtml#n088" id="ref8">8</a> Ordu içinde süren siyasal iç çekişmeden tiksinti duyan Mahmut Şevket Paşa da aşağı yukarı aynı zamanda istifa etti.</p>

  <p>Sait Paşa kabinesinin yerine, içinde çok sayıda yaşlı tecrübeli devlet adamı olduğu için “Büyük Kabine” denilen, bir ulusal birlik kabinesi geçti. Bu yeni kabine, İmparatorluktaki siyasal kargaşanın sebebini subayların siyasete karışmasında ve İTC’nin sorumsuz politikalarında görüyordu ve İttihatçıların, özellikle de İttihatçı subayların gücünü kırma işini yapılacak ilk iş sayıyordu. Bu konuda kabine Miralay Sadık’la aynı düşüncedeydi ve Miralay meclisin dağıtılmasını istediğinde bunu kabul etmişti. Meclis-i Mebusan daha önce davranıp, oturumlarına kendiliğinden ara vererek bunu önlemeye çalıştı, ama yine de dağıtıldı. Sonraki aylarda ülke içinde önde gelen İttihatçılar hükümetin zulmüne uğradı; birçoğu sürgüne gönderildi, diğerleri de ya yeraltına kaydı ya da ülke dışına çıktı. Ne var ki, 1912 sonbaharındaki bu hayli sert parti mücadeleleri, İmparatorluğun 1878’den bu yana karşılaştığı en kötü uluslararası bunalımın gölgesinde kaldı.</p>

  <h2 class="sigil_not_in_toc">Uluslararası siyaset: Gene Doğu sorunu</h2>

  <p class="nonindent">Jön Türkler, Meşrutiyet rejiminin yeniden tesisinin Batı Avrupa’nın liberal devletleri içinde İmparatorluğa itibar ve destek kazandıracağını ummuşlardı. İngiltere Jön Türkler için hâlâ ideal örnekti ve devrimin hemen ardından İngiliz büyükelçisini destekleyen halk gösterileri olmuştu. Ama umutları çok çabuk kırıldı. Devrim sonrasındaki günlerde Avusturya-Macaristan, 1876’da işgal ettiği Bosna-Hersek’i resmen ilhak ettiğini duyurmuş; Bulgaristan, (1876’da kurulan özerk vilayet) Doğu Rumeli’nin Bulgaristan’la birleştiğini bildirmiş ve Bulgaristan’ın Osmanlı İmparatorluğu’yla olan (tamamıyla teoride kalan) bağlarına da resmen son vererek kendini bağımsız bir krallık olarak ilân etmiş; Girit Yunanistan’la birleştirilmişti. İngiltere İttihatçılara soğuk davranmış ve Osmanlılardan yana müdahalede bulunmayı diğer Büyük Güçler’le birlikte kibarca reddetmişti. Osmanlıların yapacak pek bir şeyi kalmamıştı. Aslına bakılırsa, Avusturya mallarına karşı boykot düzenlemişlerdi. Boykot (Avusturya’yı sarstığı kadar Avusturya mallarını ithal eden Rum ve Ermenileri de sarsmış olmakla beraber) etkili olmuş ve Osmanlıların uğradıkları siyasal zararı mali açıdan telafi etmişti. Bu boykot, liderlerin halkı büyük çapta seferber etmeye giriştiği bir yeni siyaset tarzının ilk örneği olduğu için de ilginçtir.<a class="noteref" href="../Text/notlar.xhtml#n089" id="ref9">9</a></p>

  <p>Bu ilk darbelerden sonra, on yılın geri kalanı boyunca baskılar dinmeksizin sürdü. Önceki on yıllarda olduğu gibi, hem dışardan baskı (rakip emperyalist güçlerin Osmanlı topraklarına ilişkin planları ve yeni Balkan devletlerinin genişlemeci politikaları) ve hem de içerden baskı (İmparatorluğun Türk olmayan toplulukları arasındaki ayrılıkçı hareketler) vardı.</p>

  <p>Bölgesel ayaklanmalar kuşkusuz yeni değildi. Gerçekten de bu ayaklanmalar 19. yüzyılda olağan bir hale gelmişti. Yeni rejimi bu çatışmalara karşı daha duyarlı hale getiren şey, ideolojik özelliğiydi. Yeni rejim, bütün Osmanlı cemaatlerini temsil etme iddiasıyla iktidara gelmişti ve gerilla topluluklarının, örneğin Makedonya’daki tahrikinin eskisi gibi sürmesi, İTC’nin hayal kırıklığını katlıyordu.</p>

  <p>Bu açıdan en büyük darbe Arnavutlar arasında Mart 1910’da patlak veren ayaklanmalar dizisi oldu. Arnavutların çoğunluğu Müslümandı ve içlerinden kimileri Osmanlı yönetiminde ve İTC içerisinde önemli roller oynamaktaydı (unutulmamalı ki, 1908 Devrimi’nin ve 1909’da Hareket Ordusu’nun en başta gelen kahramanlarından biri, bir Arnavut olan Niyazi Bey idi). 1910’da Kosova’da, 1911’de Karadağ’ın güney sınırları civarında ve 1912’de yine Kosova’daki ayaklanmaların, vergilendirme ve askere almaya ilişkin geleneksel direniş sebepleriyle ilgisi vardı, ama bu ayaklanmalar ayrıca İTC’nin merkezileştirme politikalarına karşı bir itiraz anlamı da taşıyordu. Belirgin sorunlardan biri, İttihatçıların Arnavut okullarına Latin alfabesinin sokulmasına karşı çıkmasıydı. Müslüman Arnavutların çoğu bu sırada İstanbul’la olan bağları hepten kesmek değilse de, geniş çaplı bir özerklik istiyorlardı. Arnavutların bağlılığını tekrar kazanmak için girişimde bulunan İTC, Haziran 1911’de Sultan Mehmet’i Makedonya ve Kosova’ya bir iyi niyet turuna gönderdi; kendisine Niyazi Bey eşlik etmekteydi. Sultan Abdülhamit’in uzun yıllardır sürdürdüğü insanlardan uzak, içine kapanık yaşamından sonra, bu tür halkla ilişkiler gayreti oldukça yeni ve görülmemiş bir deneyimdi ve yeni Sultan’ın eski Osmanlı başkentleri olan Bursa ve Edirne’ye bir yıl önce yaptığı ziyaretlerdeki gibi halk tarafından çok takdir ve memnuniyetle karşılanmıştı. Beklenmedik şekilde oldukça çok sayıda Arnavut Sultan’ı karşılamaya ve (1389’da ölen) Sultan I. Murat’ın Kosova ovasındaki mezarının bulunduğu yere Sultan’la dua etmeye gelmişti,<a class="noteref" href="../Text/notlar.xhtml#n0810" id="ref10">10</a> ne var ki bu seyahat temel konularda hiçbir değişiklik getirmedi. Bir yıl sonraki olayların göstereceği gibi, ayrılıkçı baskılar karşısında Arnavutlar, Osmanlı iktidarının payandasına dönüştürülemeyeceklerdi.</p>

  <p>İkinci büyük isyan Yemen’deydi. Arap yarımadasının bu dağlık bölgesi 19. yüzyıl ortasından beri, Osmanlının sözde hâkimiyeti altındaydı. İmparatorluğun bu uzak eyalet üzerindeki nüfuzu hep yüzeyseldi ve buna rağmen 1904’te yönetici soyundan gelen İmam Yahya yeniden isyan etmişti. Çok sayıda Osmanlı askeri Yemen’de bu sonu gelmeyen küçük çaplı savaşta yaşamını yitirdi (gerçekten de “Yemen” folklorda, birçok hüzünlü “Yemen türküsünün” gösterdiği gibi, Osmanlı askerinin düştüğü kötü durumla eşanlamlıydı). Ama 1911’de iki taraf bir uzlaşmaya vardı; Yemen Osmanlının sözde hâkimiyetine tekrar giriyor, İmam özerkliğini koruyordu. Bundan sonra Yemen İmparatorluğa sonuna kadar sadık kalacaktı.</p>

  <p>Emperyalist yayılmanın baskısı kendisini, İngiliz hükümetinin Mezopotamya’da, Fransız hükümetinin Suriye’de ve Alman hükümetinin Anadolu’da ekonomik nüfuz alanı elde etmede birbirleriyle çekişen girişimleriyle hissettiriyordu, ama en yakın tehlike Kuzey Afrika’daki İtalyan emelleriydi. Trablusgarb eyaleti ekonomik ve stratejik açıdan önemsizdi, ne var ki Osmanlı İmparatorluğu’nun İngiltere ya da Fransa tarafından işgal edilmemiş Afrika’da kalan son parçasıydı da. Afrika ve Doğu Akdeniz’de yayılmak İtalyanlar tarafından büyük güç statüsünü elde etmenin bir önkoşulu olarak görülüyor ve yirmi yıldır İtalyan diplomasisi ısrarla bu yayılmaya uluslararası onay çıkartmaya çalışıyordu. 1911’de İngiltere, Fransa ve Rusya’nın örtülü onayını elde etmiş, Almanya’yla Avusturya’nın ise en azından tarafsız kalmasını sağlamış ve sonra da harekete geçmişti. 28 Eylül 1911’de Osmanlı hükümetine, İtalyan yurttaşlarının Müslüman bağnazlarca tehdit edildikleri bahanesiyle, Trablusgarb’ın işgaline Osmanlıların rıza göstermesini isteyen bir ültimatom verdi.</p>

  <p>Osmanlı hükümeti ültimatomu kabul etmedi, ama yatıştırıcı bir yanıt verdi. Buna rağmen İtalya ertesi gün savaş ilan etti. Eyalet hemen tamamıyla savunmasızdı ve İtalyan askerleri kıyı bölgesini işgalde fazla güçlük çekmediler. İtalyanların denizlere hâkim olmaları yüzünden Osmanlılar askerî birlik gönderemiyordu. Hükümetin yapabileceği az şey olmasına karşın İTC karşı tedbirlerin alınmasını istedi; bunu, Trablusgarb’ın asli değerinden dolayı değil, bu eyaletin kaybının daha Doğu’daki Arap tebaasının gözünde Sultan’ın hükümetinin itibarını düşüreceği için istemişti. Hiçbir şey yapılmayınca, İTC içerisinde Binbaşı Enver’in liderliğindeki İttihatçı subaylar harekete geçmeye karar verdiler. Elli kadar subay, zaten militan nitelikli Sünusiye tarikatının liderliğinde başlamış olan Arap direnişini körüklemek için, Mısır ve Tunus üzerinden Trablusgarb’a fedai olarak gitti. Ertesi yıl, bu subayların yönetimindeki bedevi askerler başarılı akınlarıyla İtalyanları tedirgin ettiler ve onların iç kısımlara doğru ilerlemesini önlediler.</p>

  <p>İtalyanlar bu açmazdan, savaşın alanını genişletmek suretiyle çıkmaya çalıştılar. Nisan 1912’de Çanakkale Boğazı’nı bombaladılar. Bu bölgedeki çarpışmalar Büyük Güçler arasında telaş yaratınca, Mayıs’ta Oniki Adalar’ı işgal ettiler. Savaş, Osmanlılar 17 Ekim 1912’de hem Trablusgarb hem Oniki Ada’yı İtalyanlara bırakana kadar uzamıştı, çünkü o tarihte Balkanlar’da çok daha tehlikeli bir durum ortaya çıkmıştı.</p>

  <h2 class="sigil_not_in_toc">Dönüşü olmayan nokta:<br />
  Balkan Savaşı ve Babıâli Baskını</h2>

  <p class="nonindent">Balkanlar’daki yeni ulus devletler çatışma halindeydi; üzerinde anlaştıkları tek şey; Osmanlıları Avrupa’dan atma arzusuydu. Onları bu yönde etkin şekilde harekete geçmekten alıkoyan şeyler, ganimetin paylaşımına ilişkin anlaşmazlık ve Osmanlı ordusundan duyulan korkuydu (Balkanlar’daki son savaş, 1897 Savaşı, yankılar uyandıran bir Osmanlı zaferiyle sonuçlanmıştı). Ama, 1911-1912 yıllarında bu durum değişmişti. Mart 1912’de Sırbistan ve Bulgaristan, Sırbistan’ın girişimiyle bir ittifak yaptı. Bu ittifak resmî olarak savunma nitelikliydi, ama aslında Türkiye Avrupa’sının fethini hedefliyordu. Buna çok benzer bir anlaşmaya Mayıs 1912’de Yunanistan’la Bulgaristan arasında varıldı. Karadağ ve Sırbistan, Ekim başında bir ittifak yaptılar. Bunlar olup biterken Osmanlı-İtalyan Savaşı İmparatorluğun siyasal ve askerî zayıflığını gün ışığına çıkarmış, böylece Balkan devletlerini harekete geçmek için cesaretlendirmişti.</p>

  <p>2 Ekim 1912’de müttefik Balkan devletleri (Sırbistan, Karadağ, Yunanistan ve Bulgaristan) Babıâli’ye, Makedonya’da yabancı denetimi altında geniş çaplı ıslahat isteğinde bulunan müşterek bir ültimatom gönderdiler. Aynı zamanda da savaş için seferberliğe giriştiler. Osmanlı hükümeti daha önce onaylamış olduğu bütün ıslahatları uygulamaya hazır olduğunu bildirdi, ama ültimatomda ima edilen şekilde egemenliğinden feragat etmeyi reddetti. Bunun üzerine Karadağ 8 Ekim’de savaş ilân etti, onu öteki ülkeler izledi. Büyük Güçler’in hiçbiri savaşı desteklemiyordu, ama anlaşmazlıkları nedeniyle savaşı durdurmada fazla etkili olamadılar.</p>

  <p>Osmanlı harekât planı, (sayıca çok üstün) bir ordunun saldırısıyla karşı karşıya gelindiğinde, Asya eyaletlerindeki birliklerin cepheye getirilmesine kadar batıda Amavutluk’a, doğuda Doğu Rumeli’ye çekilerek yapılacak bir savunma savaşıydı. Ancak yeni Harbiye Nazırı Nazım Paşa bu planların yabancısıydı; bu planları hazırlamış olan eski genelkurmay başkanı Ahmet İzzet Paşa ise şimdi Yemen’de vazifeliydi.<a class="noteref" href="../Text/notlar.xhtml#n0811" id="ref11">11</a> Bundan ötürü, Osmanlı ordusu geri çekilmeyip Sırp ve Bulgarlarla aynı anda savaştı ve bozguna uğradı. Bulgarlar karşısında Kırk-kilise (bugünkü Kırklareli) ile Lüleburgaz ve Sırplar karşısında Kumanova muharebelerini kaybettikten sonra, ordu İstanbul’un hemen dışındaki Çatalca hatlarına doğru geri çekilmek zorunda kaldı. Batıda sadece birkaç müstahkem mevki, Yanya (Yanina, bugünkü Ioannina), İşkodra (Scutari, Üsküdar, bugünkü Skhoder) ve Edirne hâlâ direnmekteydi.</p>

  <p>Kasım ayında durum umutsuz bir hal almıştı ve sonuçta 3 Aralık’ta Osmanlı hükümeti ateşkesi kabul etti. On gün sonra, biri savaşan devletler diğeri büyük devletler arasında olmak üzere, Londra’da iki diplomatik konferans toplandı. İkinci konferansta iki hususta anlaşmaya varıldı: İstanbul ve Boğazlar (bu bağlamda, hem İstanbul hem Çanakkale Boğazları) Osmanlılarda kalacaktı ve bağımsız yeni bir Arnavutluk devleti oluşturulacaktı. Bunda esas olarak Avusturya ısrar etmişti, çünkü bu devletin en önemli siyasal hedefi Sırbistan’ın Adriyatik denizine bir çıkış yolu edinmesini önlemekti. Ancak bu konferanslarda uzlaşı sağlanamamış, Avrupa’daki toprak kazançlarının paylaşımı ve Makedonya’yla Trakya’daki yeni sınırlar üzerinde ise hiç anlaşmaya varılamamıştı. Bu nedenle görüşmeler, İstanbul’da 23 Ocak 1913’te silahlı bir darbe yapıldığı haberi Londra’ya ulaştığı sırada, hemen hemen çıkmaza girmiş bulunuyordu.</p>

  <h2 class="sigil_not_in_toc">Babıâli Baskını ve Balkan Savaşı’nın ikinci safhası</h2>

  <p class="nonindent">İTC’nin Enver ve Talât yönetimindeki kilit kadrosu, hükümeti tamamıyla iç sebeplerden ötürü devirmeye muhtemelen daha 1912 yılı sonlarında karar vermişti.<a class="noteref" href="../Text/notlar.xhtml#n0812" id="ref12">12</a> Kasım ayında İTC’nin eski düşmanı Kâmil Paşa sadrazam olarak yönetime geçince, hükümetin İttihatçılar üzerindeki baskısı arttı ve Komitenin varlığını sürdürmesi tehlikeye girdi. Londra Konferansı Cemiyet’e parti çıkarları değil yurt sevgisi adına eyleme geçme fırsatını vermişti. Büyük Güçler’in Babıâli’ye 17 Ocak’ta bildirdikleri öneriler içerisinde Edirne’nin Bulgarlara teslimi de bulunuyordu.</p>

  <p>Bu aşırı hassas bir meseleydi, çünkü Edirne bir Müslüman şehriydi ve Osmanlı İmparatorluğu’nun eski başkentiydi. Üstelik, şehir Ekim’den beri Bulgarlar tarafından kuşatılmış bulunuyor, buna rağmen halen direniyordu. Hükümetin Büyük Güçler’e boyun eğeceği 22 Ocak’ta anlaşılınca, İttihatçılar kendilerine bir gerekçe bulmuş oldular ve ertesi gün darbeye giriştiler. Bir İttihatçı subay topluluğu Babıâli’ye atla gelip kabinenin toplantı yapmakta olduğu odaya aniden girerek Harbiye Nazırı’nı vurdu ve kabine üyelerini esir alıp Kâmil Paşa’yı istifaya zorladı. Yeni bir kabine kuruldu ve Mahmut Şevket Paşa Sadrazam ve Harbiye Nazırı oldu.</p>

  <p>Darbenin hemen ardından Balkan devletleri yeniden saldırıya geçti. İTC, Çatalca hatlarından karşı saldırıya geçilmesinde, saldırgan bir siyasette ısrar etti, ama ordunun durumu ve yolların kış mevsimindeki durumu buna olanak vermedi. Şarköy’de Bulgar ordusunun arka saflarına kuvvet çıkartma girişimi ve bununla aynı zamana denk gelecek şekilde (henüz Osmanlıların elinde bulunan) Gelibolu yarımadasından yapılacak bir yarma harekâtı, eşgüdüm eksikliğinden dolayı başarısız oldu ve ordu içinde karşılıklı sert suçlamalara yol açtı.<a class="noteref" href="../Text/notlar.xhtml#n0813" id="ref13">13</a> Bulgarların şiddetli saldırısı Çatalca hatlarında püskürtüldü, yine de açlıktan perişan olan Edirne 26 Mart’ta düştü. Mayıs ayında, artık İttihatçılar da İmparatorluğun barışı müzakere etmekten başka seçeneği olmadığını kabul etmek zorunda kalmışlardı. 16 Nisan’da yeni bir ateşkes yapıldı. 10 Haziran’da imzalanan Londra Anlaşması, Ege’de Enez’den Karadeniz’de Midye’ye kadar uzanan bir hattın kuzeyinde ve batısında Edirne dâhil bütün toprakların kaybı anlamına geliyordu.</p>

  <p>Bu arada Balkan ülkeleri arasındaki gerilim tırmanmaktaydı. Savaşa iştirak etmemiş olan Romanya, Bulgarların toprak kazançlarının kendi aleyhine yarattığı eşitsizliğin telafi edilmesini istedi. Makedonya’daki toprak kazançlarının bölüşümünden hoşnut olmayan Sırbistan ve Yunanistan, Bulgaristan aleyhinde bir ittifak kurdu. Bu düzenlemelerin farkında olan Bulgarlar, kendileri önce davranıp Sırplara saldırmaya karar verdiler, ama bu saldırı tamamıyla başarısız oldu. Bu olay İkinci Balkan Savaşı’nı başlattı ve bu savaşta Bulgaristan dört bir yandan saldırıya uğradı. İTC önderleri hükümete ve genelkurmay başkanına yeniden saldırıya geçilmesi için baskı yaptı, ama onlar tereddüt edip ısrarla ihtiyat tavsiye edince, Enver’in yönetiminde bir küçük rütbeli subay topluluğu İTC’nin desteğiyle inisiyatifi ele alıp Temmuz’da Edirne’ye bir saldırı başlattı. Edirne geri alındı ve Bulgarlar İstanbul barış antlaşmasını (29 Eylül 1913) imzalamak zorunda kaldı; bu antlaşmayla Edirne Osmanlı İmparatorluğu’na geri verildi.</p>

  <p>Yine de, Osmanlıların Balkan Savaşı’nda uğradığı kayıp çok fazladır. İnsani, ekonomik ve kültürel açıdan durum feciydi. İmparatorluk Avrupa’daki topraklarının neredeyse tamamını, yaklaşık 4 milyon insanın yaşadığı 150 bin kilometrekareden fazla toprağını yitirmişti. 1878’de olduğu gibi İstanbul yine her şeyini yitirmiş Müslüman mültecilerin akınına uğradı.<a class="noteref" href="../Text/notlar.xhtml#n0814" id="ref14">14</a> Ağır tifüs ve kolera salgınları oldu, mülteciler arasında ölüm oranı çok yüksekti. Onları yerleştirmek çok büyük sorunlara yol açmış ve birçoğu birkaç yılını gecekondularda geçirmişti. Ama bu durumun önemi daha da derindi: Yitirilen bölgeler (Makedonya, Arnavutluk, Trakya), beş yüz yılı aşkın zamandır İmparatorluğun nüvesini oluşturmuş bölgelerdi. Buraları en zengin ve en gelişmiş eyaletlerdi ve Osmanlı yönetici seçkinlerinin çoğu buralardan çıkmıştı. Her şeyin ötesinde, Selânik İTC’nin beşiğiydi. Bu kayıpların bir yan sonucu, şimdi Osmanlı tarihinde Türklerin ilk kez etnik bakımdan nüfusun çoğunluğunu oluşturmaları olmuştu.</p>

  <h2 class="sigil_not_in_toc">Teşkilât-ı Mahsusa</h2>

  <p class="nonindent">İTC içerisinde 1908 devrimi öncesinden beri “fedailer” diye bilinegelen bir subay topluluğunun Edirne’nin kurtuluşunda önemli bir rolü olmuştu. Bunlara, Komitenin (siyasal cinayetler gibi) kirli işlerini yapan ve bunalım zamanlarında onu savunmak için bir araya gelen İttihatçı saldırı taburları denilebilir. 1909’da Hareket Ordusu olayında önemli bir rol oynamışlar ve birçoğu Trablusgarb’da Arap gerillalarının İtalyanlara karşı örgütlendirilmesinde hizmet vermişti. Bu topluluk Enver’e çok yakındı.<a class="noteref" href="../Text/notlar.xhtml#n0815" id="ref15">15</a> Enver’in onlara liderlik yapmış olduğu anlaşılıyor. Edirne geri alındıktan sonra bu topluluk mensuplarına Enver tarafından, Türkçe konuşan Müslümanların (bugün de) yaşamakta olduğu Meriç nehrinin batısında kalan Batı Trakya bölgesinde bir gerilla hareketini başlatmaları emredildi. Bunlar bu amaçla Garbi Trakya Hükümet-i Muvakkatesi’ni kurdular. Bu kuruluşun ömrü sadece iki ay sürmüş olmasına karşın (Osmanlılar tarafından barış görüşmelerinde Bulgarlara baskı yapmakta yararlanılmış, istenen ödünler elde edilir edilmez de varlığına son verilmişti), Anadolu’da Birinci Dünya Savaşı sonrasında ortaya çıkacak olan ulusal direniş hareketi için önemli bir “laboratuar” vazifesi gördü.</p>

  <p>Enver’in etrafındaki bu fedai subaylar topluluğunun, 1913’te gayrıresmî olarak Teşkilât-ı Mahsusa diye bilindiği anlaşılıyor. Örgüt bu ad altında 1914’te resmileştirilmiş ve (o tarihte) Harbiye Nazırı olduğu için Enver’in doğrudan denetimine verilmişti. Birinci Dünya Savaşı’nda bu örgüt, ayrılıkçı hareketlerin, bilhassa Arap eyaletlerindekilerin bastırılmasında ve Batı Anadolu’daki Rum işyerlerine karşı yapılan terör saldırılarında perde arkasında önemli roller oynadı. Ermeni meselesindeki rolüne ise ayrıca geleceğiz. Teşkilât ayrıca İmparatorluk dışında da faaliyet göstermiş, Rus, Fransız ve İngiliz sömürge imparatorluklarındaki yönetimlere karşı Müslümanların direnişini körüklemeye çalışmıştı. Osmanlı “Lawrence”larının bu faaliyetleri romantik ve maceralı olmalarına karşın fazla etkili olamamış gibi görünüyor.</p>

  <p>Teşkilât’ın örgüt yapısı hakkında az şey biliniyor, ama sonraları İTC’nin merkez-i umumisine bağlı, Bahaettin Şakir yönetiminde siyaset işlerine bakan bir bürosu olmuştu. Örgütün bu bölümü, Enver’e tâbi olan askerî topluluktan bir dereceye kadar bağımsız gibi görünüyor.</p>

  <h2 class="sigil_not_in_toc">İttihatçı iktidarının pekişmesi</h2>

  <p class="nonindent">Ocak 1913’teki hükümet darbesinden sonra İTC iç siyasal duruma tamamen hâkim oldu. Başlangıçta liberal muhalefete baskıda bulunulmadı. Sadece, önderlerine, siyaset dışında kalmaları emri verilmişti. Bu durum, Sadrazam Mahmut Şevket Paşa’nın 11 Haziran 1913’te Hürriyet ve İtilaf’ın bir taraftarı tarafından öldürülmesiyle değişti. Çok sayıda tutuklama oldu, bazı kişiler ölüm cezasına çarptırıldı. Artık İttihatçılar hükümetteki nüfuzlarını daha da artırmışlardı: Talât Dâhiliye Nazırı olarak kabineye girmiş, Enver iki kez üst üste terfi ettirilerek Paşa ve Harbiye Nazırı yapılmıştı. İstanbul muhafızı Cemal de terfi ettirilmiş ve Paşa rütbesi almıştı. Yeni Sadrazam, Mısırlı bir prens olan Sait Halim Paşa’ydı; İTC’nin kilit kadrosundandı, ama buna rağmen az nüfuza sahipti.</p>

  <p>Ortaya çıkan bu yönetim biçimine ekseriya Enver, Cemal ve Talât “Triumvira”sı (üçlü yönetimi) denilmiştir. Ancak bu yaklaşım basite indirgemedir. Her üçü de kuşkusuz güçlü kişilerdi: Enver orduya hâkimdi ve Talât’ın Cemiyet içerisinde büyük nüfuzu vardı. Cemal İstanbul muhafızı olduğu müddetçe ülke siyasetinde sözü geçmekteydi, ama 1914 ortalarından sonra etkisi azalmıştı. Ancak Enver’in orduda rakipleri vardı (en başta da Cemal geliyordu). Cemiyet içerisinde, (“Kâtib-i Mes’ul” ya da “Müfettiş” denilen) yerel parti başkanlarıyla İttihatçı valiler çoğunlukla güçlü ve bağımsızdılar. İTC, birtakım hiziplere mensup olan elli kişilik bir iç kadro tarafından yönetiliyordu. Talât’ın büyük nüfuzu aslında tamamen bu hiziplerin önderlerini uzlaştırmadaki tartışılmaz becerisinden kaynaklanıyordu.</p>

  <p>1913-1918 döneminde, İTC’nin iç kurullarının, siyasete yön verilmesinde kabineden çok daha fazla ağırlığı olmuş ve çok defa kabine oldubittilerle karşılaşmıştı. Yeni parlamento seçimleri 1913-1914 kışında yapıldı. Hürriyet ve İtilâf Fırkası resmen fesholmamakla beraber seçimlere katılmamıştı ve seçimlerden sonra ortaya çıkan meclis, İTC’nin bir kuklasıydı.</p>

  <h2 class="sigil_not_in_toc">Osmanlı İmparatorluğu’nun<br />
  Birinci Dünya Savaşı’na girişi</h2>

  <p class="nonindent">Balkan Savaşı biteli henüz bir yıl olmuştu ki Osmanlı İmparatorluğu –son kez olarak– tekrar savaşa girdi. Zamanın İttihatçı hükümetinin bu savaşta İttifak devletlerine nasıl ve niçin katılma kararı almış olduğu Birinci Dünya Savaşı’ndan bu yana Türkiye’de tartışma konusu olmuştur.</p>

  <p>Avusturya veliahdı Arşidük Ferdinand’ın 28 Haziran 1914’te Saraybosna’da Sırp milliyetçileri tarafından öldürülmesinin ardından süratle artan uluslararası gerginlik ortamında, Osmanlı İmparatorluğu’nun İttihatçı hükümeti, bir ittifak imzalamaları için Büyük Güçler’i ikna etmeye çalıştı. Balkan Savaşı İmparatorluğun diplomatik tecridini ortaya çıkarmıştı. İttihatçılar sürekli tecridin İmparatorluğun sonu demek olacağı inancındaydılar. Sürekli yalnız kalmaktansa herhangi bir ittifakı kabul etmeye esasen hazırdılar.</p>

  <p>Önce, Cemal Paşa Paris hükümetine başvurdu, ama yüz bulamadı. Fransa ve İngiltere de, gündemlerinde ilk yeri tutan Rusya’yla şimdi iyi ilişkiler içerisindeydi ve Balkan Savaşı’ndan sonra Yakındoğu söz konusu olduğunda, bu iki devlet Balkan devletleri ittifakıyla yapılacak bir işbirliğini Osmanlılarla kuracakları bir bağlantıya tercih ediyorlardı. O yüzden İttihatçılar gözlerini İttifak devletlerine çevirdiler. Avusturya-Macaristan, Osmanlılarla Sırbistan aleyhine bir ittifak olasılığına dair nabız yoklamış, Talât da Enver de yüreklendirici yanıt vermişti. 28 Temmuz’da Enver Paşa bir sohbet sırasında Alman Büyükelçisi Wangenheim’a açıkça Almanya’yla savunma amaçlı bir ittifak önerdi. Öneri Berlin’e ulaştırıldığında Kayzer II. Wilhelm’den bizzat destek gördü.</p>

  <p>Bunu izleyen günlerde, Jön Türk önderlerinden küçük bir grup (Sadrazam Sait Halim Paşa, Enver Paşa, Talât Paşa, Meclis-i Mebusan Başkanı Halil), fevkalade bir gizlilik içerisinde Almanlarla yapılacak antlaşmanın ayrıntılarını müzakere ettiler. Kabinenin öteki üyeleri ise, Maliye Nazırı Cavit Bey, Cemal Paşa ve Şeyhülislâm Hayri Efendi gibi önemli şahsiyetler dâhil, haberdar edilmemişti. Antlaşma 2 Ağustos 1914’te Sait Halim Paşa’nın Boğaziçi’ndeki özel ikametgâhında imzalandı. Bu çok önemli belgenin sekiz maddesi şunlardır:</p>

  <p>1. Her iki taraf Avusturya’yla Sırbistan arasındaki bir çatışmada tarafsız kalacaktı.</p>

  <p>2. Rusya çatışmaya girer ve Almanya da girmek zorunda kalırsa, Osmanlı İmparatorluğu İttifak devletlerine katılacaktı.</p>

  <p>3. Alman askerî heyeti Türkiye’de kalacak ve heyete, Osmanlı yüksek komutası altında etkin bir rol verilecekti.</p>

  <p>4. Almanya, Osmanlı topraklarını koruyacaktı.</p>

  <p>5. Antlaşma derhal yürürlüğe konulacak ve 31 Aralık 1918’e kadar geçerli olacaktı.</p>

  <p>6. Taraflardan biri aksine karar vermedikçe antlaşma kendiliğinden beş yıllık süre için yenilenecekti.</p>

  <p>7. Sultan ve Kayzer antlaşmayı bir ay içerisinde tasdik edeceklerdi.</p>

  <p>8. Antlaşma gizli kalacaktı.<a class="noteref" href="../Text/notlar.xhtml#n0816" id="ref16">16</a></p>

  <p>Önemli olan bir nokta, bu antlaşmanın Rusya’nın Avusturya ve Almanya’ya karşı savaş hazırlıklarına başladıktan bir gün sonra yapılmış olmasıydı. Osmanlı liderlerinin bundan haberdar olduklarını varsaymak lazım, öyle olunca da, kendilerini savaşa sürükleyeceğini bildikleri bir antlaşmayı imzalamalarına yol açan şeyin ne olduğu sorusu doğuyor. Daha önce sözü edilmiş olan yalnızlık korkusunun yanı sıra, muhtemelen iki başka etkenin rolü olmuştur. Birincisi, Büyük Güçler içinde sadece Alman İmparatorluğu’nun Osmanlılarla eşit taraflar olarak bir anlaşma imzalamaya istekli olmasıydı; ülkeyi yarı sömürge statüsünden kurtarmaya çalışan İttihatçılar için bu çok önemli bir husustu. İkincisi ise, yapılan yanlış bir hesaplamaydı. Osmanlılar Alman strateji planının, önce Rusya’nın müttefiki Fransa’yı, Belçika üzerinden bir kuşatma harekâtıyla yenip saf dışı etmeye dayandığını bilmiyorlardı; bu harekât sadece Fransa’yı değil İngiltere’yi de kesinlikle savaşa sokacaktı. İttihatçılar belki de sadece Rusya’yla bir savaş ummuşlar ve bu savaşta Almanya ve Avusturya’nın kazanacağını tahmin etmişlerdi. Rusya zaferinin Kafkasya ve Balkanlar’da somut sonuçlar doğurması beklenebilirdi. Savaş daha fazla genişlediğinde, İttihatçılar içerisindeki Alman taraftarı hizip, tereddüdü bırakıp her şeye karşın kesin adımı atmaya karar vermiş bulunuyordu.</p>

  <p>Osmanlı İmparatorluğu askerî, ekonomik ve iç iletişim açılarından ciddi bir savaşı götürecek durumda değildi. Almanlar bunun pekala farkındaydı, ama onlar için Osmanlı ittifakının çekiciliği Osmanlı ordusunun birkaç ay içinde bitmesi beklenen bu savaşa olacak katkısında değil, bu ittifakın Fransız ve İngiliz sömürge imparatorluklarındaki Müslümanlarla Balkan devletleri üzerindeki etkisinde yatıyordu. Ayrıca Osmanlılar Rus gemilerinin boğazlardan geçişini de etkili şekilde engelleyebilirdi.</p>

  <p>Gizli antlaşmanın imzalanışının hemen ardından meclis tatil edildi ve hükümet kamuoyunu savaşa hazırlamaya girişti. Bu konuda İngiliz hükümeti sayesinde eline bir koz geçmişti.</p>

  <p>Osmanlılar Yunan donanmasının artan gücüne mukabele etmek için İngiltere’ye 1911’de iki modern zırhlı ısmarlamıştı. Bedelleri kısmen İmparatorluğun her tarafında Donanma Cemiyeti’ne yapılan halk bağışlarıyla ödenmiş olan iki gemi 1914 yılı ortalarında hazır durumdaydı, ancak ek denemeler ve kalan ücreti ödemedeki sorunlar nedeniyle teslimleri gecikmişti. Osmanlı subay ve denizcilerinden bir topluluk gemileri teslim almak için İngiltere’ye gitmiş ve paranın son kısmı da ödenmiş bulunuyordu ki 1 Ağustos’ta Amirallik Birinci Lordu (Deniz Kuvvetleri Bakanı) Winston Churchill gemilere İngiliz hükümeti adına el koyuverdi (İngiltere savaşta olmuş olsaydı bu davranış meşru olabilirdi, ama değildi). Bu durum Osmanlı İmparatorluğu’nda büyük bir tepkiye yol açtı. Bu tepkiden Almanlar ustalıkla kendi çıkarları için yararlanıp, <em>Goeben</em> zırhlısı ve <em>Breslau</em> hafif kruvazöründen oluşan küçük Akdeniz filosuna Çanakkale Boğazı’na hareket emri verdiler. Akdeniz’deki bütün Fransız ve İngiliz filolarının peşine düştüğü bu gemiler destansı bir yolculuktan sonra 10 Ağustos’ta Çanakkale Boğazı’na ulaştılar. Gemilerin mayın döşenmiş sulardan geçmelerine Enver Paşa’nın emriyle izin verildi. İngiltere bunların iadesini isteyince (bu sırada Osmanlı İmparatorluğu henüz tarafsızdı), gemiler Almanlardan sözde bir meblağ karşılığında satın alındı ve Osmanlı donanmasına katıldı.</p>

  <p>Rusya’nın savaşa girmesiyle, <em>casus foederis</em><a class="noteref" href="../Text/notlar.xhtml#n0800" id="ref00">2*</a> ortaya çıkmıştı ve Osmanlılar açıkça savaşa katılma yükümlülüğü altındaydılar. Ancak İttihatçı hükümet İmparatorluğun hiç hazırlıklı olmadığı ve öncelikle Almanlardan yüklüce bir para yardımı ve silah almadan savaşa başlayamayacağı gerekçesiyle savaş ilânını ertelemeyi başardı. Aslında Enver Paşa’ya kalsa savaş ilânını 1915 ilkbaharına kadar ertelemeyi tercih ederdi, ama Alman hükümeti baskısını artırıp gereken mali teminatları da sağlayınca, savaş ertelenemez hale geldi. Savaş kararı 25 Ekim’de alındı<a class="noteref" href="../Text/notlar.xhtml#n0817" id="ref17">17</a> ve iki gün sonra Enver’in kesin emriyle, Yavuz Sultan Selim’deki (<em>Goeben</em>’in yeni adı) Alman amirali Souchon komutasındaki küçük bir Osmanlı filosu Rus donanmasına saldırmak ve Karadeniz’de deniz üstünlüğünü ele geçirmek için denize açıldı. Osmanlı İmparatorluğu 11 Kasım itibariyle Rusya, Fransa ve İngiltere’yle savaşa girmiş bulunuyordu.</p>

  <h2 class="sigil_not_in_toc">Birinci Dünya Savaşı sırasında<br />
  Osmanlı İmparatorluğu</h2>

  <p class="nonindent">Kısa bir savaş olacağına dair beklentiler boş çıkıp, Batı cephesindeki saldırı 1914 yılı sonlarında siper savaşına dönüşünce, Almanların gözünde Osmanlıların katkısının önemi arttı. Şeyhülislâma danışıldıktan sonra Sultan tarafından 14 Kasım’da resmen cihat ilân edildi. Cihat ilânının İtilaf devletlerinin sömürgelerinde (ve Rus Orta Asya’sında) yaşayan Müslümanlar üzerindeki etkisine dair beklenti (Osmanlıların çoğunda daha az olduğu halde) Almanlar arasında çok yüksekti, ancak Osmanlı hükümetinin, bilhassa da Teşkilât-ı Mahsusa’nın büyük propaganda çabasına rağmen cihat ilânının etkisi çok az oldu. Osmanlıların askerî güçleri hakkındaki kuşkularına rağmen Almanlar saldırı amaçlı bir stratejiyi teşvik etmekteydiler. Osmanlı genelkurmayının Alman Başkanı Bronsart von Schellendorf’un geliştirdiği harekât planları Süveyş Kanalı ve Rus Transkafkasyası’na saldırılmasını öngörüyordu. Enver Paşa bu planları hararetle benimsedi.</p>

  <p>Kafkasya cephesinde ilk saldıran, Kasım ayında Ruslar oldu, ama Osmanlı ordusu onları durdurdu. Aralık ayı sonunda bizzat Enver Paşa’nın komutası altında bir karşı saldırı başladı. Başarılı bir başlangıca rağmen Osmanlılar Kars yolu üzerindeki Sarıkamış’ta Ocak ayında ağır biçimde yenilgiye uğradılar. 90 bin askerden sadece 12 bini sağ kalmıştı; bunların çoğu öldürücü kış koşullarında bir dağı geçerken soğuktan ve bitkinlikten öldü.</p>

  <h2 class="sigil_not_in_toc">Ermeni sorunu</h2>

  <p class="nonindent">Bu askerî fiyasko Doğu Anadolu’yu, tam havalar düzeldiğinde yapılacak bir Rus saldırısına açık hale getirmişti. Ayrıca bu başarısızlık 75 yıl sonra hâlâ tartışılan bir sorun olan Osmanlı Ermenilerinin sindirilmesinin başlangıcını da işaret etmekteydi.</p>

  <p>Ermeni cemaati, vilayetlerin hiçbirinde nüfusun yarıdan fazlasını ya da nüfusun içerisinde ötekilere oranla bir çoğunluk bile oluşturmamasına rağmen (eğer tabii Türkler, Kürtler ve diğer Müslüman topluluklar ayrı ayrı sayılmazsa, ki Osmanlıların asla yapmadığı bir şeydi bu), Doğu Anadolu vilayetlerinin nüfusunun önemli bir kısmını oluşturmaktaydı. İmparatorluktaki Ermenilerin toplam sayısına ilişkin tahminler değişiktir, ama Osmanlı Anadolu nüfusunun %10’u olan 1,5 milyon civarında bir nüfus akla yatkın bir tahmin olsa gerek.</p>

  <p>1896 karışıklıklarından sonra Doğudaki durum bir derece normale dönmüştü, ancak yerel Ermenilerle Müslümanlar, bilhassa da Kürtler arasındaki ilişkiler gerginliğini sürdürüyor ve sık sık çatışmalar oluyordu. Mayıs 1913’te Taşnaksutyun temsilcileri Doğu Anadolu’daki Ermenilerin korunması için yabancı bir jandarma örgütünün kurulmasını istediler. Bu konu için İTC hükümeti İngilizlere başvurmuş, İngilizler de konuyu Fransız ve Rus hükümetleriyle görüşmüştü. 1914 Şubat’ında, Doğu Anadolu’da geniş kapsamlı yetkileri olan iki müfettişliğin kurulmasına dair bir anlaşmaya varılmış ve Mayıs ayında birer Norveçli ve Hollandalı müfettiş tayin edilmişti. Savaşın çıkması bu planın uygulanmasına engel oldu.</p>

  <p>Savaş patlak verdiğinde, Ermeni milliyetçileri Doğu Anadolu’da bir Ermeni devleti kurulması olanağını Rusların zafer kazanmasında görüyorlardı. Rus propagandası bu emelleri cesaretlendiriyordu. Birkaç bin Ermeni, Rus ordusuna katılmıştı. Ermeniler Osmanlı ordusundan firar etmekte ve Osmanlı hatlarının gerisinde gerilla faaliyetleri olmaktaydı. Bu durum karşısında Osmanlı ordusu cephe gerisindeki bölgede ara sıra yapılan tehcirleri<a class="noteref" href="../Text/notlar.xhtml#n08000" id="ref000">3*</a> başlattı. Nispeten küçük çapta birkaç katliam<a class="noteref" href="../Text/notlar.xhtml#n080000" id="ref0000">4*</a> meydana geldi. Mart’ın sonlarında, İTC merkez komitesi, büyük olasılıkla, savaş bölgesindeki tüm Ermeni nüfusunu Suriye çölünün ortasındaki Zor’a ve oradan da Güney Suriye ve Mezopotamya’ya tehcir<a class="noteref" href="../Text/notlar.xhtml#n0800000" id="ref00000">5*</a> etme kararı aldı. Geri çekilen ordunun gerisinde, Van vilayet merkezindeki bir Ermeni ayaklanması, aciliyet duygusunu artırdı. Tehcirler kesin ve ciddi olarak Mayıs’ta başladı. Bunlar, kabinenin 27 ve 30 Mayıs 1915’teki geriye dönük resmî kararlarıyla onaylandı. 1915’in yazında Doğu ve Orta Anadolu Ermenilerden temizlenmiş bulunuyordu. Bunu Batıdaki Ermenilerin tehciri izledi, bunun tamamlanması ise 1916 yazının sonlarını buldu. Tehcirlerde genel olarak çok benzeri bir modele uyulmuşsa da, uygulamada bir yerden diğerine farklılıklar oluyordu. Kimi yerlerde, aileler 24 saat önceden haberdar edilirken, diğer yerlerde bu, birkaç gün öncesinden oluyordu. Mal ve mülklerini bazı yerlerde satmalarına izin veriliyor, bazı yerlerde ise mallar, yetkililer tarafından “gözetim altına alınıyordu”. Bazı yerlerde eşek ve arabalara izin veriliyor, başka yerlerde herkes yaya yürümek zorunda kalıyordu. Tehcir edilen Ermeni kafilelerine jandarma askerleri muhafızlık ediyor; bunlar çok acımasızca davranıyorlardı. Kafilelere eşlik eden jandarma askerleri son derece az sayıda olmakla birlikte, anlaşılan kurbanlar o derece şoktaydı ki bu onları tamamen itaatkar kılmıştı; öyle ki neredeyse hiç direniş vakasına rastlamıyoruz.</p>

  <p>Bu tehcirler,<a class="noteref" href="../Text/notlar.xhtml#n08000000" id="ref000000">6*</a> çok sayıda Ermeninin ölümüyle sonuçlanmıştı. Buraya kadarkiler genellikle kabul gören tarihsel olgudur. Anlaşmazlıklar ise bütün hiddetiyle üç husus üzerinde sürmektedir. İlki, uygulamanın askerî açıdan gerekliliğine ilişkindir. Türk tarihçileri ve onları destekleyenler, savaş sırasında birçok Ermeninin devlete ihanet niteliğindeki faaliyetlerine ve hangi Ermeninin sadık kalacağını, hangisinin Rusların tarafını tutacağını bilmenin güçlüğüne dikkat çekmektedirler. Karşı taraf ise –haklı olarak– tehcirin savaş bölgesiyle sınırlı kalmayıp bütün İmparatorlukta meydana gelmiş olduğunu belirtmektedir.</p>

  <p>İkinci anlaşmazlık sayılara ilişkindir: Türk tarihçileri 200 bin gibi düşük bir ölüm sayısı sunmakta, Ermeniler ise kimi zaman bunun on katını iddia etmektedirler. Bu çelişkinin nedeni, propaganda bir yana, İmparatorlukta savaş öncesinde yaşayan Ermenilerin sayısıyla göç etmiş olanların sayısına ilişkin yapılan değişik tahminlerde yatmaktadır. 600 bin ila 800 bin arasındaki ölü sayısı çok olası görünüyor.<a class="noteref" href="../Text/notlar.xhtml#n0818" id="ref18">18</a></p>

  <p>Üçüncü ve en önemli anlaşmazlık konusu ise, maksada ve soykırım yapılıp yapılmadığına ilişkindir. Türk tarafı ve onu destekleyenler, Doğu Anadolu’da, (Rus ordusu tarafından desteklenen) Ermeni çeteleriyle (Türk jandarması tarafından desteklenen) Kürt aşiretlerinin kontrolü ele geçirmek için cemaatler arasında bir savaş verildiğini iddia etmektedirler. Bunlar, Suriye’ye gönderilmiş olan Ermenilerin yerel Müslüman halkın (özellikle Kürtlerin) şiddetli saldırılarına uğradıklarını da kabul etmekle beraber, bunu Osmanlı hükümetinin politikalarından çok, onun denetim zaafına bağlıyorlar. Osmanlı hükümetinin resmî kayıtlarının, bilindiği kadarıyla hükümetin ölüm olaylarında parmağı olduğunu kanıtlayan bir belgeyi içermediğine dikkat çekiyorlar. Ermeni tarafı ise devletin işe bulaşmış olduğunu kanıtlamaya çalışmaktaysa da, sunduğu belgelerin bazısının (Andonyan belgeleri) düzmece olduğu ortaya çıkarılmıştır. Bu mesele üzerine Birinci Dünya Savaşı’ndan bu yana yayınlanan, hükümetin parmağı olduğunu kanıtlama iddiasındaki İngiliz ve Amerikan yayınlarından birçoğu dahi savaş zamanındaki propagandanın damgasını taşımaktadır. Öte yandan, hükümetin işe bulaşmış olduğunu bildiren savaş zamanının Alman kaynakları hakkında aynı şey söylenemez. Birçok Alman gördükleri karşısında şok geçirmiş, Berlin hükümetini harekete geçmesi gerektiği yolunda ikna etmeye çalışmıştı; ancak devletin yüksek çıkarları Alman İmparatorluğu hükümetinin ittifakı tehlikeye atmamak için çok ihtiyatlı hareket etmesini emrediyordu ve zaten Osmanlı hükümeti bu konuda hiçbir müdahaleye izin vermediğini çok açık şekilde belirtmiş bulunuyordu.</p>

  <p>Öyleyse çıkaracağımız sonuç nedir? Tanık raporlarından, ama sadece Alman, Avusturyalı, Amerikalı ve İsviçreli misyonerlerinki değil, ayrıca Osmanlı yetkilileriyle sürekli temas halinde olan Alman ve Avusturyalı subay ve diplomatlarınkilerden; Ermeni katliamlarını soruşturan savaş sonrası Osmanlı mahkemesine sunulan kanıtlardan ve hatta bir dereceye kadar, İttihatçı subay ve yöneticilerin anılarından, şu sonucu çıkarmalıyız ki, Osmanlı hükümeti, hükümet olarak soykırıma karışmamış olsa bile, İttihat ve Terakki Cemiyeti içerisinde Talât Paşa’nın kontrolündeki bir örtülü çekirdek güç, Doğu Sorununu Ermenileri yok ederek<a class="noteref" href="../Text/notlar.xhtml#n080000000" id="ref0000000">7*</a> “çözmek” istedi ve bu planı perdelemek için tehciri kullandı. Taşra parti başkanlarından bazıları bu kırıma yardımcı olmuş; kırım esas olarak, Teşkilat-ı Mahsusa vasıtasıyla, onun siyasi işler yöneticisi (ve İttihat ve Terakki merkez komitesi üyesi) Bahaettin Şakir’in kontrolü altında düzenlenmişti. Bazı valiler, Diyarbakır’daki Dr. Mehmet Reşit gibi, çektirilen büyük çaptaki eziyetlere bizzat önayak olmuşlardı, ama işbirliğini reddeden vali ve subaylar da olmuştu. Ne var ki, bunlar üstleri tarafından engellenmiş veya yerlerine başkaları getirilmişti. Parti yöneticileri bu konuda asıl kararları “olay yerinde” alıyorlardı.</p>

  <p>Teşkilat-ı Mahsusa’nın kayıtlarının imha edilmiş ve İTC’ninkilerin kaybedilmiş olması, çeşitli kişi ve kuruluşların işe ne ölçüde bulaşmış olduklarını kanıtlamayı güçleştiriyor, hatta imkânsız kılıyor; ama artık İTC’nin merkezden kontrol edilen bir kırım politikasına ön ayak olduğu inkâr edilemez.</p>

  <p>Bu kırım modeli her yerde aşağı yukarı aynıydı (kendi içinde bu, eşgüdümlü bir planın varlığına güçlü bir kanıttır). Erkekler ve erkek çocukları (çok küçük ve çok yaşlılar hariç), tehcir başladığında kadınlardan ayrılmıştı. Erkekler sonra ya doğrudan, hareket edilen kentin dışında ya da güzergâh istikametinde hayli uzakta bir yerdeki “ölüm tarlaları”nda<a class="noteref" href="../Text/notlar.xhtml#n0800000000" id="ref00000000">8*</a> öldürülmüşlerdi. Bilhassa orduya alınmış erkekler riskli bir konumdaydı. 25 Şubat’ta, Sarıkamış’taki felaketten sonra, ordudan kaçışlar artmış ve bütün Ermeni askerlerin ellerindeki silahların alınması için bir emir çıkarılmıştı. Silahları alınanlar, çoğunlukla Ermenilerin hizmet ettiği Amele Taburlarına verilmişlerdi. Kuşkusuz öldürmeler başladığından itibaren en kolay hedefler oldular.</p>

  <p>Tehcir edilenlere Suriye çölüne doğru yürüyüşleri sırasında genellikle çok sert davranılıyordu ve bu yürüyüşlere dayanıp ayakta kalabilenler, Fırat Nehri boyundaki kamplarda erzak ve diğer gerekli şeylerden mahrum olarak hapis tutuluyorlardı. Çoğu, sert hava koşullarına karşı korunmasız olduklarından, açlıktan ya da hastalıktan ölmüştü. Kafilelerin geçmesi gereken bölgelerdeki halkın tavrı, zamana ve yere göre farklılıklar gösteriyordu. Ermenilere kimi zaman köylüler veya aşiretler saldırıyor; kalan neleri varsa çalıyor ya da onları öldürüyorlardı, ama aynı zamanda da yoksul köylülerin tehcir edilenlerle yiyeceklerini paylaştıklarına veya aşiretlerin onları kurtardıklarına dair örnekler de vardı. Oldukça çok sayıda Ermeni kızı Müslüman hanehalklarının birer ferdi olmuş ve din değiştirmişti. Her ne kadar onları aralarına alma nedenleri, başkasına yardımda bulunma çabası olmasa da, kuşkusuz çok can kurtarılmıştı.<a class="noteref" href="../Text/notlar.xhtml#n0819" id="ref19">19</a></p>

  <p>En azından İTC içerisindeki bir grubun, kendi halkının bir bölümünü bilinçli olarak yok etmeğe uğraştığını kabul ediyorsak, nedenini de sormamız gerekir. Esas sebep kuşku yok ki milliyetçilikti, ama bu, birçok Ermeni araştırmacının inandığı gibi, Türkçülük tutkusu değildi. Orta Asya’ya giden yolu temizlemek bazıları için bir amaç olmuş olabilir, ama Türkçülük en azından 1917’ye kadar oldukça marjinal bir hareket olarak kalmıştı. 1912’den sonra ise Osmanlı Müslüman milliyetçiliği çok güçlenmişti. Anadolu’nun Müslüman nüfusunun en azından dörtte birinin şimdi, Hıristiyan devletlerin fethettiği Balkanlar’daki, Karadeniz çevresindeki ya da Kafkasya’daki bölgelerden gelen muhacirler –ya da muhacir çocuklarından– oluşuyor olması, etnik gerginliklere öfke ve hınç da katmıştı. Bu insanlar anne ve babalarının atalarından kalan yurtlarını nasıl terke zorlandıklarını sık sık hatırlıyorlardı ve bunun bir kere daha yinelenmesine izin vermemekte kararlıydılar.</p>

  <p>Katliamlara hiçbir türde ırkçı teori neden olmadı (Bu, İkinci Dünya Savaşı sırasında Nazilerin Yahudilere uyguladıkları eziyetten en büyük farkıdır). Ama şu da doğru ki, birçok Jön Türk biyolojik materyalizm ve sosyal Darwinizmin etkisi altında kaldığından, dünyayı farklı uluslar arasında bir ayakta kalma mücadelesi olarak görüyordu. Bu dünya görüşü içerisinde, Osmanlı Ermeni ve Rumları kolaylıkla, Osmanlı “bedeninin” hayatta kalmasını tehlikeye sokan “mikroplar” ya da “tümörler” olarak görülebilirdi ve bu eziyet uygulamalarında yer almış kişilerin açıklamalarında bu türden ifadelerle karşılaşıyoruz.<a class="noteref" href="../Text/notlar.xhtml#n0820" id="ref20">20</a></p>

  <h2 class="sigil_not_in_toc">Süveyş Kanalı’na saldırılar</h2>

  <p class="nonindent">Ocak 1915’te, Süveyş Kanalı’nı almak için 20 bin askerin Sina çölünü on günde geçtiği bir ilk girişim de oldu, ama kanalı geçmeyi veya ablukaya almayı hedefleyen bu girişim yenilgiyle sonuçlandı. Mısır’da umulduğu gibi “cihadı” destekleyecek İngiliz aleyhtarı bir ayaklanma da olmadı. Osmanlı ordusu nispeten az zayiatla Filistin’in güneyine doğru çekildi. Kanala 1916’da yapılan bir ikinci saldırı girişimi de başarısızlıkla sonuçlandı.</p>

  <h2 class="sigil_not_in_toc">İtilaf Devletleri’nin saldırıları</h2>

  <p class="nonindent">Osmanlıların bu ilk girişimlerinden sonra inisiyatif doğrudan doğruya İtilaf devletlerine geçti. İngilizlerin ilk saldırı harekâtı, –İngiliz donanmasının kömür yerine petrol kullanmaya başlamasıyla önem kazanan– Basra Körfezi’ndeki İngiliz petrol tesislerini korumak için körfezin yukarısına iki Hint tümeni çıkarmak oldu. İngiliz hükümeti Sina cephesinde, Osmanlıların Süveyş Kanalı’ndaki girişimleri dolayısıyla, kanalın saldırıya açık olduğunun bilincine varmıştı ve saldırıya hazırlanan askerî güçler 1915-1916 arasında kademe kademe takviye edildi.</p>

  <p>Ancak İtilaf devletlerinin esas saldırısı Çanakkale Boğazı’nı hedefliyordu. Stratejik açıdan kesinlikle doğru olan varsayıma göre, boğazların zaptı ve İstanbul’un işgali, tek bir hamleyle Osmanlı İmparatorluğu’nun Almanlardan yardım görmesini engelleyecek ve Rus cephesinin ikmalini ve takviyesini mümkün kılacaktı. Ayrıca büyük bir olasılıkla kararsızlık içindeki Balkan devletlerini İtilaf devletlerine katılmaya ikna edecekti. Batı cephesinde bir çıkmaza girildiği için, bu hamle, Almanları arkadan vurmak için büyük bir fırsat gibi görünüyordu.</p>

  <p>Boğazı ilk zorlama girişimi 1915 Şubat’ı ve Mart’ında yapıldı. Bu, Fransız ve İngiliz savaş gemilerinin Osmanlı bataryalarını susturmaya ve sonra da Çanakkale Boğazı’nda denize döşenmiş mayınları taramaya çalıştıkları bir deniz harekâtıydı. Ancak 18 Mart’ta ağır kayıplara uğrandığından, harekât iptal edildi ve Anadolu ve Gelibolu yarımadasına asker çıkartmayı içeren bir kara ve deniz saldırısının başlatılması kararlaştırıldı. 25 Nisan’da ilk çıkarma gerçekleşti. İngiliz ve Avustralyalı askerler sahilde bazı yerleri işgal etti ama yarımadaya hâkim olan tepelere ulaşamadan durduruldular. Ağustos’taki yeni çıkarmalar da cepheyi yaramadı ve 1916 Ocak ayı başında İtilaf askerleri mevkilerini boşalttılar. Osmanlılar için İngiltere’ye karşı kazanılan bu zafer olağanüstü bir ulusal gurur kaynağı oldu; öte yandan, Gelibolu’daki çarpışmalar Osmanlılar için bu savaşın en ağır kaybıydı. 300 bin kadar ölü ve yaralı vardı.<a class="noteref" href="../Text/notlar.xhtml#n0821" id="ref21">21</a></p>

  <p>Osmanlı ordusu 1916’da bir başarı daha kazandı. Dicle’den yukarıya Bağdat yönünde ilerlemekte olan İngilizlerin Hint kuvvetleri kuşatıldı; Temmuz ayında Kütü’l-amare’de teslime zorlandı ve 13 bin savaş tutsağı hapse atıldı. Komutan General Townshend savaşın geri kalanını İstanbul’da geçirdi; askerleri ise Anadolu’daki tutsak kamplarında tutuldular ve savaş esiri olarak çeşitli işlerde çalıştırıldılar.</p>

  <p>Osmanlı tümenleri sadece Osmanlı topraklarında savaşmadı. Alman genelkurmayının isteği üzerine Romanya ve Galiçya’daki Alman ve Avusturyalıların ve Makedonya’daki Bulgarların yardımına da gönderildiler. Avrupa’ya bu askerleri göndermek İmparatorluğun harcı olmayan bir lükstü, çünkü 1916 yılının ikinci yarısından itibaren işler her cephede ters gitmeye başlamıştı. Ruslar Anadolu içlerine ilerlemeye devam etmiş ve sonunda Trabzon, Erzurum ve Van’ı almışlardı. İngilizlerden sağlanan silah, altın ve bağımsızlık vaatleri, Mekke Şerifi Hüseyin’i bir Arap bağımsızlık savaşını başlatmaya ikna etmişti. Bu, başlangıçta sadece rahatsızlık verici bir durum iken, İngiliz subayları ve İngiliz teçhizatı sayesinde sonraki iki yıl boyunca giderek ciddi bir tehdide dönüşmüştü; öte yandan İngiliz orduları Mezopotamya’daki ve Filistin cephesindeki güçlerini sistemli şekilde artırıyorlardı.</p>

  <p>Mart 1917’de İngiliz güçleri Bağdat’ı aldı ve Dicle’nin yukarı kısmına doğru ilerlemeye devam etti. İlkbaharda İngilizlerin Filistin’de yaptıkları iki cephe yarma girişimi Gazze’de durduruldu. Osmanlı ordusu açlık ve hastalıkla boğuşuyordu. Kışın, saç ve giysilerdeki bitler tifüs taşıyordu. Bunun kökü kazınabilirdi, ama tedavi ancak erkeklerin tam temizlenmesi ve giysilerin ısıtılmasıyla mümkündü; bunlar için gereken su ve yakıt ise çoğu kez bulunmuyordu. Yazın sıtma vurmuştu; özellikle ıslak kıyı ovalarında veya suların durgun olduğu yerlerde. Yaz sonu ve sonbahar başlarında içme suyuna bulaşarak ortaya çıkan kolera, en ölümcülüydü. Ayrıca vitamin eksikliği yaygın şekilde iskorbüte<a class="noteref" href="../Text/notlar.xhtml#n08000000000" id="ref000000000">9*</a> sebep oluyordu. Genel olarak ordu, (Alman, kısmen Belçika ve Rus silahlarıyla) oldukça iyi silahlandırılmıştı, kendi teçhizatı ise umutsuz durumdaydı. 1917’de askere paçavra olmuş giysiler giydiriliyordu ve çoğu kez yalınayak yürüyorlardı. Koşullar o kadar kötüydü ki, askerler kitlesel olarak firar ediyordu. İstanbul’dan cepheye (çoğu kez bir buçuk aylık bir yolculukla) giderken yolda tümenlerin kuvvetlerinin yarısını ya da daha fazlasını yitirdikleri görülüyordu; savaşın sonunda kaçak askerlerin sayısı 500 bini bulmuştu.<a class="noteref" href="../Text/notlar.xhtml#n0822" id="ref22">22</a> Ordunun azami asker gücü 1916’da 800 bine ulaşmıştı. 1917’de gücü yarıya inmiş ve Ekim 1918’de savaş alanında geriye yalnızca 100 bin kişi kalmıştı. Ordunun en büyük sıkıntısı ulaşım zorluğuydu. Demiryolları tek hatlıydı ve bunlar daha henüz Toros ve Amanos dağlarından geçmiyorlardı, bu yüzden Anadolu (ve başkent) ile cephe arasında doğrudan demiryolu bağlantısı yoktu. Bir örnekle anlatılırsa bunun anlamı, Almanya’dan ithal edilen cephaneyi Filistin cephesine ulaştırmak için toplam on iki kez yükleyip boşaltma mecburiyeti demekti. Almanlar savaş hazırlığı esnasında, var olan cepheleri güçlendirmek yerine tam aksine Bağdat’a bir karşı saldırı hazırladılar. Bunun için Halep’te, eski Alman Genelkurmay Başkanı von Falkenhayn’ın komutası altında, “Yıldırım” adlı yeni bir ordu oluşturuldu. Halep’e 13 binden fazla Alman askeri gönderildi, ama bunlar oraya vardıklarında Filistin’deki durum öylesine tehdit edici bir hal almıştı ki, bunlar Bağdat yerine Filistin’e gönderildiler. Buna rağmen, İngiliz ordusu Aralık ayında Gazze’deki hatları yardı ve 1917 Noel’inden hemen önce Kudüs’ü aldı.</p>

  <p>O yılın Osmanlılar açısından tek olumlu gelişmesi, Rus hükümetinin Kasım 1917 Rus Devrimi’nden sonra ateşkes istemesiydi. Brest-Litovsk’taki (Aralık-Mart 1918) barış görüşmelerinde, Ruslar Doğu Anadolu’yu, 1878’te fethetmiş oldukları bölgeler dâhil, boşaltmayı kabul ettiler, ne var ki Brest’te görüşmelerin sürdüğü sırada, Anadolu’daki Rus ordusu çökmekteydi ve sonuçta Türk güçleri bölgeyi geri aldılar. En inatçı direnişi Ruslar tarafından terk edilmiş Ermeniler gösterdi. Diğer binlerce Ermeni ise Rus askerleriyle birlikte Doğuya geri çekilmişti.</p>

  <p>Rus devriminden sonra, Aralık 1917’de, Gürcistan, Ermenistan ve Azerbaycan’daki Bolşevik aleyhtarı topluluklar, başkenti Tiflis olan Transkafkasya Cumhuriyeti’ni kurmuşlardı. Bu Cumhuriyet, sınırın 1876’daki konumuna getirilmesini reddetti, bunun üzerine Osmanlı askerleri güç kullanarak bölgeyi işgal etti ve Osmanlı hükümeti Brest-Litovsk’ta kabul edilen sınırların genişletilmesi talebinde bulundu. Rus devrimi Türkçü fikirlere yeni bir ivme kazandırmıştı ve şimdi bizzat Enver Paşa, Yakındoğu’da yitirilmiş bölgelerin yerini tutacak, Orta Asya’daki Türki bölgelerin dâhil olduğu bir birlik üzerine kurulu yeni bir imparatorluk fikrini kuvvetle destekliyordu. Enver Paşa, Mezopotamya ve Filistin cephelerindeki tehlikeli duruma rağmen, Galiçya’dan dönen tümenleri güney cephesi yerine Kafkasya’ya gönderdi. Transkafkasya Cumhuriyeti Mayıs 1918’de yıkılınca, her şeyden önce Bakü’deki petrol yataklarını hedefleyen Almanlar Osmanlıları engellemeye çalıştılar, ama Enver kararlı şekilde devam etti ve Osmanlı askerleri Eylül’de Azerbaycan’ı işgal etti. Bolşevikler bu işgali protesto ederek Brest-Litovsk antlaşmasını tanımadıklarını açıkladılar, ama gerçekte yapabilecekleri fazla bir şey yoktu.</p>

  <p>Osmanlı ordusu Bakü’ye girdiğinde savaş çoktan kaybedilmiş bulunuyordu. Fransa’daki Alman ordusu 8 Ağustos’tan itibaren yavaş yavaş ama kesintisiz şekilde geri çekilmeye zorlanmıştı. 20 Eylül’de Megiddo Savaşı’nda İngiliz ordusu Filistin cephesinde sonuç getirici bir cephe yarma harekâtı yaptı ve Osmanlı ordusunun arta kalanı kuzeye doğru geri çekildi. İttifak devletlerine 1915’te katılmış ve Almanya, Avusturya ve Osmanlı İmparatorlukları arasında çok önemli bir bağ oluşturmuş olan Bulgaristan, Selânik’ten karaya çıkan İngiliz-Fransız güçleri tarafından 29 Eylül’de yenilgiye uğratıldı ve 2 Ekim’de teslim oldu.</p>

  <p>İttihatçı hükümet artık ateşkes istemekten başka seçeneğinin olmadığını anlamıştı. Ayrıca, (üyeleri İtilaf devletleri tarafından savaş suçlusu diye damgalanmış olan) savaş döneminin lider kadrosuyla yapılacak görüşmelerin güç olacağını da sezdi. Bu nedenle kabine çekildi ve yerine Ahmet İzzet Paşa yönetiminde bir kabine geçti. General Townshend’in arabuluculuk üstlendiği ön görüşmelerin ardından, Hüseyin Rauf (Orbay) başkanlığındaki bir Osmanlı heyetiyle İngilizlerin, Ege’de Mondros’ta demirlemiş filotillasının komutanı Amiral Calthorpe arasında 31 Ekim 1918’de bir ateşkes imzalandı.</p>

  <h2 class="sigil_not_in_toc">1913-1918 reform politikaları;<br />
  toplumsal ve kültürel değişim</h2>

  <p class="nonindent">İTC, kapitülasyonların 1914 Ekiminde kaldırılmasıyla bu yıllar boyunca ilk kez kendi ülkesinde serbestçe hüküm sürebilir hale gelince 1913’ün Ocak ayında ele geçirdiği iktidar tekelini siyasal ve toplumsal bir reform programını zorla uygulamak için kullandı.</p>

  <p>Bu programın bir kısmı idari yapıda, her şeyden önce de orduda reforma ilişkindi. Görmüş olduğumuz gibi, Ocak 1914’te, Edirne’nin kurtuluşunun kahramanı olan Enver iki kez terfi ettirilerek paşa unvanını almış ve Harbiye Nazırı yapılmıştı. Enver atanır atanmaz, ordunun esaslı şekilde yeniden düzenlenmesine girişti. Yaşlı subayların büyük bir kısmı tasfiye edildi, General Liman von Sanders yönetimindeki 70 kişilik bir Alman askerî heyetine orduyu ıslah etme görevi verilmişti. Bu heyet mensuplarına, daha önceki askerî heyetlerin aksine, gerçek yetkiler verilmiş ve bu subaylar, özellikle de Dünya Savaşı sırasında sayıları on kat artıp 700 kişi olduktan sonra<a class="noteref" href="../Text/notlar.xhtml#n0823" id="ref23">23</a> büyük nüfuz kazanmışlardı. Hatta Bronsart von Schellendorf isminde bir Alman subayı, doğrudan Enver’in astı olarak Genelkurmay Başkanlığına atanmıştı.</p>

  <p>Taşra idaresinde reform yapmak için, bu idareyi daha etkin kılacak girişimler de olmuş, bir yandan da kısmen adem-i merkeziyet getirilmişti. İTC’nin 1913-1914’teki politikaları bu hususta önceki beş yılda yapılanlarla bir tezat oluşturuyordu. Adem-i merkeziyet politikaları her şeyden önce, İmparatorluğun en büyük azınlığı olan Arapları kazanmayı amaçlıyordu. Bu politikalar ancak kısmen başarılı oldu. Birçok Arap ileri geleni İttihatçıları desteklemesine karşın, eski İttihatçı subay Aziz Ali el-Mısri önderliğindeki El-Ahd (Yemin) türünden ayrılıkçı Arap örgütleri kışkırtıcılıklarını sürdürmekteydiler.</p>

  <p>Bir diğer husus, adliye ve eğitim sistemlerinin daha fazla laikleştirilmesi ve ulemanın konumunun zayıflatılmasıydı. Şeyhülislâm 1916’da kabineden çıkarıldı ve ertesi yıl yetki alanı her bakımdan sınırlandı. 1917’de şer’iye mahkemeleri, (laik) Adliye Nezareti’nin denetimi altına verildi, medreseler Maarif Nezareti’ne tâbi kılındı ve vakıfları yönetecek yeni bir Evkaf Nezareti oluşturuldu. Aynı zamanda medreselerin öğretim programı yenileştirildi, hatta Avrupa dillerinin öğrenilmesi zorunlu tutuldu.</p>

  <p>Aile hukuku şeriatın nüfuz alanı olarak kalmıştı, ancak İslâmi devletin bu son kalesinde bile gedikler açılmıştı. 1913’te Alman yasasını esas alan yeni bir miras yasası uygulamaya konuldu. 1911’de şer’iye mahkemelerindeki yargılama usulünü düzenleyen bir yasa yürürlüğe girmiş ve bir kararname bütün Osmanlı tebaası için, İslâm’ın dört Ortodoks mezhebinin hükümlerinden modern bir seçme üzerine oturtulmuş bir aile hukuku getirmişti. Kararname gayrımüslimler için bazı özel düzenlemeleri içermekteydi.</p>

  <p>Kadınların, en azından kentlerdeki orta ve üst sınıftan kadınların durumu, kısmen İTC’nin politikaları ve kısmen de Dünya Savaşı’nın etkilerinden dolayı değişmişti. Kadınların boşanma hakları genişletilmiş, ancak çokeşlilik yasaklanmamıştı. 1917’deki Aile Yasasına göre evlilikler hâkim huzurunda sonuca bağlanıyor ve evlenecek kadının (her ne kadar hâkim istisnaları kabul edebilecekse de) 16 yaşın üzerinde olması gerekiyordu. Jön Türkler kadınları toplum yaşamına katılmaya teşvik etti ve böylece orta ve üst sınıftan kadınlar halkın önünde kocalarıyla birlikte görünmeye ve tiyatroya, müzik gösterilerine gitmeye başladılar. Kadınlar Türk milliyetçilerinin Türk Ocağı kulüplerindeki konuşmalarını dinlemekle kalmayıp kendileri de konuştular. Hepsinden önemlisi, İttihatçı yönetimin yarattığı eğitim olanaklarıydı. Genç kızlar sayıları artan çeşitli seviyelerde okullardan yararlandılar. Dahası, ilk öğretim 1913’te kızlar için zorunlu hale getirildi. Yüksek öğretime gelince, bu, başlangıçta öğretmen yetiştiren yüksek okullarla (bunların sayıları 1913’ten sonra hızla artmıştı) sınırlı kalmış, ama 1914’ten itibaren İstanbul Darülfünunu’nda kadınlar için birçok ders açılmıştı.</p>

  <p>Küçük ölçekli sanayideki işgücünün çoğunluğu, her ne kadar kadın ve çocuklardan oluşmaktaysa da, Birinci Dünya Savaşı’ndan önce Osmanlı kadınlarının oldukça küçük bir kısmının ücretli işçi olduğunu da belirtmek gerekiyor. Çünkü kadın nüfusun çoğu aile çiftliklerinde çalışmaktaydı. Savaşmakta olan öteki ülkelerde olduğu gibi, erkeklerin savaşa alınmasından kaynaklanan istihdam açığını, kadınlarla telafi etmek gerekmiş ve bu da kadınların iş piyasasına girişini hızlandırmıştı. İttihatçılar, Kadınları Çalıştırma Cemiyeti de kurdular; bu cemiyet sanayide istihdam edilecek kadınları bulmaya ve kadınların çalışma koşullarını düzene sokmaya çalışıyordu.<a class="noteref" href="../Text/notlar.xhtml#n0824" id="ref24">24</a></p>

  <p>İTC yönetiminin bu son beş yılı boyunca, politikalarının içeriğinden başka, bütün siyaset tarzları da hayli değiştirildi. İttihatçılar, (isimlerinde “millî” sözcüğü bulunan) milliyetçi örgütlerin kurulması yoluyla, ülkenin mevcut bütün kaynaklarını seferber etmeye çalıştılar; bunların en önemlisi, Balkan Savaşı sırasında güçlü bir “cephe gerisi” oluşturmak için 1913’te kurulmuş olan Müdafaa-i Milliye Cemiyeti’ydi. Siyasete katılım yaygınlaşmış, siyaset mesleği daha az seçkinci hale gelmişti; fakat öte yandan acımasızlaşmıştı. Son olarak, 1913 sonrasında uygulanan reform programının önemli bir kısmı, ekonomiyi yabancıların ve Osmanlı Hıristiyanlarının denetiminden kurtarma gayretlerinden kaynaklanmıştı.</p>

  <h2 class="sigil_not_in_toc">Maliye ve ekonomi: Liberalizmden milliyetçiliğe</h2>

  <p class="nonindent">Kabineye giren ilk gerçek İttihatçının, Haziran 1909’da Maliye Nazırı olan, maliye uzmanı Mehmet Cavit Bey olması bir tesadüf değildi. Jön Türk hareketinin doğuş sebeplerinden biri, yönetici seçkin sınıfın genç mensuplarının İmparatorluğun ekonomik açıdan hemen hemen sömürge durumuna düşmesine duydukları öfkeydi. İTC, Devrimin anlamlı sonuçlar vermesi için, ekonomik bağımsızlığa ulaşmak gerektiğinin bilincindeydi. Devrimden Balkan Savaşı’na kadarki dönemde, İttihatçılar reformlar ve müzakereler yoluyla bu amaca erişmeye çalıştılar.</p>

  <p>İttihatçılar ekonomik duruma klâsik liberal bakış açısıyla yaklaştılar. Geleneksel engelleri kaldırmak ve ticari işlemlere ve mülkiyete ilişkin mevzuatı modernleştirmek suretiyle (örneğin 1911 tarihli arazi yasası ve 1913 tarihli miras yasası), ticaret ve sanayinin büyümesini teşvik etmeyi amaçladılar. İTC serbest ticareti destekliyor, ancak Osmanlı İmparatorluğu’nun, hammadde üreticisi bir çevre ülke konumuyla Batı Avrupa’nın liberal devletlerinden ya da Amerika’dan esasta daha zayıf durumda olduğunu –ki korumacılık için bir nedendi bu– henüz görmüyordu. Cavit’e göre yabancı yatırım ve dışarıdan ithal edilecek iş yönetim bilgisi ve tecrübesi çok önemliydi; her fırsatta bunların teşviki için elinden geleni yaptı; hatta (birçok Jön Türk için en çarpıcı örnek budur) Japon hükümetine başvurarak uzman gönderilmesini istedi.</p>

  <p>İTC ülke içi ekonomide kapitalistlerin yanında yer aldı. Bunun böyle olduğu 1908 sonrası yılların toplumsal çalkantılarını ve grevlerini bastırma şeklinden ve çıkarmış olduğu, girişimcilerin yararına olan iş ilişkilerine dair yasadan bellidir. Kırsal bölgelerde İttihatçılar toprak sahiplerinin mülkiyet haklarını korudular. (Sulama projeleri, altyapı çalışmaları ve kredi kolaylıkları yoluyla) tarımda yenileşmeyi ve yatırımları etkin şekilde teşvik etmelerine karşın, toprakların yeniden taksimine ya da ortakçılığı sona erdirmeye teşebbüs bile etmediler.</p>

  <p>Hükümet dış ticareti ve yabancı yatırımı teşvik ederken aynı zamanda da vergi denetimini ve tahsilini daha iyi hale getirerek maliyesini düzene sokmaya çalıştı. Sonuç olarak devlet gelirleri yaklaşık %25 yükseldi. Aralık 1909’da Cavit, Osmanlı İmparatorluğu’nun ilk gerçekçi ve modern bütçesini ülkenin mali sorunlarını gizlemeye hiç kalkışmadan açıkladı. Kuşkusuz bu, harcamalara ilişkin tahminlerin de artması gerektiği anlamına geliyordu. İttihatçılar, liberalizm ve ciddi para politikaları karışımının kendilerine Avrupalı güçlerin saygısını ve işbirliğini kazandıracağını ve bunun sonucu olarak da bu güçlerin kapitülasyonlar sayesinde sahip oldukları imtiyazları terk etmeye ve Osmanlılara eşit koşullarda davranmaya istekli olacaklarını ummaktaydılar.</p>

  <p>Bu beklentilerinde hayal kırıklığına uğradılar. Anayasanın yürürlüğe girmesiyle yabancı yatırımlarda olağanüstü bir artış olmadı. Aksine, yabancılar yeni rejimin milliyetçiliğinden ürkmüşlerdi. Avrupalı güçlerle, kapitülasyonlarda değişiklik yapılmasına ya da yavaş yavaş kaldırılmasına dair yapılan görüşmeler bir sonuç getirmedi ve gümrük tarifesini %4 yükseltme girişimleri de ilk önce Avrupalı güçler tarafından engellendi.</p>

  <p>En büyük darbe Fransa ve İngiltere’nin 1910’da Osmanlı İmparatorluğu’na uygun koşullarda borç vermeyi reddetmesiydi. Osmanlı borçlarının çoğu, İngiliz-Fransız Osmanlı Bankası’nın liderliğindeki konsorsiyumlar tarafından Avrupa, bilhassa da Paris piyasalarından temin edilmişti. 1881’den beri bütün borçlara, Osmanlı hükümetinden çok daha güvenilir bulunan Düyun-u Umumiye İdaresi kefil olmaktaydı.</p>

  <p>1909-1910’da Osmanlı hükümeti yine borç almak durumunda kaldı. Çok sayıdaki devlet memurunun emekliye sevk edilerek maaşa bağlanması ve devlet dairelerindeki istihdam fazlalığının azaltılması kısa vadede masraflı olmuştu; ayrıca Mahmut Şevket Paşa’nın askerî gücün başı olarak tartışılmaz konumu, Cavit’in aşırı hızla artan asker harcamaları frenlemede güçsüz kalmasına yol açıyordu. Bu yüzden Cavit 11 milyon Türk lirası civarında bir borç alabilmek için Fransa’ya gitti, ama Osmanlı Bankası, borçların Düyun-u Umumiye İdaresi tarafından garanti edilmesi ve Osmanlı mali kaynaklarının Fransızlar tarafından denetlenmesi gibi şartlar öne sürünce, İmparatorluğun itibarına ve bağımsızlığına aykırı olduğu gerekçesiyle anlaşmayı reddetti. Sonuç olarak, Osmanlı Bankası’yla olan görüşmeler kesildi. Bundan kısa bir süre sonra Cavit bir başka Fransız konsorsiyumuyla anlaşmaya varmayı başardı. Ancak Fransız hükümeti Jön Türklere hadlerini bildirmek istedi ve bu borcun Paris borsasında işlem görmesini engelledi. İngiltere, bu konuda Fransız hükümetine arka çıkmıştı. Kozların paylaşıldığı bu önemli anda Deutsche Bank, Alman hükümetinin talimatı üzerine, Osmanlılara özel şartları ya da sınırlamaları olmayan bir borç sunabileceğini bildirerek araya girdi. Tam zamanında Cavit’i zor durumdan kurtaran ve İstanbul’un Almanlar hakkında olumlu bir intiba edinmesini sağlayan bir anlaşma imzalandı.</p>

  <p>Osmanlı İmparatorluğu’nun yarı sömürge durumuna ve Jön Türk ekonomi politikalarının toyluğuna dikkat çeken ve çok daha milliyetçi bir ekonomi politikasının savunuculuğunu yapan birkaç kişi vardı. Bunların da başında, Parvus takma adıyla da bilinen Alexander Helphand geliyordu. Helphand, gençken Almanya’ya göç etmiş ve orada sosyalist harekete katılmış olan bir Rus Yahudisiydi. 1905 Rus Devrimi’nden sonra Rusya’ya geri dönmüş ve Troçki’yle birlikte St. Petersburg Sovyeti’nde çalışmıştı. 1912’den sonra İstanbul’a yerleşen Parvus, gazeteciliği, Alman ajanlığını, silah tacirliğini ve Marksist düşünürlüğü birlikte yürütüyordu. Parvus ortodoks bir Marksist olarak Osmanlı İmparatorluğu için sosyalist bir devrimin savunuculuğunu yapmıyor (emekçi sınıfı olmayan bir ülke için devrimi yersiz görüyordu), ama <em>Türk Yurdu</em> dergisindeki bazı etkili makalelerinde, milliyetçi ekonomi politikalarını destekliyor, yerli ticaret ve sanayi burjuvazisinin yaratılmasını savunuyordu.</p>

  <p>Parvus’un düşünceleri 1913’ten itibaren çok daha ağırlık kazandı. Artık tamamen İTC’nin hâkimiyetinde olan devlet, Babıâli Baskını’ndan sonraki ulusal seferberlik bağlamında, ekonomiye daha etkin şekilde müdahale etmeye başlamıştı. Sonraki yıllarda bu yeni eğilim, 19. yüzyıl Alman sanayileşmesinin örnek alındığı Milli İktisat politikalarına dönüştü. Milliyetçi bir ekonomi programı kuşkusuz, hükümet önce kendi işlerini bir müdahaleyle karşılaşmaksızın yönetir ve kendisini Avrupa’ya bağımlı konumda tutan kapitülasyonları feshederse ancak tam anlamıyla uygulamaya konabilirdi. Bu fırsat 1914’te Birinci Dünya Savaşı’nın patlak vermesiyle ele geçti. Gizli Osmanlı-Alman antlaşmasının imzalanmasının hemen ardından, 2 Ağustos 1914’te, Osmanlı hükümeti dış borçların ödenmesini geçici olarak durdurduğunu ilân etmişti.</p>

  <p>Büyük Güçler başka tarafta meşgul olduklarından, İttihatçı hükümet Eylül 1914’te, kapitülasyonları 1 Ekim’den itibaren tek taraflı olarak kaldıracağını duyurdu. Büyük Güçler şiddetle tepki gösterdiler, ama yapabilecekleri fazla bir şey yoktu. Almanya önce bu protestoya katıldı, ama daha sonra Osmanlılarla kapitülasyonların kaldırılmasını kabul eden bir anlaşmaya imza attı. İki yıl sonra hükümet, ithalattaki gümrük vergisi sistemini tek taraflı olarak değiştirdi; sırf ithal edilen malların para değerini esas alan eski ad valorem vergilendirme sistemini kaldırıp, yerine değişik ithal malları için spesifik gümrük tarifesi getirdi, bu da, hükümete bir ekonomi politikasını sürdürme olanağı veren korumacı tedbirlerdendi.</p>

  <p>Daha savaştan önce, Haziran 1914’te, Osmanlı sanayi ürünlerinin, ithal edilen benzerlerinden %10 daha pahalı olsalar dahi, tercih edilmesini şart koşan Teşvik-i Sanayi Talimatnamesi çıkarılmıştı. Bunun yanında bir ulusal tüketici cemiyeti kurulmuştu. Parvus’un düşüncelerini hayata geçiren hükümet, taşra kentlerindeki Müslüman tüccarlar arasından, esnaftan, hatta bürokratlar arasından bulmaya çalıştıkları adaylardan girişimci kadrolar oluşturmak suretiyle, güçlü bir ulusal burjuvazi kurmaya çalışıyordu. Devlet, gelişiminin ilk basamağında olan bu burjuvazinin mensuplarını, savaş sırasındaki olağanüstü pazar koşullarından yararlanmak suretiyle sermaye biriktirmeye teşvik etmiş, bu da vurgunculuğu mümkün hale getirmişti.</p>

  <p>Bu politikaların kurbanları, kentlerdeki tüketiciler ve özellikle de, işlerinin yönetiminde ve dükkan vitrinlerinde Türkçe kullanmaya, şirketlerinin yönetim kurullarına Türkleri almaya mecbur tutulan ve bir ayrımcılığa maruz kalan Rum ve Ermeni tüccarlardı. İzmir İTC sekreteri (ve sonradan Türkiye Cumhuriyeti cumhurbaşkanı olan) Mahmut Celâl (Bayar) tarafından planlanan bir tehdit ve gözdağı verme kampanyasıyla en az 130 bin Rum, Batı kıyı bölgelerinden sürülüp Yunanistan’a sürgün edildi.<a class="noteref" href="../Text/notlar.xhtml#n0825" id="ref25">25</a> Bunların şirketleri yeni Müslüman girişimcilere verildi. Müslüman girişimcilerin ise çoğunlukla, deniz aşırı temaslardan, pazarlardan ve iş idaresine ilişkin bilgi ve deneyimden yoksun oldukları için bu şirketleri başarıyla yönetemedikleri görüldü.</p>

  <p>Gelibolu’daki beklenmedik zaferden sonra, Milli İktisat programı hız kazandı. Kuşkusuz bu zafer Türklerin maneviyatını –ve Türk milliyetçiliğini– çok güçlendirmişti. Programın mimarı, Cemiyet’in İstanbul parti örgütünün başı ve eski hamal esnafı kâhyası Kara Kemal Bey’di. Kara Kemal, Heyet-i Mahsusa-i Ticariyye aracılığıyla yeni kurulan “millî” şirketleri denetlemekteydi. 1916-1918 yılları arasında İTC’nin etkin desteğiyle 80’in üzerinde anonim ortaklık kuruldu.<a class="noteref" href="../Text/notlar.xhtml#n0826" id="ref26">26</a> Bu konudaki en önemli gelişmelerden biri, başkentteki önemli bazı esnafları çatısı altında toplayan Esnaf Cemiyeti’nin kurulmasıydı. Bu cemiyetin üyeleri kârlarını yeni şirketlere yatırmaya teşvik ediliyorlardı. Bu bir bakıma resmî politikanın tersine işleyen bir durumdu, çünkü ekonomiyi liberalleştirme gayreti içerisindeki hükümet yakın bir tarihte, 1913’te loncaların kaldırıldığını ilân etmişti.</p>

  <p>Savaş her çeşit malda, özellikle gıda maddelerinde olağanüstü bir talebe yol açmıştı. İstanbul’un buğday kaynakları, geleneksel olarak Ukrayna, Rusya ve Romanya olagelmişlerdi. Şimdi İstanbul’un bu kaynaklarla olan bağlantısı kesilmiş ve Türklerin merkezî toprağı Anadolu bunların yerini almak zorunda kalmıştı. Ayrıca İmparatorluğun müttefikleri Avusturya ve Almanya da gıda gereksinimi içindeydi. Artan talep kırsal kesimde yeni bir servet yaratmıştı, ama bu sadece piyasa güçlerinin işlemesi sayesinde gerçekleşmemişti.</p>

  <p>Seferberlik sonrasında, İTC hükümeti demiryolu taşımacılığı tekeline sahip olmuştu. Bu yüzden de, buğdaylarını İstanbul’a veya orduya nakletmek için gereken yük vagonlarını temin edebilenler İTC’yle iyi ilişkileri olan taşra tüccarlarıydı. İTC vekilleri, Müdafaa-i Milliye Cemiyeti ve Esnaf Cemiyeti aracılığıyla kentlerdeki satışları ve dağıtımları denetlemekteydi. Müttefiklere yapılan buğday satışı da hükümetin denetimindeydi. Bu durum Müslüman tüccarda, büyük toprak sahibinde ve esnafta istenen sermaye birikimini sağlamış, ama çok büyük ölçüde adam kayırmacılığa ve yolsuzluğa da yol açmıştı. “1916 zenginleri” ya da başka deyimle, savaş vurguncularının adları kötüye çıkmıştı. Tabii bunun bedelini kentlerdeki ücretliler yüklenmişti ve de son derece yüksek fiyatlardan (savaş sırasında fiyatlar resmî piyasada %400’ün üzerinde ve karaborsa da dâhil edilirse %1885 kadar artış göstermişti).<a class="noteref" href="../Text/notlar.xhtml#n0827" id="ref27">27</a> Hükümetin vurgunculuğu yasaklama ve dağıtım sistemleri kurma girişimleri ise gevşek ve başarısızdı.</p>

  <p>Bir diğer anlamda, Anadolu’nun küçük çiftçileri ve ortakçılarıydı bedeli ödeyenler, çünkü yüksek fiyatlardan kendi ürünleri için yararlanacak bir konumda değillerdi. Bunun nedeni, taşımacılıkta ve pazarı kullanmada büyük toprak sahiplerine ve kent tüccarlarına bağımlı olmakla kalmayıp, bir de Osmanlı ordusuna insan gücü temin etmek zorunda olmalarıydı. İnsan gücü sıkıntısı git gide daha da vahim bir sorun haline gelmişti, çünkü Anadolu çiftçisinin yüz binlerce erkek evladı Mezopotamya’da, Kafkasya’da, Çanakkale’de ve Filistin’de ölmüştü. Savaş bittiğinde İmparatorluğun ekonomisi harap haldeydi.</p>

  <h2 class="sigil_not_in_toc">İdeolojik tartışmalar</h2>

  <p class="nonindent">1913 yılı, tıpkı siyasal ve ekonomik gelişmelerde olduğu gibi İmparatorluk’taki ideolojik akımların etkisinde de tam bir değişimi simgeliyordu. Sultan Abdülhamit saltanatının son yıllarının sansürüyle ve hoşgörüsüzlüğüyle boğucu olan ortamından sonra, 1908’de Meşrutiyet döneminin başlangıcı, her çeşit siyasal ve toplumsal meselenin toplum önünde tartışılmasında bir patlamaya tanıklık etti. Bu tartışmaların yoğunluğu türeyen yeni yayınların sayısında yansımaktaydı. Eski rejimin son zamanlarında bir düzineye inmiş olan dergilerin sayısı, devrimden sonraki yıl otuz kat arttı.</p>

  <p>Bu siyasal ve toplumsal tartışmalar çok defa, birbiriyle rekabet eden üç ideoloji arasında süren tartışmalar olarak tanımlanır: Yeni Osmanlıların, farklı cemaatleri Osmanlı tahtı etrafında birleştirme yönündeki eski ülküsü, Osmanlıcılık; İslâmi uygulamaları ve İslâm ümmeti içerisindeki dayanışmayı esas alarak İmparatorluğa hayat vermeye çalışan pan-İslâmcılık ve Türki halkları Osmanlı bayrağı altında birleştirmeye çalışan pan-Türkçülük. Sonraki yazarlar dönemin düşünce yaşamına ilişkin tanımlarına kimi zaman bir dördüncü akımı eklemişlerdir: bu da, İslâmi gelenekçiliğe ters düşen Avrupa uygulamalarını ve düşüncelerini benimseme eylemi olan Batıcılıktır.</p>

  <p>Bu türden bir tanımlama, bu çok yönlü tartışmaların gerçekliğini verememektedir. İkinci Meşrutiyet Dönemi yazarlarını ilgilendiren temel sorun devlete ve topluma canlılık kazandırmaktı. Çoğu Jön Türk’e göre, bunlar bürokrat ve subay oldukları için, devlet, değişimi başarmanın akla uygun, gerçekte de tek aracıydı. Devletten çok toplum üzerinde duranlar ve canlılık kazandırmanın araçlarını adem-i merkeziyetçilikte, özel girişimde ve eğitimde görenler ise Prens Sabahattin’in çevresinde bulunan çok daha küçük bir topluluktu.</p>

  <p>Bu canlılık kazandırma temel sorunu üzerine olan tartışmalar içerisinde, gerekli ya da kabul edilebilir Batılılaşma ölçüsü ve gelecekteki Osmanlı devletiyle özdeşleşme ve bağlılıkta neyin esas alınması gerektiği sorunu sürekli ele alınan iki temaydı. Bu ikinci konuda Osmanlıcılar, Türkçüler ve İslâmcılar birbirinden ayrı düşüyorlardı. Birincisinde ise bu düşünce ayrılıkları daha az belirgindi ve bu üç ana akım içerisine yayılmış haldeydiler. Doktor Abdullah Cevdet gibi bazı aşırı Batıcılar geleneksel Osmanlı uygarlığının tamamıyla terk edilmesinden ve bunun yerine tümüyle Avrupa usullerinin kabul edilmesinden yanaydılar. Öte yandan, bazı dinci eylemciler hiçbir Batılı uygulama ve düşüncesini kabul etmiyorlardı. Ancak bunlar istisnalardı. Aydınların büyük çoğunluğu Avrupa uygarlığının yararlı unsurları olarak görülen şeylerin kabulünden yanaydı. Bilim ve teknolojinin gücüne inanıyorlardı ve bunların çoğu için, en zor ve en acil olan ve tartışmalarının çoğunun üzerinde odaklanmış olduğu sorun, Namık Kemal’in yanıt bulmaya çalışmış olduğu soruydu: Avrupa unsurlarıyla Müslüman Osmanlı uygarlığının bir bireşimi nasıl meydana getirilebilirdi; başka deyişle, kendi olarak kalınırken modernleşmek nasıl mümkün olabilirdi?</p>

  <p>Bu ideolojik akımlardan biri savunulurken ötekiler de savunulamaz diye bir şey yoktu: Osmanlıcılığı akılcı şekilde savunan birçok Jön Türk, aynı zamanda da, romantik bir Türkçü, milliyetçiliğine güçlü duygularla bağlanmış olup dindar Müslümandı.</p>

  <p>Osmanlıcılık, yani inanç ve dil gözetmeksizin bütün tebaanın yeni meşruti devlette eşit haklara sahip sadık yurttaşlar haline geleceği düşüncesi, 1908 Devrimi’nin resmî ideolojisiydi ve Osmanlıcılık yanılsamasının 1913’te tümden yıkılmasına kadar da öyle kaldı. Osmanlıcılık kavramına içtenlikle inanan bazı kişiler, örneğin Prens Sabahattin’in çevresinde, bulunmakta idiyse de, milliyetçiliğin İmparatorluğun bütün büyük cemaatlerini çoktan etkisi altına almış olması bu kavramın temel zayıflığıydı. Devrim sarhoşluğu geçince, Rum, Bulgar ve Ermenilerin özerklik emellerini gütmeyi sürdürdükleri kısa zamanda belli oldu. 1910’dan itibaren şu ortaya çıktı ki, Osmanlı kimliği, Arnavutların eski rejim altında gerçekte yararlandıkları özerklikten vazgeçilmesi anlamına gelecekse, Müslüman Arnavutlar bile Arnavutluklarını Osmanlı kimliğine tercih ederlerdi. Aynı zamanda şu da bir gerçek ki, İTC’nin kendisi Türk milliyetçiliğinin ya da en azından Müslüman milliyetçiliğinin ağına çoktan, hatta 1908 Devrimi’nden önce düşmüş bulunuyordu. Cemiyet Osmanlıcılığı resmen destekliyor olmasına rağmen (gerçekten de, İmparatorluk topraklarının üçte ikisi ya da daha fazlasından gönüllü olarak vazgeçmeksizin başka da ne yapabilirdi), onun Osmanlıcılık yorumu neredeyse, Türk olmayan unsurların Türkleştirilmesi düşüncesine yaklaşmıştı. Bu durum gözden kaçmadı ve Osmanlıcılığın inandırıcılığını daha da azalttı.</p>

  <p>Türk milliyetçiliği, Osmanlı milliyetçiliğinin aksine, geç ortaya çıkmıştı. Önce, Sultan Abdülhamit yönetiminin son yirmi yılında kültürel bir hareket olarak doğmuştu. Başlangıç noktası, 19. yüzyılda Orta Asya Türklerini incelemeye başlamış olan Fransız de Guignes ile Cahun ve Macar Vambéry gibi Avrupalı doğubilimcilerinin çalışmalarına ve Rus İmparatorluğu menşeli Türklerin, bilhassa Tatarların ve Azerilerin (o zamanlar Tatar diye de bilinirlerdi) etkilerine dek gitmekteydi.</p>

  <p>Bu insanlar arasında 19. yüzyılın ikinci yarısında bir yerli burjuvazi ortaya çıkmış, bu burjuvazi oğullarını Rus okullarına ve üniversitelerine göndermiş, bu çocuklar bu okullarda kendi cemaatlerine yönelen Rus ve Panislav tehdidinin yoğun şekilde bilincine varmışlardı. Osmanlı İmparatorluğu’nda etkin olan Rusya çıkışlı Türkçülerin arasında en önemli olanları Azeri Hüseyinzade Ali (Turan), Azeri Ahmet Ağaoğlu ve ailesi İstanbul’a göçetmiş olan Tatar Yusuf Akçura’ydı.</p>

  <p>Akçura İstanbul’da Mekteb-i Harbiye’de öğrenim görmüş, bu okulda birçok çağdaşı gibi yaygın Jön Türk propagandasına kapılmış ve 1897’de Trablusgarb’a sürülmüştü. Oradan Paris’e kaçmış, sonra da doğduğu kent olan Volga üzerindeki Kazan’a geri dönmüştü. Rus siyasetinde etkinleşmişti, ama aynı zamanda da Jön Türk mültecilerinin Kahire’deki gazetesi <em>Türk</em>’te 1904’te çıkan uzun bir makale yayınlamıştı. “Türkçülüğün Manifestosu” denilen bu makale, “Üç Tarz-ı Siyaset” başlığını taşımaktaydı. İslâmcılık, Osmanlıcılık ve Türkçülük siyasetlerinin meziyetlerini birbirleriyle kıyaslıyor ve Türkçülük siyasetini savunuyordu. Makale, Türkçü siyasal amaçların ilk tutarlı ifadesi olarak addedilebilir. İmparatorluğun farklı unsurlarından bir Osmanlı ulusu vücuda getirmenin bir yanılsama olduğuna, sömürgeci güçlerin dünya Müslümanlarının siyasal birliğine ilişkin bir girişimi engelleyeceklerine, Türkçülüğün –Türklerin ve Türki halkların birliğinin– ise aksine Asya’nın bütün Türki halklarının desteğine sahip olacağına ve sadece Rusya’nın muhalefetiyle karşılaşacağına dikkat çekiyordu.</p>

  <p>Türkçülük Jön Türk aydınları arasında belli miktarda taraftar kazandı, ama Balkan Savaşı 1913’te Osmanlıcılığı hükümsüz bırakana kadar hiçbir resmî tasvip görmedi. Ama ondan sonra bile Türkçülük somut bir siyaset sunmaktan çok, günlük siyasetin yıkımlarından bir kaçış sunan romantik bir düş olarak kaldı. İttihatçıların toplumsal ve kültürel örgütü olan Türk Ocağı, 1911’den itibaren pan-Türkçü hareketin kürsüsü oldu. Bu örgüt İmparatorluğun her tarafında kulüpler kurmuştu; buralarda yapılan konferanslar, tartışmalar, tiyatro, müzik gösterileri ve sergiler Türk milliyetçiliği ideolojisini yaymaktaydı. Türk Ocağı’nın dergisi <em>Türk Yurdu,</em> yaygın şekilde okunuyordu.</p>

  <p>Birinci Dünya Savaşı sırasında Türkçülük, Jön Türkler tarafından Rusya’yla olan savaş bağlamında teşvik gördü. Rus ordusunun 1917’de çöküşüyle ve Azerbaycan’ın işgaliyle (ya da kurtuluşuyla) bir canlılık kazandı. Bu dönemde Türkçülük siyasal amaçlarının kaleme alınmış en bilinen örneği, İttihatçı yazar Tekin Alp (Serez’li Moiz Kohen’in takma adı) tarafından 1914’te yayınlanan <em>Türkler Bu Muharebede Ne Kazanabilirler?</em> adlı kitapçıktı. Bu kitapçık, Osmanlının savaş gayelerinin bir bildirisi addedilerek Avrupa’da <em>Turkism and Panturkism</em> adı altında ün kazandı, ancak Tekin Alp İTC çevrelerinde etkisi olan biri değildi.</p>

  <p>Aynı zamanda, Türk milliyetçiliğinin, Türklerin merkezî toprağıdır diye Anadolu’ya ağırlık veren ve Türk köylüsünün kültürünü ülküleştiren bir ikinci türü, Türkçülükle yan yana –ve onunla çekişerek– gelişmekteydi. Anadolu köylüsünün berbat yaşam koşullarını iyileştirmek için hiçbir şeye girişmeyen, kent çıkışlı romantik bir hareketti bu; hareketin halkçılık doktrini, savaş yıllarının ekonomik gelişmeleri yatıştırılması gereken toplumsal gerilimlere yol açmakta iken ulusal bir dayanışma yaratma peşindeydi. Bu nedenle de, bu türden ulusçuluğu temsil eden bir örgütün, 1917’de İzmir’de kurulan Halka Doğru’nun bizzat İTC tarafından kurulmuş olması şaşırtıcı değildi.</p>

  <p>Kuşkusuz pan-İslâmcı akımın en parlak dönemi Sultan Abdülhamit’in saltanat döneminin ikinci yarısıydı. İttihatçılar, İkinci Meşrutiyet döneminde ve özellikle Nisan 1909 karşıdevriminin başarısızlığından sonra, İslâmcı eylemciliğe karşı son derece kuşku duyuyorlardı. Onu hem çok uluslu İmparatorluğun varlığına hem de kendilerine karşı bir tehdit olarak görmekteydiler. İttihatçılar ancak siyasal çıkarlar gerektirdiği zaman devletin İslâmi niteliğini vurgulamaya hazırdılar; tıpkı 1914-1916 yıllarında, Arapların sadakatini ve sömürgelerdeki Müslümanların desteğini kazanma gayreti içerisindeyken davrandıkları gibi. En açık ifadesini 1914’teki cihad ilânıyla bulan bu siyaset sonunda her iki amacında da başarısızlığa uğramıştı.</p>

  <p>Ancak, bu dönemdeki İslâmcı akımı sırf muhafazakârlıkla ya da gericilikle bir tutmak yanlış olacaktır. <em>Volkan</em> gazetesi etrafında toplanmış bulunan ve 1909 karşıdevrimine iştirak etmiş olan topluluk türünden İslâmcı gericiler vardı; bununla beraber çok daha önemli olanı, anayasayı destekleyen İslâmi yenileşme ya da reform taraftarlarının büyük topluluğuydu. Sait Halim Paşa, Mehmet Akif (Ersoy) ve Eşref Edip (Fergan) gibi kişilerin dâhil olduğu bu topluluğun önde gelen yayın organı <em>Sırat-ı Müstakim</em> idi ve 1912’den sonra ise <em>Sebilürreşat</em> diye bilinecekti. Bunlara göre, toplumsal canlanmaya İslâmi değerlere geri dönüşle ulaşılacaktı. Bunların birçoğu şeriat hukukuna geri dönülmesini savunuyor, (Namık Kemal gibi) modernleşmenin kabulünün şeriatla bağdaşabileceğini öne sürüyordu. Onların inanışına göre, İmparatorluk dışındaki Müslümanların İslâm ümmeti içerisindeki dayanışması, İmparatorluğa bir ek güç getirecekti.</p>

  <p>Kökleri II. Meşrutiyet dönemine uzanan önemli bir İslâmi hareket ise, bir Kürt alimi olup, Nakşibendi tarikatinin yenilikçi kanadına mensup olan Said Nursi’nin kurmuş olduğu Nurculuk’tu. 1909’da İttihad-ı Muhammedi’ye katılmıştı, ama aynı zamanda da önde gelen İttihatçılara yakındı ve sonraları bir İTC propagandacısı olarak Teşkilât-ı Mahsusa içinde çalışmıştı. Ancak Nurculuğun asıl büyümesi daha sonraki bir döneme aittir ve orada ele almak en iyisidir.</p>

  <p>Osmanlı mirasının değişik unsurları (İslâmiyet, Türk etnik köken, Osmanlı devleti) ile Avrupai tarzda modernleşmenin sentezine yönelik en yaratıcı ve tutarlı girişim Fransız toplumbilimci Durkheim’ın izleyicisi olan Mehmet Ziya (Gökalp)’ten geldi. Onun, toplumun birey üzerindeki üstünlüğüne ilişkin düşüncelerini benimsemişti ancak toplumun yerine millet’i koymuştu. Ateşli bir milliyetçi olarak Gökalp, milletin, doğal toplumsal ve siyasal birim olduğuna inanıyordu. Ancak, Gökalp sadece Durkheim’ın etkisinde değildi. Alman toplumbilimci Tönnies’in düşüncelerinden yararlanarak, bir topluluk içerisindeki geçerli değerler ve alışkanlıklar bütünü olan “kültür” (hars) ile akla dayalı, uluslararası bir bilgi, bilim ve teknoloji sistemi olan “uygarlık” (medeniyet) arasında bir ayırım yapıyordu. Gökalp’e göre Türk ulusu, kendi güçlü kültürüne sahipti; bu kültür, kısmen İslâm’a ve Araplara ve kısmen de Bizans’a ait olan bir Ortaçağ uygarlığının istilası altında kalmıştı. Kurtuluşun yolu (sırf iman açısından İslâmiyetin de bir parçasını oluşturduğunu düşündüğü) Türk kültürüne sahip çıkarken o uygarlığın yerine modern Avrupa uygarlığını geçirmekti. Onun gözünde Tanzimat ıslahatçılarının kusuru, Avrupa uygarlığına katılırken, kendi halklarının kültürüyle olan temaslarını yitirmiş olmalarıydı. Bununla, Yeni Osmanlılar’ın, Namık Kemal gibi, elli yıl önce öne sürmüş oldukları düşünceleri tekrarlıyordu.</p>

  <p>Kuramsal değerleri her ne olursa olsun, Gökalp’in düşüncelerinin büyük çekiciliği şuradaydı; bu düşünceler ulusal gururun Avrupa usullerinin kabulüyle barışmasına imkân vermekteydi. Türk Ocağı hareketinde olsun, (bir süre merkez-i umumi üyeliğini ve az çok parti ideologluğunu yaptığı) İTC’de olsun Gökalp’in hayli ağırlığı vardı.</p>

  <p>II. Meşrutiyet dönemindeki bu düşünce akımları gözden geçirilirken, dikkat çekici olan nokta tartışmalara iştirak etmiş önemli çoğu düşünür ve yazarın, tıpkı İTC’nin etnik bakımdan karma olan Makedonya bölgesinden çıkmış olması gibi, çevre bölgelerden ya da karma bölgelerden gelme olmalarıdır. Rus İmparatorluğu’nun Türki bölgelerinden gelenlerin (Akçura, Ağaoğlu, Hüseyinzade, milliyetçi şair Mehmet Emin (Yurdakul)) yanı sıra, en ateşli Türk milliyetçilerinden Tekin Alp, Serez’li bir Museviydi, Batıcı Abdullah Cevdet Arapkir’li bir Kürt’tü, Diyarbakırlı Ziya Gökalp yarı Kürt’tü ve Said Nursi Bitlis’li bir Kürt’tü. Öyle anlaşılıyor ki, bu bölgelerde İmparatorluğun çoklu etnik niteliğiyle doğrudan karşılaşmış olmaları, bu kişileri Osmanlı toplumunun temel sorunları hakkında daha yoğun şekilde bilinçlendirmiştir.</p>

  <p>Jön Türklerin ideolojik tartışmalarının anlaşılması önemlidir, ama aynı zamanda, iktidarı fiilen elinde bulunduran kişilerin, yani İTC liderlerinin ideolog değil eylem adamı olduklarının hatırlanması da önemlidir. İdeolojik bakımdan seçmeciydiler ve onların ortak paydası, ortak bir ideolojik programdan çok, ortaklaşa bir tutumlar bütünüydü. Bu tutumlar bütünündeki önemli unsurlar, milliyetçilik, nesnel bilimsel doğrunun değerine olan pozitivist inanç, bu doğruyu yaymada ve halkı iyileştirmede eğitimin gücüne olan büyük (ve oldukça saf) güven, merkezî devletin toplum içinde itici güç olma rolüne olan sarsılmaz inanç ve Abdülhamit döneminde hüküm süren ihtiyatlı muhafazakârlığa bariz şekilde ters düşen bir tür eylemciliğe, değişime ve ilerlemeye olan inançtı.</p>
</body>
</html>
