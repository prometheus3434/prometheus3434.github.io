<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">15</h1>
  <hr />

  <h1 id="sigil_toc_id_15">Üçüncü Cumhuriyet:<br />
  1980’den İtibaren Türkiye</h1>

  <h2 class="sigil_not_in_toc">SİYASET 1980-1989</h2>

  <h2 class="sigil_not_in_toc">Darbe ve sonuçları: Mevcut siyasal sistemin tasfiyesi</h2>

  <p class="nonindent">12 Eylül 1980 sabahı saat 04.30’da cunta adına okunan ilk bildiri, Silahlı Kuvvetlerin devletin organları işlemediği için ülke yönetimine el koyduğunu ilân ediyordu.<a class="noteref" href="../Text/notlar.xhtml#n151" id="ref1">1</a> Ayrıca parlamentonun dağıtıldığını, bakanlar kurulunun görevine son verildiğini ve Millet Meclisi üyelerinin dokunulmazlıklarının kaldırıldığını bildiriyordu. Hemen ardından, bütün siyasal partiler ve iki köktenci sendika konfederasyonunun (sosyalist DİSK ve aşırı sağcı Milliyetçi İşçi Sendikaları Konfederasyonu MİSK) faaliyetleri durduruldu. Alparslan Türkeş’in dışındaki siyasal parti liderleri tutuklandı, saklanmış olan Türkeş iki gün sonra teslim oldu. Bütün ülkede olağanüstü hal ilân edildi ve yurt dışına çıkışlar yasaklandı.</p>

  <p>Ordunun hem sonunda demokratik düzene geri dönmeyi düşündüğü (gerçi 1 Kasım’da, buna ilişkin sekiz maddelik bir senaryonun, tarih verilmeksizin açıklanması da anlamlıydı) hem de iktidarı sivillere devretmeden önce siyasal sistemde köklü değişiklikler yapmak niyetinde olduğu başından itibaren belliydi. Yaptıkları değişiklikler birçok bakımdan, seleflerinin, yani 27 Mayıs 1960 darbesini icra edenlerin yaptıklarını feshetmekten ibaretti. 1 Mayıs’la birlikte, 27 Mayıs’ın da resmî tatil günü olmaktan çıkarılması anlamlıdır.<a class="noteref" href="../Text/notlar.xhtml#n152" id="ref2">2</a></p>

  <p>Generaller görevlerini, demokrasiyi siyasetçilerden kurtarmak ve siyasal sistemi temizlemek olarak görüyorlardı. Bu konuda öncekilerden çok daha ileri gittiler. Sadece parlamenterlerin evlerine gönderilmesi ve partilerin feshedilmesiyle yetinilmeyip, bütün belediye başkanları ve (1700’ün üzerindeki) belediye meclisi de azledildi. Bütün iktidar ordunun, özellikle de 14 Eylül’de resmen devlet başkanı ilân edilen Genelkurmay Başkanı Orgeneral Kenan Evren’in başkanı olduğu Milli Güvenlik Konseyi’nin elinde toplandı. Sadece askerî üyelerden oluşan MGK, bir hafta sonra emekli amiral Bülent Ulusu’nun yönetiminde 27 üyeli bir bakanlar kurulu atadı. Ama bakanlar kurulu bürokratlar ve emekli subaylardan oluşmaktaydı ve üyeleri arasında faal yahut eski siyasetçiler bulunmamaktaydı. İşlevi sadece, MGK’ya tavsiyelerde bulunmak ve onun kararlarını icra etmekti. MGK’nın bakanları görevden alma hakkı vardı. MGK yalnızca bakanlar kurulu değil, kendilerine sıkıyönetim yasası gereği çok geniş yetkiler verilmiş bölgesel ve yerel komutanlar vasıtasıyla da iş görüyordu. Bu kişiler eğitimin, basının, ticaret odalarının ve sendikaların başlarına getirilmişlerdi ve yetkilerini kullanmada tereddüt etmiyorlardı. Bu durum, özellikle, entelektüel yaşamın ve basının merkezi olan İstanbul’da, gazetelerin sürekli kapatılması, gazetecilerin ve yazı işleri müdürlerinin tutuklanması sonucunu getirdi. Bizzat Atatürk’ün teşvikiyle 1924’te kurulmuş olan yılların <em>Cumhuriyet</em> gazetesi bile bir kez kapatılmıştı.</p>

  <p>Orgeneral Evren, geleceğin Türkiye’sinde eski siyasetçilere yer olmayacağını kesin bir dille belirtti. Demirel ve Ecevit Ekim ayında serbest bırakıldılar. Erbakan ve Türkeş (Türkiye Cumhuriyeti’nin anayasal düzenini değiştirmeyi tasarladıkları suçlamasıyla) yargılandılar, ama her ikisi için sonunda beraat kararı verildi. Haziran 1981’de siyasal konuların alenen tartışılması yasaklandı. 1982’de, bir MGK kararı, eski siyasetçilere geçmişi, bugünü ve geleceği tartışmayı neredeyse Orwell’vari tarzda yasaklamaktaydı. Darbeden sonra faaliyetleri durdurulmuş olan eski partiler, 16 Ekim’de resmen kapatıldı ve mal varlıklarına el konuldu. Geçmişten köklü bir kopuşun zorlama gayreti içindeki generaller geçmişin kendisini de yok etmeye çalıştılar: Partilerin arşivleri ortadan yok olmuş ve muhtemelen imha edilmişti; buna Cumhuriyet Halk Partisi’nin son 30 yıllık arşivi de dâhildi (CHP arşivinin önceki kısımlarına evvelce Demokrat Parti hükümeti tarafından 1950’lerde el konulmuştu. Bunların nerede oldukları bilinmemektedir).</p>

  <h2 class="sigil_not_in_toc">Terörizmin –ve karşıt düşüncenin– bastırılması</h2>

  <p class="nonindent">Bu dönemde hızlı bir tutuklama dalgası ülkeyi kapladı. Daha önce darbenin bir yıldan fazla bir zaman öncesinden hazırlanmış olduğunu belirtmiştik. “Şüpheliler” listesi de önceden kaleme alınmıştı. Darbeden sonraki ilk altı hafta içinde 11.500 kişi tutuklandı; 1980 sonunda bu sayı 30 bine çıktı; bir yıl sonra 122.600 tutuklama yapılmış bulunuyordu. Darbeden iki yıl sonra, Eylül 1982’de, hâlâ 80 bin kişi hapiste bulunuyordu; bunlardan 30 bini yargılanmayı bekliyordu.<a class="noteref" href="../Text/notlar.xhtml#n153" id="ref3">3</a></p>

  <p>Bu tutumun olumlu sonucu, siyasal nedenli terörist saldırıların sayısının %90 oranında azalmasıydı. Teröre karşı mücadele her ne kadar sola karşı güçlü bir önyargı içindeyse de, 1971-1973’te gerçekleşen terör karşıtı mücadeleden daha adil ve tarafsız idi: Türkeş’in kanlı sokak çetelerinin, genelde Bozkurtlar diye bilinen “Ülkücüler”in, birçok üyesi de tutuklanmış bulunuyordu.</p>

  <p>Bu siyasetin olumsuz yanı ise, işin çok büyük insani ve toplumsal kayıplar karşılığında bitirilmiş olmasıydı. Yakalanan ve tutuklananlar sadece şüpheli teröristler değildi. Saygın sendikacılar, meşru siyasetçiler, üniversite öğretim üyeleri, öğretmenler, gazeteciler ve hukukçular, kısacası, Eylül 1980 öncesinde doğrudan ya da dolaylı biçimde solcu (ya da kimi durumlarda İslâmcı) görüşlerini dile getirmiş olanlar soruşturmaya uğrayabiliyordu. Üniversiteler, bütün dekan ve rektörleri doğrudan atayan Yüksek Öğretim Kurulu’nun oluşturulmasıyla sıkı merkezî denetim altına alınmıştı.<a class="noteref" href="../Text/notlar.xhtml#n154" id="ref4">4</a> 1982 sonlarında 300’ün üzerinde akademisyenin işine son verilmiş, bunu 1983 başlarında ikinci bir işten çıkarma dalgası izlemişti. Diğer birçoğu kendi isteğiyle istifa etmişti, çünkü atılanlar, emeklilik maaşlarını ve kamu kesiminde yeniden işe girme haklarını da yitirmiş oluyorlardı.</p>

  <p>Gerek tutuklamaların hemen sonrasındaki sorgulamalar sırasında ve gerekse hapishanelerde işkence çok yaygındı ve gayet rahatlıkla uygulanıyordu. Uluslararası Af Örgütü, yaygın işkence uygulamasına ve bunun bazen ölümle biten sonuçlarına sürekli dikkat çekmekteydi ve Türk hükümetleri, özellikle de 1983 sonrasının sivil kabineleri, uluslararası baskı nedeniyle, ülkenin bu konudaki sicilini iyileştirmeye çalıştılar. Bazı subay ve polisler mahkemeye çıkarıldı. Ancak sivil hükümetin güvenlik aygıtı üzerindeki hâkimiyeti zayıf kalıyordu. İşkence yaygındı, bilhassa da insanların resmî suçlama yapılana kadar gözaltında tutuldukları süre içerisinde. Darbe sonrasında bu süre 90 gündü, ama 1980’ler ve 1990’larda sorunun ayırdına varıldı ve tutukluluk süresinde aşama aşama indirime gidildi.</p>

  <p>Çok sayıdaki kişisel davalardan başka, Milli Selamet Partisi, Milliyetçi Hareket Partisi, TİP, DİSK, aşırı sol örgüt Devrimci Sol ve Kürt örgütü PKK aleyhinde toplu yargılamalar yapıldı.</p>

  <p>Çoğu davada, duruşmalar askerî mahkeme önünde ve sıkıyönetim altında yapıldı. Darbeyi izleyen iki yıl boyunca yaklaşık 3.600 idam cezası istendi; yargılamalar sonunda bunlardan sadece 20’si infaz edildi.<a class="noteref" href="../Text/notlar.xhtml#n155" id="ref5">5</a> Ayrıca on binlerce kişiye, bundan daha hafif cezalar verilmişti.</p>

  <h2 class="sigil_not_in_toc">Yeni Anayasa</h2>

  <p class="nonindent">Ordu, siyasal yaşamın yeniden inşası konusunda aşağı yukarı 1960-1961’de kullanılan usulleri izledi. 160 üyeli bir Danışma Meclisi, ilk kez 23 Ekim 1981’de toplandı. Bu meclisin üyelerinden 40’ı doğrudan, 120’si ise ordunun atadığı yeni valilerce aday gösterilmek suretiyle, Milli Güvenlik Konseyi tarafından atanmıştı. Danışma Meclisi Profesör Orhan Aldıkaçtı’nın başkanı olduğu 15 üyeli bir Anayasa Komisyonu seçti, bu komisyon 17 Temmuz 1982’de yeni Anayasanın ilk taslağını hazırladı.</p>

  <p>Bu metin, birçok bakımdan 1960’taki anayasal gelişmelerin tersine çevrilmesiydi. İktidar, yürütmenin elinde toplanmış ve cumhurbaşkanıyla Milli Güvenlik Kumlu’nun yetkileri arttırılmıştı. Ayrıca, basın özgürlüğü, sendika özgürlüğü (siyasal amaçlı grevler, dayanışma grevleri ve genel grevler yasaklanmıştı) ve kişi hak ve özgürlükleri sınırlanmıştı. Temel hak ve özgürlükler (ifade özgürlüğü, dernek kurma özgürlüğü gibi) Anayasaya dâhildi, ancak bunların, ulusal çıkarlar, kamu düzeni, ulusal güvenlik, Cumhuriyet düzeninin tehlikede olması ve kamu sağlığı gerekçesiyle iptal edilebileceği, askıya alınabileceği ya da sınırlanabilecekleri belirtilmekteydi.</p>

  <p>Yeni anayasa, 7 Kasım 1982’de halkoylamasına sunuldu. Kabul ya da ret durumu, Orgeneral Evren’in şahsiyetiyle doğrudan bağlantılıydı, çünkü anayasanın geçici bir maddesi, Anayasa kabul edildiği takdirde, onun yedi yıllık bir dönem için cumhurbaşkanı olacağını bildiriyordu. Evren, siyasal terörü bastırdığı için, o sırada halk kitlesi tarafından destekleniyordu ve bu bağlantının Anayasanın kabulünü sağlaması bekleniyordu, aksi halde Anayasa sokaktaki adamın gözünde oldukça soyut bir şey olmuş olacaktı.</p>

  <p>Yine de generaller riske girmek istemediler. Oy kullanma mecburiyeti getirildi. Oy kullanmayanlar –ya da ihmal edenler– bir para cezası ödemekle kalmayacak, beş yıl oy kullanma hakkını da yitireceklerdi. Ayrıca, 20 Ekim tarihli bir karar, Anayasanın, geçici maddelerinin ve Orgeneral Evren’in “Evet” oyu lehinde verdiği nutukların eleştirilmesini yasaklamıştı. Bu şekilde hazırlanan halkoylaması, beklenen sonucu verdi: %91,4 “Evet” oyu. Sadece Güneydoğu’da, Kürtlerin bulunduğu yerlerde, “Hayır” oyu yüzdesi nispeten yüksekti.</p>

  <h2 class="sigil_not_in_toc">Dar sokakta demokrasi</h2>

  <p class="nonindent">Anayasanın kabulünden ve Evren’in cumhurbaşkanlığına getirilmesinden sonra, generaller hemen, siyaseti yeniden yapılandırma programının ikinci aşamasına giriştiler. Mart ayında yeni bir Siyasi Partiler Yasası ilân edildi. Eylül 1980’den önce faal olan siyasetçiler on yıl süreyle siyasetten men edildi. Yeni partiler artık kurulabilirdi, ancak kurucularının Milli Güvenlik Konseyi tarafından onaylanması gerekiyordu. Öğrencilere, öğretmenlere ve devlet memurlarına parti üyeliği yasaktı. Yeni partilerin kadın ya da gençlik kolları kurmalarına, sendikalarla ilişkilerini geliştirmelerine ve köylerde şube açmalarına izin verilmeyerek, toplumda kök salmaları olanaksızlaştırılmıştı. On beş parti kuruldu, ancak 12’si, kurucular listesinde yapılan bazı değişikliklerden sonra bile, ordu tarafından kabul edilemez bulunmuştu. Demirel’in AP’sinin ve CHP’nin devamı olduğu görülen partiler (Büyük Türkiye Partisi ile Doğru Yol Partisi ve Sosyal Demokrasi Partisi), yasaklananlar arasında bulunuyordu. Sonunda, 6 Kasım 1983 seçimlerine katılmalarına izin verilmiş olan üç parti şunlardı:</p>

  <p>• Emekli Orgeneral Turgut Sunalp’in liderliğindeki, generallerle özdeşleştirilen ve onlar tarafından desteklenen Milliyetçi Demokrasi Partisi (MDP);</p>

  <p>• Necdet Calp’in liderliğindeki, CHP’nin geleneksel Kemalist kanadına yakın olan Halkçı Parti (HP);</p>

  <p>• 1979-1980’de başlatılan ekonomik reform programının arkasındaki adam olan, askerî yönetim zamanında mali skandalların sonucunda görevden atılana kadar, ekonomiden sorumlu “tam yetkili bakan” olarak hizmet veren Turgut Özal’ın liderliğindeki Anavatan Partisi (ANAP).</p>

  <p>Askerî liderler, açıkça Milliyetçi Demokrasi Partisi’ni ve daha az ölçüde de Halkçı Parti’yi desteklediklerini gösteriyorlardı. Talihin bir cilvesi olarak bu durum Özal’ın ana kozlarından biri olmuş, onun kendini tek gerçek demokratmış gibi göstermesini ve böylece, ordunun üç yıldan sonra siyasetten çekilmesini isteyenlerin oyunu kazanmasını sağlamıştı. Seçimlerde ANAP, %45’in üstünde oy alarak ezici bir zafer kazandı. Halkçı Parti oyların %30’unu alarak hayli başarılı oldu; generallerin partisi Milliyetçi Demokrasi Partisi ise %23’ün biraz üstündeki oylarıyla üçüncüydü. Yeni seçim sistemi büyük partilerin lehine düzenlenmiş bulunuyordu, çünkü yasayı yapanlar, küçük partilerin 1980 öncesindeki ölçüsüz ağırlığını sistemin yıkılışının nedenlerinden biri olarak görmekteydiler. Bunun sonucu olarak %45, ANAP’a yeni mecliste salt çoğunluk sağladı.</p>

  <p>Bu beklenmedik sonuçtan sonra, Özal başbakan oldu. Ancak, şimdi “Cumhurbaşkanlığı Konseyi” (MGK seçimlerden sonra Cumhurbaşkanlığı Konseyine dönüşmüştü) olarak tanımlanan ordunun gözü Özal’ın üstündeydi. Yeni bakanlar kurulu “mühendisler kabinesi” diye tanınıyordu. Özal, (Demirel gibi) mühendislik eğitimi görmüştü ve bakanlar kurulunda kendisinden başka dokuz mühendis daha bulunuyordu.</p>

  <p>ANAP, ideolojik akımların ve çıkar gruplarının garip bir koalisyonuydu. Bunlar partiye, kısmen ordunun kısıtlayıcı uygulamaları altında, gidecek başka yerleri olmadığı için katılmış bulunuyorlardı. Parti, kendisi de modern sanayi burjuvazisinin ve Anadolu’nun küçük işadamlarının bir koalisyonu olan eski Adalet Partisi’nin, dinci Milli Selamet Partisi’nin ve faşist Milliyetçi Hareket Partisi’nin desteğini almıştı.</p>

  <p>Turgut Özal’ın şahsiyeti parti için son derece önemliydi; gerçekten de, o olmasa bu koalisyonun uzun zaman bir arada kalması ihtimali düşüktü. İki kampta da bir ayağı bulunuyordu: 1970’lerde özel sektörde başarılı bir yöneticilik kariyeri yapmıştı ve ekonomiyi liberalleştirmesini beğenen büyük sermaye çevreleriyle çok iyi ilişkiler içerisindeydi. Öte yandan, Nakşibendi tarikatıyla bağlantıları olduğu bilinmekteydi ve kardeşi Korkut, MSP’nin önde gelen bir üyesiydi. (Turgut Özal’ın kendisi de bir keresinde bu partiden milletvekili olma girişiminde bulunmuştu.) Özal, ANAP içerisindeki hizipleri birbirine düşürerek çıkar sağlamada usta olduğunu da kanıtladı.</p>

  <p>Hepsinden önemlisi, o da Demirel gibi, sıradan Türk’ün özdeşleşebileceği türden bir siyasetçiydi: Geri kalmış Doğu Anadolu Bölgesi’nin taşra kenti Malatya’dan geliyordu ve kendi çabalarıyla başarılı olmuş bir kişiydi. Onun mesleki yükselişi, köylülerin, gecekonduda yaşayanların, esnafın ve serbest meslek sahibi diğer kişilerin umut ve yükselme hırslarının somutlaşmış bir ifadesiydi ve Özal bunlara kendi dilleriyle hitap edebiliyordu. Bu kesimi “orta direk” diye tanımlayan seçim sloganını, onları pohpohlamak için icat etmişti.</p>

  <h2 class="sigil_not_in_toc">Tedrici liberalleşme</h2>

  <p class="nonindent">Demokratikleşme (ya da “yolu genişletme”) süreci, Özal zamanında yavaş bir tempoda devam etti. Ne denli çok cuntayla işbirliği içinde olmuş olursa olsun, Özal sivil siyasetin orduya olan üstünlüğünü yeniden oluşturmakta kararlıydı. Mart 1984’teki belediye seçimlerinden önce, meclisteki ANAP çoğunluğu, önceki yıl yasaklanmış olan partilerin bazısının seçimlere katılmasına izin verilmesi yönünde oy kullandı. Bu kısmen, (bu işe karşı çıkan) muhalefeti bölme amacı taşıyan bir kurnazlıktı, ama bundan ANAP da zarar görecekti. Yerel seçim sonuçları şöyleydi: ANAP %41,5 oy alarak beş ay öncesine göre başarısını bir parça kaybetmişti. İkinci sırayı %23,5 ile, merhum İsmet Paşa’nın oğlu Profesör Erdal İnönü liderliğindeki yeni Sosyal Demokrasi Partisi (SODEP) almıştı. Üçüncü sırada yeni Doğru Yol Partisi (DYP) geliyordu. Liderliğini başka siyasetçiler yapıyor olsa da, herkes bu partinin Demirel’in partisi olduğunu biliyordu (Demirel halen siyasal yaşamdan yasaklıydı). DYP %13,5 oy aldı. Erbakan’ın Milli Selamet Partisi’nin yeniden doğuşu olan Refah Partisi (RP), %4,5 oy topladı. Oyların %9’dan azını alan Milliyetçi Demokrasi Partisi’nin ve sadece %7’sini alan Halkçı Parti’nin (HP) ise yapay kuruluşlar oldukları artık açıkça belli olmuştu.</p>

  <p>Seçimler çok garip bir siyasal manzara oluşturdu. Meclisteki muhalefet partileri meşruiyetlerini açıkça yitirmişti; arkalarında oldukça büyük bir seçmen kitlesi olduğu belli olan bazı partiler, ulusal düzeyde hiç temsil edilmemekteydiler. Solda bu sorun, Halkçı Parti’yle Sosyal Demokrasi Partisi’nin Kasım 1985’te birleşmesiyle çözüldü. Ama öte yandan, Demokratik Sol Parti’nin (DSP) kurulmasıyla, eski Cumhuriyet Halk Partisi’nin mirası için yeni bir rakip ortaya çıktı. Perde arkasından Bülent Ecevit’in yönettiği bu partinin başkanlığını, Ecevit’in eşi Rahşan Ecevit yapıyordu. Ecevitler, Sosyaldemokrat Halkçı Parti’yi (SHP) seçkinci ve modası geçmiş olarak tanımlıyor ve DSP’nin konumunu işçilerin tek gerçek partisi olarak belirtmeye çalışıyorlardı. Mayıs 1986’da Milliyetçi Demokrasi Partisi liderleri eldeki verilere göre kararlarını verip partiyi dağıttılar. Milletvekillerinden çoğu ANAP’a katıldı, bazıları ise DYP’yi tercih etti. Aralık ayında İnönü’nün partisinden 18 üye DSP’ye katıldı, böylece DSP de parlamentoda temsil olanağına kavuştu.</p>

  <h2 class="sigil_not_in_toc">Eskilerin dönüşü</h2>

  <p class="nonindent">Bu arada, eski siyasal liderler perde arkasından birtakım partileri yönetmekle kalmayıp, (hâlâ resmen gayri meşru olan) siyasal beyanatlar da vererek, siyasal yaşamın üstüne bir kâbus gibi çöküyorlardı. Özal onların mücadele davetini kabul etmeye karar verdi. Anayasada eski siyasetçilerin yeniden siyasete katılmalarına imkân verecek bir değişikliği halkoylamasına sundu. Öte yandan, Özal ve ANAP, bu tür bir geri dönüşe karşı etkin şekilde mücadele verdi. Özal (6 Eylül 1987’deki) halkoylamasını %49,76 “Hayır”a karşı %50,24 “Evet”le kıl payı kaybetti.</p>

  <p>Halkoylamasının sonucu Özal’ı, erken seçimleri Kasım 1987’de yapmaya yöneltti. Bunu yaparken kendi açısından çok haklı bir gerekçesi vardı: 1982’de anayasa halkoylamasında oy kullanmamış iki milyonun üzerindeki insan 1988’e kadar oy kullanma hakkına sahip değildi. Bunların muhalefet için oy kullanması muhtemeldi. Seçimlerden önce ANAP seçim yasasını tekrar değiştirdi. Mevcut seçim sistemine, genel barajdan daha yüksek bir seçim çevresi barajı konuldu. Belli bir seçim çevresindeki barajı geçemeyen bir parti, o seçim çevresindeki bütün oylarını kaybetmekte ve bu oylar büyük partiler arasında nispi şekilde paylaşılmaktaydı. Böylelikle d’Hont nispi temsil sistemi bir kez daha büyük partilerin lehine kurcalanıp birtakım değişiklikler yapılmıştı. Böylece ANAP, 29 Kasım seçimlerinde sadece %36,3 oy almış olduğu halde, Millet Meclisi’ndeki salt çoğunluğunu muhafaza etmeyi başardı. SHP oldukça başarılı oldu. Partinin lideri Erdal İnönü, genel olarak, iyi ve dürüst bir kişi, ama çok kötü bir siyasetçi olarak görülüyordu; bu yüzden de, (halk çoğunluğunun yedi yıllık bir “istikrar programından” sonraki halini göstermek amacıyla) “sıkılmış bir limon” simgesi çevresinde kurulmuş akıllıca seçim kampanyasının SHP’ye %24,8 oy kazandırması şaşkınlık yarattı. Demirel’in DYP’si %19,2 ile üçüncü oldu. Öteki hiçbir parti barajı geçemedi: Ecevit’in DSP’si en fazla %8,5 alabildi. Sağdaki ve soldaki yeni siyasetçiler (Özal ve İnönü), eskilerin (Demirel ve Ecevit) meydan okumasını geri püskürtmüş gibi görünüyorlardı. Ancak sonradan da görüleceği gibi, yılların deneyimli politikacıları darbe yeseler de yıkılmamışlardı.</p>

  <p>1987 yılı radikal ve “yeşil” partilerin kurulmasıyla siyasal yelpazenin daha da genişlemesine sahne oldu. Bu partiler çevre korunması, kadınların ve homoseksüellerin hakları gibi meseleleri siyasal gündeme dâhil etmeye çalıştılar, ancak Türkiye gibi bir ülkede bunlar seçkinlerin oyalanacakları meseleler olarak kalmaya mahkumdu. Hâlâ Avrupa’da sürgünde olan, daha geleneksel solda da canlanma belirtileri görülüyordu. 6 Ekim’de, (daha çok Haydar Kutlu takma adıyla bilinen) Nabi Yağcı’nın liderliğinde olan eski Türkiye Komünist Partisi’yle, Behice Boran liderliğindeki Türkiye İşçi Partisi, Brüksel’deki bir toplantıda partilerini Türkiye Birleşik Komünist Partisi adıyla birleştirdiler. Bundan dört gün sonra Behice Boran öldü.</p>

  <p>Ceza Yasası’nın 141 ve 142. maddeleri Türkiye’de komünist siyaseti halen yasadışı kılıyordu, ancak Başbakan Özal kısıtlamaların kaldırılabileceğini ima etmişti. TBKP liderleri Kutlu ve (Behice Boran’ın yerine geçen) Nihat Sargın, nabız yoklama kararı aldılar ve 11 Kasım’da Türkiye’ye döndüler. Ankara’da havaalanına indiklerinde, kendilerine bir uçak dolusu gazeteci ve Avrupalı parlamenter eşlik etmesine rağmen, derhal tutuklandılar. Tutuklamaları muhtemelen hükümet değil, ordu emretmişti. Bu durum, Haziran ayında, Başbakanın yeni genelkurmay başkanı olarak, kıdemli Orgeneral Öztorun’u değil de, Orgeneral Torumtay’ı atayarak ordu hiyerarşisini altüst etmesiyle gün ışığına çıkmış olan, ordu liderleri ve Özal arasındaki artan sürtüşmenin göstergelerinden biriydi.</p>

  <h2 class="sigil_not_in_toc">Anavatan Partisi’nin gerilemesi</h2>

  <p class="nonindent">ANAP’ın Haziran 1988’deki parti kurultayında, bir genç, görünüşte kişisel nedenlerden dolayı, kürsüden konuşma yaptığı sırada Özal’ı tabancayla öldürme girişiminde bulundu. Özal sadece başparmağından yaralandı ve duruma hâkim oldu. Genel seçimlerden bir yıldan az bir zaman sonra ve anlaşılmaz nedenlerden dolayı, Özal bu kez 1989 belediye seçimlerinin erkene alınması gibi oldukça önemsiz bir mesele için, bir başka halkoylaması yapılmasına karar verdi. “Evet” oylarında çoğunluk olmazsa istifa etmeyi düşüneceğini söyleyerek, bu meseleye kişisel ağırlığını koydu. 25 Eylül’de halkoylaması yapıldığında sonuç Özal için net bir yenilgiydi. (%35 “Evet” oyuna karşılık %65 “Hayır” oyu). Buna rağmen Başbakan, %35’in, ANAP’ın son seçimlerde kazanmış olduğu %36,3’ün sadece biraz altında olduğunu ve bu nedenle kendi iktidar tabanının halen tam ve değişmemiş olduğunu ilân ederek yerinde kalmaya devam etti.</p>

  <p>Yerel seçimler (planlanan zamanda) Mart 1989’da yapıldığında, sonuçlar ANAP’a olan desteğin, ciddi şekilde aşındığını gösterdi. SHP şimdi %28,2 oyla birinci parti konumundaydı. DYP %25,6’yla ikinciydi, ANAP ise %21,9 oyla ancak üçüncü olabildi. Özal’ın başbakanlık konumu yine tehlikedeydi, ama o, sonuca aldırmayarak yerinde kalmaya devam etti, hatta –muhalefeti kızdıracak şekilde– Cumhurbaşkanı Evren’in cumhurbaşkanlığı süresi Kasım 1989’da dolduğunda, cumhurbaşkanı adayı olmaya niyetlendiğini açıkladı. Muhalefetin, yeni cumhurbaşkanının seçildiği meclis oturumunu boykot etmesine rağmen, ANAP çoğunluğu, Turgut Özal’ın, (Bayar’dan sonra) bu makama çıkan ikinci sivil olarak, Türkiye Cumhuriyeti’nin sekizinci cumhurbaşkanı seçilmesini sağladı.</p>

  <p>Özal’a ve partisine olan desteğin azalmasının ana nedeni, kuşkusuz süren yüksek enflasyon (enflasyon 1980 öncesindeki yaklaşık %80 seviyesine geri dönmüştü) ve bunun satın alma gücünde sebep olduğu aşınmaydı. Ortalama ücretlinin satın alma gücü, 1980’den beri %47 azalmıştı. Bir diğer neden de, yönetimi saran, hısım ve akraba kayırıcılığı ve yolsuzluklardı. Gerçi kuşkusuz ANAP hem ekonomiye hem de yönetime yeni bir canlılık ve hareketlilik getirmişti. Özal’ın çağırıp getirdiği ekseri iş tecrübesine sahip ve birçoğu Amerika ya da Almanya’daki okullarda işletmecilik okumuş yeni kişiler, “iş bitiricilikleriyle” ünlenmişlerdi ki bu 1970’lerin sonlarındaki hükümetlerin neredeyse tümden felç olmuş durumlarıyla tam bir tezat oluşturmaktaydı. (Çok hayran olduğu) çağdaşları, Ronald Reagan ve Margaret Thatcher gibi Özal’ın da herkese açık sınırsız kapitalist yarışa inanması ise işin olumsuz tarafıydı. Bu durum, ABD ve İngiltere’de olduğu gibi, ancak onlardan daha fazla yolsuzluğa kapı açtı. Bu skandallara bulaşmış oldukları ortaya çıktığı için, yıllar boyunca, ANAP’lı bakan ve parti liderleri peş peşe istifaya zorlandılar. Özal ailesi, özel televizyondan havayollarına ve Jaguar otomobillerin ithaline kadar sıralanan iş faaliyetlerinde, yakınlarının kayırılması ve yolsuzluklardan dolayı artan şekilde eleştirildi. Cumhurbaşkanının oğullarından biri, kısa zaman sonra kendilerine devlet ihaleleri verilecek olan şirketlerin hisse senetlerini satın alıp, İstanbul borsasında büyük meblağda para kazanınca, bu işin sırf önsezi olmadığına işe başka birşeylerin bulaştığına dair kuşku doğdu. 1989 seçimlerinden sonra Özal, kabineden aile üyelerini çekerek, bazı eleştirilerin etkisini azalttı.</p>

  <p>Mecliste bir çoğunluğa sahip olduğu için, Özal, muhalefet partilerinden fazla endişe duymuyordu. Onun asıl sorunu ANAP içerisindeki hizipçilikti. Partinin kamuoyu yoklamalarındaki durumunun, (1990 başlarında %8’le en düşük noktasına ulaşarak) baş aşağı gitmesiyle, hizipçilik artmış bulunuyordu. 1988’de, parti içindeki köktendinci hiziple aşırı milliyetçi hizip, kamuya Kutsal İttifak diye duyurdukları bir uzlaşmaya varmışlardı. Bu ittifak onların parti merkez karar ve yönetim kurulunda çoğunluğu elde etmelerini sağladı. Parti merkez karar ve yürütme kurulundaki esas sözcüleri, dinci kanattan Devlet Bakanı Keçeciler’di. Partinin modern sermaye kesimini temsil eden liberal kanadına ise, dışişleri bakanı olarak kabinede yer alan, ama Özal’ın dış siyaset konularına sürekli karışması nedeniyle, Şubat 1990’da istifa etmiş olan Mesut Yılmaz önderlik ediyordu.</p>

  <p>Turgut Özal cumhurbaşkanı seçilince, partiye uzun yıllar hizmet etmiş, siyasal (ve entelektüel) hiçbir ağırlığı olmayan Yıldırım Akbulut’u kendi yerine başbakan atadı. Ancak, herkes gerçek denetimin Cumhurbaşkanının sorumluluğunda olduğunu biliyordu. Özal aynı zamanda da, “Kutsal İttifak”tan yavaş ve dikkatli bir şekilde uzaklaşmaya ve ANAP’ın liberal kanadını güçlendirmeye başladı. Cumhurbaşkanının etkili eşi Semra Özal, (meramını açıklamak için uluorta sigara ve viski içerek) liberalleri desteklemekteydi. Özal, ittifaktan hatta kendi ailesinin üyelerinden gelen sert muhalefete rağmen, Nisan 1991’de eşinin, ANAP’ın en kuvvetli örgütü olan İstanbul’a il başkanı olarak atanması için gücünü kullandı. Öte yandan, Mesut Yılmaz kendini toparladı ve Cumhurbaşkanının desteğiyle, Akbulut’tan hem parti liderliğini, hem de (17 Haziran 1991’de) başbakanlığı aldı.</p>

  <p>1989-1991 yıllarında muhafazakârlardan yavaş yavaş uzaklaşılırken, bir yandan da liberalleşme yönündeki reformlara girişildi. Bu değişimlere yol açan belki de, önce “perestroyka”, sonra da Sovyet blokunun parçalanması nedeniyle, solun (eskiden gerçekten öyle idiyse bile) artık bir tehdit oluşturmadığını; buna karşılık Arap dünyasının birçok yerinde ve Orta Asya Türki cumhuriyetlerinde güç toplamakta olan İslâmi siyasal hareketlerinse çok daha tehlikeli olabileceğini Özal’ın idrak etmesiydi. Türkiye’de artan İslâmi militanlığın bizzat kendisi, ANAP gibi dine sıcak bakan bir hükümette bile endişeye yol açmış olabilir. İslâmi militanlık, hükümet hakkında sık sık eleştiride bulunan ve hükümeti, Atatürk’ün laiklik mirasını muhafaza etmesi yönünde uyarmış olan orduyu ise, giderek daha da kaygılandırıyordu.</p>

  <h2 class="sigil_not_in_toc">DİN, SİYASET VE DEVLET</h2>

  <h2 class="sigil_not_in_toc">Aydınlar Ocağı</h2>

  <p class="nonindent">İş dünyasında, üniversitede ve siyasette etkili olan kişiler tarafından 1970’te kurulan “Aydınlar Ocağı”nın ideolojisi, Özal dâhil, ANAP’tan birçok kişinin düşüncelerini etkilemekteydi. Aydınlar Ocağı’nın amacı, solcu entelektüellerin Türkiye’deki toplumsal, siyasal ve kültürel tartışma üzerindeki tekelini kırmaktı. Kültür, eğitim, toplumsal yaşam ve ekonomi alanlarındaki her türden mesele için çözümlerin önerildiği seminerler yapılıyor ve yayınlara mali destekte bulunuluyordu.<a class="noteref" href="../Text/notlar.xhtml#n156" id="ref6">6</a> Aydınlar Ocağı’nın önde gelen ideologu İbrahim Kafesoğlu tarafından geliştirilen sisteme “Türk-İslâm Sentezi” deniliyordu. Bu sentezin temel ilkesi şuydu: İslâmiyet Türkler için özel bir çekiciliğe sahipti, çünkü İslâm uygarlığıyla Türklerin İslâmiyet öncesi kültürleri arasında (güya) birtakım çarpıcı benzerlikler bulunuyordu. Bu benzerlikler, derin bir adalet duygusu, tek tanrı inancı, ruhun ölümsüzlüğüne olan inanç ve aile yaşamıyla ahlâkın önemle vurgulanmasından oluşuyordu. Türklerin “İslâm’ın askerleri” olmak gibi özel bir misyonu vardı. Bu kurama göre Türk kültürü, 2500 yıllık Türk unsuru ve öteki 1000 yıllık İslâm unsuru olmak üzere iki direk üzerine kuruluydu.</p>

  <p>1970’lerin sonlarında bu ideoloji, sağ siyaset, Milli Selamet Partisi ve hatta daha çok da Türkeş’in Milliyetçi Hareket Partisi tarafından desteklenmekteydi. Türk subaylarının laik geleneklerine rağmen, Türk-İslâm Sentezi tanınmış askerî liderlere de hitap ediyordu; bunlardan biri de general/devlet başkanı Kenan Evren’di. Ordu, sosyalizm ve komünizmi Türkiye’nin en büyük düşmanları olarak görmeye koşullanmıştı; azgın bir milliyetçilik ve devletle dost olan bir İslâm versiyonunun karışımından oluşan bir doktrin aşılamayı, etkili bir antidot olarak görüyordu. “Din ve ahlak”ın bütün okulların temel öğretim programının bir parçası haline gelişinin 1980 sonrasındaki askerî yönetim zamanında olmuş olması bir rastlantı değildir. Bu dini eğitim tamamıyla Sünni içerikliydi; yurtseverlik ve anne, baba, devlet ve (Türk “Tommy Atkins”i<a class="noteref" href="../Text/notlar.xhtml#n150" id="ref0">1*</a> Mehmetçik’te cisimlenen) ordu sevgisi, dini bir görev gibi sunuluyordu. 1983’ten sonra bu sentez, Özal’ın ANAP’ında rehber bir ilke haline gelmişti. Sentez orada, Batı’ya yetişmek (ya da Özal’ın deyimiyle “çağ atlamak”) için teknolojik yenilik yapmaya duyulan güçlü inançla birleşmişti.<a class="noteref" href="../Text/notlar.xhtml#n157" id="ref7">7</a></p>

  <h2 class="sigil_not_in_toc">Resmi olmayan İslâm’ın artan etkisi</h2>

  <p class="nonindent">1984’ten itibaren, gerek Kemalist ve gerekse sosyalist eğilimli basın, yeni camilerin inşası, mezunları artık üniversiteye girebilen imam hatip okullarının sayısındaki büyük artış, okul kitaplarında ve devlet denetimli radyo ve televizyonda dinsel içeriğin çoğalması, İslâmi yayınların ve kitapevlerinin sayısındaki artış, Ramazan ayında sigara veya içki içenlere saldırıların çoğalması gibi olaylarla kendini gösteren İslâmi akımların yükselişine sürekli dikkat çekmekteydi. Bakanlar kurulu üyelerinin dinsel törenlere açıkça katılmaları konu oluyordu. Bu gelişmeler devletin laik niteliğini dinamitleyecek girişimler olarak görülüyordu. Bununla beraber, Türk devletinin ve kurumlarının temelindeki laikliğin, ANAP iktidara geldikten on yıl sonra hâlâ yerli yerinde gözüktüğünü söylemek de gerekiyor.</p>

  <p>Dine hoşgörüyle davranılması düşüncesi laik yönelimli aydınları kuşkusuz korkutmaktadır, ama daha nesnel bakıldığında şu da söylenebilir: Modernleşme Türkiye’de o derece başarılı olmuştur ki, bunun kanıtı, laik ve pozitivist seçkinlerin entelektüel tartışmadaki tekellerini yitirmiş olmalarıdır. Eski alt sınıfların şimdi pek çok üyesi eğitimli ve bunlar laik nitelikli toplumsal ve kültürel tasarılara meydan okumak için, iletişim araçlarından (kitap, dergi, teyp, video, radyo, televizyon, seminer ve kongreler ve 1990’ların ortasından beri artan şekilde internet) ve genel olarak, uzun zamandır erişemeyecekleri kadar uzakta kalmış olan insanlararası sözlü ve yazılı iletişimden yararlanarak, kendi toplumsal ve kültürel tasarılarını öne sürebiliyorlar. İslâmi akımları mevcut devlet ve toplum için tehlikeli hale getirebilecek olan şey, zengin ve yoksul arasındaki farklılıkları çok büyük ölçüde artırmış olan politikaların yoksullar arasında yarattığı hoşnutsuzluk olabilirdi ve bu, bugün de olabilir. Tıpkı Asya ve Afrika’daki diğer birçok ülkede olduğu gibi, Türkiye’de de, siyasallaştırılmış İslâm, solun yoksulların sözcüsü olma rolünü üstlenmiştir. İslâmi hareketlerin bu rolü bu kadar başarıyla götürmeleri kısmen, Evren ve Özal hükümetlerinin onları kucaklamaları ve böylece meşru kılmaları sayesinde olmuştur, ama eğer 1980’lerde kent nüfusunun çoğunluğundaki hoşnutsuzluk bu kadar çok artmış olmasaydı, bu hareketler barut kapsülüne bağlanmamış fitiller olarak kalacaklardı.</p>

  <p>Laiklik tartışması 1980’lerin sonlarında bilhassa tek bir mesele üzerinde, yani kamu kuruluşlarında ve özellikle de üniversitelerde türban takma yasağı meselesi üzerinde yoğunlaştı. Çoğu kız, İslâmcı öğrenciler, bu yasağa karşı bir kampanya yürüttüler. ANAP, “Kutsal İttifak” kanadı bu eylemlere sıcak baktığı için, meclisten türban takılmasına izin verecek bir yasayı geçirdi, ancak Cumhurbaşkanı Evren bu yasayı Anayasa Mahkemesi’ne havale etti ve Mahkeme yasanın anayasal olmadığını ilân etti. Sonunda, Aralık 1989’da, yasağı kaldıran ve türban takılmasına izin verme kararını üniversite rektörlerine bırakan bir kararname yayınlandı. Ancak bu tartışma, ardında çok büyük bir gerginlik ve hınç bıraktı; 1990’da ikisi de SHP üyesi olan iki seçkin laik, (Türk Hukuk Kurumu Başkanı) Profesör Muammer Aksoy ve Bahriye Üçok köktendinciler tarafından katledildi.</p>

  <p>1990’ların başlarında laikler ve İslâmcılar arasındaki kutuplaşma hızlanarak devam etti. İslâmcılar tarafında, Erbakan’ın Refah Partisi’nin yanı sıra, daha köktenci olan öteki gruplar aktifti; örneğin, İran lideri Ayetullah Humeyni tarafından daha önce başarıyla kullanılan yöntemleri uygulayarak ve aynı zamanda da kendini halife ilân ederek, yaşadığı Almanya’dan İslâmi bir devletin kurulması düşüncesini yayan din adamı, “Kara Ses” Cemalettin Kaplan Hoca’nın taraftarları gibi. Humeyni’nin şahı devirme kampanyasının net bir şekilde hatırlandığı 1980’lerin ortalarında, Kaplan bir zaman oldukça ciddiye alındı, ama onun hareketi hiçbir zaman büyük kitlelere çekici gelmedi. Türkiye’de faaliyet gösteren daha gizli gruplar, İBDA (İslâmi Büyük Doğu Akıncıları) ve Hizbullah (Allah’ın Partisi) idi.</p>

  <p>Ocak 1993’te arabada patlayan bir bomba, Türkiye’nin en ünlü gazetecisini, köktendincilerin İran ve Suudi Arabistan’la olan bağlantılarını ayrıntısıyla yazmış olan Uğur Mumcu’yu öldürdü. Bu son cinayet özellikle laikleri sokağa dökmüştü. Halkın öfkesi sadece bu cinayetlere değil, ayrıca polis ve savcıların katilleri bulma konusunda gönülsüz olduğu anlaşılan girişimlerine de yönelmişti. Türk entelektüellerinin içinde, kendi yaşam biçimlerini İslâmcıların tehdidi altında gören birçok eski liberal, hatta sosyalist, 1990’ların başlarında tekrar klasik Kemalizme dönerek tepkilerini gösterdi.</p>

  <h2 class="sigil_not_in_toc">Sünni-Alevi gerilimi</h2>

  <p class="nonindent">Sünni çoğunluk ile, laik politikaları geleneksel olarak destekleyen Alevi azınlık arasındaki kutuplaşma da artmıştı. Aleviler kendilerini, militan Sünni hareketlerin artan tehdidi altında hissediyorlardı ve bazı Aleviler laiklik ve inanmayanların hakları adına bir muhalif eylem yapmayı kararlaştırmıştı. Bu fırsatı 2 Temmuz 1993’te Sivas’taki Alevi Pir Sultan Abdal Festivali’nde buldular. Orada (Salman Rüşdi’nin <em>Şeytan Ayetleri</em>’nin bir kısmının Türkçeye çevrilmesi işine katılmış olan) Aziz Nesin’in yaptığı ve içinde kendisinin şahsen Kuran’a inanmadığını söylediği bir konuşma, yerel köktendinciler tarafından Sünni cemaatin duygularını tahrik etmede kullanılmıştı. Sivas’ın İslâmcı belediye başkanı tarafından cesaretlendirilen bir kalabalık, bir oteli ateşe verdi; 36 Alevi şarkıcı ve yazar ve bir Hollandalı antropoloji öğrencisi kadın yanarak öldü. Devlet yine, birbirine ters düşen iki tavrı aynı anda benimsedi. Kalabalığı şiddet eylemine kışkırtmış olanlar (ve video görüntülerinde açık şekilde polis tarafından vuruldukları görülenler) hakkında kovuşturma açılmıştı, ancak öte yandan savcı, Aziz Nesin’in de soruşturulmasını istemişti; Nesin kışkırtıcılıkla suçlanıyordu. Aşırı Sünni akımların tehdidi altında kalınca, gerek Türkiye’deki gerek Avrupa’daki Aleviler, kendilerini giderek, siyasal çizgiden çok, dinsel çizgide tanımlar oldular. Bu, kendisini Alevi örgütlerinin artan sayı ve gücünde gösteriyordu; bu örgütlerin büyümesi Alevilerin geleneksel olarak destekledikleri partilerin, bilhassa CHP’nin aşınmasıyla aynı zamana denk gelmişti. Alevilerle Sünni çoğunluk arasındaki gerginliğin tırmanmakta olduğu iki olayla gözler önüne serildi: Biri, 1994 yılı sonlarında, bir televizyon yarışma sunucusunun küçültücü sözleri üzerine, Alevilerin bir ticari televizyon istasyonuna saldırmalarıydı ve daha ciddi olanı, 12 Mart 1995’te, İstanbul’da Alevi semti Gaziosmanpaşa’da bir kahvehaneye yapılan bir saldırının, geniş çapta ayaklanmaya neden olmasıydı. Bölge ancak, sokaklarda (Alevilerin hiç güvenmediği) polisin yerini askerin almasıyla sakinleşebilmişti.</p>

  <p>1990’ların başlarında önem bakımından hızla büyüyen İslâmi akımlardan biri, Fethullah Gülen Hoca’nınkiydi; kendisi Nurcu hareketinin modernlikten yana olan kanadının lideriydi. Bu, siyasal bir hareket değildi(r); düşüncelerini bilhassa eğitim yoluyla yayan bir harekettir. Fethullah, ilköğretim, lise ve üniversitelerden oluşan büyük bir okullar ağı inşa etmiştir; bu okullar ağı, İslâm ilkeleriyle birleştirilmiş Batı teknolojisinin benimsenmesini kolaylaştırmaya çalışmaktadır. Bu ağ, Orta Asya ve Balkanlar’a da yayılmış bulunmaktadır; ayrıca kendi medyasına da sahiptir: <em>Zaman</em> gazetesi ve televizyon kanalı Samanyolu gibi. Fethullah Gülen, laik devleti kesin bir dille desteklemiştir; İslâmcı Refah Partisi’yle olan ilişkileri gerginleşirken, diğer siyasal çevrelerde, örneğin ANAP ve DYP içerisinde çok etkili hale gelmiştir; bu iki partinin liderleri onu kendilerine çekmek için büyük çaba harcamışlardır. Sağlam bir laik olan DSP lideri Ecevit bile Gülen’e olan hayranlığını ifade etmişti, ancak 1997’de başlayan (bkz. biraz ileride) İslâmcı akımları bastırma dalgasında, Gülen dahi dinsel nefreti tahrik etmekle suçlanmış ve sonunda Amerika Birleşik Devletleri’ne sığınmak zorunda kalarak, hareketi yönlendirmeye oradan devam etmişti.</p>

  <h2 class="sigil_not_in_toc">SİYASET 1989-2002</h2>

  <h2 class="sigil_not_in_toc">Daha fazla demokratikleşme</h2>

  <p class="nonindent">Aynı dönemde, yani (az sonra sözü edilecek Körfez bunalımının büyük ölçüde egemen olduğu) 1989-1991 yıllarında, hükümet siyasal sistemin tedrici liberalleştirilmesine gayret etti. Nisan 1989’da, birtakım reformlar açıklandı. İçlerinde en önemli olanı, hâkim karar olmaksızın gözaltında kalma süresinin –15 günden 24 saate– indirilmesiydi. Bu indirim işkencelerin çok olduğu bir zamanda yapılmıştı. Ne var ki bu tedbirler, açıklanmış olmalarıyla kaldı. Daha etkin olanları, iki yıl sonra, Mart ve Nisan 1991’de alınan tedbirlerdi. Bakanlar kurulu, kısmen siyasal sisteme (meclis üye sayısının arttırılması, cumhurbaşkanının doğrudan seçilmesi, oy kullanma yaşının 18’e indirilmesi) ve kısmen de insan haklarına ilişkin bir Anayasa değişiklikleri paketi getirdi. Hükümetin isteği üzerine meclis, Kürtçenin özel yaşamda kullanımına izin verme kararı aldı ve ceza yasasından –sınıf ve dine dayalı siyaseti yasaklayan– 141, 142 ve 163. maddelerin çıkarılmasını onayladı. Bununla beraber, bu kısıtlamalar Anayasanın parçası olarak kaldı.<a class="noteref" href="../Text/notlar.xhtml#n158" id="ref8">8</a> Bu onay, öteki başka şeylerle birlikte, DİSK üzerindeki yasağın 11 yıl sonra (17 Temmuz’da) iptalini de getirdi. Bundan böyle sadece, siyasal amaçları teşvik için terör uygulamak suçtu. Bununla birlikte, aynı sırada kabul edilen yeni anti-terör yasasının, “terörizm” kavramını çok geniş şekilde tanımlamış olduğunu söylemek gerekiyor. Yeni yasanın 8. maddesine göre, sözlü ya da yazılı ifadeler de terör eylemi sayılabilecekti. Sonraki yıllarda, sayısız sendikacı, hukukçu, insan hakları eylemcisi, gazeteci ve yazar bu maddeye dayanılarak kovuşturulacaktı.</p>

  <h2 class="sigil_not_in_toc">1991 genel seçimleri: Demirel’in dönüşü</h2>

  <p class="nonindent">Bir süredir erken seçime dair tahminler yapılmakta ve muhalefet partileri, hükümetin meclisteki çoğunluğunun son derece haksız bir seçim yasası üzerine kurulu olduğunu ve yapılan anketlerin, hükümetin desteğini yitirdiğine dair ciddi belirtiler taşıdığını belirtiyorlardı. Seçimlerin çok yakında gerçekleşeceği, memurlar için cömert (ve sorumsuz) ücret artışları ve tarım için yüksek destekleme fiyatları açıklandığında belli oldu. Seçimler 20 Ekim 1991’de yapıldı.</p>

  <p>ANAP’ın esas rakibi olan DYP, beklendiği gibi %27 oyla seçimleri kazandı. Ne var ki, beklenenin aksine ANAP çok da arkalarda kalmamış, %24 oy almıştı. Bu sonuç, 1990-1991’deki çoğu kamuoyu yoklamasının tahmin ettiğinin en az iki misliydi. SHP %20 oyla hayal kırıcı bir sonuç almıştı. Bu orana, Halkın Emek Partisi’nin (HEP) oyları dâhildi. Her ilde adayları bulunmadığı için seçimlere katılamayan HEP’in adayları, seçimlerde SHP listesinden yarışmıştı. Öteki partilerden Refah Partisi %17’yle en başarılısı idi, ama bunun nedeni Türkeş’in aşırı milliyetçileriyle yapılan ittifak manevrasıydı. Bu göz önüne alındığında, aşırı sağın taraftarı çok fazla büyüme göstermediği anlaşılıyordu.</p>

  <p>Seçimlerden önce, her iki muhalefet önderi de, seçimleri kazandıkları takdirde Cumhurbaşkanı Özal’ı indirmeye çalışacaklarını açıklamışlardı. Seçimlerden sonra bu konu hasır altı edildi ve Cumhurbaşkanı yerinde kalmaya devam etti. Cumhurbaşkanıyla bakanlar kurulu arasındaki ilişkiler başından beri gergindi, çünkü yeni kabineyi oluşturan partiler, her şeyden önce, 1980 darbesinin mirasına aşamalı şekilde son vermek arzusuyla bir araya gelmişlerdi. Yeni hükümetin programı çok liberal bir nitelik taşıyor ve Anayasa değişikliği, daha fazla akademik özgürlük, basın özgürlüğü, demokratikleşme ve insan haklarına saygı vaat ediyordu (böylece aslında Özal tarafından başlatılmış olan liberalleşmeyi devam ettiriyordu).</p>

  <p>Yeni bakanlar kurulu ilk aylarında basın ve kamuoyuyla tam bir balayı yaşadı, ama bu uzun sürmeyecekti. Altı ay sonra kabinenin başı derde girmişti. Bakanlar kurulu işbaşına geldikten hemen sonra “güven doğurucu” bir iki tedbir almıştı: Türkiye’de adı en fazla kötüye çıkmış siyasi cezaevi olan Eskişehir hapishanesinin kapatılması gibi. Ancak, bakanlar kurulunun liberalleşme paketi, DYP’nin sağcı kanadının inatçı muhalefeti yüzünden tavsadı. Mecliste bu paketin aleyhinde oy kullanılmasını önlemek için, bakanlar kurulu şimdilik bu konuyu gündemden kaldırmak zorunda kaldı.</p>

  <p>Liberalleşme aleyhinde gerekçeler bulmak zor değildi. Kent gerilla hareketi Devrimci Sol’un (Dev-Sol), 1989’dan beri yürüttüğü siyasal cinayet kampanyasındaki ölü sayısı durmaksızın artarak, ayda 10’un üzerinde cinayete ulaşmıştı. Kurbanlar genellikle yargıçlar, polisler ve istihbarat işlerine, ya da sıkıyönetime iştirak etmiş emekli subaylardı. Güneydoğu’daki Kürt ayaklanması korkutucu bir hızla tırmanıyordu ve ekonomi hâlâ durgun, enflasyon yüksekti. Bakanlar kurulu Cumhurbaşkanı Özal’ın sürekli müdahale ve engellemeleri nedeniyle çalışamaz haldeydi. Özal yeni yasa ve kararnameleri imzalamayı reddederek, yasamayı ve bakanlar kurulu kararlarını devamlı olarak engelliyordu. Ayrıca bakanlar kurulunun politikalarını sürekli ve açıkça eleştiriyordu.</p>

  <p>Ne var ki Özal’ın da kendi sorunları vardı. Gittikçe daha bağımsız şekilde hareket eden Mesut Yılmaz’la ANAP içinde iktidar mücadelesi içerisindeydi. Özal, 1992 yılı sonundaki olağanüstü bir parti kongresinde, onu parti liderliğinden uzaklaştırmayı denedi, ama bu girişimi boşa çıktı. O andan itibaren ANAP bir karışıklık içerisine girdi ve Özal ailesinin “Kutsal İttifak”ın desteğiyle ayrı bir parti kuracağına dair söylentiler dolaşmaya başladı. Belki de, Turgut Özal daha uzun yaşamış olsaydı buna benzer bir şey gerçekleşebilirdi. Sonuçta, göreceğimiz gibi, bu gerçekleşmedi.</p>

  <p>1990’ların başları Türk siyaset sahnesinde çatlakların gittikçe arttığı yıllar oldu. Milliyetçi Hareket Partisi’nin dindar kanadını oluşturan, Türk-İslâm Sentezci düşüncelerle yakından ilişkili grup ayrılarak, Büyük Birlik Partisi’ni (BBP) kurdu; Erdal İnönü’yü devirme girişimi boşa çıkmış olan ikinci adam Deniz Baykal’ın Cumhuriyet Halk Partisi’ni tekrar kurmasıyla, Sosyaldemokrat Halkçı Parti’de (SHP) de bir bölünme meydana geldi. Menderes’in Demokrat Parti’sinin birçok emektarı, yasaklandıktan 32 yıl sonra partilerini tekrar kurmak için bir araya gelirken, Menderes’in oğlu Aydın Menderes ise, kendi partisi “Büyük Değişim Partisi”ni kuruyordu.</p>

  <h2 class="sigil_not_in_toc">Turgut Özal’ın ölümü</h2>

  <p class="nonindent">Türk halkına, düşüncelerden çok, kişisel farklılıklarla ilgili bu siyasi sekterlikten daha sarsıcı gelen şey 17 Nisan 1993’te Turgut Özal’ın (kalp krizinden) ani ölümü olmuştu. Özal’ın, 1980’lerin sonlarında popülaritesini fazlasıyla yitirmesine rağmen, bütün skandallara ve iki yıllık cumhurbaşkanlığı süresindeki tüm anlaşmazlıklara rağmen, Türkiye’nin modern tarihinde eşsiz bir yeri olduğuna dair genel bir kanı vardı ve birçok yorum yazısında ona, (Atatürk’ten sonra) ülkeyi modernleştiren ikinci büyük kişi denilmişti. Ölümünden bu yana geçen yılların bu görüşü doğruladığını söylemek gerekiyor. Özal döneminin bir mirası olan yolsuzluklar git gide açıklığa kavuşmakla beraber, sergilemiş olduğu cesaret ve kararlılık özlemle anılmaktadır.</p>

  <p>Özal’ın ölümünden tam bir ay sonra, Süleyman Demirel dokuzuncu cumhurbaşkanı olarak yemin etti. Demirel’in bu mevkii kabul etmesini akıllıca bir hareket olarak görmeyenler de vardı. O, kurnaz, kazanma hırsıyla dolu, zorlu biriydi ve çoğunluk, Özal’ın cumhurbaşkanlığının ayrıcalıklarını sonuna dek kullandığı dönemin hemen ardından, bu kez, “partiler üstü” ve sembolik bir şahsiyeti tercih ediyordu. Dahası, Demirel’in ayrılışı, 28 yıldır doğrudan veya dolaylı yönettiği partinin tepesinde bir iktidar boşluğu bırakmıştı. Yerine parti lideri ve başbakan olarak geçecek kişinin seçimi, bu seçimin favorisi olan parlamento sözcüsü Hüsamettin Cindoruk’un adaylıktan çekilmesiyle, heyecan verici bir mücadeleye dönüştü. Göründüğü kadarıyla Cindoruk adaylıktan, Cumhurbaşkanı Demirel’in, başbakanın icraatına sürekli karışacağından korktuğu için çekilmişti. Seçimi, eski ekonomi profesörü ve Demirel’in son kabinesinde ekonomiden sorumlu devlet bakanı olan Tansu Çiller kazandı.</p>

  <p>Çiller’in seçilişi, hem partisine, hem de ülkesine yeni, genç ve modern bir görüntü verdi. Bu, Yılmaz’ın da ANAP’ı devralışıyla birlikte, hâlâ Demirel, Ecevit, Erbakan ve Türkeş gibi, 30 yıldan fazla bir zaman önce öne çıkmış şahsiyetlerin egemen olduğu siyaset sahnesinde, bir devir teslim töreni havası yarattı. Siyasete Demirel’in teşvikiyle ve onun rehberliğinde girmiş olduğu halde, Çiller’in siyaseti, Özal’ınkine daha yakındı: hem (serbest piyasaya duyulan neredeyse körü körüne bir inançla birlikte aşırı derecede Amerikan taraftarı olan) içeriğiyle, hem de (teatral, maceracı ve halkın dikkatini çekme peşindeki) tarzıyla. Tıpkı Yılmaz’la Özal’ın örneğinde olduğu gibi, onun da Cumhurbaşkanı Demirel’le ilişkisi kısa sürede bozuldu.</p>

  <p>Bir devir teslimi de koalisyonun diğer ortağı SHP’de oldu: Erdal İnönü siyasetten çekildi ve yerine Eylül 1993’te Ankara eski belediye başkanı Murat Karayalçın geçti; Karayalçın böylece başbakan yardımcılığı görevini da almış oldu (ama parlamento üyesi değildi).</p>

  <p>Tansu Çiller’in hükümetteki zamanını üç tema meşgul ediyordu: ekonomi, Kürt sorunu (ve beraberinde gelen insan hakları sorunu) ve Avrupa Birliği’yle olan ilişkiler. Türkiye’deki tüm koalisyon hükümetlerinde olduğu gibi, bu koalisyon da sürekli dağılma tehlikesi içindeydi. Solda, SHP, Ecevit’in DSP’si ve Baykal’ın CHP’si tarafından, sürekli sosyal demokrasideki ehliyetini kanıtlamaya zorlanıyordu; bu, muhafazakâr DYP ağırlıklı bir koalisyonda yapılması mümkün olan bir şey değildi; sağda ise, hem iş çevrelerinden ve ordudan hem de bazı siyasal çevrelerden, programları hemen hemen aynı olan iki merkez sağ partinin, ANAP ve DYP’nin, “Anayol formülü” adı altında birleşmeleri için baskı vardı. Bu da ancak, Çiller ve Yılmaz genel başkanlıktan ayrılmaya istekli oldukları ya da bu onlara zorla yaptırıldığı takdirde mümkün olurdu.</p>

  <h2 class="sigil_not_in_toc">İslâmcılar denetimi ele geçiriyor</h2>

  <p class="nonindent">En büyük meydan okuma, İslâmcı Refah Partisi’nden (RP) gelmişti. Bu meydan okuyuşun büyüklüğü, 27 Mart 1994 belediye seçimlerinde belli oldu. %21,4’le DYP, ANAP’ın %21’inden sadece bir kesir fazlasıyla en büyük parti olarak kalabilmişti. Ancak asıl kazanan, %19,1’le RP oldu. Bu parti 1991’de de %17’ye ulaşmıştı, ama bu, aşırı sağcı MHP’yle yapılan birleşik listenin bir sonucuydu; şimdi ise MHP bağımsız olarak katılmış ve kendi imkânlarıyla %8 oranında oy alabilmişti. Böylelikle İslâmcılara olan desteğin neredeyse ikiye katlanmış olduğu anlaşılmıştı. Bu başarı, partinin, seçim sloganı “adil düzen”le özetlenen mesajı kadar, tabanının mükemmel örgütlenişi sayesinde de olmuştu. RP, en büyük seçim başarısını metropol bölgelerinde kazanmıştı. RP, İstanbul ve Ankara dâhil, Türkiye’nin 15 büyük kentinin altısını ele geçirmişti. Bu, partinin bir sıçrama yapmış olduğunu gösteriyordu. Artık ağırlıklı olarak küçük işletme sahiplerinin partisi değildi, aynı zamanda, genişleyen birçok komşu kasabanın birleşmesiyle ortaya çıkan, muazzam büyüklükteki kent bölgelerinde yaşayan en fakir kesimlerin sözcüsü haline de gelmişti. Ayrıca bu, Türkiye’de, diğer birçok Avrupa ülkesinde olduğu gibi, “yüzergezer oy kullananlar” olgusunun (bu kişilerin artık güçlü ideolojik sadakatleri yoktu ve her seçimde bir başka partiyi destekleyebilirlerdi) önem kazanmakta olduğunun bir göstergesiydi. Bu eğilim, sonraki on yılda daha da belirgin hale gelecekti. Büyük kentlerde de kuşkusuz yerleşik olan laik aydın kesim, RP’nin kentleri ele geçirmesinden sonra paniğe kapıldı, ama seçimlerin hemen ertesinde, “artık sıranın kendilerinde olduğunu” ifade eden öfkeli gençlerden kaynaklanan bir iki taşkınlıktan sonra durum sakinleşti ve kentlerde, hatta ulus düzeyinde, giderek tedirgin eden bir <em>modus vivendi</em><a class="noteref" href="../Text/notlar.xhtml#n1500" id="ref00">2*</a> zemini bulundu.</p>

  <p>Merkez sol, büyük ölçüde Alevi toplumunun geleneksel desteğini almasından dolayı, her zaman oyların en az %25’ini alabilmişti, ama soldaki iç bölünmeler oylarında kayıplara yol açmıştı: Üç “sosyal demokrat” parti sırasıyla, %13,6 (SHP), %8,8 (DSP) ve %4,6 (CHP) oy almışlardı. Karayalçın, Ecevit ve Baykal’ın egolarının solda yeniden birleşmeyi çok zorlaştırdığı açıktı, ama seçim felaketinden sonra, CHP ve SHP’nin içindeki taban hareketi, koltuklarını terk etmek zorunda bırakmayı da göze alarak, liderleri birleşmeye zorladı. Bir yıl sonra, 18 Şubat 1995’te, bu hareket başarıyla taçlandı; çamur atma da dâhil sert ve öfkeli tartışmalardan sonra, iki lider (en azından geçici olarak) mevkilerini bırakmış ve iki parti Cumhuriyet Halk Partisi’nin saygın bayrağı altında tekrar birleşmişti. Bu birleşik partiye eski dışişleri bakanı Hikmet Çetin liderlik yapıyordu.</p>

  <p>DSP ise o denli Bülent Ecevit’e mal olmuştu ki (insanlar, “Ecevit ne zaman nezle olsa parti merkezi kapalı kalıyor,” diye şaka yapıyordu) bu partide benzeri bir hareket mümkün değildi.</p>

  <p>Seçimler hükümetin durumunda bir değişiklik yaratmadı. Koalisyon, özellikle koalisyondaki partilerin disiplini çok zayıf kaldı. Bu durum, hükümetin meclisten geçirmek istediği iki çok önemli yasa konusunda karşılaştığı sorunlarda açığa çıktı: özelleştirme yasası (bu yasa, hazırlıksız kalındığı için başarısız olan birkaç girişimden sonra, nihayet Kasım 1994’te bir akşam, meclis üyelerinin üçte biri televizyonda Galatasaray ile Barselona arasındaki Avrupa Kupası futbol maçını izlerken geçmişti) ve 1989’dan beri gündemde olan liberalleşme<a class="noteref" href="../Text/notlar.xhtml#n15000" id="ref000">3*</a> paketi. Bu paket için yasaya göre gereken üçte iki çoğunluğa ulaşmanın son derece zor olduğu anlaşıldı; paket esas olarak, 1982’de cuntanın almış olduğu birçok kısıtlayıcı tedbirin Anayasadan kaldırılmasından oluşuyordu. İktidardaki DYP’nin içindeki muhafazakârlar, MHP ve ANAP’la birlikte, devlet memurlarına sendikalara katılma hakkı verilmesi ya da siyasal partilerin gençlik örgütü kurma hakkı gibi taslak yasa maddelerine muhalefet ettiler; RP ile ANAP ve DYP’nin dinci kanatları ise, desteklerini, siyasal sistemin laik niteliğini garanti altına alan 24. maddenin kaldırılması koşuluna bağladılar. Bu, Sosyal Demokratlar için kabul edilemez bir şeydi. Avrupa Birliği Türkiye’yle, liberalleş(tir)meye dayalı bir Gümrük Birliği Anlaşması yaptığı için, bu konuda atılacak adımlar da aciliyet kazandı. Sonunda ve perde arkasında yapılan hayli pazarlıktan sonra, mecliste gereken üçte iki çoğunluk sağlandı ve 23 Temmuz 1995’te bir paket geçirildi. Paket, 1983 Anayasasının başlangıç metni ile 14 maddesine ilişkin değişiklikler içeriyordu. Başlangıç metninin değiştirilmesi, Eylül 1980 askerî darbesini öven kısmın çıkartılması anlamına geliyordu. Maddelerde yapılan değişiklikler ise, dernek ve sendikalara siyasete katılma hakkını veriyor, devlet memurlarının sendikalara katılmalarına ve partilerin gençlik ve kadın kolları kurmalarına izin veriyordu. Oy verme yaşı 21’den 18’e indiriliyordu. Nihayet sonunda, askerî darbenin mirası silinmişti, ama bu paket varılan bir uzlaşının ürünüydü ve askerî idare sırasında iktidarı elinde tutmuş olanların halen dokunulmazlıkları vardı. Ordu, Terörle Mücadele Yasası’nın ünlü 8. maddesinin çıkartılmasını “uygunsuz bulduğunu” duyurunca, bu madde de yerinde bırakılmıştı.</p>

  <p>Siyaset sahnesinde yeni bir siyasal olgu, tekstil kralı Cem Boyner tarafından kurulan ve yönetilen Yeni Demokrasi Hareketi’nin (YDH) ortaya çıkışıydı. Boyner, Fransa’dan Bernard Tapie ve İtalya’dan Silvio Berlusconi gibi Akdenizli çok zengin ve nüfuzlu işadamlarını taklit ederek siyasete girmişti ve alışıldığın dışındaki resmiyetten uzak tarzıyla, modern iletişim yöntemleriyle ve kimi zaman oldukça gözü pek görünen düşünceleriyle çok dikkat çekmekteydi. Serbest piyasa liberalizminden yana oluşu, tam bir dinsel özgürlüğü ve Kürt sorununa siyasal bir çözümü savunuyor olması kadar şaşırtıcı değildi. Boyner, on yıl önceki Özal’a benzer bir biçimde, farklı geçmişleri olan insanları çekmeyi başarabilmişti, ama ona asıl destek modern iş kesiminden gelmişti. Boyner ilkin, YDH’nin bir parti değil, geniş bir değişiklik hareketi olarak kalmasını istediğini söylemişti, ancak tam 1995 seçimlerinden önceki dönemde, hareketi partiye dönüştürdü. Ne var ki, örgütlenme işlerine ve taban desteğinin inşasına çok az önem verilmişti ve Aralık 1995 seçimlerindeki zayıf performansından sonra hareket giderek dağıldı, geriye bir şey kalmadı. Yine de Boyner, cesur ve maceracı eylemleriyle, Türkiye’nin sivil toplumunun zengin üyelerini, inisiyatifi kendi ellerine almaları ve siyaseti profesyonel siyasetçilere bırakıp ülke sorunlarını çözmeyi onlardan beklememeleri yönünde cesaretlendirerek, yeni bir akım başlatmıştı.</p>

  <p>SHP (sağla olan koalisyonun küçük ortağı) ile CHP’nin (muhalefet partisi) yeniden birleşmesi, koalisyon içerisindeki tansiyonu artırdı. CHP başta yeni bir hükümetin kurulmasını istedi. Çiller kabinede değişikliklere hazırdı, ama yeni bir hükümet kurmaya rıza göstermedi ki bunu onaylamak, koalisyon protokolünün yeniden müzakeresi demek olacaktı. Yaz boyunca ve sonbaharda, koalisyon içerisinde tansiyon yükselmeye devam etti; bilhassa sendikalar yüksek ücret için kitle eylemine başladıkları zaman. Çiller kemer sıkma programına uygun şekilde önce, dörtnala giden enflasyonun çok gerisinde kalan artışlar önerdi, ancak hükümetin sosyal demokrat kanadı, doğal seçmen tabanı olan bu kesime karşı katı, uzlaşmaz bir politika uygulamayı göze alamadı. Sonunda koalisyon Ekim başlarında parçalandı, ama hükümet seçimler yapılana kadar geçici olarak iktidarda kalma kararı aldı.</p>

  <p>24 Aralık 1995 seçimleri, Mart 1994’te su yüzüne çıkmış olan genel eğilimleri doğruladı. İslâmcı Refah Partisi gücünü daha da artırmış ve şimdi oyların %21,4’ünü alarak en büyük parti haline gelmişti; bu, Türkiye’nin modern tarihinde gerçek bir dönüm noktasıydı. Anavatan Partisi %19,7 ile ikinci oldu, ama buna, ANAP’ın birleşik liste hazırladığı İslâmi aşırı milliyetçi Büyük Birlik Partisi’nin payı da dâhildi. Seçimlerden sonra BBP ayrıldı ve (550 üyeli) yeni mecliste yedi sandalye sahibi oldu. Çiller’in Doğru Yol Partisi beklenenden daha iyi iş çıkardı; oyu ANAP’tan daha azdı (%19,2), ama sandalye sayısı ondan daha fazlaydı.<a class="noteref" href="../Text/notlar.xhtml#n159" id="ref9">9</a> Sol, %25’lik ana seçmen kitlesini elinde tutmayı ancak başarabilmişti; deneyimli Ecevit’in Demokratik Sol Partisi’ne oyların %14,7’si giderken, Baykal’ın Cumhuriyet Halk Partisi %10’luk seçim barajını ancak aşabildi. Milliyetçi Hareket Partisi (partinin İslâmi kanadının BBP olarak ayrılması yüzünden) de, Kürt taraftarı olan Halkın Demokrasi Partisi (HADEP) de, Cem Boyner’in Yeni Demokrasi Hareketi de barajı aşamadı. HADEP Güneydoğu’da iyi iş çıkarmıştı; bu bölgedeki çoğu yerde RP’den sonra ikinci ve bazı yerlerde ise birinci gelmişti, ama büyük kentlerde yaşayan Kürtlerin oylarını çekememişti.</p>

  <p>Seçimlerden sonra, Anayol koalisyonu mantıklı bir çıkış yolu olarak görünüyordu, ama Yılmaz’la Çiller arasındaki kişisel anlaşmazlıklar bunu son derece güçleştiriyordu. Cumhurbaşkanı Demirel, parlamento geleneğine bağlı kalarak, hükümeti kurmada ilk şansı, en büyük partinin lideri olarak Necmettin Erbakan’a tanıdı. Diğer tüm büyük partiler İslâmcılarla güçlerini birleştirmeyeceklerini kesin dille ilân etmiş olmalarına rağmen, Yılmaz’ın ANAP’ı Erbakan’la neredeyse anlaşmak üzereydi. Ordunun ve iş dünyasının müthiş baskısı nedeniyle, bu anlaşma son anda suya düştü; ardından son derece sorunlu bir ANAP-DYP koalisyonu oluşturuldu. Bu kısa ömürlü koalisyon, işbaşında olduğu dört ay içerisinde iç anlaşmazlıklardan neredeyse tamamıyla felç olmuştu. Koalisyonun sonu, ANAP, Tansu Çiller hakkında iddia edilen yolsuzluğa dair Refah Partisi’nin istediği parlamento soruşturmasını destekleme kararı alınca gelmişti. “Ortaklarının ihanetiyle” büyük öfkeye kapılan Çiller, partisini koalisyondan çektiğini duyurdu. Başbakan Yılmaz sonunda 6 Haziran’da istifa etti. Artık İslâmcıların katılımı olmaksızın istikrarlı bir hükümetin kurulamayacağı açıktı ve Erbakan’dan bir kez daha hükümeti oluşturması istendi. Bu kez iktidarın cazibesine kapılma zayıflığını gösteren Tansu Çiller olmuştu. Erbakan’ın tekliflerine kulak vermek için mükemmel sebepleri vardı, çünkü RP, Çiller’in mali işlerine ilişkin parlamento soruşturmalarının, ondan gelecek destek karşılığında askıya alınmasını öneriyordu. 28 Haziran’da bir kabine kuruldu. Erbakan, başbakanlığı Çiller’e devretmeden önceki iki yıl boyunca hükümeti yönetecekti. Türkiye’deki laik çevrelerde, Mart 1994 seçimleri sonrasında olduğundan çok daha az panik vardı. Şimdi Batı’ya yönelik iş çevreleri bile istikrarlı bir hükümete, laik olanından daha çok öncelik veriyordu. Öte yandan ordu rahatsızlığını, (İslâmcı eğilimlerinden dolayı) “güvenilmez” bulduğu subayları atarak gösterdi, ama açık bir isyan işaretine başvurmadı. Ancak, laik olduğu söylenen Türkiye’nin, şimdi İslâmcı bir başbakan tarafından yönetiliyor olması (bu olay, bunu önleyeceği sanılan gümrük birliğinin sonuçlanmasının hemen ardından olmuştu), Batı dünyasının tedirginliğe kapılmasına ve endişeli bir bekle ve gör tavrını benimsemesine yol açtı.</p>

  <p>Ancak, (içişleri, dışişleri ve ekonomi gibi hassas bakanlıkların başına “laik” DYP’den kişilerin getirildiği) yeni bakanlar kurulu ilk aylarında, krizden sakınmak ve saygı kazanmak için olağanüstü bir çaba gösterdi. RP’nin muhalefetteyken kullanmış olduğu, faizin kaldırılması (faiz Yahudi-Mason-Katolik komplosu olarak betimleniyordu, fakat kaldırılması AB ile entegrasyona bir engel teşkil edecekti) ve İsrail’le ilişkilerin sona erdirilmesi çağrıları yapan güçlü İslâmcı söylem unutulmuş gibiydi.</p>

  <p>Koalisyon altı ayın sonunda, oldukça güçlü ve istikrarlı gidişat sergiliyordu. İş âlemi ise, bu koalisyonu desteklemekten çok, ona hoşgörü gösteriyordu; ordu istemeyerek katlanıyordu; kitle basını ise şiddetle ve sürekli saldırıyordu. Kitle basınına (<em>Milliyet</em> ve <em>Hürriyet</em>’i yayımlayan Doğan grubuyla, <em>Sabah</em> ve <em>Yeni Yüzyıl</em>’ı yayımlayan Bilgin grubu) hâkim olan şirketler, pazarın %66’sını ellerinde tutuyorlardı ve ayrıca önemli televizyon kanallarına da sahiptiler. Koalisyonun bir arada bu denli iyi durmasının nedenlerini anlamak zor değildi: Tansu Çiller, yolsuzluk suçlamaları Demokles’in kılıcı gibi tepesinde sallanırken koalisyonu bitirmeyi göze alamazdı; Erbakan ise, halktan topladığı verilen destek artmaya devam ederken bekleyebilirdi. 1996 ara seçimlerinde yine %30’dan fazla oy kazanmıştı.</p>

  <h2 class="sigil_not_in_toc">28 Şubat 1997: Kemalist restorasyon</h2>

  <p class="nonindent">Erbakan ve partisinin görünüşte sorgulanmayan konumu, onları yanıltıcı bir güvenlik duygusuna sevk etti. Partinin liderlerinden daha çok, bazı köktenci milletvekilleri ve belediye başkanları kasıtlı olarak infial uyandırıcı beyanatlar yapıyorlardı; 1997’ye girildiğinde, hükümetle ordu arasındaki ilişkiler hızla bozulmaya başlamıştı. RP ile ordu ilk kez, (Ankara yakınındaki) Sincan’ın İslâmcı belediye başkanının Filistinlileri desteklemek için bir “Kudüs gecesi” düzenlemesi üzerine karşı karşıya geldi; o gece, Türkiye’deki İran büyükelçisi Batı aleyhtarı bir konuşma yaptı. Büyükelçi çağrılarak resmen protesto edildi, ama üç gün sonra, 4 Şubat’ta silahlı personel taşıyan araçlardan oluşan uzun bir konvoy, ağır ağır Sincan’ın merkezinden geçti, bu gövde gösterisine askerî manevraya gidiş süsü verilmişti. Hemen ardından, ordu, devlete yönelik köktenci tehditlere ilişkin delil toplaması için Deniz Kuvvetleri Komutanlığı bünyesinde bir “Batı Çalışma Grubu” kurduğunu duyurdu. 28 Şubat’ta, ordu bakanlar kuruluna, İslâmcıların ekonomi, eğitim ve devlet aygıtı içindeki etkisini frenlemeyi amaçlayan, uzun bir talepler (resmî olarak “tavsiyeler”) listesi sundu. En çarpıcı istek, devlet okullarına sekiz yıllık zorunlu ilköğretimin getirilmesiydi. Bunun gerisinde yatan düşünce, ortaokul seviyesindeki imam hatip okullarının kapatılmasıydı. Bu okullar, nüfusun daha fakir kesimlerinden rağbet görüyordu, çünkü ucuz ve (muhafazakâr Müslümanların gözünde) güvenli eğitim sunuyorlardı. Bu okullardan mezun olanlar, yüksek okul ve üniversitelere girebiliyorlardı ve bu okullar din teşkilatı içerisinde istihdam edilebilecek sayının birkaç misli öğrenci mezun ettiklerinden, mezunların çoğu “laik” devlet aygıtının öteki dallarında yer buluyorlardı. Ordunun ve birçok laik Türk’ün gözünde bu bir tehlike yaratıyordu; İslâmcı amaçlar taşıyan kişiler devlete sızabilir ve giderek devlet mekanizmasına el koyabilirlerdi. Bakanlar Kurulu 28 Şubat tavsiyelerini 13 Mart’ta resmî olarak onayladı, ama daha fazlasını yapmadı. Altı hafta sonra ordunun sabrı taşmıştı; Milli Güvenlik Kurulu’nun dokuz saatlik bir toplantısında ordunun üst komutası isteklerini, bu kez bir ültimatom şeklinde yeniden öne sürdü. Artık, orduyla RP arasında neredeyse açık bir savaş vardı. Erzurum’da bir general, Erbakan’ın Mekke’ye yaptığı hac ziyareti ve Suudi hükümeti hakkında, sözlü olarak küçültücü açıklamalarda bulundu ve ordu, generalin bu davranışının soruşturmasına dair hükümet talebini reddetti.</p>

  <p>Erbakan 20 Mayıs’ta gelen gensoru önergesi tehdidini savuşturmayı başardı, ama ordu hükümete karşı toplumun değişik kesimlerini harekete geçirmeye devam etti. Sendikalar ve işveren federasyonları, 21 Mayıs’ta, “laiklik cephesi”nde bir araya geldiler ve aynı gün fanatik şekilde laik olan Yargıtay Cumhuriyet Başsavcısı Vural Savaş, “yasadışı bazı eylemlerin odağı olmaya başladığı” gerekçesiyle RP’nin kapatılmasını istedi.<a class="noteref" href="../Text/notlar.xhtml#n1510" id="ref10">10</a> Beş gün sonra ordu, İslâmcı eğilimleri olduğu kuşkusuyla 161 subay ve astsubayı ihraç etti. Ordu, Haziran ayında gazetecilere ve yargı üyelerine köktendinci tehdide dair brifingler vermeye başladı. Uygulanan baskının sonucunda, koalisyonun küçük ortağı olan Tansu Çiller’in DYP’sinden çok sayıda istifa haberi gelmeye başladı. Haziran ortalarında bu cereyanın artık durdurulamayacağı anlaşıldı ve 18 Haziran’da Erbakan istifasını verdi. O ve koalisyon, bu kez Erbakan’ın yerine Çiller’in geçmesine izin verileceğini tahmin ediyordu, ama Cumhurbaşkanı Demirel, Erbakan ve Çiller’i kızdıracak şekilde, ANAP lideri Mesut Yılmaz’dan hükümeti kurmasını istedi. Yılmaz, ordunun aşırı baskısı altında, Ecevit’in Demokratik Sol Partisi ve Hüsamettin Cindoruk’un, DYP’den ayrılan Demirel destekçilerinden oluşan Demokratik Türkiye Partisi’yle bir koalisyon kurdu. Böylece ordu, Türkiye’de o sırada “ilk postmodern darbe” diye adlandırılan şeyi gerçekleştirmeyi başarmıştı.</p>

  <p>Yeni hükümetin ana görevi kuşkusuz ordunun istediği reformları uygulamaya koymaktı. Bir dereceye kadar bunu gerekleştirdi (16 Temmuz’da sekiz yıllık ilköğretimi getiren yeni bir eğitim yasası meclisten geçti),<a class="noteref" href="../Text/notlar.xhtml#n1511" id="ref11">11</a> ama kısa sürede anlaşmazlıklar belirmeye başladı. 1998 yılı boyunca, Yılmaz ve Ecevit’in ikisi de, ordunun siyasete sürekli karışmasından duydukları rahatsızlığı ifade ettiler. Ancak her şikâyetleri üzerine, Genelkurmay Başkanı Orgeneral Karadayı tarafından azarlanıyor ve orduya olan desteklerini açıkça ifade etmeye mecbur bırakılıyorlardı.</p>

  <p>İslamcıları bastırmaya yönelik önlemler peş peşe devam etti. 16 Ocak 1998’de Anayasa Mahkemesi RP’yi yasakladı ve Erbakan’a beş yıl için siyaset yasağı getirildi, bu ceza daha sonra ömür boyu yasaklanmaya dönüştü. Şubat’ta, RP’nin popüler İstanbul Belediye Başkanı Recep Tayyip Erdoğan’a karşı bir dava açıldı. Erdoğan’ın dinsel nefreti kışkırtmakla suçlandığı davanın açılmasının nedeni, bir seçim mitingi sırasında Ziya Gökalp’in, Türkiye’deki minareleri süngüye benzettiği 80 yıllık bir şiirinden alıntı yapmasıydı. İki ay sonra, on ay hapis cezasına çarptırıldı. Başka birkaç RP belediye başkanı da kovuşturuldu ve Müslüman (resmî olarak “müstakil”) işadamları derneği MÜSİAD’a karşı bir dava açıldı.</p>

  <p>Bu arada, İslâmcılar yeniden örgütlendiler. 23 Şubat 1998’de 41 eski RP milletvekili Fazilet Partisi’ni (FP) kurdu ve meclisteki arkadaşlarının çoğu onlara katılınca, FP 140 sandalyeyle parlamentoda en büyük grup olarak ortaya çıktı. Yılmaz’ın kabinesi, kendisini destekleyenlerin önemli bir bölümünü, en azından ANAP’ın durumunda, küstürmeksizin orduyu hoşnut etme girişimleriyle meşguldü. Aynı zamanda da ekonomiyi kurtarmak için acil önlemler almak zorundaydı. Göreve geldiği ayda, yani Temmuz 1997’de enflasyon, Cumhuriyet kurulduğundan bu yana en yüksek seviyedeydi ve Ağustos 1998’de Rusya’daki mali kriz Türkiye’yi fena vurmuştu. Bakanlar Kurulu, çözümün bir kısmını acil özelleştirmelerde bulmaya çalıştı ve işte bu özelleştirmelerden birine dair, Yılmaz’ın da karışmış olduğu bir yolsuzluk skandalı patlak verdi. Bunun sonucu olarak Yılmaz, 25 Kasım’da istifa etmeye ve yeni seçimlerin 18 Nisan 1999’da yapılacağını duyurmaya mecbur kaldı.</p>

  <p>Bu seçimler 1997 darbesinden sonraki ilk seçimler olduğundan, herkes güçlü bir İslâmcı karşı tepki olacağından endişeliydi. Cumhurbaşkanı Demirel, daha 24 Ağustos 1998’de, demokratik bir ülkenin seçilmiş bir lideri için şok edici olarak nitelenebilecek bir beyanat vermiş, FP ve DYP gelecek seçimleri kazandığı takdirde “devletin harekete geçeceğini” söylemişti.<a class="noteref" href="../Text/notlar.xhtml#n1512" id="ref12">12</a> Ancak beklenen tepki gelmedi. Nisan 1999’da FP, eski RP’yi destekleyenlerin yaklaşık dörtte birini yitirdi ve oyların %15,4’ünü aldı. Bu yine de önemliydi, ama hiç beklenmedik şekilde Ecevit’in DSP’sinin (%22,1) ve MHP’nin (%18) ardından üçüncü sırada yer almak anlamına geliyordu. Merkez sağın klasik partileri, ANAP ve DYP, sırasıyla %13 ve %12 oy almışlardı. Coğrafi olarak bariz bir paylaşma olmuştu: Gelişmiş Batı DSP’ye, Anadolu’nun orta kısmı MHP’ye oy vermişti ve FP gelişmemiş olan Doğunun çoğunda tutunmuştu. Sonradan değerlendirildiğinde, bu sonucu iki etkenin belirlemiş olduğuna hükmedilecekti. Biri, PKK lideri Abdullah Öcalan’ın Şubat’ta son derece maceralı bir şekilde yakalanışıydı; bu olay, eylemi başbakan sıfatıyla yöneten Ecevit’e büyük prestij kazandırmıştı. Bu, Ecevit’in herkes tarafından kabul edilen ve Yılmaz ile Çiller’in etrafındaki yolsuzluk skandallarına zıt düşen dürüstlüğüyle birleştiğinde, DSP’nin başarısının nedeni ortaya çıkıyordu. MHP’nin oylarının ikiye katlanmış olması ise daha şaşırtıcıydı. MHP’yi otuz yıl kadar önce kurmuş olan “başbuğ” Alpaslan Türkeş 4 Nisan 1997’de ölmüştü ve uzun süren, sertlik ve hiddet dolu bir genel başkanlık kavgasından sonra, şiddete yönelik “ülkücü” hareketin tecrübeli üyesi Devlet Bahçeli partinin lideri olmuştu. Bahçeli hemen iki yönde harekete geçti. Bir yandan, kendisini geçmişin köktenciliği ve şiddetinden uzak tutarak MHP’ye daha modern ve uygar bir görüntü vermeye gayret etti, ama bir yandan da bilinçli olarak İslâmcı seçmenle flört etti; örneğin, okullarda ve üniversitelerde, Kemalistlerin çok nefret ettiği türbanın takılması hakkını savundu. Bu ve ayrıca MHP’nin, Erbakan-Çiller zamanında ya da Yılmaz’ın döneminde yaşanan skandallarla kirlenmemiş olması, Türkiye’de şimdi her zamankinden fazla olan yüzergezer oylar açısından partiyi çekici kılıyordu.</p>

  <p>Seçimlerden sonra kurulan bakanlar kurulu, o dönemde yetmişlerinde olan deneyimli Bülent Ecevit’in liderliğinde kurulan bir DSP, MHP ve ANAP koalisyonuydu. Aşırı sağla demokratik solun güçlerini bir koalisyonda birleştirmeleri şaşırtıcı gelebilir, ama aslında ideolojik birçok ortak nokta vardı. Her iki parti de had safhada milliyetçiydi ve güçlü bir devlete inanıyordu.</p>

  <p>Yeni hükümet sadece Türkiye ekonomisini kurtarma çabalarıyla meşgul oldu. 2 Temmuz’da IMF’yle bir niyet mektubu imzalanmış, bununla hükümet, borç para alma karşılığında sıkı mali politikalar uygulamaya ve özelleştirme yapmaya söz vermişti. Bazı gazeteler Türkiye’nin on yedinci defadır bu türden bir anlaşma yapmış olduğuna dikkat çekiyorlardı. Hükümet neredeyse her şeyi dışlayıp, bu konu üzerinde yoğunlaşmış bulunurken, 17 Ağustos 1999’da saat 03.02’de –Rihter ölçeğiyle– 7,4 büyüklüğünde çok büyük bir deprem, İstanbul’un doğusunda yoğun nüfuslu bir bölge olan İzmit Körfezi çevresini vurdu. Yıkım korkunçtu ve resmî ölü sayısı 15 bindi. Gerçekte, ölenler bu rakamın belki de iki misliydi, çünkü kırsal kesimden göç edenlerin apartman bloklarından oluşan bir karmaşada yaşadıkları, sonu gelmeyen banliyölerdeki nüfus kayıtları çok hatalıydı.</p>

  <p>Felaketten sonraki ilk günlerde, devlet ve hükümet ne yapacağını bilemez gibiydi. Ankara’da siyasetçiler, rahatlatmak ve kaygıları gidermek amacıyla, yinelenmekten önemini yitirmiş sözleri tekrarlarken, Afet İşleri Genel Müdürlüğü pasif kalmıştı. Son derece önemli olan ilk 24 saat içinde herhangi bir kurtarma operasyonu başlatılamamıştı. Ordu (dümdüz olmuş Gölcük’te bulunan deniz üssündeki) askerlerle ilgileniyordu ve sivillerin yaşamlarını kurtarmaya yönelik bir çabaya girişmemişti. Aralarında Yunanistan ve İsrail’in de bulunduğu çok sayıda ülke yardım önerisinde bulundu, uzman ekipler ve tıbbi malzeme gönderdi, ama onların bu çabalarına karşılık, devlet işbirliği yapmaya yanaşmıyordu. Malzemeler gümrüklerde geciktiriliyor ve aşırı milliyetçi Sağlık Bakanı Osman Durmuş, gerçek Türklerin yabancı kanına ihtiyacı olmadığını söyleyerek, yabancı yardımını engellemeye çalışıyordu. Gereğince hareket eden, gerçekten kahramanca davranmış olan tek örgüt, devletle bağlantısı olmayan AKUT’tu. Birkaç gün sonra devlet birimleri daha eşgüdümlü ve etkili şekilde çalışmaya başladılar, ama kuşkusuz birçok afetzede için artık çok geç kalınmıştı. Devlet organlarının deprem sonrasındaki gözle görülür başarısızlığı halkı öfkelendirdi ve medyada bir eleştiri çığına yol açtı. Türkiye’de alışılmadık bir şey olarak, ordu da halkın öfkesinden muaf olmadı.</p>

  <p>Daha doğuda, Düzce’de, 12 Kasım tarihinde gerçekleşen daha hafif, ama yine de ciddi (Rihter ölçeğiyle 7,2) ikinci deprem, felaketin yaralarını sarmayı engellemişti.</p>

  <p>Hükümet, ekonomiyle ve depremlerin yol açtığı insan kaybıyla ve (25 milyar Amerikan dolarından fazla olan) maddi kayıplarla mücadele ederken, Kemalist restorasyon azalmayan bir güçle devam ediyordu. Fazilet Partisi, Refah Partisi’nin doğrudan devamı olmakla suçlandı ve Mayıs ayında, yorulmak bilmeyen Vural Savaş partiye dava açtı. İki yıldan az bir süre sonra, 22 Haziran 2001’de, Anayasa Mahkemesi gerçekten de partiyi yasakladı. Bu, FP içerisinde, tam bir İslâmcı çizgiden yana olan muhafazakârlarla, partiyi geniş bir merkez sağ harekete dönüştürmek ve İslâmcı söylemi terk etmek isteyen yenilikçiler arasındaki tartışmaları en son raddeye çıkardı. Yenilikçiler kaybedince, Abdullah Gül’le Tayyip Erdoğan’ın liderliklerinde ayrılarak, 14 Ağustos 2001’de Adalet ve Kalkınma Partisi’ni (AKP) kurdular.<a class="noteref" href="../Text/notlar.xhtml#n1513" id="ref13">13</a> İslâmcılar yine yeni bir isimle, Saadet Partisi (SP) olarak yollarına devam ettiler. Bu bölünme muhtemelen ordunun başından beri amaçladığı bir şeydi, ama sonraki gelişmeler büyük pişmanlığa yol açacaktı.</p>

  <p>Ocak 2000’de, içlerinde düzinelerce kayıp işadamı ve aydının cesetlerinin gömülü olduğu bir dizi “dehşet evi”nin ortaya çıkarılmasıyla, karanlık İslâmi geçmişin anıları yeniden canlandı. Bunlar, Hizbullah’ın işiydi; bu köktendinci grup, İran’daki Humeyni devriminden ve Mısır’daki Müslüman Kardeşler’den esinleniyordu. Bu örgüt 1980’lerin başlarında, Hüseyin Velioğlu tarafından kurulmuştu ve Güneydoğu’daki faaliyetlerinde PKK’yle yarış halindeydi. Hizbullah bölünmüş ve merkezi Batman’da olan kolu güvenlik güçleriyle yakın ilişkiler geliştirmiş, PKK’ya karşı savaşan güvenlik güçleriyle işbirliği yapmışlardı. 1993 başlarında, Diyarbakır’daki Hizbullah örgütü bir tutuklama dalgası sonucu çözülmeye başlamış, ancak sorumlu komiser hemen başka yere kaydırılmıştı. 1995’te oluşturulan bir meclis araştırma komisyonu, ciddi baskılar altında kalmış ve hazırladığı rapor hasıraltı edilmişti, ama PKK’ya karşı yürütülen savaşın kazanılmasıyla birlikte Hizbullah’a artık ihtiyaç kalmamıştı; 2000 başlarında alınan sıkı önlem ve baskılar sırasında da ölüm tarlaları<a class="noteref" href="../Text/notlar.xhtml#n150000" id="ref0000">4*</a> ortaya çıkarıldı ve Velioğlu öldürüldü.<a class="noteref" href="../Text/notlar.xhtml#n1514" id="ref14">14</a></p>

  <p>Hukukun üstünlüğünü, siyasi hesaplaşmaların ve devlet çıkarlarının üstünde tutma mücadelesi, Mayıs 2000’de Anayasa Mahkemesi başkanı Necdet Sezer’in onuncu cumhurbaşkanı seçilmesiyle, güç kazandı. Ecevit, eski rakibi Süleyman Demirel’in tekrar seçilmesi için elinden geleni yapmıştı, çünkü onu, bilhassa da orduyla olan ilişkilerde denge sağlayıcı bir etken olarak görüyordu, ama bu, Anayasada bir değişikliği gerektiriyordu. Başka ihtirasları olan koalisyon ortağı Mesut Yılmaz ise, bunu desteklemeye istekli değildi. Sezer, prestijli ama siyasal güç tabanından yoksun biri olarak atanmıştı, ne var ki çok geçmeden siyasetçiler başlarının dertte olduğunun farkına vardılar. Sezer yeni bir tarz getirmişti: Şoförüne trafik ışıklarına uyması talimatını veriyordu, bu, halkın dikkatini son derece olumlu yönde çeken bir yenilikti, ancak onun tarzının ciddiyeti de vardı. Göreve gelişinden birkaç ay sonra, devlet memurlarının siyasal gerekçelerle (köktendinci eğilimler kuşkusuyla) meslekten çıkarılmalarına izin verecek kanun hükmündeki kararnameyi imzalamayı reddetmişti. Bu, genel gidişatı belirlemişti. Cumhurbaşkanı Sezer sonraki yıllarda da, kendi yargısına göre hukukun üstünlüğüne karşı olan yasa ve kararnameleri imzalamayı tekrar tekrar reddedecekti. Bakanlar Kurulu’na karşı bağımsız ve eleştirel bir tavır almıştı. Bu, 2001 Şubat’ında çok büyük bir münakaşayla zirveye çıktı; cumhurbaşkanı, Milli Güvenlik Kurulu’nun bir toplantısında, başbakanın karşısına, hükümet çevrelerindeki yolsuzluklara dair dosyaları çıkarmış ve onu, siyasal nedenlerle buna gereken önemi vermemekle suçlamıştı. Ecevit hiddetlenmişti ve –daha önce hiç olmamış bir şekilde– basını MGK’da söylenenlerden haberdar etti. Cumhurbaşkanıyla başbakan arasındaki bu atışma, dev bir ekonomik krizi tetikledi; çünkü yatırımcılar, IMF anlaşmalarını imzalamış bulunan bakanlar kurulunun istikrarına olan güvenlerini yitirmişlerdi.</p>

  <p>2001 ve 2002 yıllarında bakanlar kurulu, tamamıyla ekonomik ve mali krizi durdurma çabalarına odaklanmıştı. Bakanlar kuruluna, Dünya Bankası’nın uluslararası alanda sağlam bir üne sahip Türk müdürü Kemal Derviş getirildi; kendisine geniş yetkiler verildi. Derviş çabalarında birçok bakımdan gayet başarılı oldu ve uzun dönemli istikrarın temelini kurdu, ama Türk halkının gözünde, iktidardaki koalisyonun inanılırlığı kaybolmuştu ve eski haline getirilemedi.</p>

  <h2 class="sigil_not_in_toc">İslâmcıların geri gelişi</h2>

  <p class="nonindent">Sonunda Ecevit kabinesini ölüme götüren ekonomik ya da mali kriz değil, başbakanın kendi durumu oldu. Fiziksel olarak sağlığının yetersizliğine ve kimi zaman (hatta Sezer’le olan Şubat 2001’deki kavga sırasında) duygusal dengesizlikleri olduğuna dair güçlü göstergeler bulunuyordu, ama ertesi yıl sağlık durumu giderek daha büyük bir sorun halini aldı. 2002 yılı başlarında, zar zor ayakta durduğu ve konuştuğu açıkça görülüyordu. Hastaneye yatmayı veya görevden çekilmeyi ve başbakanlığı devretmeyi reddedince, partisinde isyan başladı; bu isyan koalisyonu dağılmaya götürdü. DSP’li muhalifler ayrılarak kendi partilerini (Yeni Türkiye Partisi) kurdular ve Ecevit’e erken seçim çağrısı yapmaktan başka seçenek kalmadı. (Bu ana kadar parti politikalarının dışında kalmış olan) Derviş, önce, DSP’ye katılmaya karar verdi, ama partinin bedensiz bir baş olduğunu çabuk fark edip, Deniz Baykal’ın muhalefet partisi CHP’nin tarafına geçti.</p>

  <p>Seçimler 3 Kasım 2002’de yapıldı ve sonuçlar afallatıcı oldu. Nabız yoklamaları, koalisyon hükümetindeki partilerin %10 barajını geçme ihtimallerinin olmadığını göstermişti ve öyle de oldu. Yoklamalar ayrıca, İslâmcı hareketin yenilikçi kanadının, Tayyip Erdoğan’ın AKP’sinin esas kazanan olacağını da göstermişti, ancak o gün geldiğinde partinin zaferinin ölçüsü şaşkınlık yarattı. Parti oyların %34’ünden fazlasını almış ve Millet Meclisi’nde mutlak çoğunluğu elde etmişti. Deniz Baykal’ın CHP’si, %19’u güçlükle aşan oylarıyla, meclise giren öteki tek parti olmuştu. Ecevit’e verilen destek %95 oranında azalmıştı, ama Yeni Türkiye Parti’li muhaliflerin durumu da kötüydü. Geleneksel partilerden sadece Doğru Yol Partisi %10’luk baraja yaklaşmıştı.</p>

  <p>Bu siyasal depremin bazı nedenleri vardı. Biri, seçmenlerin koalisyon hükümetindeki partileri reddetmiş olmalarıydı; onları mali sistemin çöküşünden sorumlu tutulmuşlardı. Bir diğeri, yüzergezer oyların varlığıydı. Bu çoktan, daha 1995 ve 1996’da belli olmuştu, ama şimdi, geleneksel parti sadakati neredeyse tümden yok olmuş gibi görünüyordu. Seçmen, umut vaat eden her kim olursa olsun, peşinden gitmeye hazırdı. Burada Tayyip Erdoğan’ın kişiliği son derece önemli olmuştu. Sırf işçi sınıfı geçmişiyle, kitleleri çekebilen karizmatik bir lider olmakla kalmamış, ayrıca 1994-1998 yılları arasında, İstanbul metropolünün başarılı ve popüler belediye başkanı olarak da kendisini kanıtlamıştı. Böylece 2002’de “sistem dışında” kalmıştı (“halkı din ve ırk farkı gözeterek düşmanlığa açıkça tahrik ettiği” için hakkında verilen mahkûmiyet kararıyla aday bile olamıyordu) ve aynı zamanda bir yönetici olarak kendini kabul ettirmişti.</p>

  <p>Türkler, bir İslâm devleti istedikleri için değil, yoksulluk ve yolsuzluğa son vereceğine inandıkları için Erdoğan’a oy vermişlerdi. Bunu ikna edici şekilde ortaya koyan şey, AKP’nin, Saadet Partisi’nin “gerçek” İslâmcılarını, 1999 seçimlerinde %30’un üzerinde oy almış oldukları kaleleri Konya’da bile hezimete uğratması oldu.</p>

  <h2 class="sigil_not_in_toc">EKONOMİ</h2>

  <h2 class="sigil_not_in_toc">Ekonominin yeniden yapılanması:<br />
  ithal ikamesi yerine ihracat hamlesi</h2>

  <p class="nonindent">Özal hükümetinin en önemli amacı, ekonomiyi var gücüyle yeniden yapılandırmak olmuştu. Özal, son Demirel kabinesinin Ocak 1980’de açıklanmış IMF destekli ekonomik reform paketinin mimarıydı. Eylül 1980 sonrasında sendikaların ve siyasal solun ordu tarafından bastırılmış olması, bu “istikrar programı”nın icrasını kolaylaştırmıştı.</p>

  <p>IMF, Dünya Bankası ve OECD’nin temsil ettiği uluslararası iş dünyası ve mali çevreler, Türkiye’ye yeniden güvenmeye başlamış ve 1980 öncesinin hükümetlerine verilmeyen krediler yeniden akmaya başlamıştı. Bunun sonucunda, 1980’de 13,5 milyar Amerikan doları olan ulusal borç, 1989’da 40 milyar Amerikan dolarına çıktı. 1994’te ise borç 70 milyar Amerikan doları olmuştu. On yılın sonunda yıllık geri ödemeler, 7 milyar Amerikan dolarını (ihracat kazançlarının %10’u) bulmaktaydı, ancak bu geri ödemeler büyük sorun yaratmadı.</p>

  <p>Program üç kısımdan oluşuyordu: ödemeler dengesinin iyileştirilmesi, enflasyonla mücadele ve ihracata yönelik bir serbest piyasa ekonomisinin yaratılması. Bu amaçlara ulaşılmasında şu araçlar kullanılmaktaydı: Türk ihraç mallarının dış pazarlarda rekabet edebilmesi için Türk lirasının aşırı (ve sürekli) devalüasyonu; aşırı tüketimi ve enflasyonu azaltmak için faiz oranlarının çok yüksek tutulması; (rekabet olanağını artırmak ve enflasyonu düşürmek için) ücretlerin dondurulması; devlet sübvansiyonlarının kaldırılması ya da azaltılması yoluyla fiyatların yükseltilmesi. İhracat, özel tedbirler dizisi yoluyla teşvik edildi: ihracatçıya devletten para yardımı, ihracata ilişkin karmaşık bürokratik işlemlerin basitleştirilmesi ve ihracata yönelik sanayiler için ithal edilen girdiler üzerindeki gümrük vergilerinin kaldırılması.</p>

  <p>Faiz oranlarındaki yükselme, Temmuz 1980’de oranlar üzerindeki bütün kısıtlama ve denetimlerin kaldırılması suretiyle gerçekleştirildi. Bu yine de, genişlemeye istekli Türk sanayisi için yatırım ve girişim sermayesinde bir artış getirmedi. Bankaların çoğu, ya devlet bankası oldukları için sıkı düzenlemelere tabiydiler, ya da holding bankaları olduklarından banka fonlarını sadece kendi üretim şirketlerine yatırmaktaydılar. Büyük bankaların hisse senedi ve tahvil satışıyla uğraşmamaları, (bu terim Türkiye’de yanlış kullanıldığı için banker denilen) simsarlara fırsat yarattı; hisse senedi ve tahviller “ikinci bir gelir” arayışındaki halk tarafından kapışıldı.</p>

  <p>Simsarlar bankacılık işlerine de girdiler, (%140’a varan) son derece yüksek faiz oranları sunarak fon toplamaya çalıştılar. 1981 yılı sonunda hükümet bu piyasada birtakım düzenlemeleri kabul ettirmeye çalıştığında ve borçların geri ödenmesinde asgari güvenilirlik ölçütleri getirdiğinde, 300’ün üzerinde simsarlık kuruluşu çöktü. Ani bir panik baş gösterdi; bazı simsarlar müşterilerince öldürüldü; birçokları ise ülkeden kaçtı. 22 Haziran 1982’de, Türkiye’nin on birinci en büyük bankası olan Banker Kastelli de çöktü ve sahibi Cevher Özden yurtdışına kaçtı. Bunun sonucunda, Turgut Özal ve bazı bakanlar istifa etmek zorunda kaldılar.</p>

  <p>Bu karanlık simsarların –kısa bir süre için– böylesine başarılı olmalarının bir sebebi, halkın umutsuz şekilde enflasyonla mücadele olanaklarını aramasıydı. Yeni ekonomi siyasetinin yükünün, hem sanayideki hem de kamu kesimindeki ücretlilerin sırtına bindiği açıktı. Fiyat artışları, ücretlerin dondurulması ve yüksek faiz oranları hep birlikte, çoğu ücretlinin 1979-1989 yıllarındaki reel satın alma gücünde %40 ile 60 arası bir düşüşe neden oldu.</p>

  <p>Bu on yıl içinde asıl kazançlı çıkanlar büyük aile holdingleriydi. Koç ya da Eczacıbaşı grubu gibi bazılarının kökleri 1920’lere kadar gidiyordu; bazıları ise, Çukurova grubu ve –bilhassa Özal’a yakın olan– Sabancı grubu gibi, 1950’lerde yükselmeye başlamışlardı. Üçüncü “kuşak” holdinglerini, ENKA ve STFA gibi inşaat şirketleri oluşturuyordu; bunlar 1980’li yılların başlarında petrol üreten Arap ülkelerindeki inşaat patlamasından muazzam kazançlar elde etmişler ve işlerini öteki iş kesimlerine de yaymakta bu olanaktan yararlanmışlardı. Bütün bu şirketlerin neredeyse tümü, aile mülkiyetli şirketlerdi ve kendi bankaları, sigorta, ticaret ve üretim şirketlerine sahip holding şirketleri olarak yapılanmışlardı. İthal ikameci dönemin esas iş uğraşılarını, ithalat ve lisansa tâbi ürünlerin üretiminde yabancı şirketlerle yapılan ortak girişimler oluşturmaktaydı. Şimdiyse holdingler, önceki faaliyetlerini durdurmaksızın, giderek ihracata yönelik şirketler haline geliyorlardı.</p>

  <p>Hükümet, ithalat kısıtlamalarının kaldırılması yoluyla iç piyasada rekabeti teşvik ederek, sanayi ürünlerinin fiyatlarını düşürmeye çalıştı. Bilhassa 1979-1980’de yaşanan yokluklardan sonra, dükkânlardaki farklılık hemen göze çarpıyordu. Avrupa’nın ve ABD’nin en son tüketim malları artık Türkiye’de de mevcuttu. Lüks mallar serbestçe ithal edilebiliyordu, ancak bunlar özel bir vergiye tâbiydiler. Bu vergiden gelen gelir, konut edindirme programında kullanılıyordu. Sonuç, tüketim önderliğinde ani büyüme ve canlanmaydı. Lüks malların tüketimi, bu yıllarda serveti artan kişilerle sınırlı kalmıyordu. (Bunlar, hızla büyümekte olan ithalat ve ihracat, bankacılık, haberleşme ve turizm sektörlerinde çalışan kişilerdi.) Orta sınıflar içerisinde, gelirleri gerçek anlamda azalmış olan kesimler (örneğin devlet sektöründeki herkes) dahi bir alışveriş sevdasına düşmüştü. Bunu, büyük çaplı taksitle satın alma ve kredi sistemi sayesinde yapabiliyorlardı. Teknolojiye, lükse ve modern yaşamın şaşaasına müthiş bir açlık vardı; bu, –sık sık ifade edildiği gibi– “bir yaşamamışlık duygusu” ve açığı kapatma ihtiyacıydı.</p>

  <p>Yabancı yatırımcılar teşvik görüyordu. Bunlar artık ayırımcı tedbirlerle karşılaşmıyorlardı; yatırım sermayesini ve kârlarını ülkelerine geri götürme olanağı sağlanmıştı; yatırımcılar ithalat vergisinde ayrıcalıklı muameleden yararlanmaktaydı ve son olarak, dört ayrı yerde (İzmir ve Mersin limanları çevresinde ve Adana yakınlarında) serbest ticaret bölgeleri kurulmuştu. Bu bölgelerde fabrika kuran şirketlerin birçoğu kendi ürünlerini yeniden ihraç ediyorlardı.</p>

  <p>Hükümet altyapı ve kamu yararına hizmetlerde de yatırımlar için gerekli adımları attı. Telekomünikasyon ve yol şebekesi modernleştirildi (ikinci Boğaz köprüsü ve Avrupa’yla Asya arasındaki trafiği kolaylaştıran bir çevre yolu yapıldı); garip şekilde adına TEM ya da “<em>Trans European Motorway</em> / Kuzey-Güney Avrupa Otoyolu” denilen modern bir otoban, –artık yaklaşık on milyon nüfuslu olan– İstanbul’la, –yaklaşık beş milyon nüfuslu– Ankara metropolleri arasındaki eski iki şeritli yolun yerini aldı; hiç olmazsa o yolun üzerindeki baskıyı hafifletti; Sovyetler Birliği’nden Türkiye’ye doğal gaz borularının döşenmesi, doğal gazın adi kömür ve linyitin yerini alması, 1980’lerin sonlarında büyük kentlerdeki hava kirliliği üzerinde önemli bir etki yapmaya başladı.</p>

  <p>Devlet nakit paraya sıkıştığı için, inşaat işlerini üstlenenlerin “yap-işlet-devret” formülüyle çalışmalarını teşvik etmeye çalıştı. Bunun anlamı, bir yabancı yatırımcının, bir tesisi (köprü, otel ya da enerji santrali) inşa etmesi ve bunu, maliyeti karşılanana ve bir kâr haddi elde edilene kadar işletmesiydi. Bu tesis sonradan Türk hükümetine devredilecekti. Bu yöntem ekseri turizm sektöründe kullanıldı. Özal hükümeti, Türkiye’nin en büyük doğal kaynaklarından biri olan kıyılar ve doğal güzelliklerden hiç yararlanılmadığının farkına vardı ve 1980’lerde Türk turizm sanayinin geliştirilmesi için atılımlar yapıldı. 1980’lerin sonuna gelindiğinde, Türkiye Akdeniz tatil pazarından oldukça büyük bir pay kapmış ve Kuzey Avrupa ülkelerinden yapılan paket turlar için gözde bir yer haline gelmiş bulunuyordu. Tabii ki bunun sonucunda kıyıların ve doğal güzelliklerin zarar gördüğünü söylemeye gerek yok. Türk turizmi 1990-1991 Körfez bunalımı nedeniyle çok sarsıldı; ancak hemen ertesi yıl, 1992’de bu kez de eski Yugoslavya’daki iç savaşın etkisiyle iyileşti. Turizm sektörünü geliştirmek için ilk planlar yapılırken, Türkiye’nin, pazarın en tepesini hedeflemesi ve kıyı şeridinin doğal güzelliğini muhafaza etmek için katı bir imar mevzuatının yürürlüğe konulması şart koşulmuştu. Sonuçta, tam tersi oldu. Türkiye kendisine, bütçesi düşükten ortaya değişen kesime yönelik bir kitle turizmini seçti ve kıyılarının büyük bir bölümü ticari metaya dönüştü. Kıyılar, İspanya, Yunanistan ve Kıbrıs’takilere benzer şekilde oteller, tatil köyleri ve belirli amaçlara yönelik tatil yerleri ile doldu; fiyatta da o ülkelerle rekabet etmekteydi. 1990’ların ortalarında, Türkiye yılda yedi milyonun üzerinde turist çekmeye başlamıştı ve turizm, başlıca sağlam para kaynağı olarak, işçi transferlerinin yerini almıştı. On yılın sonunda, turist sayısı yine ikiye katlanmış ve Türkiye, İspanya ve Yunanistan’dan sonra, Akdeniz’de gidilecek üçüncü en büyük tatil yeri olup çıkmıştı.</p>

  <p>Hükümetin enerjik şekilde ele aldığı bir diğer tasarı, esasen 1960’larda planlanmış olan, dev “Güneydoğu Anadolu Projesi” (GAP)’tı. Bu plan, Türk sanayine enerji üretmek, Harran ovasında 1,6 milyon hektarı sulamak ve böylece Türkiye’de ekili araziyi ikiye katlamak amacıyla, Fırat ve Dicle nehirleri üzerinde bir barajlar kompleksinin, hidroelektrik santralleri ve sulama tesislerinin inşasını öngörüyordu. Tasarının ana bölümü olan, Urfa’nın kuzeybatısında Fırat üzerindeki büyük hacimli Atatürk Barajı 1992’de açıldı. Bu tasarı ve baraj, siyasal nedenlerden dolayı (yani nehirlerin akış yönündeki Suriye ve Irak gibi ülkelerle suyun paylaşımı konusunda bir uzlaşmaya meydan vermemek için), uluslararası aracı kuruluşlardan mali yardım alınmaksızın yürütülmüştü.</p>

  <p>İstikrar programı, zorlu bir başlangıca rağmen (1980-1981’de ekonomi gerçekten daralmıştı), amaçlarından birçoğuna erişebildi. İhracat 1980-1987 yıllarında yılda %22 ortalamayla arttı. 1979 yılında ihracat 2,3 milyar Amerikan doları iken, 1988’de 11,7 milyar Amerikan dolarına ulaştı. İhraç ürünlerinin niteliği on yıl boyunca değişime uğradı. 1979 yılında ihracatın yaklaşık %60’ını tarım ürünleri oluşturuyordu. 1988’de bu oran %20’ye düşmüştü. Aynı dönem boyunca sanayi ürünlerinin toplam ihracattaki payı, %45’in altından %72’nin üzerine çıktı. Sanayi ürünlerinin arasında tekstil özel bir öneme sahipti; toplam ihracat değerine dörtte birin üzerinde katkıda bulunuyordu.</p>

  <p>İhracatta, hedef ülkeler de değişmişti. 1980’lerin başları dünya petrol fiyatlarındaki ikinci patlamaya rastlamıştı. 1974’ün tersine, bu kez devletten destek gören Türk ihracatçıları, petrol üreten Arap ülkelerindeki yeni servetten kâr elde etmeyi başardılar. 1982-1985 yılları arasında Türkiye’nin Ortadoğu ve Kuzey Afrika’ya olan ihracatı, Avrupa Topluluğu ülkelerine olan ihracatını aşmış, İran en büyük pazar olmuştu. Daha sonra eski düzen kendini yeniden kabul ettirdi ve AT yeniden Türkiye’nin esas ihracat pazarı haline geldi. Gayri Safi Milli Hasıla ilk birkaç yıl boyunca (1985’e kadar) ortalama %4,5 artmıştı. 1987’de büyüme daha da yüksekti (%7 ila 8). 1988’den itibaren, büyüme rakamları kararsız ve öngörülemez hale gelmişti. 1994 krizine dek (daha ilerde bundan söz edilecek), büyüme oranı %1,5 ila 9 arasında değişmekteydi. İthalat da artmıştı (1979’da 5 milyar Amerikan doları iken, 1989’da 14,4 milyar Amerikan dolarına yükseldi) ve bütün bu dönem boyunca ihracatın sürekli ilerisinde oldu. Ödemeler dengesi boşluğu Avrupa’daki Türk işçilerinden gönderilen paralarla kapatıldı. Siyasal istikrar ve enflasyon oranının üstündeki çekici faiz oranları, Türk işçilerini, paralarını Türk bankalarına yatırmaya teşvik ediyordu.</p>

  <p>Yüksek faiz oranları ve ücretlerin dondurulması, enflasyonu 1980’lerin ilk yarısında %30 ila 40 kadar aşağı çekti. Enflasyon sonra tekrar yükseldi ve 1988’de, 1980 öncesindeki ortalama %70 düzeyine ulaştı. Bunun nedeni (etkin şekilde kısılmış olan) aşırı tüketim talebi değil, süren yüksek kamu açıklarıydı. Buna birtakım etkenler sebep olmaktaydı: kamu sektöründe çalışanların sayısındaki artışın kontrol altına alınamayışı; sanayi holdinglerinin ve özellikle serbest çalışanların muazzam kârlarına hemen hiç dokunmayan yetersiz vergilendirme; en önemlisi, verimsiz ve büyük ölçüde zarar eden dev bir devlet sanayi kesiminin varlığını sürdürmesi. Özal hükümeti, birçok kez, KİT’leri özelleştirme niyetini (aslında 1950’lerin başından beri gelen bütün hükümetler gibi) açıklamıştı, ama hükümetin özelleştirme programı çok yavaş ilerliyordu. KİT’lerin çoğu o denli atıl kalmış ve o kadar gereksiz sayıda elemanla dolmuştu ki yatırımcıların ilgisini çekmeleri mümkün değildi. Bazı devlet tekellerinin kaldırılması işi çok daha etkili oldu, bu da örneğin çok sayıda özel havayolu şirketi ve televizyon istasyonunun kurulması sonucunu verdi. Her iki sektörde de, Özal ailesinin üyeleri öncüler arasındaydı. Ticari radyo ve televizyon kanallarının durumu gerçekten sıra dışıydı. İlk TV istasyonları, örneğin (sonradan Interstar olan) Star-1, Almanya’dan yayın yapıyor ve bu yayın Türkiye’de uydu çanaklar aracılığıyla izlenebiliyordu. Kısa sürede bütün belli başlı holdingler ve özellikle büyük gazete sahipleri kendi kanallarına sahip oldular. Buna müsamaha gösteriliyordu; yayın tekelini devlete veren Anayasadaki madde ise, ancak yıllar sonra, 1993’te değiştirilecekti.</p>

  <p>1989 yılı, üçüncü cumhuriyetin ekonomik kalkınmasında birçok bakımdan bir dönüm noktasıydı. Bunun nedeni kısmen, tarım üreticilerini –ve ihracatçılarını– etkileyen ciddi kuraklıktı. Özal’lı yıllarda tarım nispeten az ilgi görmüştü ve kuraklık tarım kesiminin teknolojik bakımdan hâlâ ne kadar geri olduğunu ortaya koymuştu. İşgücünün %60’ı tarımda istihdam ediliyordu, ancak tarımın ulusal hasıladaki katkısı, iyi geçen yıllarda bile, ancak %15 ila 20 arasındaydı. Faiz oranlarında –artan enflasyonu dahi aşan– bir artış, devlet yatırımlarının azaltılması ve Türk lirasının yüksek kuru, büyümeyi yavaşlatan diğer etkenlerdi. Liranın tedrici devalüasyonu enflasyonun gerisinde kalmış, bu yüzden 1990’a gelindiğinde, lira %40 oranında aşırı değer kazanmıştı. Bunun sebebi, Avrupa’daki çok sayıda Türk işçisinin, –yüksek faiz oranlarının cazibesine kapılıp– kendi paralarını Türk bankalarına yatırmaları ve böylece mark, dolar ve guldenleri liraya çevirmiş olmalarıydı. 1991-1992’de devalüasyon tekrar hızlandı ve lira daha gerçekçi bir seviyeye ulaştı.</p>

  <p>Özal döneminin bütçe politikalarını değerlendirirken akılda tutulması gereken bir husus, Özal’ın devlet gelirlerini ayrı “fon”lara çekmedeki olağanüstü becerisidir. Sistem, çok özel amaçlar için zorla toplanan paralardan oluşmaktaydı; bunlar birçok farklı kalem ve etkinlik için yapılacak ek ödemelere ayrılmıştı. Bir örnek Konut Fonu’ydu. Bu fonu besleyen tek gelir lüks maddelere konulan ithal harcı değildi, ayrıca yurt dışına çıkan her Türk yurttaşından 100 Amerikan doları da alınıyordu. Bu fon ve bunun gibi daha birçoğu bütçenin dışında tutulmuştu; böylece meclis kontrolüne tabi olmuyorlardı. Bu şekilde, Özal, kendisinin ve yardımcılarının uygun gördüklerinde kullanabildikleri bir “gölge bütçe” oluşturmuştu.</p>

  <p>1980’li yılların ekonomi politikaları zenginle fakir arasındaki farkı çok fazla artırdı. Bir tarafta, genellikle çok zengin girişimcilerin oluşturduğu yeni bir sınıf peydahlanmıştı. Servetler ithalat, ihracat ve inşaatlardan yapılmıştı. Bu yeni zenginler, eskiden Türkiye’de akla getirmesi bile hoş karşılanmayan bir şekilde ve Latin Amerika’yı anımsatan bir tavırla, gösterişe kalkışıyorlardı. Öte tarafta ise, halkın çoğunluğunun satın alma gücü, 1980’lerin sonunda son derece azalmıştı ve birçok Türk’ün evinde tam bir yoksulluk yaşanıyordu. Buna bir de (her ne kadar Türkiye’deki işsizlerin sayısına ilişkin her hesaplama, daha önce de değinildiği gibi, resmî bir kayıt ya da işsizlik tazminatı olmadığından dolayı, tahmin kabilinden oluyorsa da) işsizlerin sayısındaki çok büyük bir artış eklenmişti.</p>

  <p>Siyasal sistemde artan liberalleşme, 1988’den itibaren sendikalara daha fazla ağırlık kazandırdı. İşçilerin huzursuzluğu özellikle 1990-1991 yıllarında arttı. Ocak 1991’de bir buçuk milyon emekçi genel grev yaptı. Sendikalar, üyelerinin satın alma gücünde 1980’den beri süren kaybı gidermede başarılı oldular. Ne var ki, bu başarıyı, daha önce de olduğu gibi, sadece modern büyük sanayi sektöründe ve KİT’lerde çalışanlar için gösterebildiler. Türk ekonomisinin esasını oluşturan küçük aile işletmeleri ise, halen büyük ölçüde sendikaların menzili dışında kalıyordu. Ne yazık ki 1980’ler, örgütlenmiş işçiler açısından, git gide daha çok işin, az kârla iş yapan taşeronlara verilmesine sahne oldu. Bu kesimdeki iflas sayısı 1989’dan itibaren hızla arttı. Devlet memurlarına sendika üyeliği ise hâlâ yasaktı.</p>

  <p>Artan ekonomik bunalımla karşı karşıya kalan ANAP hükümeti gözlerini kapama yoluna gitti. 1989 yılında resmen kabul edilen –1990-1994 dönemine ait– altıncı beş yıllık plan hiç gerçekçi değildi; yüksek büyüme, %15 enflasyon ve az açık öngörüyordu. Dünya ekonomisinde 1980’lerin sonundaki yavaşlamayla, planlanmış olan büyüme rakamlarının erişilemez olduğu ortaya çıktı (Türkiye artık ihracata yönelik ekonomisinden dolayı küresel ekonomik eğilimlere karşı çok daha duyarlıydı) ve ülke, ekonomik büyümenin çok kararsız olduğu; enflasyon, bütçe açığı ve işsizlik gibi olumsuzlukların yükseldiği bir döneme girdi.</p>

  <p>Özal’dan sonra gelen 1991-1993 Demirel-İnönü koalisyonunun, daha muğlak bir ekonomi politikası vardı. DYP de, SHP de, geleneksel yandaşlarının çıkarlarını koruma çabasındaydı. SHP bir dereceye kadar, devlet memurlarının ve işçilerin, özellikle de devlet sektöründekilerin çıkarlarını savundu; DYP ise, geleneksel küçük işletmeleri ve çiftçileri ANAP’tan bile daha çok temsil etti. İki büyük merkez sağ partisi, DYP ve ANAP arasındaki rekabet, Türkiye’nin iki büyük işveren örgütü arasında da artan bir gerginliğe yol açtı; bunlar, büyük iş çevrelerini temsil eden ve bu sebepten ANAP’a daha yakın olan TÜSİAD (Türk Sanayicileri ve işadamları Derneği) ve küçük ve orta işletmeleri temsil eden ve bu nedenle DYP’ye yakın olan TOBB (Türkiye Odalar ve Borsalar Birliği)’du.</p>

  <h2 class="sigil_not_in_toc">Tekrarlanan mali krizler: 1994-2002</h2>

  <p class="nonindent">Koalisyon hükümeti, ekonomi politikalarına Özal’dan daha az önem veriyordu. Ekonomiyi yine gündemin ilk sırasına yerleştiren, Tansu Çiller oldu. Kendisinin öncelik sırasında, devlet sanayi kuruluşlarının özelleştirilmesi geliyordu; çünkü hem iflah olmaz bir Thatcher taraftarı olarak devlet müdahalesine ideolojik açıdan karşıydı, hem de özelleştirmeyi devlet sektörünün yetersizliğine ve süratle büyüyen bütçe açığına bir çözüm olarak görüyordu. Çiller, Türk ekonomisindeki zayıf noktalarını net bir şekilde gördüğünü birçok kez göstermişti. Buna rağmen, başbakanlığının ilk altı ayı boyunca kabinesi hiçbir esaslı tedbir almadı. Hükümet, faizleri nispeten düşük tutarken, bir yandan da liranın döviz kurunu destekleyerek ekonomik büyümeyi devam ettirmeye çalıştı. Bunda başarılı oldu: 1993’te Gayri Safi Milli Hasıla %7,3’tü, ancak ekonomideki temel dengesizlikler, gizli bir gerilime yol açtı. Er ya da geç bir şeyler kopacaktı ve nitekim 1994’e girildiğinde bu oldu. İşleri, ülkelerin ve şirketlerin kredi notunu kararlaştırmak olan ve aldıkları kararlara uluslararası bankalar tarafından genellikle uyulan iki Amerikan firmasının ikisi de, Türkiye’nin notunu arka arkaya iki kez, “yatırım yapılabilir” seviyesinden, “riskli” seviyesine düşürdüler. Sonuç, liranın ani düşüşü (kısa zamanda Amerikan doları 17 bin liradan 30 bin liraya çıktı) ve faizlerin firlamasıydı. Bu, sonraki yedi yıl içerisinde Türkiye’nin yaşayacağı üç büyük ekonomik durgunluktan ilkinin başlangıcıydı. 27 Mart yerel seçimlerine kadar hükümet pasif kaldı, ama hemen sonrasında, 5 Nisan’da, çok sert bir istikrar programı ilân edildi. Program büyük ölçüde kısa dönemli acil önlemlerden (vergi artışları, harcamalarda kesintiler, faiz oranlarında yükselme, devlet hizmetleri ve ürünlerinde aşırı fiyat artışları) ve kısmen de, vergi reformu, bağımsız bir Merkez Bankası, ihracatın artması ve özelleştirmenin hızlandırılması planlarından oluşuyordu.</p>

  <p>Kısa dönemli önlemler, bütçe açığını azalttı – ama ortadan kaldırmadı. Aynı zamanda, liranın serbest düşüşü, ithalattaki patlamanın sonunu getirdi; bu da ticaret dengesini iyileştirdi. Bu önlemler, Türkiye’ye tekrar borç para vermeye istekli olan IMF’yi memnun etmişti; ancak ne IMF’den ne de Dünya Bankası’ndan acil yardım gelmedi. Bu durum Meksika’nın deneyimiyle taban tabana zıttı; çünkü Meksika yakın dönemde benzeri bir krizi yaşadığında, güçlü Amerikan baskısı sonucunda kurtarılmıştı. Türkiye bu krizi kendi başına göğüslemek zorundaydı.</p>

  <p>1994’ün geri kalan yıllarında lira daha fazla kayba uğramadı. Yılın sonunda enflasyon –esas olarak hükümetin fiyat artışlarından dolayı– %150’de kalmış, ama 1995 başlarında inmeye başlamıştı. Madalyonun öbür yüzü ise, önlemlerin, yılın başında zaten durgunluk belirtileri göstermiş olan Türk ekonomisini derin bir ekonomik durgunluğun içine düşürmüş olmasıydı. Gayri Safi Milli Hasıla %6 azaldı ve 600 binden fazla insan işini kaybetti. İşinde kalanlar satın alma gücünde sert ve ani bir düşüşle karşılaştılar. Türk-İş ve daha küçük olan DİSK’in ikisi de, sınırlayıcı yasalar, azalan üye sayısı ve fon eksikliği arasında sıkışıp kalmış oldukları için, ciddi bir direnişte bulunamadılar. En mücadeleci sendika, 1990’larda daha etkili hale gelmiş olan İslâmcı konfederasyon, Hak-İş’ti, ama sonuçta o da diğerleri kadar güçsüzdü. İşçi hareketi bütün gücünü yitirmiş gibiydi; öyle ki, işverenlerin, sigorta primlerini ödememelerinden dolayı sosyal güvenlik sisteminin yükümlülüklerini yerine getiremiyor oluşu bile onları sokağa dökmemişti.</p>

  <p>Hükümetin acil karşı önlemleri birtakım başarılar sağlamasına rağmen, IMF’yle üzerinde uzlaşılan yapısal reformlar hiç ilerlemiyordu. Özelleştirme yasası nihayet Kasım 1994’te geçmişti, ama sonraki dönemde de, devlet varlıklarının satışı kaplumbağa hızında sürdü. Devlet havayolları, havaalanları yer hizmetleri, turizm işletmeleri, petrokimya sanayi kuruluşları, elektrik santralleri ve telekomünikasyon hızlı özelleşmeye tahsis edilmişti, ancak Aralık 1994 ile Mayıs 1995 arasında sadece 65 milyon Amerikan doları değerinde varlık satılmıştı. Bazı özelleştirmeler, örneğin lastik fabrikasının bir İranlıya, Et ve Balık Kurumu’nun ise İslâmcı sendika Hak-İş’e satışı, siyasi bakımdan o denli nazik meselelerdi ki bunların iptal edilmesi gerekti. Yine de, Türk ekonomisi kötü yönetim kararlarına karşın kendini hızla toparlama yeteneğini bir kez daha gösterdi ve 1995 ilkbaharının sonlarında tedrici bir iyileşme başladı. Yılın sonunda büyüme yine oldukça güçlüydü ve iyileşme 1996 yılı boyunca sürdü. Bununla beraber, temel sorunlardan hiçbiri ele alınmamıştı. Enflasyon %80’in üzerinde kalmış ve ticaret açığı iyileşme başlar başlamaz genişlemişti. Vergi kaçakçılığını önlemek için Mayıs’ta bir program ilân edildiyse de gerçekleşmedi ve İslâmcılık etkisindeki yeni hükümet iktidara geldiğinde, Çiller’in 1994-95 yıllarındaki politikalarından tam bir kopuş yol açan popülist politikalara girişti. Erbakan iktidara gelir gelmez, ülkedeki 1,8 milyon devlet memurunun aylıklarına %50 ve emekli aylıklarına %130 oranında artış ilân etti.</p>

  <p>Bütçede bu türden bir cömertliğe imkân olmadığını herkes biliyordu, ama hükümet kaygısızca, özelleştirmelerden, karaborsanın yok edilmesinden ve devlet arazilerinin satışından 50 milyar Amerikan doları fazladan gelir elde edeceğini duyurdu. Bu ekonomik politikanın hiç de gerçekçi olmadığı açıktı. Türk ekonomisinin yapısal sorunları (borç, enflasyon, devlet sektörünün hantallığı) dikkate alınmamıştı ve 1998’de ülke şiddetli bir durgunluğa maruz kaldı. Bunun en belirgin nedeni, o yılki Rus mali kriziydi. O kriz, Doğu Asya’daki mali krizin ardından geldiği için, genel olarak, “yükselen pazarlara” olan güveni yok etmişti, ama Türkiye’yi çok daha ciddi şekilde vurmuştu, çünkü Rusya, Türk ticareti için çok önemli bir pazardı. Gayri Safı Milli Hasıla 1999’da %6,4 azalmıştı.<a class="noteref" href="../Text/notlar.xhtml#n1515" id="ref15">15</a></p>

  <p>Nisan 1999 seçimleri sonrası iktidara gelen Ecevit hükümeti, IMF ve Dünya Bankası’ndan (1994’ün aksine, bu kez sağlanmış olan) yardımlarla çok kapsamlı bir ekonomik program başlattı. Aralık 1999’da kabul edilen program, devlet harcamalarının sınırlandırılması, özelleştirme ve önceden duyurulan döviz kurlarından oluşuyordu. Enflasyon hedefi, 2000 yılı için %25 olarak belirlenmişti, 2002’de ise %10’a düşürülecekti. Ücret artışları reel enflasyon yerine beklenen enflasyona bağlanmıştı. Bu program bir süre işledi. Enflasyon ve faiz oranları sert bir şekilde düşmüş, yatırımlar artmıştı ve iyimser bir hava vardı. Ancak bu, uzun sürmedi. Tüketici bu yeni ortamdan yararlanıp, satın alma merakını sürdürdü. Cari işlemler açığı yükseldi ve hükümet gittikçe daha elverişsizleşen borç ödeme oranlarında borçlanmak zorunda kaldı. Liranın Amerikan dolarına sabitlenmiş döviz kurunun, sürdürülebilir olmadığı anlaşıldı ve yabancı bankalar ani bir çöküşten korkarak, Türk bankalarına borç vermeyi kestiler. Bazı Türk bankaları için bu, bardağı taşıran son damla olmuştu. Hem borç verirken hem de borçlanırken sorumsuz şekilde davranmışlardı. Bankalar, hazine bonolarını satın almak için, yurt dışına, yüksek reel faiz oranıyla ciddi miktarda borçlanmışlardı, ama aynı zamanda da, 1994 krizinden sonra devletin tüm banka mevduatlarına sınırsız garanti getirmiş olmasından dolayı, gelişigüzel borç para vermişlerdi. Devlet bankaları ise –on yıllardır varlığını hissettiren– ek bir sorundu; bu bankalar partilerin genel başkanları tarafından, tarım, küçük işletmeler ve konut inşaatı gibi siyasal açıdan ilgi çekici olan sektörlere ucuz kredi temininde kullanılmışlardı.</p>

  <p>Kasım 2000’de liradan çok büyük bir kaçış, ucu ucuna önlenebildi, ancak Şubat 2001’de, Ecevit’in yolsuzluklarla mücadeleyi kabul etmediği gerekçesiyle, Sezer ve Ecevit arasında yaşanan tartışma sonucu, zorla ayakta tutulan güven bir gecede kaybolup gitti ve program çöktü. Liranın değeri yarı yarıya azalmış ve 2001-2002’de ekonomi yaklaşık %9 oranında daralmıştı. Kasım 2002 seçimlerinin göstermiş olduğu gibi, siyasal elit bu başarısızlık nedeniyle affedilmemişti. Bununla birlikte, sırf ekonomik açıdan bakıldığında, Ecevit hükümetinin mirası tümüyle olumsuz değildi. Ekonomiden sorumlu Devlet Bakanı Kemal Derviş’in rehberliğinde, mali sistemi yeniden yapılandırmada önemli adımlar atılmıştı. Merkez Bankası bağımsız hale getirilmiş ve bankacılık sektöründe siyasetin etkisi azaltılmıştı. Kamu İhaleleri Yasası değiştirilmişti. Tüm bu önlemlerin amacı “şeffaflığı artırmaktı.” (Bu, IMF’nin yolsuzluğu azaltma jargonuydu.)</p>

  <h2 class="sigil_not_in_toc">KÜRT SORUNU</h2>

  <h2 class="sigil_not_in_toc">PKK ile savaş</h2>

  <p class="nonindent">Türkiye’deki gündeme yıllar geçtikçe artan şekilde ağırlığını koyan siyasal sorun, Kürt halkının hakları sorunuydu. 1980 darbesinden sonra, Kürt kimliğinin ifade biçimlerinin baskı altına alınması yoğunlaştı. Kürtçenin özel yaşamda dahi kullanılması resmen yasaktı. Halk sürekli olarak “ulusal duygularının zayıflığı” ile suçlanmaktaydı; buna en bilinen iki örnek, –kendisi Kürt olmayan– yazar İsmail Beşikçi ve kendi dili Kürtçede türkü söyleyemediğinden dolayı üzüntü duyduğunu açıklayınca, hakkında “ayrılıkçı propaganda” nedeniyle dava açılan türkücü İbrahim Tatlıses’ti.</p>

  <p>Askerî yönetimin çok sert tedbirlerine rağmen, Kasım 1978’de Abdullah Öcalan tarafından kurulmuş en köktenci Kürt hareketi olan <em>Partiya Karkeran Kürdistan</em> (PKK diye bilinen Kürdistan İşçi Partisi)’ın liderleri, ülkeden kaçmayı başarmışlardı. PKK 1970’lerde ortaya çıkan ilk Kürt siyasal örgütü değildi. 1980’e kadar öteki örgütler çok daha önemli ve ideolojik olarak çok daha gelişkindiler. PKK ise, basit bir programla ve –silahlı– eyleme büyük ağırlık vererek, toplum dışına itildiği duygusuna kapılmış yoksul, eğitimsiz köy ve kasaba gençlerini hedeflemiş olan tek örgüttü. Eylül 1980’de Öcalan Şam’a yerleşti ve Suriye hükümetinin yardımıyla Bekaa vadisinde eğitim kampları kurdu. Taraftarları burada, Suriyeli ve Filistinli subaylar tarafından eğitim görmekteydi. PKK’nın ilk resmî kongresi, Temmuz 1981’de Suriye-Lübnan sınırında yapıldı.</p>

  <p>İran-Irak Savaşı, Irak askerlerinin güneydeki cephede olmalarını gerektirdiği için Kuzey Irak’taki Kürt örgütlerine, yani Mesut Barzani’nin Kürdistan Demokrat Partisi’yle Celâl Talabani’nin Kürdistan Yurtseverler Birliği’ne 1982’den itibaren hareket serbestisi sağladı. Marksist PKK’yla, oldukça muhafazakâr olan Barzani’nin KDP’si arasındaki ilişkiler hiçbir zaman çok sıcak olmamıştı, ancak KDP yine de, Öcalan’ın yandaşlarının, KDP denetiminde olan Irak-Türk sınırının güneyindeki bölgeden eylemler yapmalarına izin veriyordu. Bu da PKK’ya, Türkiye’ye sızmak için, biri doğrudan doğruya Suriye’den, diğeri de Irak Kürdistan’ından olmak üzere iki güzergâh sağlamıştı. 21 Mart 1984’te, –yasaklanmış– Kürt yeni yılı (Nevroz) kutlamaları, PKK’nın Güneydoğudaki gerilla faaliyetinin başladığını bildirmekteydi. O tarihten beri Nevroz her yıl, PKK’nın gerilla savaşının yoğunlaşma vesilesi oldu. Türk askerî noktalarına asıl hücumlar, 15 Ağustos 1984’te, birbirine 200 kilometre uzaklıktaki Eruh ve Şemdinli’ye eşzamanlı olarak yapılan saldırılarla başladı.</p>

  <p>PKK’nın eylemlerinin çapı giderek arttı. 1986’dan itibaren, Türk yetkililerinin aldığı karşı tedbirlerden biri de PKK saldırılarına karşı koymaları için –“köy korucuları” denilen– bazı köylülerin aylığa bağlanması ve silahlandırılmasıydı. Bu, tam anlamıyla başarıya ulaşmadı. Alınacak adayları yerel aşiret başkanları öneriyordu ve çoğu aday, geçmişi zorbalık ve suçla dolu olanlardan seçiliyordu. Köy koruculuğuna toplam 18 bin kadar kişi alındı, ancak 1987’de PKK bunlara karşı şiddetli bir mücadele yürütürken, köy korucularının İkinci Dünya Savaşı’ndan kalma tüfekleriyle PKK’nın kalaşnikoflarına denk düşmedikleri anlaşılacaktı. Birçoğu öldürüldü, birçok olayda ise kadınlar ve çocuklar dâhil bütün aileleri katliama uğradı. Moral çöküntüsü büyük bir sorun haline gelmişti ve ordu kitle halinde kaçışların önünü almak için sert tedbirlerle gözdağı vermek zorunda kaldı.<a class="noteref" href="../Text/notlar.xhtml#n1516" id="ref16">16</a> Türk ordusunun sınırı kapama ve gerillaları yakalayıncaya kadar dağlarda kovalama çabaları pek etkin olmadı. Türk tarafındaki ana sorunlar, bu gerillalara karşı koyacak teçhizatın (helikopter, telekomünikasyon) eksikliği ile istihbarat servisleri, ordu, jandarma ve polis arasında eşgüdüm sağlanamamasıydı. Bu sorunları halletmek ve eşgüdümü sağlamak için, eski bir MİT görevlisi olan Hayri Kozakçıoğlu, önce 8 sonra 11 ilin başına süper vali olarak atandı.<a class="noteref" href="../Text/notlar.xhtml#n1517" id="ref17">17</a> Yine de eşgüdüm konusu bir sorun olarak kaldı ve sonraki birkaç yıl içinde süper valinin çoğu yetkisi yavaş yavaş askerî yetkililere geçti. Türk ordusunun, kasaba garnizonlarından faaliyete geçmek yerine, barınmanın zor olduğu sıra dağlarda yerleşik bir düzen kurduğu 1992 yılından itibaren, taktiklerde büyük değişiklikler olmaya başladı. Bu, onlara, 1990’ların ortalarında giderek inisiyatif kazanma olanağını verdi.</p>

  <p>PKK bu dönemde Kürt ulusçuluğu üzerinde bir tekele sahip değildi. Başka örgüt ve partiler de vardı ve bunlar Türkiye Kürtlerinin bağımsızlığı için çabalıyor olmakla beraber, PKK’nın hem Türklerle işbirliği yapan Kürt köylülerine karşı, hem de diğer Kürt örgütlerine karşı uyguladığı vahşete karşı çıkıyorlardı. Bu örgütlerden sekizi 1988’de PKK aleyhtarı bir ittifak (<em>Tevger</em>) imzaladılar. Tevger, PKK lider takımından ayrılan kişilerle güçlenmişti, ancak Tevger’in nüfuzu Avrupa’daki mülteci topluluklarıyla sınırlıydı ve PKK hâlâ, Anadolu içlerinde yakın halk desteğine sahip tek örgüttü.</p>

  <p>Abdullah Öcalan’ın Türkiye’deki imgesi, Haziran 1988’de <em>Milliyet</em> gazetesindeki sansasyonel bir röportajla değişime uğradı. Yıllardır Türkiye’nin bir numaralı halk düşmanı (bir anlamda öyleydi) ve tam bir şeytan olarak betimlenmiş olan bu adam, Galatasaray taraftarı, etten kemikten bir adamdı. 1988’den sonra PKK’nın itibarı, Öcalan’ın artık yanlış olduğunu kabul ettiği, Güneydoğu’daki köylülere yönelik terör taktiklerini bırakmasından dolayı da arttı. 1989’da, PKK bazı aşırı solcu kent gerilla gruplarıyla (Dev-Sol, TİKKO, THKP-C ve diğerleri) bir ittifak yaptı; bu ittifak PKK’nın Türkiye’nin büyük kentlerinde saldırıda bulunma yeteneğini arttırdı. Ne var ki eski alışkanlıklar sona ermiyordu. 1993-1994’te Öcalan’ın Güneydoğu’da köy öğretmenlerine karşı bir suikast kampanyası emrini vermesiyle, terör taktiklerine yeniden dönüldü. Çok sayıda öğretmen öldürüldü. Öğretmenler iki ateş arasında kalmışlardı: Ya sürekli korku içinde yaşayacaklardı, ya da “görev yerlerini terk ettikleri” için kovuşturulmayı göze alacaklardı. Bu kampanyanın Öcalan’ın imgesine ve öncülük ettiği harekete verdiği zarar ağır oldu.</p>

  <p>Türk yetkilileri uzun bir süre, PKK’nın eylemlerini sınır üzerinden yaptığını farz ettiler, ama sınırı kapamak için sürdürülen tüm gayretlere rağmen olayların sayısının artması üzerine, PKK’nın yerel destekten yararlanabileceğini ve basında sürekli yer alan “adam kaçırma” eylemlerinin aslında halkın gerillalara katılması anlamına geldiğini kabul etmek zorunda kaldılar. Bu durum, Türk ordusunu klâsik gerilla mücadelesiyle karşı karşıya bırakıyordu. Yerel halkın çoğunun PKK’yı desteklediği ve gerillaların kolayca köy halkının arasına katılıp karıştıkları belliydi.</p>

  <p>Ordu, benzer birçok örnekte olduğu gibi, öfke ve hüsranını yerel sivil halktan çıkardı. Bu türden olayların en kötüsü Ekim 1993’te meydana geldi; bu tarihte ordu birlikleri, Diyarbakır’daki jandarma güçlerinin komutanı Bahtiyar Aydın’ın öldürülmesinin intikamını, Lice kentini topla bombardımana tutarak aldı. Türk ordusunun 1990’ların başlarında artan şekilde uyguladığı bir diğer anti-gerilla taktiği, “köylerin yakılması”ydı: dağlardaki köyler boşaltılıyor ve PKK üsleriyle bağlantılarının kesilmesi için imha ediliyordu. 1993 sonlarında 500 kadar köy boşaltılmış bulunuyordu; 1994’te ise buna 900 köy daha eklendi. 1996’da toplam sayı 3000’i bulmuştu. Köylüler bazen “güvenli köyler”e ya da kamplara yerleştiriliyorlardı, ama çoğu zaman derhal çekip gitme emri alıyorlardı. Çoğu, soluğu büyük kentlerde alıyordu. Diyarbakır yarım milyondan fazla sığınmacıyı ağırlamak zorunda kalmış ve tıka basa dolmuştu.</p>

  <p>Bu mücadelede Türk ordusu tarafından kullanılan insan sayısı hızla arttı (1991’de 150 bin iken 1994’te 250 bin), ama ölü sayısının artışı daha hızlı oldu. Resmî rakamlara göre, 1984-1990 yılları arasında 2500 kadar insan ölmüştü; 1994’te bu sayı 7000’e ulaştı; 1996 yılı sonunda ise resmî rakam 17 binin üstündeydi. Çatışmanın sona erdiği 1999’da sayı, 30 bin civarında sabitlenmişti.</p>

  <p>PKK’nın tedarik ve sızma yollarını kesme teşebbüsü sırasında, savaş, düzenli şekilde sınır ötesine, Irak’a taşındı. Türk savaş uçakları Kuzey Irak’taki kampları bombaladı ve alçaktan uçarak ateş etti. Ankara’daki hükümet aynı zamanda da, Irak’taki Kürt hareketleriyle, yani Barzani’nin KDP’si ve Talabani’nin KYB’siyle, çok etkili ittifaklar kurmaya çalıştı. Ocak 1991’deki Körfez Savaşı’ndan beri bu iki hareket, Irak Kürdistan’ının kuzey kısımlarını kontrol etmekteydi: KDP, Türk sınırına bitişik olan alanı; KYB ise, daha Güneydoğu’ya doğru olan bölgeyi. Kasım 1992’de, Türk askerleri Iraklı Kürtlerle birlikte, PKK’ya karşı müşterek bir saldırıda bulundular. Bu manevra, PKK’yı geçici olarak Kuzey Irak’tan sürmüş, ancak etkisi çok sınırlı olmuştu; Türk ordusunun PKK’yı bir kez daha yok etmek için Mart 1995’te bölgeyi büyük çapta (“Çelik Operasyonu” denilen) istila etmesi, önceki operasyonun yetersiz kaldığını kanıtlamıştı; bu operasyonlarda 35 bin asker ve 13 general yer almıştı. Bu askerler geri çekildikten sonra, Barzani ile İsrail’in Güney Lübnan’daki güvenlik bölgesi modeline benzer bir güvenlik bölgesi oluşturulmasına dair görüşmeler başlatıldı, ancak Barzani Türkiye’den para ve silah kabul etmeye hazır olmakla beraber, kendi bölgesinde Türk askerî varlığına karşı çıkıyordu. Bu arada, PKK savaşçıları sessiz bir şekilde sınır bölgesine geri döndüler ve savaş eskisi gibi sürüp gitti.</p>

  <h2 class="sigil_not_in_toc">Kürt sorunu ve ulusal siyaset</h2>

  <p class="nonindent">Güneydoğu’daki bu tırmanış, Kürt sorununu Ankara’da siyasal gündemin üst sırasına yerleştirdi. Kasım ayında altı SHP milletvekilinin faaliyetleri, Paris’te Kürdistan üzerine bir konferansa katıldıkları için askıya alındı. Dokuz SHP milletvekili, alınan kararı protesto ederek, partiden istifa etti. On beşinden onu, Haziran 1990’da, Kürtlerin hakları için mücadele eden Halkın Emek Partisi’ni (HEP) kurdular. Türk siyasetindeki şovenist çoğunluk, HEP milletvekillerini vatan hainleri olarak gördü ve başından itibaren her tür bıktırıcı ve tedirgin edici tavra maruz bıraktı. 1991’de meclisin yeni üyelerinin yemin töreni sırasında bazı HEP milletvekillerinin Kürtçe konuşması, bir skandala yol açtı. Bu milletvekilleri ayrıca, hangi yabancı dili bildiklerine dair bir anket sorusuna “Türkçe” diye yanıt vermişlerdi. Anayasa Mahkemesi’nden, ayrılıkçılık gerekçesiyle, HEP’i yasaklaması istendi. Bu talep sonunda (Temmuz 1993’te) gerçekleşti, ancak bu tarihe kadar partinin biri hariç tüm üyeleri yeni bir partiye, Demokrasi Partisi’ne (DEP)’e, transfer olmuşlar, böylelikle HEP yasaklandığında sandalyelerini yitirmiş olmaktan kurtulmuşlardı. DEP, önceli kadar eziyete uğradı. Eylül 1993’te Parlamento temsilcilerinden biri öldürüldü ve Şubat 1994’te Ankara’daki parti merkezi havaya uçuruldu. Ankara DGM Başsavcısı Nusret Demiral, Aralık 1993’te DEP’e karşı Anayasa Mahkemesi’nde dava açtı ve Mart 1994’te parlamenterlerin dokunulmazlıkları kaldırıldı; bu karar, Başbakan Çiller’in ısrarı üzerine alınmıştı; Çiller, o ayki seçim kampanyası sırasında “PKK’yı meclis dışına atmakla” böbürlenecekti. Dokunulmazlıkları kaldırılan milletvekilleri derhal, Millet Meclisi binası içerisinde tutuklanmışlardı. Parti Haziran 1994’te yasaklandı. Altı DEP milletvekili çoktan ülkeyi terk edip Avrupa’ya gitmiş bulunuyordu: Mart’ta tutuklanmış olan yedi kişi yargılandı ve Aralık 1994’te 15 yıla kadar hapis cezası aldılar. Ülkedeki eski DEP üyeleri, eskisinin yerine bir parti kurdular; HADEP (Halkın Demokrasi Partisi), 1995 seçimlerinde Güneydoğu’da başarılı bir sonuç aldı, ancak büyük kentlerdeki Kürt seçmen üzerinde hiçbir etkisi olamadı. Avrupa’ya gitmiş bulunan DEP üyeleri, “Sürgündeki Kürt Parlamentosu”nun oluşmasında esaslı bir rol oynadılar; bu parlamento ilk kez 12 Nisan 1995’te Lahey’de toplandı. HADEP –savcılar denedikleri halde– kapatılmadı, ancak liderlerinden bazıları Haziran 1997’de ağır hapis cezaları aldı.</p>

  <p>Savaşın, tüm Türk toplumu üzerinde travmatik bir etkisi olmuştu. Siyaset, iş dünyası ve entelektüel ve akademik çevrelerden çok sayıda kişi, Kürt sorununa siyasal, barışçı bir çözümün tek çıkar yol olduğunun farkındaydı. Cumhurbaşkanı Özal (ki kendisi yarı Kürt’tü), kurulu siyasal düzenin, Kürtlere ödün verilmesini açıkça savunan ilk üyesi olmuştu. Bakanlar kuruluna danışmaksızın, Kürtçe konuşma ve müzik üzerindeki yasağı kaldıran bir kararname bile yayınlatmıştı. Ölümünden kısa bir süre önce de, siyasi ödünler vermeye yanaşacak gibiydi. Tansu Çiller başbakan olduktan kısa bir süre sonra, (Franko sonrası dönemde, Katalonya ve Bask ülkesi gibi bölgelere, büyük ölçüde özerkliğin verildiği İspanya’daki bölgesel hükümetlere yetki tanınması sürecini kastederek) “bir Bask çözümü arayışı”ndan söz etmişti. TÜSİAD Başkanı Halis Komili, Cem Boyner’in yaptığı gibi, müzakere çağrısında bulundu. Ancak, siyasal çözüm taraftarları, güvenlik örgütünden, ordunun üst komutasından, parlamentodaki sağcı çoğunluktan, şovenist medyadan ve gittikçe kutuplaşan kamuoyundan gelen baskı karşısında güçsüz kalıyorlardı. Demirel ve Çiller tarafından sürekli tekrarlanan resmî yaklaşım, herhangi bir tartışma yapılmasından önce, PKK’nın askerî açıdan yenilgiye uğratılması gerektiğiydi.</p>

  <p>Bütün büyük partiler içerisinde RP, daha uzlaşıcı bir tutum takınmaya en yatkın olanı gibi görünüyordu. Erbakan dolaylı olarak, müzakereye yakın olduğunu ima etmişti; ayrıca, PKK’nın elinde bulunan Türk askerlerini serbest bıraktırma teşebbüsünde bulunmak için Kuzey Irak’a giden RP Van milletvekili, medya tarafından vatan haini olmakla suçlanmasına ve aleyhinde bir soruşturma başlatılmasına karşılık, parti tarafından desteklenmişti. Ama Erbakan dahi, ordunun durumu kontrolünde tutmasına şimdilik müdahale edemeyeceğini kabullenmek zorunda kalmıştı.</p>

  <h2 class="sigil_not_in_toc">PKK’ya karşı zafer</h2>

  <p class="nonindent">Askerî ve siyasal baskı, nihayet Türkiye’ye PKK karşısında çok arzu ettiği zaferi getirdi. Erbakan –ve Çiller’in– görevden uzaklaştırılmasından sonra, yeni Ecevit-Yılmaz kabinesi (bu kabine, güvenlik meselelerinde gözle görülür şekilde ordunun gözetimi altındaydı), Abdullah Öcalan’a ve PKK karargâh ve eğitim kamplarına halen kucak açan Suriye’ye yönelik tehdit içeren açıklamalar yapmaya başladı. Suriye muhtemelen Öcalan’ı artık başındaki bir dert olarak görüyordu. Öte yandan, Suriye’nin lider kadrosunun Sovyetler Birliği’nin çöküşüyle açıkta kaldığı ve şimdi, Türkiye’nin yakın müttefiki olan Amerika Birleşik Devletleri’yle ilişkilerini iyileştirmesi gerektiği de hatırlanmalıdır. Suriye bir yandan da İsrail’le Türkiye arasında sıkışıp kalmıştı; bu iki ülke arasındaki askerî işbirliği ise devamlı artıyordu. Bu yüzden, Türkiye Ekim 1998’de savaş tehdidinde bulunduğunda, Suriyeliler Öcalan’a misafirliğinin haddinden fazla uzamış olduğunu söyleyip, onu bir uçağa bindirdiler. Öcalan, Moskova’da bir ay kadar kaldıktan sonra, solcu İtalyan parlamenterler tarafından Roma’ya getirildi. Burada ev hapsinde tutulurken, bir yandan da yapmış olduğu siyasal iltica başvurusu incelenmekteydi. Almanya veya Hollanda’ya gitme girişimi suya düşünce, Öcalan, Roma’dan Yunan Adası Korfu’ya gitti. Yunan hükümeti, Türkiye’yle karşı karşıya kalmaktan korkarak, onu Nairobi’deki (Kenya) elçiliğine yolladı. Bir şekilde elçilik binasından çıkmaya ikna edildiği gün, yani 16 Şubat 1999’da, büyük ihtimalle bölgedeki en büyük istasyonu Nairobi’de bulunan CIA’in yardımıyla Türk komandoları tarafından yakalanıp kaçırıldı.</p>

  <p>Öcalan, Türkiye’ye döndükten sonra, Marmara Denizi’nde bir adaya hapsedildi; bu adada yargılandı ve sonunda asılarak idama mahkum edildi (bu ceza 2002’de ömür boyu hapse çevrildi). Öcalan’ın yargılanması sırasındaki tavrı dikkat çekiciydi ve birçok destekçisinin hayallerini yıkıp, gözlerini gerçeklere açmasını sağladı. Bu süreçte kesinlikle meydan okuyan bir kahraman tavrı sergilemedi. Daha çok, umutsuz ve tükenmiş, boyun eğen ve zaman zaman da depresyonda bir adam izlenimini veriyordu. Anlayış ve af diledi ve Türk halkına olan büyük sevgisini pek çok kez ifade etti.</p>

  <p>Öcalan, daha Roma’da kaldığı sırada, PKK’nın anlaşmazlığa barışçı bir çözüm arayacağını bildirmiş bulunuyordu. Bu tutum, şimdi PKK lider takımı tarafından doğrulanmıştı; PKK çevreleri “Apo”yu liderleri olarak saymaya devam ettiklerini bildirmiş, ama bunun yanında Ağustos 1998’de ilân edilmiş olan ateşkesin yürürlükte kalacağını da belirtmişti. PKK isminin, 2002’de KADEK (Kürt Özgürlük ve Demokrasi Kongresi)’e dönüştürülmesi, askerî mücadeleden siyasal mücadeleye geçişin simgesi oldu.</p>

  <h2 class="sigil_not_in_toc">İnsan hakları ve “derin devlet”</h2>

  <p class="nonindent">Kutuplaşma, Türkiye’de yurttaş haklarını artan bir baskı altına sokmuştu. Git gide daha çok insan anti-terör yasasından dolayı eziyete uğruyordu. Belki daha da kötüsü, “yargısız infazlar” (polis tarafından bildirildiğine göre, karşı koyan olan şüphelilerin vurulması) ve artan sayıdaki faili meçhul cinayetlerdi.</p>

  <p>Sağcı mafyayla devlet arasındaki bağ, hem Kürt sorununu hem de insan haklarını etkileyen bir meseleydi. Türkiye’deki organize suçlar (ekseriyetle uyuşturucu ve silah kaçakçılığı), 1980’li yıllarda ve 1990’ların başlarında giderek önemli hale gelmişti. İşler, iki farklı mafya grubunun sorumluluğundaydı. Biri, Kürtlerin grubuydu. Grubun önde gelen “işadamları”ndan bazıları PKK’yı destekliyor ve para yardımında bulunuyor; yardımda bulunmayan diğer grup ise, çoğunlukla kendi çıkarları için, çatışan tarafları birbirine düşürüyordu. Öteki grup, eski “ülkücüler”den, Alpaslan Türkeş’in Milliyetçi Hareket Partisi’ne bağlı silahlı çetelerden oluşuyordu. Bunların güvenlik aygıtıyla bağları daima yakın olmuştu. Şimdi bunlar hakkında, devletin Kürtlere karşı “kirli savaş”ına<a class="noteref" href="../Text/notlar.xhtml#n1500000" id="ref00000">5*</a> hizmet ettiklerine dair söylentiler vardı. Mafyayla devlet arasındaki ilişkiler ilk kez 1995’te, ünlü bir mafya babasının kızı –ve bir diğerinin eski karısı– olan Uğur Kılıç’ın, bir devlet bankasının eski müdürünün mafya tarafından vurulması olayının arkasında eski cumhurbaşkanının eşi Semra Özal’ın olduğuna tanıklık etmesinin ardından vurularak öldürülmesiyle manşetlere çıktı. 1996’nın ilkbaharında, Tansu Çiller, 1995 seçimlerine birkaç hafta kala niteliği belirsiz “güvenlik harcamaları” için bütçeden yasadışı şekilde para çekmekle suçlandı. (Bu, onun Yılmaz’la olan koalisyonunun devrilmesine sebep olan suçlamalardan biriydi.) MİT tarafından –muhtemelen yeni Çiller ve Erbakan koalisyonunu çökertmek maksadıyla– sızdırılan bir istihbarat raporuna göre, bu para, PKK’ya ve sempatizanlarına karşı gizli operasyonlar yapan ve Çiller ile İçişleri Bakanı –ve eski Emniyet Genel Müdürü– Mehmet Ağar tarafından yönetilen, gayrıresmî bir “devlet çetesi”ne harcanmıştı. Devlet ve organize suçlar arasındaki yakın bağların varlığı, 3 Kasım’da, Susurluk kasabasında yaşanan bir otomobil kazasıyla doğrulanmış gibi oldu. Otomobilde dört kişi vardı: üst düzey bir polis, devlet taraftarı bir Kürt aşiret reisi (ve DYP milletvekili), eski bir güzellik kraliçesi ve 1980 öncesinde yedi solcu öğrenciyi öldürmüş ve Papa’ya suikast girişimine dolaylı olarak karışmış olan, eski ülkücü terörist Abdullah Çatlı. Kaçak yaşadığı sanılan Çatlı’nın, resmî bir VIP pasaportu olduğu anlaşıldı. Ayrıca, bu dörtlünün, İçişleri Bakanı Mehmet Ağar’ın da kalmakta olduğu, deniz kenarındaki bir tatil beldesinden yeni döndükleri de ortaya çıktı. Gerek muhalefet ve gerek kamuoyunun büyük kesimi şimdi, İtalyan usulü bir “Temiz Eller Operasyonu” talep etmeye başladı.<a class="noteref" href="../Text/notlar.xhtml#n1518" id="ref18">18</a> Ancak mafyanın kolu uzundu: Muhalefet lideri Yılmaz eksiksiz bir soruşturma talep ettiğinde, Berlin’den dönerken kısa bir süre için konakladığı Budapeşte’de, eski bir Bozkurtun saldırısına uğradı; burnu kanadı. Bilhassa ürkütücü olan husus, bu “uyarı”nın önceden planlanmamış bir mola sırasında gelmiş olması ve bunun da, içerden yardım alınmış olduğunu göstermesiydi.</p>

  <p>Devlet güvenlik örgütüyle suç grupları arasındaki bağlantılara ilişkin soruşturmalar, hiçbir üst düzeyde mahkûmiyetle sonuçlanmadı. Çiller’in “kirli savaş”ının merkezinde yer alan eski polis şefi ve İçişleri Bakanı Mehmet Ali Ağar, hiçbir sorun yaşamadan siyasal kariyerini sürdürdü ve hem 1999’da, hem 2002’de Elazığ bağımsız milletvekili olarak meclise seçildi.</p>

  <h2 class="sigil_not_in_toc">ULUSLARARASI İLİŞKİLER</h2>

  <h2 class="sigil_not_in_toc">Türkiye, Amerika Birleşik Devletleri ve Avrupa Birliği</h2>

  <p class="nonindent">1980 darbesi Amerikan hükümet çevrelerinde anlayışla (ve büyük bir rahatlamayla) karşılanmıştı. Sonraki birkaç yıl boyunca ABD’yle Türkiye arasındaki siyasal ilişkiler, Türkiye’nin Avrupa’yla olan ilişkilerinden tamamıyla farklı bir istikamette gelişti. Avrupa’da, bilhassa –Türkiye’nin ortak üyesi olduğu– AT’de ve Avrupa Konseyi’nde, dikkatler Türkiye’deki insan haklarının durumu üzerinde yoğunlaşmıştı. Oysa ABD için, esas sorun güvenlikti. Avrupa örgütlerinin Türkiye’deki insan hakları durumu üzerine bu denli odaklanmalarının nedeni, hem Türkiye’nin nispeten yakında oluşu, hem de çok sayıda Türk’ün Avrupa’da yaşamasıydı; özellikle de Türk siyasal mültecilerinin kamuoyunu etkilemeye çalıştıkları bir zamanda. Ancak, Avrupa Topluluğu kuruluşlarının bu sert tutumu, esas olarak, –Ecevit’i çok iyi tanıyan– sosyal demokratlarla Yunan milletvekillerinin oluşturduğu koalisyonun eseriydi. Mayıs 1981’de, Türkiye’nin Avrupa Konseyi üyeliği askıya alındı ve Temmuz 1982’de, Türkiye’deki insan hakları ihlallerine ilişkin resmî bir soruşturma açıldığı ilân edildi.</p>

  <p>Bununla birlikte, Türkiye’nin Avrupa’yla olan ticaret ilişkileri hiçbir şekilde etkilenmedi ve AT’yle olan ticaret, ABD’yle olan ticaretten daha önemli olmaya devam etti. 1983’ten itibaren AT içinde Yunanistan’ın siyasetine ilişkin sabırsızlık arttıkça, AT’yle siyasal ilişkiler iyileşti. Türkiye Nisan 1987’de AT’ye tam üyelik için resmen başvuruda bulundu. AT kapıyı tamamıyla kapalı tutmamakla birlikte, Türkiye’nin başvurusuna vermiş olduğu yanıt o dönem için bir ret anlamına geliyordu. Tam üyelik yerine önerilen şey, Türkiye’yle AB arasında bir gümrük birliğiydi. Gümrük birliğine ilişkin müzakereler yavaş ve güç ilerliyordu; çünkü AB, fikrî haklar, karteller ve serbest ticarette Avrupa mevzuatına tam uyum istiyordu. Türkiye ise karşılığında, mali tazminat talep ediyordu. Bu sorunlar büyük ölçüde 1993-1994’te halledilmişti, ama o sırada Türk ekonomisi 5 Nisan tedbirlerinin ardından gelen ekonomik durgunluk içerisindeydi. Öte yandan, Kürt milletvekillerinin yargılanmasıyla, bütün süreç bir belirsizlik durumuna girmişti. Avrupa hükümetlerinin aksine, Avrupa parlamentosu, üye devletlerin parlamentolarının birçoğu gibi, Türkiye’nin insan hakları sicili konusunda son derece eleştireldi ve bu yargılamalar, hepsinin üzerine tüy dikmişti. Ekim 1994’te, Avrupa Konseyi Meclisi, Türkiye’yi çıkarma sürecini başlattı. Gümrük birliği müzakereleri Mart 1995’e kadar askıya alındı. Sonradan gereken protokoller imzalanmasına rağmen, Avrupa Parlamentosu’nun tasdiki, daha fazla siyasal özgürlükler tanınmasına bağlandı; görmüş olduğumuz gibi, bunun gerçekleşmesi de uzun sürecekti. Anayasada Temmuz 1995’te yapılan değişiklikler tasdikin yolunu açtı. Avrupa Parlamentosu halen tereddüt gösteriyordu, ama hem Türkler, hem de Amerikalılar, tasdik için yoğun bir lobi faaliyetinde bulundular; bunu yaparken başlıca iddiaları, bu kabulün Türkiye’yi Avrupa’ya daha sıkı şekilde bağlayacağı ve “köktendincilerin” güç kazanmalarını önleyeceğiydi. Sonuç oysa tam tersi oldu; Avrupa Parlamentosu Gümrük Birliği’ni 13 Aralık’ta tasdik ettikten iki hafta sonra, “köktendinciler” Türkiye’deki genel seçimlerden en büyük parti olarak çıktılar. Altı ay içerisinde de iktidardaydılar.</p>

  <h2 class="sigil_not_in_toc">Lüksemburg, Helsinki ve Kopenhag:<br />
  ya da, Türkiye’nin yeri Avrupa mıdır?</h2>

  <p class="nonindent">Avrupalılar, Gümrük Birliğinin Türkiye’nin güçlü isteklerini yakın bir gelecekte karşılayacağı umudunda yanılmış sayılmazlar. Gümrük Birliği Türkiye’de –1963’teki Ankara Antlaşması’nda umulmuş olduğu gibi– tam üyeliğe doğru sondan bir önceki adım olarak görülüyordu; bu yüzden anlaşmayı kabul edip tanıması için AB’ye baskıda bulunmaya devam ettiler. 1990’ların ikinci yarısında, AB kendi geleceği ve genişlemesine birtakım yanıtlar arama durumunda kalmıştı, çünkü 1989-1990’da komünizmle yönetilmekten kurtulan Doğu Avrupa ülkeleri, şimdi üyelik için somut müzakerelere başlanmasını istiyorlardı. Katılım süreci, Aralık 1997’deki AB Lüksemburg zirvesinde başlatıldı, ama zirve kararlarının Türkler için hazmı zordu. Zirve, müzakereleri Türkiye’yle değil, on tane Doğu Avrupa ülkesi ve Kıbrıs’la açmayı kararlaştırdı. Zirve, Türkiye’nin Birliğe katılma hakkını tanımaya devam ediyordu, ama müzakereler ancak siyasal koşullar yerine getirildiğinde başlayacaktı. Bu koşullar, AB tarafından 1993’te şekillendirilen “Kopenhag Kriterleri”nden ve Türkiye’nin Kıbrıs için BM’yle işbirliği yapması ve Yunanistan’la Ege Denizi’ne dair anlaşmazlıklarını Lahey’deki Uluslararası Adalet Divanı’na sunması taleplerinden oluşuyordu.<a class="noteref" href="../Text/notlar.xhtml#n1519" id="ref19">19</a></p>

  <p>Zirve kararı tam bir sürpriz olmamıştı. Hıristiyan Demokrat sağın siyasetçileri (Almanya’nın uzun zamandır siyasette olan şansölyesi Kohl dâhil) Türkiye’yi bir Avrupa ülkesi olarak düşünmediklerini alenen söylemişlerdi. Hatta Avrupa Parlamentosu’ndaki Hıristiyan Demokratlar 4 Mart 1997’de, Türkiye’nin AB üyeliğine aday olmadığını resmen duyurmuşlardı. Yine de, Türk kamuoyu, AB’nin en eski ortak üyesi olan kendisine ve aday olan Doğu Avrupa ülkelerine gösterilen farklı farklı muamelelerden büyük bir öfkeye kapılmıştı. Türk hükümeti AB’yle temaslarını kesti ve 1998’de AB-Türkiye ilişkileri hiç olmadığı kadar alt seviyede seyretti. Başbakan Yılmaz, Almanya’nın Doğu Avrupa’da bir “yaşam alanı” (<em>Lebensraum,</em> Hitler tarafından kullanılan bir terimdi) arayışında olduğunu ve Şansölye Kohl’ün Türklerin bir düşmanı olduğunu çeşitli vesilelerle söyleyerek bu kötü atmosfere katkıda bulundu. Türklerin tepkisinin şiddeti etkisini gösterdi. Kohl’ün başbakanlıktan ayrılışından sonra, yeni Sosyal Demokrat Şansölye Schröder’in liderliğindeki Almanya, ilişkilerin yeniden başlaması için inisiyatifi ele aldı ve Aralık 1999 Helsinki zirvesinde, AB, Türkiye’nin gelecekteki üyeliği için kendi taahhüdünü tekrar teyit etti. Türkiye’ye ayrıca, Doğu Avrupa ülkelerinin yararlandığı, katılım-öncesi programlarına katılma hakkını verdi. Sonraki yıllarda, Türkiye Kopenhag Kriterlerini karşılamaya odaklandı, o süreç içerisinde yasalarını, hatta Anayasasını değiştirdi, ama diğer adaylara yetişip onlarla arasındaki mesafeyi kapatamadı. Aralık 2002’de Kopenhag’daki AB zirvesinde, 10 yeni ülkeye 2004’e kadar üyelik önerildi. Türkiye’nin elde edebildiği tek şey adaylığının Aralık 2004’te yeniden gözden geçirileceğine ve kriterleri karşıladığı takdirde müzakerelere “gecikmeksizin” başlanacağına ilişkin anlaşma oldu.<a class="noteref" href="../Text/notlar.xhtml#n1520" id="ref20">20</a></p>

  <h2 class="sigil_not_in_toc">Bölgesel ilişkiler</h2>

  <p class="nonindent">1980-1988 yıllarında Ortadoğu’daki durumu, önce İran devrimi ve sonra da İran-Irak Savaşı belirliyordu. 1980-1983 yıllarında Türkiye’nin askerî hükümeti İran İslâm Cumhuriyeti’ne kuşkuyla bakıyor, Türkiye’deki İslâmi gruplar üzerinde yarattığı etkiden korkuyordu. İranlıların Atatürk’e ve onun siyasetine saldırıları işi zorlaştırıyor ve ziyarette bulunan İranlı temsilcilerin Atatürk’ün kabrine çelenk bırakma âdetini reddetmeleri, Türk kamuoyunu rahatsız ediyordu. Yine de Türkiye, 1982’de Irak’ın İran’ın güneyini işgaliyle patlak veren savaş sırasında, tarafsızlık siyasetini titizlikle sürdürdü. Amerika’nın ticaret ambargosuna uğrayan İran, 1983-1984 yıllarında Türkiye’nin en önemli ihracat pazarı haline geldi; öte yandan Türkiye, Irak’ın kendi toprakları üzerinden çift boru hattı yoluyla Akdeniz’deki terminale petrol pompalamasına izin verdi.</p>

  <p>1980’lerin sonlarında Türkiye’nin İran’la olan ilişkileri giderek iyileşiyor, Irak ve Suriye’yle olan ilişkileri ise kötüye gidiyordu. Sebebi, Fırat ve Dicle su kaynaklarının kullanımına ilişkin bir süredir kızışmakta olan uyuşmazlıktı ve bu uyuşmazlık, Fırat üzerindeki yeni büyük barajla birlikte GAP hazırlıklarının ilerlemesi sonucunda, çok daha vahim hal almaya başlamıştı. Kendi tarım tasarıları için suya gereksinimi olan, Fırat’ın akış yönündeki Suriye, tehdide açık bir konumdaydı. Suriye, kendi topraklarından eylem yapmasına izin verdiği PKK’nın Kürt gerilla savaşını destekleyerek, Türkiye’ye baskı yapmayı denedi; Suriye, üstü kapalı bir pazarlığa girişerek, su tedarikine ilişkin garanti aldığı takdirde PKK’yla olan bağlarını keseceğini taahhüt ediyordu. Önceki kısımda gördüğümüz gibi, bu politika suya düştü ve Suriye karşılığında hiçbir şey alamadan PKK’yı gözden çıkarmaya mecbur edildi.</p>

  <p>1980’li yıllarda Türkiye’nin Balkanlar’daki ilişkileri eskisi gibi gergindi. Birleşmiş Milletler tarafından birçok kez Kıbrıs sorununun çözümüne ilişkin görüşmeler başlatılmış, ancak Türklerin gelecekteki bir federal devlet içerisinde sahip olacağı özerkliğin derecesine ilişkin uzlaşmazlık yüzünden bu görüşmeler çıkmaza girmişti. Bu durum, Ege kıta sahanlığındaki petrol hakları konusundaki ihtilaflar nedeniyle gerginleşen Türk-Yunan ilişkilerinin daha da kötüleşmesine yol açıyordu. 1982’de her iki ülke ihtilaflı sularda kendi donanmalarının koruyuculuğunda petrol araştırmalarını başlattı. İhtilaf, Ege denizi üstündeki hava sahasına da sıçradı. Yunanistan bu hava sahasında hak iddia ediyor, ancak Türkiye burasını uluslararası alan olarak görüyordu. Türk jetleri, bu iddiayı desteklemek için gösteri uçuşları yaptılar. Özal’la Yunan Başbakanı Papandreu arasındaki beklenmedik bir uzlaşmadan sonra, ilişkiler 1987’den itibaren iyileşme yoluna girmiş gibi gözüktü, ancak ilişkiler, 1990’ların ortalarında Yunanistan’da yeni bir siyasetçi kuşağı iktidara gelene kadar yoluna girmedi.</p>

  <p>Türkiye’nin Avrupalı öteki komşusu Bulgaristan’la, 1989’da komünist Bulgar hükümeti Türk-Müslüman azınlığı zorla kendi içinde eritme siyasetini yoğunlaştırınca, aniden bir bunalım ortaya çıktı ve 344 bin Bulgar Türkü sınır ötesine, Türkiye’ye kaçtı. Bu olay, Türkiye’de milliyetçi coşkunun aniden son derece artmasına sebep oldu, ancak ülke bu kadar çok mülteciyi barındıracak durumda değildi. İş ya da ev bulamayınca, mültecilerin çoğu ertesi yıl yavaş yavaş küçük gruplar halinde Bulgaristan’a geri döndüler.</p>

  <h2 class="sigil_not_in_toc">Çöl Kalkanı ve Çöl Fırtınası</h2>

  <p class="nonindent">Irak 1990 Ağustos’unda Kuveyt’i işgal ettiğinde, Türkiye, önce Irak’a yaptırımlar dayatan ve sonra da 1991 Ocak’ında bu ülkeye savaş başlatan Amerika güdümlü Birleşmiş Milletler koalisyonunun, en faal ve en coşkulu taraftarlarından biriydi. Koalisyona verilen bu ateşli destek (Irak’a olan bütün trafiğin durdurulması ve Türk toprakları üzerindeki boru hatlarından petrol akışının kesilmesi), büyük ölçüde Cumhurbaşkanı Özal’ın kendi kişisel siyasetiydi. (17 Ocak 1991’de bu bunalımla uğraşması için kendisine olağanüstü yetkiler verilmişti.) Özal, Türkiye’nin, Sovyetler Birliği’ne karşı bir kale olmasından kaynaklanan; AT üyeliğini elde etmeye çalışırken ve Batı’nın desteğini alırken, en önemli pazarlık unsuru haline getirdiği stratejik önemini büyük ölçüde yitirdiğini kavramıştı. Türkiye’nin bu koalisyona katılmasını, Ortadoğu’da Batı’nın kalesi olma statüsünü vurgulamanın ve belki de, tıpkı Menderes’in Kore’ye asker göndererek NATO üyeliğini sağlama bağlaması gibi, Avrupa Topluluğu’na girişi zorlamanın bir yolu olarak görmekteydi. Bu siyaset, muhalefet partileri ve Türk kamuoyu tarafından destek görmüyordu. Özal’ın ABD’ye Irak’ı bombalaması için Türkiye’deki en büyük askerî tesis olan Adana İncirlik’teki hava üssünü kullanma hakkını vermesi üzerine, aşırı Amerikan yanlısı çizgisine yönelik muhalefet arttı. Bu karar Türkiye’yi ateş hattına sokmuş ve Irak hava kuvvetlerinin olası hedefi haline getirmişti. Buna rağmen, Türkiye’nin NATO müttefikleri, savunmasına yardımcı olmak için hemen hiçbir gayret göstermediler ve bu, halkta büyük bir kızgınlık yarattı. Belçika, Almanya ve İtalya, çoktan hizmet dışı bırakılmış, modası tamamen geçmiş, hafif silahlarla donatılmış birtakım savaş uçakları gönderdiler. Sadece Hollandalılar, yerden havaya atılan Patriot füze bataryaları yerleştirdiler.</p>

  <p>Sonuçta, Türkiye Irak saldırılarını atlattı. Asıl sorunu ise, savaş bitmek üzereyken başladı. ABD Başkanı Bush, savaş sırasında Irak’taki Kürt liderleri, Bağdat’taki Saddam Hüseyin yönetimine karşı kışkırtmıştı. Müttefik kuvvetleri Güneyde Irak ordusunu ezince, Kürtler kendilerinden istenileni yapmış ve Barzani’yle Talabani birlikte Kuzeyde bir ayaklanma başlatmışlardı. Ancak Amerikalılar, Irak’ın parçalanmasını ve bir Kürt devletinin kurulmasını istemeyen Ortadoğulu müttefiklerinin (Türkiye dâhil) ısrarı üzerine, bu saldırıyı durdurup, Saddam Hüseyin yönetimini yerinde bıraktılar. Bu da Saddam’ın kalan askeriyle Kürt isyanını bastırmasına olanak verdi.</p>

  <p>Bunun sonucunda, çok sayıda Kürt, ya sınırı geçip İran’a sığındı, ya da kuzey sınırını geçip Türkiye’ye sığınmaya çalıştı. Türkiye ise bunu istemiyordu. Zaten önünde kendi Kürt toplumuyla yaşadığı ciddi sorunları vardı ve ayrıca yarım milyon Kürt mülteciyi içeri alırsa, dünya açısından konunun kapanacağına, her şeyin unutulacağına inanıyordu. Saddam Hüseyin’in 1988’de zehirli gazla bombaladığı Irak’tan kaçan 36 bin Kürt mültecinin, hâlâ Diyarbakır yakınlarındaki kamplarda bulunmaları, bunun böyle olabileceğini gösteren bir deneyimdi. Bu yüzden Türk askerlerine, Kürtleri Türk sınırına birkaç kilometre kala durdurmaları emredildi ve bu Batı’da Türkiye’nin –gereksiz yere– eleştirilmesine yol açtı.</p>

  <p>Türk cumhurbaşkanı, sınırın açılması yerine, Kuzey Irak’ta, Kürtlerin korunacağı ve Irak hava kuvvetlerinin uçuşuna izin verilmeyecek bir güvenlik bölgesi oluşturulması için bir plan ortaya attı (bu plan İngiltere Başbakanı John Major tarafından hemen benimsendi). Birleşmiş Milletler tarafından Kürt mültecilere yardım eylemleri düzenlendi ve Haziran 1991’de Türkiye, bu güvenlik bölgesindeki Kürtleri bastırmaya yönelik Irak girişimlerinin önüne geçmek için, Amerikalı, İngiliz ve Fransız askerlerinden oluşan bir müdahale gücünün (Çekiç Güç: ilk başta <em>Poised Hammer,</em> sonradan <em>Provide Comfort II</em> adını aldı) kurulmasına rıza gösterdi. Hava kuvvetleri birlikleri, İncirlik ve Batman’daki üsleri kullanmış, kara askerleri ise Silopi’ye yerleştirilmişlerdi. 30 Eylül’den sonra Çekiç Güç, yalnızca hava kuvvetleri birliklerinden oluşan bir askerî birime dönüştü.</p>

  <p>Körfez Savaşı Türkiye’ye çok pahalıya (6 milyar Amerikan dolarının üstünde kayba) mal olmuştu. Bu zarar kısmen Almanya ve Japonya’nın mali yardımlarıyla telafi edildi, ama Özal’ın hayalini kurduğu siyasal kazançlar gerçekleşmedi. AB’ye tam üyelik, eskisi gibi erişilmez bir hedef olmaya devam etti.</p>

  <h2 class="sigil_not_in_toc">Türkiye ve Sovyet İmparatorluğu’nun yıkılışı</h2>

  <p class="nonindent">Sovyet blokunun 1989-1991’deki çöküşü, Türkiye için hem umut hem de tehlikeler taşıyordu. Başkan Gorbaçov’un başlattığı dışa açılma döneminde, Türkiye’yle Sovyetler Birliği arasındaki ilişkiler, özellikle de ekonomi alanında hızla gelişti. 1987-1990 yılları arasında 30 farklı anlaşma yapıldı ve ticaret yılda 350 milyon Amerikan dolarından, 1,9 milyar Amerikan dolarına çıktı. SSCB’de ve onun yerini alan devletlerde 1990’dan itibaren ağırlaşan vahim ekonomik bunalım, Türkiye’nin en umut verici ihracat pazarlarından birini tehlikeye sokabilirdi. 1993-1994 Rus krizi, görmüş olduğumuz gibi, gerçekten de Türkiye ekonomisine çok ağır zararlar vermişti.</p>

  <p>Bu değişikliklerin umut vaat eden bir tarafı da vardı. Birliğin Rus olmayan cumhuriyetleri birbiri ardına bağımsızlıklarını ilân ettiler ve bunun sonuçlarından biri de, beş yeni Türki cumhuriyetin ortaya çıkışı oldu: Azerbaycan, Türkmenistan, Özbekistan, Kazakistan ve Kırgızistan.</p>

  <p>Türkiye’deki ilk tepkiler, gerek siyasi düzeyde olsun, gerek kamuoyunda olsun, büyük bir mutluluk ve memnuniyet duygusuydu. Cumhurbaşkanı Özal, bir “Türk yüzyılının” gelişinden ve “Adriyatik’ken Çin Seddi’ne kadar uzanan bir Türk dünyasından söz ediyordu. Türkiye bu cumhuriyetleri diplomatik olarak tanıyan ilk ülke oldu. 1991 ve 1992’de Orta Asya ve Kafkasya’dan heyetler geldi ve yoğun şekilde medyada yer buldu. Batı ve özellikle Amerikalılar, Türkiye’yi aktif bir Orta Asya siyaseti geliştirmeye teşvik ettiler. Washington’a göre Sovyetler Birliğinin dağılması, o bölgede siyasal bir boşluk yaratmıştı ve bu boşluğu dolduracak ülke ya Türkiye ya da İran İslâm Cumhuriyeti olabilirdi. Amerikalılar ikinci olasılığı büyük bir felaket olarak görüyordu; bu nedenle de Türkiye’yi bu yeni devletlerle bağlar kurma ve bir örnek model (çok partili siyasal sisteme ve piyasa ekonomisine sahip laik bir devlet) olma çabalarında cesaretlendirip desteklediler.</p>

  <p>Buna yanıt olarak, Türkiye de gerçekten aktif bir Orta Asya siyaseti geliştirdi. Türkiye ve çeşitli Türki cumhuriyetler arasında, sivil havacılık ve çifte vergilendirmenin önlenmesi gibi farklı konulan kapsayan 300’ün üzerinde sözleşme akdedildi; üç kere “Türki” zirvesi düzenlendi; Dışişleri Bakanlığı bünyesinde Türk İşbirliği ve Kalkınma İdaresi Başkanlığı (TİKA) oluşturuldu; bankacılık ve finansman alanında ortak girişimler kuruldu; Orta Asya ve Azerbaycan’dan 7000’in üzerinde öğrenciye Türkiye’de öğrenim görmeleri için burs verildi; üstelik bu, Türk üniversitelerindeki ciddi öğrenci fazlalığına rağmen yapıldı. Özel sektör de bu yeni oluşuma büyük ölçüde ilgi gösterdi. Yüzlerce Türk şirketi yeni cumhuriyetlerde, bilhassa da inşaat sektöründe faaliyet gösterdi; bunun dışında, dükkân ve lokanta sahibi olanlar da vardı. Türklerin yeni devletlerdeki iş hacmi, değişen rakamlarda 2,5 ila 4 milyar Amerikan doları olarak tahmin edilmektedir (bu arada bu rakam halen Rusya Federasyonu’ndakinden daha düşüktür). 2002’ye gelindiğinde Rusya, Türk ihracatçıları açısından, Orta Asya’dan çok daha önemli bir piyasa haline gelmişti; Rusya sıralamada, Almanya ve İtalya’dan sonra üçüncü, Amerika Birleşik Devletleri’nden ise önce geliyordu. Türklerin dinî grupları Orta Asya’da çok faaldiler; Suudi Arabistan, İran ve Pakistan’ın misyoner örgütleriyle rekabet ediyorlardı. Nurcu hareketinin yenilikçi “Fethullahçı” kolunun, orada yaklaşık 300 eğitim merkezi kurduğu söylenmektedir.</p>

  <p>Bunlara rağmen, Türkiye’nin Orta Asya’da elde edebileceklerinin sınırlı olduğu giderek anlaşılmaktadır. Her şeyden önce, Rusya’nın geri çekilmesiyle bir “boşluk” oluştuğu düşüncesi doğru olmayabilir. Orta Asya cumhuriyetlerinin ekonomileri; nakliye ve iletişim ağları Rusya Federasyonu’yla o derecede karışıp bütünleşmiş bulunuyor ki, bu bağları gereğinden fazla hızlı bir şekilde gevşetmek, felakete yol açacaktır. 1990’da, Orta Asya cumhuriyetlerinin ithalatının %80 ila 86’sı, ihracatının ise %85 ila 98’i, Sovyetler Birliğinin geri kalanıyla gerçekleşti. Üstelik Orta Asya cumhuriyetlerinden bazılarında halen büyük Rus azınlık grupları bulunuyor (Kazakistan’da, Kazakların kendileri, nüfusun içerisinde öteki gruplara göre bir çoğunluk oluşturuyorlar, ama sayıları nüfusun yarısından fazlası etmiyor) ve bu ülkelerin siyasal elitini yetiştiren Moskova olduğu için, buralarda, Türkiye’ninkinden çok, Rusya’nınkine yakın bir siyasal kültür meydana gelmiş durumda. Bugünkü zor koşullarında bile Rusya, Türkiye’nin umduğundan, çok daha büyük bir mali ve askerî güç. Bütün bunlar, Rusya’nın bölgedeki güçlü konumunu yeniden tesis edebileceği anlamına geliyor.</p>

  <p>Dahası, Türkiye’ye duygusal bir bağlılık olmakla beraber, uzun vadede Türkiye’nin Orta Asya’daki konum ve prestijinin, kendisinin gerek bir ekonomik yardım kaynağı (ya da Batı’nın yardımlarına bir kanal), gerekse bölgesel bir siyasal güç olarak etkili oluşuna bağlı olduğu açıktır. Bu iki konunun ikisinde de başarısızdır. Büyük yardım akışı gerçekleşmemiştir ve sınırlarına doğrudan bitişik olan bölgede bile Türkiye, ne Azerbaycan’a olan Ermeni saldırısını durdurmaya, ne de Bakü’de Elçibey’in Türk taraftarı hükümetini Moskova yanlısı rakiplerine karşı korumaya muktedir olduğunu gösterebilmiştir.</p>

  <p>Türk hükümetinin gözünde en yüksek önceliğe sahip olan ve yaşamsal bir ulusal çıkar olarak görülen proje, Hazar Denizi’nden Akdeniz’e Türk topraklarının üzerinden geçecek petrol ve doğal gaz boru hatlarının inşasıydı. Gelecekte bu boru hatlarının, petrolü Hazar Denizi’ndeki yataklardan ve doğal gazı Kazakistan’daki devasa Tengiz yatağından Batılı tüketicilere nakletmesi planlanıyordu. Rusya ve Türkiye, Rus toprakları üzerinden Novorossisk’teki Karadeniz terminaline ve Gürcistan toprakları üzerinden Batum’a uzanan rakip boru hattı projelerini teşvik edip gelişmelerini desteklediler. Türkiye, ikinci seçeneğin, eninde sonunda Türkiye’nin Akdeniz kıyılarına kadar bir şube hattının inşaatını gerektireceğini umuyordu. Bu, Türkiye’ye, Batı’nın yaşamsal enerjisini sağlayan güzergâhı kontrol etme imkânını verecekti ve aynı zamanda, petrol tankerlerinden kaynaklanan ciddi kazaların git gide artış gösterdiği İstanbul Boğaz’ındaki aşırı trafik yükünü giderecekti. ABD hükümetinden ve Hazar Denizi petrol konsorsiyumundaki Amerikalı katılımcılardan gelen güçlü destekle, Türkiye sonunda savaşı kazandı. Türkiye, Gürcistan ve Azerbaycan arasında “Bakü-Ceyhan Boru Hattı”nın inşasına ilişkin anlaşma, nihayet İstanbul’da, Başkan Clinton’ın katılımıyla 18 Kasım 1999’da akdedildi. Bu hattaki çalışmalara Eylül 2002’de başlandı; hat, Hazar petrolünün ana çıkış yeri haline gelecekti. Bu, en az Türkler kadar Amerikalılar için de bir zafer sayılırdı; çünkü Rusya’nın Hazar havzasındaki enerji kaynakları üzerindeki ezici egemenliğine son vermiş ve ABD’nin eski düşmanı İran’ı tecrit etmişti. İran üzerinden Basra Körfezi’ne uzatılacak bir boru hattı daha ucuz ve daha kısa olacaktı, ama bu kabul edilmedi. Bütün bunlar, Hazar havzasının Ortadoğu’ya alternatif oluşturacak bir enerji kaynağına dönüşebileceğinin anlaşıldığı bir zamanda oldu; bu da Avrupa ve ABD’yi, halen siyasal sorunları olan ve ilerde de olması mümkün bulunan Körfez devletlerine daha az bağımlı kılacaktı.</p>

  <p>Türki cumhuriyetleri, yeni kavuştukları bağımsızlıklarına önem verdiklerini gösteriyorlar, ama bütün Türkleri bir birlik altında toplama, ya da kendilerini Ankara’nın vesayetine sokma yönünde adımlar atarak, Moskova’yı kendilerine düşman etmeye istekli değiller. Bütün Türkleri siyasal bir birlik altında toplama ilkesini<a class="noteref" href="../Text/notlar.xhtml#n15000000" id="ref000000">6*</a> destekleyen hareketler, Türki dünyasının çoğu yerinde yaklaşık bir yüzyıldır varlığını sürdürmektedir. Belli bir dereceye kadar bunlar, iki dünya savaşının ortamı içerisinde (her ikisinde de Alman desteğiyle) ve Soğuk Savaş sırasında (Amerikan desteğiyle) gelişmişler, ama hiçbir yerde baskın bir güç haline gelememişlerdi.</p>

  <p>Türkiye’de siyasal düzenin değişik kesimleri, 1992 sonrası yıllardaki hayal kırıklığı yaratan gelişmelere farklı şekillerde tepkide bulundular. Seçilmiş siyasetçiler için Orta Asya’ya açılış, Allah’ın bir lütfuydu; dikkatleri, kötüleşen ekonomik durumdan ve PKK’yla şiddeti artan çatışmalardan başka tarafa çekiyordu. Gerek 1990-1993 arasında Turgut Özal, gerekse 1993’ten 1995’e kadar Tansu Çiller, üzerine basa basa pan-Türkçülük kartını oynadılar. Eylül 1993’te ve tekrar 1995’te, Türkiye, (kendi kendisini atamış olduğu) Türklerin sözcüsü olma pozisyonunun, ona Birleşmiş Milletler Güvenlik Konseyi’nde yarı daimi üyelik hakkı kazandırdığı iddiasında bulundu. Özal’ın halefi Süleyman Demirel biraz daha ihtiyatlı bir tutumu benimsemekle beraber, sürekli “Türklerin kardeşliği”ni tekrarlıyordu. Bu seçilmiş siyasetçilerin birçoğu, Türkler arasındaki işbirliğinin geleceğine dair oldukça gösterişli iddialarda bulunuyor ve haliyle, Rusya’nın devam eden etkisini ve Türki devletlerde gördükleri ürkekliği kabul edip baş etmekte çok zorlanıyorlardı.</p>

  <p>Ancak, Türk dış politikasının oluşturulmasında bir ikinci grup daha var: Dışişleri Bakanlığındaki profesyoneller ve kısmen, silahlı kuvvetlerin lider kadrosu. Bu ikinci grup, bütün Türklerin birliğini sağlama hayaline nazaran, Türk ulusal çıkarlarına dair gerçekçi şekilde yapılmış bir değerlendirmenin çok daha fazla etkisi altındadır ve böylece, Cumhuriyet’in geleneksel politikalarının devamını oluşturmaktadır. Dışişleri Bakanlığındaki stratejistlerin zihninde, Türkiye’nin bir numaralı önceliği, Batıyla, bilhassa Avrupa Birliği’yle olan ilişkisidir. Orta Asya’yla olan ilişki ise şu çerçevede görülüyor: Türkiye’nin Orta Asya’daki ekonomik ve güvenlik çıkarlarını savunma haricinde, Türkiye’yi Avrupa’nın Orta Asya’daki penceresi olarak sunmak, Avrupalılar tarafından eşit bir ortak olarak kabul edilme mücadelesinde, ülkeye etki gücü katan bir pazarlık unsurudur.</p>

  <h2 class="sigil_not_in_toc">1991 sonrası bölgesel ilişkiler</h2>

  <p class="nonindent">Türkiye Ortadoğu’da son derece tecrit edilmiş bir haldeydi. Arap dünyasıyla olan ilişkiler, Türkiye’nin İsrail’le farklı konularda, özellikle askerî alandaki işbirliğini de içeren yakın ilişkileri yüzünden soğuktu. Erbakan iktidara geldiğinde, dış ilişkiler, ülkede orduya ve koalisyon ortaklarına kapsamlı ödünler vermek zorunda kalan İslâmcı başbakanın, RP’nin yönetimde gerçekten bir fark yarattığını gösterebileceği tek alandı. Bu nedenle ilk ziyaretleri Müslüman ülkelere oldu; bunlara, Amerikalıları kızdıracak şekilde, İran ve Libya da dâhildi. Erbakan, NATO ve AB’yle bağları zayıflatacak şekilde hareket etmedi ve muhtemelen geçemezdi de. Hatta ordu tarafından, İsrail’le bir askerî işbirliği anlaşmasını imzalaması yönünde baskı gördü. Onun dış politikası geniş ölçüde sembolikti.</p>

  <p>Türkiye’nin, Orta Asya’nın Türki devletleriyle olan ilişkilerinde bazı olumsuz tutumlarla karşı karşıya kalmasına rağmen, Soğuk Savaş sona erdiğinden beri, Balkanlar ve Karadeniz bölgesinde bazı gerçek ve somut başarılar elde ettiği de görülmektedir. Komünizm sonrasının Bulgaristan’ı, Makedonya’sı ve Arnavutluğu ile olan iyi, hatta sıcak ilişkiler, Türkiye’nin Balkanlar’daki yalnızlığına son verdi ve 1992’de 10 üye devletle Karadeniz Ekonomik İşbirliği Örgütü’nün kurulması (bu, Dışişleri Bakanlığını perde arkasından yöneten Şükrü Elekdağ’ın parlak ve orijinal düşüncesi idiyse de, Cumhurbaşkanı Özal da bu düşünceyi desteklemişti), Türkiye’ye Karadeniz bölgesindeki ilişkilerin geliştirilmesinde inisiyatif sağladı. Örgütte hem Müslüman hem de Müslüman-olmayan devletlerin yer alması anlamlıdır.</p>

  <p>Türkiye, hem Bosna’da, hem de Kosova bölgesi nedeniyle Sırbistan’a karşı sürdürülen savaşta görevli Barışı Koruma Operasyonlarına katılmakla, bir Balkan gücü olarak kendi rolünün ne denli önemli olduğunu ortaya koydu. Eski düşman Yunanistan’la olan ilişkiler, 1990 sonlarında belirgin bir şekilde iyiye gitti. Bir süredir iki ülkenin sanatçı ve entelektüelleri arasındaki temaslar artış göstermekteydi (Yılmaz Kasım 1997’de Yunan Başbakanı Simitis’le; Türk Genelkurmay Başkanı Nisan 1998’de Yunan meslektaşıyla bir araya geldi), ama gerçek bir ilerleme kaydedilmesini sağlayan olay, 17 Ağustos 1999 depremi oldu. Yunan hükümeti Türkiye’yle ilişkilerini iyileştirmek için bu fırsatı kaçırmadı. Yunan Kızıl Haç’ı ve gönüllü örgütleri yardım önerisinde ilk bulunanlar arasındaydılar ve onların bu cömertliği Türk basınında büyük dikkat çekti. Ardından spor alanındaki temaslar geldi; Türkiye ve Yunanistan’ın; 2008 Avrupa futbol şampiyonalarına ev sahipliği yapmak için ortak öneride bulunmaları gibi. 2002’de Yunanistan’ın Türkiye’nin gelecekteki AB üyeliğini güçlü bir şekilde desteklediği görüldü.</p>

  <p>Dışişleri Bakanlığının gerçekçi yaklaşımının er geç, seçilmiş siyasetçilerin daha milliyetçi olan vizyonuna üstün geleceği muhakkaktır. Bunun birkaç sebebi bulunuyor: Güç politikaları açısından, Türkiye Rusya ile boy ölçüşemez. Batı’nın yeni cumhuriyetlerle ilişki kurmak için bir aracıya gereksinim duyduğu düşüncesi, ya da bunun tersinin geçerli olduğu savı, tartışmaya açıktır. Avrupa’yla karşılaştırıldığında, Orta Asya cumhuriyetlerinin Türkiye’ye verebileceği çok az şey bulunuyor ve bir ihracat pazarı olarak Rusya Federasyonu Türkiye için, Türki cumhuriyetlerin herhangi birine nazaran çok daha büyük önem taşıyor. Ama hepsinden önemlisi, Türkiye ile Türki devletler arasındaki ilişkiler belki de, –coğrafya ve dil açısından Türkiye’ye diğer cumhuriyetlerden çok daha yakın olan– Azerbaycan’ın haricinde, gerçek tarihsel kökleri olmayan bir olgudur. Yüzyıllardır Türk dış politikasının oluşturulmasında Orta Asya’nın oynadığı önemli bir rol olmamıştır. Bu bakımdan, Müslüman Bosnalıların ve Çeçenlerin durumlarının, Türkiye’deki kamuoyunu Azeri halkının durumundan çok daha fazla rahatsız edip kaygılandırması anlamlıdır. Balkanlar’daki ve Karadeniz kıyılarındaki eski Osmanlı vilayetleriyle olan bağlar, Orta Asya’yla kurulan bağların aksine, gerçektir ve derinden hissedilmektedir. Bu ülkeler birçok bakımdan ortak bir mirası paylaşıyorlar ve geçen iki yüzyılın göç kalıplarının bir sonucu olarak, Türk nüfusunun hemen hemen üçte birinin aile kökleri bu bölgelerde bulunuyor. Ekonomik, siyasal, kültürel ve tarihsel sebeplerin hepsi tek bir yönü gösteriyor: Türk dış politikasının gündemi, Türkiye’nin Avrupa Birliği ve Atlantik ittifakıyla olan ilişkileri tarafından tayin edilmeye devam edecek ve Türkiye, Balkanlarda ve Karadeniz’de çok önemli bir bölgesel aktör olarak ortaya çıkacak, ama Orta Asya’nın da Türkiye için marjinal önemde olduğu anlaşılacak.</p>

  <h2 class="sigil_not_in_toc">Sonsöz: Türkiye için senaryolar</h2>

  <p class="nonindent">2002 yılının sonunda, Hollanda’nın bir taşra kasabasında yetişmiş –ve halen orada yaşayan– 20 yaşında bir kadın, Londra’da “Dünya Güzeli” tacını giydi. O, Hollanda adına değil, anne ve babasının doğum yeri olan ve İslâmcı bir siyasal parti tarafından yönetilen bir ülkenin, Türkiye’nin adına yarışmıştı. Türkiye’nin dünyadaki anlaşılması ve içinden çıkılması güç konumunu bundan daha iyi simgeleyecek bir olay zor bulunurdu: Türkiye Avrupa’nın parçası olmasına rağmen, bir yandan da onun dışındadır; İslâm dünyasının parçasıdır, ama diğer hiçbir Müslüman ülkeye benzememektedir.</p>

  <p>On yıllar geçti; şimdi Türkiye, modern dünyanın merkezini oluşturan, sanayileşmiş, demokratik refah devletleri topluluğunun parçası olmanın eşiğine gelmiş görünüyor. On yıllardır uzmanlar Türkiye’nin gizilgücü hakkında, doğa ve insan kaynakları hakkında konuşuyorlar ve bu gizilgücün ekonomik büyüme ve siyasal güç bakımından tam olarak ortaya konmasını bekliyorlar. Nedense, bu tam gerçekleşmemiş gibi görünüyor. Her ne kadar Türkiye kalkınmanın her cephesinde –sağlık, eğitim, refah, iletişim ve yasalar çıkarılmasında– dev adımlar atmış olsa da, hedefine yeterince ulaşabilmiş sayılmaz. Hep, kalkınmayı geciktiren, hatta ülkeyi kalkınmada başladığı noktaya geri getiren etkenler olmuştu: iç savaş, uluslararası bunalımlar veya maliyenin kötü yönetilmesi. Türkiye her zaman bu engellerin üstesinden geldi, ama o zamana kadar da büyük zararlar gördü. Onun Avrupa’nın merkezî ülkelerine katılma çabaları, insana kaplumbağa ile tavşan fablını hatırlatıyor. Tavşan ne kadar hızla koşarsa koşsun, kaplumbağaya tam yetişecekken, öteki, birkaç karış daha ilerlemiş ve yine erişilmez bir noktaya gelmiş olacaktır.</p>

  <p>Yazarken, bir kez daha iyimser olmak kolay; yedi yıl içerisindeki üçüncü ciddi ekonomik bunalımın ardından, ekonomi hızla iyileşiyor. Dünya çapında ekonomik durgunluk olmasına rağmen, yıllık %5-6 oranında yeterli bir büyüme hacmi gerçekleşiyor; enflasyon hızla aşağı iniyor ve hükümet ana bütçe fazlasını (faiz ve borçların geri ödemesi hariç) kullanıyor. Bu daha önce de olmuştu, ama 1999-2002 arasında uygulanan yapısal reformlar, bu kez sürdürülebilir büyüme şansını artırmış durumda. Yeni hükümet, geçmişteki popülist ekonomi politikalarına dönme arzusu göstermiyor; o politikalar sayesinde, peş peşe gelen hükümetler, ücretler ve fiyat garantileri için yaptıkları sorumsuz harcamalarla siyasi destek satın almışlardı.</p>

  <p>Yeni Adalet ve Kalkınma Partisi hükümeti, nispeten güçlü bir yetkiye sahip. Ülkedeki desteğin ve meclisteki çoğunluğunun seviyesi, Turgut Özal’ın, 1980’lerin başlarından ortalarına kadar, Türkiye’yi yeniden yapılandırmaya girişmesine olanak veren destek ve çoğunluğun seviyesini akla getiriyor. Önceki on yılın, zayıf ve sürekli iç kavgalarla yürütülen koalisyon kabinelerinden farklı bir şekilde, yeni hükümet, devlet mekanizması (ve ordu) üzerinde siyasal kontrol dayatmaya başlayacak kadar (potansiyel olarak) güçlü bir konumda. Bu, Türkiye’nin, bireyin gerektiği gibi sayıldığı ve devletin çıkarlarının yurttaşların haklarına tabi olduğu, gerçek bir sivil<a class="noteref" href="../Text/notlar.xhtml#n150000000" id="ref0000000">7*</a> topluma dönüşmesinin başlangıcı olabilir. Başka bir deyişle, biraz geç de olsa, Türkleri tebaa olmaktan kurtarıp yurttaşlara dönüştürebilir. Ayrıca, AKP’nin, laik düzeni ve Türkiye’nin Batı’ya yönelişini kabul eden, aşırıya kaçmayan bir programla, yaşam seviyeleri ortalamanın altında ve sosyal ve mali olanaklardan yoksun olan kitlelerin oylarını yakalamayı başarmış olmasının, küresel bağlamda önemli olduğu zamanla anlaşılabilir. Dinî kaynaklı köktenciliğin büyüdüğü ve Batıda “İslâm fobisi”nin arttığı bir zamanda, demokratik çoğulculuğun bir İslâm toplumunda mümkün olduğunu kanıtlayabilir. Ancak, bu örneğe diğer İslâm, ya da Ortadoğu ülkeleri tarafından ne ölçüde uyulacağı belli değil; çünkü Türk toplumunun yapısı, sözgelimi, Arap ülkelerininkinden ya da Orta Asya’nınkilerden oldukça farklı.</p>

  <p>Zengin ve fakir arasındaki muazzam uçurum, laikliğin anlamı ve Türk milliyetçiliğinin niteliği üzerinde bir anlaşma ve düşünce birliğinin olmayışı, Türk toplumunda gerginlik yaratan ve hâlâ çözüm bekleyen sorunlar. İkinci sorunun çözümü, kuşkusuz, Kürt sorununun çözümüyle, başka deyişle, Kürt topluluğunun, Türkiye’nin şu anki sınırlarını tehlikeye atmadan, kendi kimliklerini ifade etme arzularını nasıl tatmin edebileceğiyle yakından bağlantılı. Burada yeni cesur adımlara gereksinim var, ama en azından Türk devletiyle PKK arasındaki açık savaşın sona ermesi, siyasal lider kadrosunun meseleyi ele almaya başlaması için bir “fırsat penceresi” yaratır. Ne MHP’nin aşırı milliyetçilerinin ne de Ecevit türünden uzlaşmaz Kemalistlerin, 2002 genel seçimlerinde ağırlıklarını yitirmemiş olmaları, kuşkusuz çözüm fırsatlarını artırıyor.</p>

  <p>Türkiye’nin AB’den tam üyelik için nihai müzakerelerin ne zaman başlayacağına dair kesin bir tarih alma amacında şimdilik başarısız olduğu açık, ama Avrupa hükümetleri arasında Türkiye’nin gelecekteki üyeliği için kapının açık tutulacağına dair bir anlaşma ve fikir birliği var gibi görünüyor. Türkiye için bu son derece önemlidir, çünkü onun Avrupa Birliği’nin tam üyesi olma arzusundan dolayı, son on yıl içerisinde gerçekleştirdiği değişikliklerin birçoğu, özellikle de siyasal iklimin ve yasaların liberalleştirilmesi, son derece önemli. Bu olasılığın önemini kabul etmek için, sadece, Türkiye’nin, kuzeyde Rusya ve Ukrayna, ya da güneyde Suriye, Irak veya Mısır gibi, hiçbir üyelik olasılığı bulunmayan komşularının siyasal sistemlerindeki gelişmelere bakılmalıdır.</p>

  <p>Bu iyimser senaryo, ama Türkiye’nin yakın tarihinde hep olduğu gibi, kâbus senaryosu şıkkını öngörmek de zor değil. Ekonomi hâlâ son derece kırılgan. Henüz yabancı yatırımcıların hiçbiri geri dönmedi. Türk finans sistemine duyulan güvenin onarılıp eski durumuna gelmesi zaman alacak ve uzun vadeli istikrar için hükümetin adil, eşitlikçi ve etkili bir vergilendirme sistemini tesis etmesi gerekiyor ki bu şimdiye kadarki tüm hükümetlerin olanaklarını aşan bir şey olmuştur. Kamu iktisadi teşebbüslerini elden çıkarmak ve genel olarak devlet mekanizmasının boyutlarını küçültmek de kolay olmayacak, ama Türkiye gizilgücünü ortaya koymak istiyorsa eğer, bu kaçınılmazdır.</p>

  <p>AKP hükümetiyle devlet, bilhassa ordu arasındaki ilişkiler, sorunlu olabilir. Benzeri bir dizi meseleden rahatsızlık ve kızgınlık doğabilir ve her iki taraf da provokasyondan yana kıtlık çekmeyecektir. Bu ilişkileri yürütebilmek, çok büyük ölçüde devlet adamlığını gerektiriyor ve hem devlet hem de siyasi lider kadrosu, alenen diğerinin meşruluğundan kuşku duymaya başlarsa, Türkiye’nin istikrarı çok çabuk bozulur ve bunun, önceden görülemeyen sonuçları olabilir.</p>

  <p>PKK’ya karşı yürütülen savaşın kazanılmış olması, kolaylıkla, kendinden tatmin olma duygusuna ve aşırı baskıya yol açabilir ve bunun sonucu da, yoksulluk ve dışlanmışlık duygularını, tehlikeli bileşimlerini oluşturmaya devam etmesidir. Ardından da yeni bir PKK, er ya da geç ortaya çıkacaktır.</p>

  <p>Her ne kadar, çoğu Avrupa hükümeti ve kuşkusuz daha önemli olanları, Türkiye’nin gelecekte Avrupa Birliği’ne girmesini destekleme eğiliminde görünüyorlarsa da, böyle bir düşünceye karşı çıkan başka bir grup da hızla büyümektedir. Bunun sebebi kısmen, İslâma duyulan genel korkudur; bu korku orada her zaman vardı, ama ilk kez, Afrika’dan, Ortadoğu’dan ve Güney Asya’dan insanların AB’ye kitlesel göçleriyle ve ardından Eylül 2001 terörist saldırılarıyla önemli ölçüde arttı. Türkiye’nin bir İslâm ülkesi olması, onu birçok insanın gözünde, Avrupalı olmayan bir ülke konumuna sokuyor. Geçtiğimiz birkaç yıl boyunca AB’nin merkez ülkelerindeki sağcı siyasetçiler, gittikçe daha açık ve net şekilde, Türkiye’nin, kıtanın “Hıristiyan ve hümanist” mirasında bir payının olmamasından dolayı, Avrupa’ya ait olmadığını dile getiriyorlar. Türkiye’nin girişine olan direnişin, bir başka nedeni de, Avrupa’nın siyasal elitinin, AB’nin on tane Doğu Avrupa ve Akdeniz ülkesinin katılımıyla genişlemesini ele alış yöntemi. Genel kanıya göre, siyasetçiler ne bu konuda kamuoyuna danıştılar, ne de onlara genişlemenin yararlarını açıklama çabası gösterdiler ve bunun da kuşkusuz, insanların genişleme sürecinin kendisine ilişkin görüşleri üzerinde olumsuz bir etkisi oldu. Türkiye bundan zarara uğrayabilir. Bu, Türkiye’yi sonunda, Amerika Birleşik Devletleri karşısındaki Meksika’nın konumuna çok benzer bir konuma indirgeyebilir. Avrupa kapısı kapalı tutulursa, Türkiye’de demokratikleşmeyi teşvik eden en önemli güdünün de ortadan kalkmasına neden olunabilir. O zaman, Rusya, Çin ve bir dizi Doğu Asya ülkesi tarafından sunulan, otoriter devletle serbest piyasa ekonomisinin bileşiminden oluşan model, ülkede birçoklarına daha çekici gelebilir.</p>

  <p>İyimser bir senaryoya göre, kâbusun ara yerinde “bir şekilde işin içinden çıkma” yolu bulunuyor. Geçen elli yıl boyunca Türkler, işin içinden çıkmada ustalaştılar ve kuşkusuz yollarına böyle devam edebilirler. Öte yandan, yakın zamandaki Doğu Asya ve Latin Amerika örnekleri, küreselleşmenin olduğu bir zamanda ve bir yandan da sermaye hareketlerinde ani ve hızlı değişmeler olurken, işin içinden çıkmanın bedelinin, eskiye nazaran çok daha pahalıya ödeneceğini gösteriyor gibi.</p>

  <p>Gelecekte neler yaşanırsa yaşansın, bu kitabın da yaptığını umduğum gibi, Türklerin muazzam işler başarmış olduğunu teslim etmek gerekiyor. Şu güne kadar neredeyse iki yüzyıldır, çağın egemen uygarlığına erişmede, müthiş bir uyum yeteneği ve kararlılık gösterdiler. Savaşın, büyük çaptaki göçlerin ve ekonomik yıkımın sebep olduğu karışıklıklarla uğraşmak zorunda kaldılar; ama yine de, dinamik bir ekonomisi olan güçlü bir ulus-devlet inşa edebildiler; bu hususu komşularının ve müttefiklerinin de çok ciddiye almaları gerekir. İster ulusal ister sömürgeci olsun, bütün modern devletler gibi, Türkiye’nin de, yakın tarihinde çok karanlık sayfalar bulunuyor ve bunların varlığı kabul edilmelidir. Ama aynı zamanda, modern Türkiye’nin kurucularına gereken takdir gösterilmelidir. Kemalizm bir kalkınma modeli olarak kesinlikle iki savaşın arasındaki döneme aittir. Türkiye’nin 21. yüzyıldaki sorunlarına çözüm reçetesini Kemalizmde görmek yanlış olacaktır, ama modern Türkiye’nin köklerini bulmaya çalışırken her tarihçi geriye, 1880 civarında doğmuş o olağanüstü insanlar kuşağına tekrar tekrar dönmelidir; onlar olmasaydı Türkiye muhtemelen kurulmamış olacaktı. Onların yetiştikleri yıllarda Dünya Güzellik yarışmaları yoktu, o yüzden Türkiye’nin başarısının o konuyla karşılaştırmasını yapamayız. Ama onların –ve onların haleflerinin– başarılarının büyüklüğünü anlayabilmek için, yüz yıl önce bir Türk’ün tren makinisti, mühendis, ya da banka memuru olabileceği düşüncesinin, Türkiye’de bile yadırganıp tuhaf sayıldığını<a class="noteref" href="../Text/notlar.xhtml#n1521" id="ref21">21</a> hatırlamalıyız ve bunu, bugün (hem kadın hem erkek) Türk bankacıları, mühendisleri, sanayicileri, mimarları ve tıp uzmanlarıyla dopdolu olan bu ülkeyle karşılaştırmalıyız.</p>
</body>
</html>
