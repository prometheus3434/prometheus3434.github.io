<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">5</h1>
  <hr />

  <h1 id="sigil_toc_id_5">Tanzimat Dönemi<br />
  1839-1871</h1>

  <p class="nonindent">Sultan II. Mahmut, Osmanlıların Nizip’te Mısırlılara yenildiği haberi İstanbul’a ulaşmadan önce, 30 Haziran 1839’da veremden öldü. Yerine geçen büyük oğlu Abdülmecit, 1839’dan 1861’e kadar saltanat sürecekti. Mahmut’un ölümü, 1807’de III. Selim’in ölümünde olduğu gibi, bir irtica dönemini başlatmadı. Merkezileşmeye ve modernleşmeye yönelik ıslahatlar aslında bir kuşak daha aynı şekilde sürdü. Gerçekten de 1839’dan 1876’ya kadar olan dönem Türk tarih yazıcılığında tam bir Tanzimat (reformlar) dönemi diye bilinir; ama reformlar döneminin 1871’de sona ermiş olduğu da pekâlâ iddia edilebilir. Tanzimat-ı Hayriye terimi 1839’dan da önce, örneğin Meclis-i Vâlâ-yı Ahkâm-ı Adliye’nin kurulmasına ilişkin fermanda kullanılmıştı.<a class="noteref" href="../Text/notlar.xhtml#n051" id="ref1">1</a> Bu, II. Mahmut’un dönemiyle ardıllarının dönemi arasındaki devamlılığı göstermektedir. Başlıca farklılık ise iktidar merkezinin artık saraydan Babıâli’ye, bürokrasiye geçmiş olmasıydı. İmparatorluğu yönetecek güçlü ve modern bir örgüt yaratmak için II. Mahmut geleneksel kalemiyeyi modern bir bürokrasiye dönüştürmek için atılacak adımları başlatmış ve bürokratik örgütlenmeyi öylesine güçlendirmişti ki, daha zayıf olan ardılları pek çok zaman bu yapının dizginlerini ellerinde tutamadılar.</p>

  <h2 class="sigil_not_in_toc">Gülhane Hattı</h2>

  <p class="nonindent">Mahmut’un ardıllarının zamanında, İstanbul’da politika oluşturma sürecinde yabancıların, özellikle de İngilizlerin nüfuzu fazlasıyla artmıştı. İngiltere ikinci Mısır bunalımından itibaren bir kuşak boyunca, Osmanlı İmparatorluğu’nun bekasını Londra’da sezilen Rus yayılmacılığı tehlikesine karşı bir kalkan olarak destekledi. Ruslardan nefret eden İstanbul’daki İngiliz Büyükelçisi Stratford Canning (1852’den itibaren Lord Stratford de Redcliffe) bu İngiliz desteğinde çok önemli bir rol oynamıştı. Canning 1841’den 1858’e dek büyükelçilik yapmış ve önde gelen birçok Osmanlı reformcusuyla yakın ilişkileri olmuştu.</p>

  <p>Tanzimat’ın başlangıcı, ikinci Mısır bunalımını çözme girişimleriyle aynı zamana denk gelmişti. Osmanlıların durumunun çok kötüleştiği bir sırada, 3 Kasım 1839’da, önde gelen reformcu ve Hariciye Nazırı Reşit Paşa tarafından yazılan ama yeni Sultan adına ilân edilen bir hatt-ı hümayun, saray kapılarının dışında (Gülhane Meydanı’nda, bu nedenle de adı Gülhane Hatt-ı Şerifi’dir) Osmanlı devlet ileri gelenleri ve yabancı diplomatlardan oluşan bir topluluğa okundu. Osmanlı hükümetinin amacını ifade eden bu hatt-ı hümayun, gerçekte dört temel reform vaadinde bulunuyordu:</p>

  <p>• Sultanın tebaasının can, namus ve malının güvence altına alınması,</p>

  <p>• İltizam sisteminin yerini alacak muntazam bir vergilendirme sistemi,</p>

  <p>• Zorunlu askerlik sistemi,</p>

  <p>• Hangi dinden olursa olsun bütün tebaa için yasa önünde eşitlik (bu husus belgede biraz muğlak şekilde ifade edilmişti).<a class="noteref" href="../Text/notlar.xhtml#n052" id="ref2">2</a></p>

  <p>İlan edildiğinden beri, bu hatt-ı hümayunun niteliğine ve bilhassa da içtenliğine ve ona dayalı Tanzimat politikalarına dair çok şiddetli tartışmalar olmuştur. Hatt-ı hümayunun o sırada ilân edilmiş olmasının, imparatorluğun Mehmet Ali’yle olan mücadelesinde Avrupa güçlerinin, özellikle de İngiltere’nin desteğini kazanmayı amaçlamış diplomatik bir hamle olduğu kuşkusuz doğrudur. Ama metnin Reşit Paşa önderliğindeki reform yanlılarının içten kaygılarını yansıttığı da aynı ölçüde doğrudur. Vaat edilen reformlar II. Mahmut’un politikalarının açıkça bir devamıydı. Tebaanın canını, namusunu ve malını güvence altına alma isteği, Avrupa’da bulunmuş ve Avrupa dillerini bilen Osmanlı devlet adamları tarafından öğrenilen klâsik liberal düşünceyi tekrarlamanın yanı sıra, Osmanlı bürokratlarının Sultan’ın kulları olarak tehlikeye açık olan konumlarından kurtulma arzularını da yansıtmaktaydı. Kuşkusuz vergilendirme ve zorunlu askerlik konuları II. Mahmut için en acil olan iki konuydu. Osmanlı Hıristiyanlarına eşit haklar vaadi, muğlak bir şekilde ifade edilmişse de, kısmen yabancıları etkilemek için yapıldığı kesindi. Öte yandan, Reşit Paşa ile bazı çalışma arkadaşlarının, bu vaadin Hıristiyan cemaatlerin arasındaki milliyetçilik ve ayrılıkçılığın büyümesini durduracağına ve yabancıların özellikle de Rusların müdahale bahanelerini bertaraf edeceğine inandıkları ya da en azından umut ettikleri açıktır.</p>

  <p>Gülhane Fermanı’nın yabancı güçlerin İmparatorluğu kurtarma kararına ne denli katkıda bulunduğunu söylemek güç olsa da, kısa vadede kesinlikle maksada hizmet ettiği görülüyor.</p>

  <h2 class="sigil_not_in_toc">Mısır bunalımına bir çözüm</h2>

  <p class="nonindent">Nizip yenilgisi İmparatorluğu hemen hemen savunmasız bırakmıştı ve yabancı güçler müdahale etmemiş olsaydı, Mehmet Ali’nin (Mısır, Suriye ve Adana’yı babadan oğula geçecek şekilde elinde bulundurma) isteklerine boyun eğmek zorunda kalınacaktı. İngiltere çabuk tepki göstererek donanmasına Mısır ve Suriye arasındaki ulaşımı kesme emrini verdi ve beş Büyük Güç arasındaki temaslar (Rusya, Avusturya, Prusya, Fransa ve İngiltere) başladı. Diplomatik müzakereler bir yıldan fazla sürdü. Mısırlıların Suriye’yi tahliyesi için Rusya ve İngiltere birlikte baskı yaparken, Fransa ise gittikçe Mehmet Ali’yle yakınlaşıyordu. Sonunda diğer güçler Fransa’nın işbirliğini sağlamaktan umudu kesti ve 15 Temmuz 1840’ta Rusya, Prusya, Avusturya ve İngiltere, Babıâli’yle, Sultan’a silahlı destek öngören bir antlaşma imzaladı. 1840 sonlarında İngiliz donanması Beyrut’taki ve civarındaki Mısır mevzilerini topa tuttu ve karaya asker çıkarıp, zorba yönetimine karşı çıkan ayaklanmaları bastırmaya çalışan İbrahim Paşa’yı Suriye’den geri çekilmeye zorladı. Diplomatik pazarlık uzunca bir süre devam etti, ama esas itibariyle mesele halledilmiş bulunuyordu. Mehmet Ali, Haziran 1841’de Mısır valiliğinin babadan oğula geçmesi karşılığında Suriye’den vazgeçti. Mısır, 1914’e kadar Osmanlı İmparatorluğu’nun sadece ismen bir parçası olarak kalacaktı.</p>

  <h2 class="sigil_not_in_toc">İç huzursuzluk ve uluslararası siyaset</h2>

  <p class="nonindent">İkinci Mısır bunalımının sona ermesiyle, Ortadoğu’daki gerilim gözle görülür şekilde azalmaya başladı. Farklı milliyetler ve cemaatler arasında artan ve merkezî hükümetin bir türlü halledemedip denetleyemediği gerginliğin sebep olduğu temel sorunlar ortadan kalkmamıştı, ama bu sorunlar on beş yıl süreyle Avrupa’nın Büyük Güçleri’nin müdahalesine de yol açmadı.</p>

  <p>O yılların cemaatler arası en şiddetli çatışması Lübnan’da oldu. Bölgenin en güçlü kişisi, Emir II. Beşir idi; kendisi küçük bir dini cemaat olan Dürzi cemaatinin mensubuydu,<a class="noteref" href="../Text/notlar.xhtml#n053" id="ref3">3</a> ama Hıristiyanlığı seçmişti ve Şüf dağlarındaki üssünden elli yıldır Lübnan’ı yönetiyordu. Geleceğini tamamen Mısırlı işgal güçlerine bağlamıştı. Ama bu güçler Suriye’yi terk etmek zorunda kalınca, konumu tehlikeye girmiş ve Dürzi kabile liderleri arasındaki düşmanları onu yerinden etmişti. Beşir’in 1843 yılındaki ölümünden sonra, Osmanlı hükümeti kanton sistemini getirdi. Buna göre, Lübnan’ın Beyrut-Şam anayolunun kuzeyinde kalan kısmı bir Hıristiyan kaymakam tarafından, yolun güneyinde kalan bölge ise bir Dürzi kaymakam tarafından yönetilecekti. Her ikisi de, ikametgâhı şimdi Beyrut’a taşınmış olan Sayda valisinin yetkisine tâbiydiler.</p>

  <p>Bu bölünme, güneydeki ve kuzeydeki nüfusun karma niteliğini göz önüne almadığı için çok geçmeden gerginlikler ortaya çıktı ve 1845’te Dürzilerin çok sayıda Maruni Hıristiyan köyünü yakıp yıkmasıyla da büyük çapta bir savaş patlak verdi. Osmanlılar, Büyük Güçler’in baskısıyla –ki bunlardan Fransızlar Lübnan’ın Maruni Hıristiyanları üzerinde (bunlar Uniat idiler, yani papayı tanıyor ve bu nedenle de resmen Katolik addediliyorlardı), İngilizler Dürziler üzerinde ve Ruslar Ortodoks Hıristiyanlar üzerinde fiilen hamilik tesis etmişlerdi– Dürzi liderleri sert şekilde cezalandırdı ve her iki kantondaki cemaatleri temsil eden danışma meclisleri oluşturdu. Büyük Güçler bu kez doğrudan müdahaleden uzak durmuşlardı.</p>

  <h2 class="sigil_not_in_toc">Kırım Savaşı</h2>

  <p class="nonindent">Bu yılların büyük uluslararası çatışmalarından biri olan, Kırım Savaşı’nın (1853-1856) görünürdeki sebebi, Filistin’deki kutsal yerleri, özellikle de Beytü’l-lahm’daki Kamame Kilisesi’ni, Katolik Kilisesi’nin mi yoksa Ortodoks Kilisesi’nin mi denetleyeceği üzerine sürüp giden çekişmeydi. Fransa Katolikler adına aracılıkta bulunuyor, Ruslar ise Ortodoksların haklarının savunuculuğunu yapıyordu. Katolik Kilisesi’ne 1740’ta üstünlük tanınmıştı, ancak kutsal toprakları Katoliklerden daha fazla sayıda Ortodoks hacının ziyaret ediyor olması, zamanla Ortodoks Kilisesi’nin konumunu güçlendirmişti. Avusturya’nın desteğini alan Fransa, Katoliklerin üstünlüğünün yeniden onaylanmasını, Rusya ise statükonun yürürlükte kalmasını istiyordu. Şaşkınlıktan ne yapacağını bilemeyen Babıâli ise herkesi aynı anda hoşnut etmeye çalışıyordu.</p>

  <p>Fransa ve Rusya’nın bu saldırgan tavrının ardındaki asıl nedenler hemen tamamıyla ülke içi nedenlerdi. Gerek Fransa’da yeni kurulmuş olan ve Napolyon Bonapart’ın (daha sonra İmparator III. Napolyon olacaktı) başında olduğu II. Cumhuriyet ve gerekse Rus Çarı, dinsel duygulara seslenerek halklarının desteğini kazanmaya çalışıyorlardı.</p>

  <p>Rusya’nın 5 Mayıs 1853’te İstanbul’a gönderdiği elçi, sadece Ortodoks Kilisesi’ni himaye etme hakkını istemekle kalmayıp (1774’te verilmiş imtiyazları tarafgir bir yaklaşımla anlamaya dayanan bir hak iddiasıydı bu), İmparatorluğun Ortodoks ahalisini de, yani İmparatorluk ahalisinin üçte birinden fazlasını da himaye etme hakkını isteyince, tehlikeli bir tırmanış başladı. Fransız ve İngiliz elçilerince desteklenen Babıâli bu talebi reddetti. Rusya, Babıâli isteklerini kabul etmediği takdirde, Eflâk ve Boğdan’ı işgal edeceğini bildirdi ve Rus birlikleri Temmuz ayında Eflâk ve Boğdan’a girdi. Fransa, İngiltere, Avusturya ve Prusya’nın son andaki arabuluculuk girişiminden sonuç alınamadı. Osmanlılar bu bölgelerin boşaltılmasını istedi ve Rusya ordusu çekilmeyince, Ekim’de savaş ilân etti. Şiddetli Rus aleyhtarı olan kamuoyunun ve Fransız hükümetinin baskısı altındaki İngiliz hükümeti savaşmayı seçti ve 28 Mart 1854’te resmen savaş ilân etti. Büyük Güçler’den hiçbiri bu savaşı istemiyordu, ne var ki hepsi de, ciddi bir itibar kaybına uğramaksızın terk edemeyecekleri şekilde köşeye sıkışmışlardı.</p>

  <p>Bu çatışmada Avusturya’nın başından beri çelişik olan tavrı giderek artan şekilde Rus aleyhtarlığına dönüşmüştü; o derece ki, Avusturya’nın saldırması olasılığı Rusları Temmuz ayında prensliklerden geri çekilmeye mecbur etmişti. Bu yüzden Balkanlar’da savaşacakları düşüncesiyle Yakındoğu’ya gönderilmiş olan Fransız-İngiliz güçleri hedefsiz kaldı ve Balkanlar’a gideceklerine Kırım’a çıktılar; bunun ardından Kırım Savaşı patlak verdi. Savaş kimseye fazla itibar ya da kazanç getirmemişti. Müttefiklerin tek büyük başarısı, Rusya’nın müstahkem mevkisi olan Sivastapol’un ele geçirilmesiydi, ama bunun 1854-1855 kışında (bu tarihte Florence Nightingale, İngiliz ordusunun İstanbul’da Üsküdar’ın dış mahallesindeki Selimiye Kışlası’nda kurmuş olduğu hastaneyi yeniden düzenlemişti) ıstırapla ve zayiatla ödenen bedeli yüksek olmuştu. Bu nedenle 1855’te, savaşan bütün devletler görüşmeye hazırdı. Şubat-Mart 1856’da Paris’te bir barış konferansı toplandı ve Fransa, İngiltere ve Avusturya’nın temel isteklerini içeren bir antlaşmayla sonuçlandı.</p>

  <p>Bu savaş Osmanlı İmparatorluğu’nu savunmak için yapılmış olmasına rağmen, barış koşulları için Osmanlılara danışılmadı ve koşulları olduğu gibi kabul etmek zorunda bırakıldı. Barış antlaşmasının en önemli maddeleri şunlardı:</p>

  <p>• Karadeniz’in (Türkiye’deki yakası dâhil!) askeri güç ve teçhizattan arındırılması;</p>

  <p>• Rusya’nın Eflâk ve Boğdan’daki nüfuzuna son verilmesi;</p>

  <p>• Osmanlı İmparatorluğu’nun bağımsızlık ve toprak bütünlüğünün Avrupa’nın bütün Büyük Güçleri’nce güvence altına alınması.</p>

  <p>Paris Antlaşması’nı imzalamış olan İmparatorluk şimdi resmen “Avrupa Ahengi”ne, yani Napolyon’un yenilgisi ve Viyana Kongresi’nden beri Avrupa güç dengesini sürdürmeye çalışan Büyük Güçler’in sistemine dâhil edilmişti. Ancak, Osmanlıların mali ve askeri açıdan zayıf oluşu, Avrupa’nın diplomasi entrikasında faal şekilde rol almasından çok, bu entrikanın hedefi haline gelmesi anlamını taşıyordu. Barış konferansına denk gelmesi ve Osmanlının itibarını artırması amacıyla, 1839’da verilen vaatlere eklemelerin bulunduğu ve büyük ölçüde İstanbul’daki Fransız ve İngiliz büyükelçileri tarafından yazdırılan yeni bir Islahat Fermanı ilân edildi. Avrupalı güçler, fermanın ilânını resmi olarak dikkate aldılar ve bunun, Sultan’la tebaası arasındaki ilişkilere Avrupalıların müdahalesi için mahal bırakmadığını bildirdiler.<a class="noteref" href="../Text/notlar.xhtml#n054" id="ref4">4</a> Bir süre sonra bunun hükümsüz bir garanti olduğu anlaşılacaktı.</p>

  <p>Kırım Savaşı’nın, İmparatorluğun reformları ve maliyesi bakımından kapsamlı sonuçları olacaktı, ama bunlara daha sonra geleceğiz. Şimdilik İmparatorluğun toprak bütünlüğü korumaya alınmıştı ve ancak yirmi yıl sonra yeni bir tehdit dalgası yükselecekti.</p>

  <h2 class="sigil_not_in_toc">Doğu Sorunu’nun tekrarı</h2>

  <p class="nonindent">Bu arada Doğu Sorunu’nun bilinen siyaset ve diplomasi kalıbı yeniden ortaya çıkmıştı. Sırp, Yunan ve Lübnan krizlerinde görüldüğü gibi, bu kalıp esas itibariyle hep aynıydı: İmparatorlukta (çoğu Hıristiyan olan) cemaatlerin hoşnutsuzluğu, kısmen kötü yönetimin, kısmen de o sırada yayılmakta olan çeşitli milliyetçilik hareketlerinin yol açtığı bölgesel ayaklanmalar halinde patlak veriyordu. Sonra, Büyük Güçler’den biri, yerel Hıristiyanların konumunu savunmak için diplomatik ya da askerî yoldan araya giriyor ve bu da güçler arasında hüküm süren genel rekabet koşullarında, öteki Büyük Güçler’in “güç dengesini” yeniden kurmak için müdahalede bulunmalarına yol açıyordu. Sonuç çok kere, Osmanlı merkezî yönetiminin hâkimiyet kaybı oluyordu.</p>

  <p>1860 yılında Lübnan’da Maruni Hıristiyanlarla Dürziler arasındaki sorunların iç savaşa dönüşmesi de aynı türde bir gelişmeydi. Papazları tarafından desteklenen Maruni köylüleri, (Maruni ve Dürzi) toprak sahiplerine karşı ayaklanmış, bunun üzerine Dürzi savaşçılar müdahale edip binlerce Maruni köylüsünü öldürmüştü. Hemen ardından, Temmuz 1860’ta, Müslümanlardan oluşan ve Dürzilerin tahrik ettiği bir güruh, Şam’da 5 binden fazla yerli Hıristiyanı öldürdü. Fransa’nın kışkırtmasıyla, bu olay Büyük Güçler’in müdahalesine yol açtı. Yarısı Fransız askerlerinden oluşan bir sefer kuvveti, Osmanlıların önce davranıp çok sert bastırma tedbirleri alarak gücün gönderilmesini engelleme çabalarına rağmen, Beyrut’a çıktı. Babıâli, Fransa’nın Suriye’deki bütün yönetimi yeniden düzenleme çabasına, İngiliz desteği sayesinde engel oldu. Sonunda, Lübnan’ın sahil ve dağlarında büyük ölçüde Hıristiyanlara ait olan bölgeler, bir Hıristiyan mutasarrıfa bağlı özerk bir vilayet haline geldi. Mutasarrıf, Büyük Güçler’in onayıyla atanmak zorundaydı.</p>

  <p>Girit’te 1866 yılında çıkan isyan sırasında da bu kalıp tekrarlanmıştı. Osmanlı’nın adadaki kötü yönetimine karşı yapılan protestolar, Yunanistan’la birleşmeyi amaçlayan milliyetçi bir harekete dönüşmüştü. Bu çatışma, hem adadaki mücadeleye katılmak için gönüllülerin alenen toplandığı Yunanistan’daki kamuoyunu, hem de Osmanlı İmparatorluğu’ndaki Müslümanları (Girit’te önemli bir Müslüman azınlık vardı) ayağa kaldırmış ve 1867’de iki ülke savaşın eşiğine gelmişti. Sultanın Rum Ortodoks tebaasına karşı dayanışma duygusunun hâkim olduğu Rusya, Avrupa’nın isyancılar lehine müdahale etmesinde ve Girit’in Yunanistan’a verilmesinde ısrar etmiş, ama duydukları tereddüt öteki güçleri doğrudan eyleme geçmekten alıkoymuştu. Avrupalı güçlerin müşterek baskısı Babıâli’yi isyancılar için bir genel af ve Girit eyalet idaresinde Hıristiyanlara daha fazla nüfuz sağlayan reformlar yapmaya zorlamıştı. Ama yabancıların müdahalesi daha ileriye gitmemiş ve 1868 yılı sonunda isyan sona ermişti.</p>

  <p>Bu arada Balkanlar’da, (Rusya’nın etkili İstanbul büyükelçisi Ignatiev’in de ateşli destekçisi olduğu) Rusya’daki “pan-Slav” hareketinin yükselişinden ve bunun yerel merkezi olan Sırbistan’dan cesaret alan milliyetçi coşku da yayılmaktaydı. Birbirine komşu Bosna ve Hersek’teki Hıristiyan köylüler arasında yerel Müslüman toprak sahiplerine karşı ayaklanmalar başgösterince, Sırplarla Karadağlıların tahriki sonucu, ayaklanmalar milliyetçi hareketlere dönüşmüştü. Bu olaylar, 1853’te, 1860-1862’de ve 1875’te tekrarlandı. Karadağlılar 1860’ta, Bosna-Hersek’teki bir isyanı etkin şekilde desteklediler. Bosna’daki Osmanlı valisi isyanı bastırıp, Karadağ’ı işgal ettiğinde, Büyük Güçler bu küçük dağ prensliğinin özerk statüsünü korumak için müdahalede bulundular. 1875’te çıkan isyan ise, Avrupa’daki Osmanlı varlığını hemen hemen sona erdiren olaylar dizisinin başlamasına sebep oldu.</p>

  <h2 class="sigil_not_in_toc">Tanzimat</h2>

  <p class="nonindent">Tanzimat döneminde (1839-1871) ilân edilen idari ve adli reformların, özellikle de İmparatorluktaki Hıristiyan azınlıklarının konumuna ilişkin reformların ardındaki en önemli dürtülerden biri, şüphesiz ki daimi dış baskıydı. Avrupalı güçler, klâsik Osmanlı yapısı içerisinde ikinci sınıf tebaa olan bu cemaatlerin konumunun iyileşmesi için baskıda bulunuyorlardı. Bu cemaatler ağır ağır ama emin bir şekilde ilerleyerek Müslüman çoğunlukla en azından kağıt üzerinde eşitlik elde ettiler. Ama onlar (ya da Büyük Güçler) eski millet sisteminde sahip oldukları ayrıcalıklardan vazgeçmeye de yanaşmıyorlardı. Büyük Güçler’in bu yönde hareket etmesine neden olan kesinlikle, bunların himaye altındaki topluluklara –yani Fransız ve Avusturyalıların Katoliklerle (Papa’nın otoritesini tanıyan Doğu kiliseleri mensupları) Uniatlar’a, Rusların Ortodokslara, İngilizlerin Dürzilerle Protestanlara– arka çıkmak yoluyla nüfuzlarını genişletme arzularıydı. Bununla beraber içten gelen bir Hıristiyan dayanışması da söz konusuydu. Viktorya dönemi, dindarlıkta ve misyoner dernekleriyle köktendinci Hıristiyanlık hareketlerinin etkinliğinde belirgin bir artışa sahne olmuştu. Misyonerler Osmanlı İmparatorluğu’nda artan şekilde etkinlik gösteriyor ve ülkelerindeki taraftarlarına, o sırada İmparatorlukta meydana gelen siyasal ve toplumsal olaylar hakkında –genellikle önyargılı olan– bilgiler sağlıyor, böylece kamuoyunda bu konulara yönelik hayli geniş bir ilgi yaratıyorlardı.</p>

  <p>Ancak, reformları sadece dış baskıya bağlamak yanlış olacaktır. 1839 Gülhane Hattı’nda olduğu gibi, dış destek elde etmekte veya dış müdahaleyi önlemekte bu reformlardan yararlanılmıştı, ama bunlar aynı zamanda İmparatorluğu kurtarmanın tek yolunun Avrupai tarzda reformları başlatmak olduğu yönündeki içten bir inancın da sonuçlarıydı.</p>

  <p>1839 sonrasının reformları, II. Mahmut’un programıyla aynı alanları kapsıyordu: ordu, merkezî bürokrasi, taşra yönetimi, vergilendirme, eğitim ve haberleşme. Yeni olan, adli reforma ve danışmaya dayalı usullere çok daha fazla ağırlık verilmesiydi.</p>

  <h2 class="sigil_not_in_toc">Askeri reformlar</h2>

  <p class="nonindent">“Nizamiye” adını almış olan ordu bütün bu dönem boyunca genişletilmiş ve Avrupa’dan alınan modern araç gereçle donatılmıştı. Mısır örneğinden esinlenen Sultan Mahmut’un uygulamayı denediği zorunlu askerlik, 1845’ten itibaren İmparatorluğun çoğu bölgesinde resmen başlatıldı.<a class="noteref" href="../Text/notlar.xhtml#n055" id="ref5">5</a> Artık Hıristiyanlardan da askerlik hizmeti yapmaları resmen isteniyordu (yahut Osmanlılara göre, kendilerine izin veriliyordu). Ancak bunun ordu içinde zapt edilmesi güç gerilimlere yol açabileceği düşünüldüğünden kısa bir süre sonra Hıristiyanlara bir seçenek sunuldu. Buna göre isteyen bedel-i askerî adlı özel bir vergi ödeyerek askerlik hizmeti yapmayacaktı. Genellikle Hıristiyanlar tercihlerini bu yönde kullandılar. Müslümanlar da bu seçenekten yararlanabilirdi, ancak istenen miktar çoğu kişinin ödeyemeyeceği kadar yüksekti. İstanbul ahalisi ve göçebeler gibi toplumun bazı kesimleri, zorunlu askerlikten muaf tutulmuştu. Ama ordunun asker ihtiyacını karşılamak zorunda olan topluluklar için zorunlu askerlik kaçınılan ve korkulan bir yük haline gelmişti. Normal askerî hizmet beş yıl olmasına karşın, redif sınıfında görülecek çeşitli hizmetler de dâhil edildiğinde, toplam süre 22 yılı buluyordu!</p>

  <p>Örgütlenmeler hususundaki, (Bölüm 4’te anlatılan yeni nüfus sayımından başka) en önemli gelişme, 1841’de kendi yerel komutanlarına sahip eyalet ordularının kurulmasıydı. Bu ordular İstanbul’daki Serasker’in komutası altına verilmiş, böylece valilerin ve âyanın yerel garnizonlar üzerindeki nüfuzu sona erdirilmişti. Ağır silahlar açısından en çarpıcı gelişme, zırhlı savaş gemilerine sahip modern bir donanmanın kurulmasıydı. Bu donanma, askerî donatıma ilişkin her ayrıntıya kişisel bir ilgi gösteren Sultan Abdülaziz’in (1861-1876) saltanat döneminde Avrupa’nın üçüncü en büyük donanması haline gelmişti. Bununla beraber, donanma personelinin niteliği Avrupa’nın büyük donanmalarındaki personelin çok gerisinde kaldığı için Osmanlı donanması hiçbir zaman etkin bir güç aracı haline gelmemişti.</p>

  <h2 class="sigil_not_in_toc">Merkezî bürokraside reform</h2>

  <p class="nonindent">Bu dönemde yönetim sisteminde merkezî düzeyde görülen esas gelişme, gereksiz elemanların tasfiyesi yoluyla verimliliğin artırılması ve uzmanlaşmaya gidilmesi konularında aralıksız olarak yürütülen çalışmalardı. Bu sayede aşamalı olarak Avrupa örneğine göre bir dizi mükemmel bakanlık ve idare heyeti kuruldu.</p>

  <p>Yukarıda belirtildiği gibi bu dönemde hükümetin güç merkezi, artık saray değil Babıâli’nin kulluktan yeni kurtulmuş bürokratlarıydı. Hariciye Nezareti’nin Babıâli’nin bütün yönetim örgütü içerisindeki rolü ve önemi dikkat çekicidir. Tanzimat’ın önde gelen devlet adamları olan Reşit Paşa ve onun yetiştirdiği Âli ve Fuat Paşalar, Hariciye Nezareti’ne 13 kez atanmış ve bu mevkii (1841-1845 yılları hariç) Tanzimat dönemi süresince ellerinde tutmuşlardı. Bu nezaret sadece dış işlerini yönetmiyor, ayrıca idari, adli ve eğitime yönelik reformların ayrıntısıyla hazırlanıp formüle edilmesine de ön ayak oluyordu. Bunun birkaç nedeni vardır. Avrupa’nın baskısının artması ve İmparatorluğun silahlı güçlerinin verimliliğinin azalması nedeniyle Hariciye Nezareti’nin olağan işlevinin yani dış ilişkilerin yönetiminin önemi 18. yüzyıldan beri artmaktaydı. Hariciye Nezareti’nin reform hareketindeki başat rolü, hem gereken uzmanlığın (Avrupa dillerini bilme ve Avrupa toplumlarını tanıma) bu nezarette toplanmış olmasından ve hem de dış diplomatik baskı ve dış müdahaleyle reform girişimleri arasındaki yakın ilişkiden kaynaklanıyordu. Osmanlı Hıristiyanlarının durumuyla şu veya bu şekilde ilgili olan her sorunda bu durum açıkça görülüyordu.</p>

  <p>Yeni nezaretlerin meydana çıkmasından başka merkezdeki bir diğer önemli eğilim, bir danışma meclisleri ve kurulları sisteminin geliştirilmesiydi. Birçok nezarette, bayındırlık ve ticaret gibi belirli sorunlarla meşgul olan uzmanlık kurulları büyüyüp gelişti. Bunların görevi, yeni tedbirlerin ve yeni yasaların hazırlanmasına yardımcı olmaktı. Meclis-i Vâlâ-yı Ahkâm-ı Adliye çok önemli bir rol oynuyordu. Bu kuruluş 1839’da yeni bir düzene kavuşturulmuş, (kararların çoğunluk oyuyla alındığı ve Sultan’ın bu kararları onaylama sözü verdiği) bir çeşit parlamenter usul getirilmişti. Fakat parlemento benzeri bir yapıya ve işleyişe sahip olmalarına karşın, bu meclis ve sonradan onun yerini alan meclislerin, parlamentoya dönüşen bir ilk aşama olmadığını belirtmek gerekiyor. Bunlar devlet ileri gelenlerinden oluşan danışma kurullarıydı ve bu kişiler seçimle gelmemişti. Gerçekte bunların değil Sultan’ı, hükümeti bile denetleme yetkileri çok kısıtlıydı. Meclis-i Vâlâ’nın iki işlevi bulunuyordu: Bir yandan yeni yasaları tartışıyor ve hazırlıyor, öte yandan da idari konularda istinaf mahkemesi işi görüyordu. İş hacminin kısa zamanda büyümesi, sonraki yıllarda Meclis-i Vâlâ’nın git gide daha başarısız hale gelmesine yol açtı. Öte yandan, Mustafa Reşit Paşa’nın başını çektiği birinci kuşak devlet adamlarının kalesi olan bu meclis ile, Reşit Paşa’nın himayesinde yetişmiş olan ve Batılılaşma programının daha ileri ve daha hızlı gitmesini isteyen Ali ve Fuat Paşaların başını çektiği ikinci kuşak devlet adamları arasında 1850’lerin başlarında görüş ayrılıkları ortaya çıkmaya başlamıştı.</p>

  <p>Bu nedenlerden ötürü 1854’te bir değişikliğe gidildi. Adli görev Meclis-i Vâlâ’ya bırakılırken, yasama görevi ise Fuat Paşa’nın başkanlığındaki ikinci kuşak reformcuların ağırlıkta olduğu yeni bir meclisin, Meclis-i Ali-i Tanzimat’ın yetkisine verildi. Bu değişiklik bazı sürtüşmeleri gidermiş, ama Meclis-i Vâlâ’nın aşırı iş yükü sorununu çözememişti. Bu sebepten dolayı 1860’ta (Reşit Paşa’nın ölümünden sonra) iki organ yeniden bir araya getirildi. Ancak işler, üç daire arasında bölüştürülmüştü; dairelerden biri yasa yapmakla, biri idari soruşturmalarla ve biri de temyiz mahkemesi olarak çalışmakla görevliydi. Son olarak Fransa örneğine göre ve Fransa’nın baskısıyla 1868’de, yasamayla görevli Devlet Şûrâsı ve temyiz mahkemesi olarak bir kez daha ikiye bölündü.<a class="noteref" href="../Text/notlar.xhtml#n056" id="ref6">6</a> 1868 düzenlemesini ondan önceki düzenlemelerden ayıran önemli bir farklılık, Devlet Şürâsı’nın Hıristiyan ve Müslüman üyeleriyle temsile dayanan bir organ olmasıydı. Ancak bu üyeler bir oylamayla değil, eyalet valilerinden gelen listelerden seçilmiş kişilerdi.</p>

  <h2 class="sigil_not_in_toc">Taşra yönetimi ve vergi sistemi</h2>

  <p class="nonindent">Merkezî seviyedeki gelişmelerden belki de daha önemli olan şey, taşra yönetimindeki reformların, (Gülhane Hattı’nda ilân edilmiş olduğu gibi) daha adil ve daha etkin bir vergilendirme sistemi kurma girişimleriyle bir arada ilerliyor olmasıydı. 1840’ta vergilendirme sisteminde büyük bir reform açıklandı. Sadece üç vergi olduğu gibi bırakılmıştı: Müslüman olmayanların ödediği cizye, aşar ve mürettebat yahut tahsis vergisi. Bu kararlarla birlikte, köy ve cemaatlerin bölgelerine uğrayan ya da ziyarette bulunan memurlara ve maiyetindekilere yemek ve yatacak yer, atlarına da yem temin etmek zorunda olma âdeti –kırsal bölgelere büyük bir yıkımdı bu– resmen sona erdirilmişti (daha önce de böyle girişimler olmuştu).</p>

  <p>Daha da önemlisi, merkezden atanmış aylıklı muhassıllar vasıtasıyla yapılan doğrudan vergi tahsilinin, <em>iltizam</em> sisteminin yerini almasıydı. Bunun hem merkezî hükümetin gelirini artıracağı hem de çiftçilerin yükünü azaltacağı umuluyordu. Ama sonuç tam bir felaket oldu. Reşit Paşa hükümeti muhassıl olarak atamak için yeter sayıda tecrübeli memura sahip değildi; <em>iltizam</em>ı elinde tutmuş olan yerel eşraf vergi tahsilini baltaladı ve kesin bilgilerden yoksun oluş (çoğu bölgenin kadastro çalışması yoktu, 1858’de başlamış olan ülke çapındaki kadastro çalışmasının tamamlanması aslında 1908’e kadar sürecekti) yeterli vergi tahsilini olanaksız kıldı. Bürokraside tam da maaş sistemine geçildiği bir zamanda devlet gelirleri hayli düşmüş bulunuyordu. Sonuçta, Reşit Paşa iktidardan düştü ve <em>iltizam</em> sistemi yeniden yürürlüğe kondu. İmparatorluğun bazı bölgelerinde dolaysız vergilendirme 19. yüzyılın sonuna kadar <em>iltizam</em>ın yerini alamamıştı. Ve imparatorluğun son döneminde bile aşarın %95’ini <em>mültezim</em>ler topluyorlardı.<a class="noteref" href="../Text/notlar.xhtml#n057" id="ref7">7</a></p>

  <p>Bu dönemde İmparatorluktaki halk kitlesini etkilemiş olan öteki vergi reformlarının ilki cizyenin kaldırılışıydı. Bu vergi, ilân edilen gayrımüslimlere eşit haklar verme politikasıyla kesinlikle bağdaşmıyordu. Ancak cizyenin yerini askerî hizmetten muafiyet vergisi olan bedel-i askerî almıştı, ama gerçekte bu da aynı kapıya çıkıyordu. İkincisi, koyun, ağnam vergisi reformuydu. Bu vergi kapsamına 1856’da bütün çiftlik hayvanları dâhil edilmiş ve hayvanın piyasa değerine göre farklılaşan bir vergilendirme başlatılmıştı. Üçüncüsü 1858 tarihli Arazi Kanunnamesi idi ve bu, mülkiyet kaydında tapu senedinin esas alındığı yeni bir sistem getirmişti. Bu yeni sistemde, geniş devlet arazileri (miri) artık şahısların iyeliğindeki arazilere (mülk) dönüşmüştü.<a class="noteref" href="../Text/notlar.xhtml#n058" id="ref8">8</a></p>

  <p>1840-1841 yıllarında dolaysız vergilendirmenin başlatılmasında tamamen başarısızlığa uğrayan hükümet, çareyi askerî yönetimden yararlanmakta buldu ve eyaletlerin yönetimini eyalet ordu komutanlarına havale etti.<a class="noteref" href="../Text/notlar.xhtml#n059" id="ref9">9</a> 1840’larda hükümet İmparatorluğun iç yönetimini merkezileştirmeyi hedeflemişti. Valilere değil doğrudan Babıâli’ye karşı sorumlu olan memurların atanması, teftiş heyetlerinin gönderilmesi ve sancak meclisleriyle eyalet meclislerinin kurulması suretiyle valilerin yetkilerini azaltmaya çalıştı. İmparatorluğun az çok temsili nitelikteki ilk kuruluşları olan bu meclislerde, hükümetin (örneğin, vali, kadı, zaptiye müdürü) en önemli yerel temsilcileri, yerel eşrafın ve en önemli milletlerin temsilcileriyle müzakerelerde bulunuyordu. Ayrıca 1845’te İstanbul’da taşra ileri gelenlerinin katıldığı iki ay süren bir toplantı yapılmıştı. Ama bu toplantıdan somut sonuçlar çıkmamıştı.</p>

  <p>1850’lerde, valilerinin özerkliğini azaltmaya yönelik bu türden bir merkezileşmenin, taşranın etkin şekilde yönetilmesine zararı olduğu anlaşıldı. Bu nedenle 1858’de yeni bir düzenlemeye gidilip, İstanbul’dan gönderilen bütün memurlar valilerin buyruğu altına verilerek valilere yetkileri iade edildi. 1864’te yayınlanan yeni bir Vilayet Nizamnamesiyle, vilayetten (eyalet) sancak (il), kaza (ilçe), nahiye ve kariyeye (kırsal topluluk) doğru inen tam bir hiyerarşik sistem getirilmişti. Bu sistem büyük ölçüde Fransa’nın uygulamalarını esas alıyordu ve 1871’de (Fransız etkisi altında) gözden geçirilip güçlendirildi.</p>

  <p>Çoğu reform, Sultan II. Mahmut zamanından başlayarak seçilmiş bir ya da birden fazla vilayet veya kazada deneme kabilinden başlatılmıştı. Buralarda edinilen deneyimlerin 1864 Vilayet Nizamnamesi türünden daha sonraki reformlar üzerinde etkisi olmuştu. Vergilendirme ve yönetime ilişkin reformların işlerliği, bölgeden bölgeye, devirden devire büyük ölçüde fark ediyor, asıl belirleyici olan baştaki kişinin becerisiymiş gibi görünüyordu. Bazı eyalet yöneticileri, her gittikleri yerde ehliyet ve dürüstlükleriyle ün kazanmışlardı. Onların yönetimi kamu hizmeti programları (yollar, köprüler, cadde aydınlanmaları), sağlık ve güvenliğin iyileştirilmesi ve devlete vergi geliri sağlanması gibi konularda bazen şaşırtıcı sonuçlar doğuruyordu. Özellikle Mithat Paşa, Niş’teki (1861-1864) ardından, yeni kurulan Tuna vilayeti ile Bağdat’taki valilikleri sırasında dürüstlük ve yetkinliğiyle ün kazanmıştı.<a class="noteref" href="../Text/notlar.xhtml#n0510" id="ref10">10</a> Ne var ki bunlar kural olmaktan çok, istisnaydı.</p>

  <h2 class="sigil_not_in_toc">Adli işlemler ve laik yasalar</h2>

  <p class="nonindent">Tanzimat döneminde adli sistemde birtakım önemli değişiklikler oldu. Değişikliklerin birçoğu gayrimüslim cemaatlerin değişen konumlarına ilişkindi. Şeriat hiçbir zaman yürürlükten kaldırılmadı, ama faaliyet alanı neredeyse tamamıyla aile hukukuyla sınırlanmış (mülkiyet sorunları da laik hukukun hükmü altına alınmıştı) ve 1865-1888 yılları arasında Avrupai tarzda sistemli bir şekilde derlenmişti. İmparatorluk hep, padişah fermanlarının (teoride şeriate tabi olsalar da), şeriat ile yan yana uygulandığı ikili bir sistemle yönetilegelmişti; ancak Tanzimat devlet adamları, bu geleneksel “kanun”<a class="noteref" href="../Text/notlar.xhtml#n050" id="ref0">1*</a> sisteminin yerini alan yeni laik yasalar ve kurumlar meydana getirdiler, bilhassa da İmparatorluktaki yabancıların ya da Osmanlı Hıristiyanlarının değişen konumlarının gerektirdiği durumlarda. 1843’te, Müslümanlarla gayrimüslimlerin eşitliğini tanıyan yeni bir ceza yasasına geçildi. Bunun yanında, yabancıları kapsayan ticaret davaları için karma mahkemeler oluşturuldu. 1844’te, şeriatın İslâmiyet’i terk edenlere şart koştuğu ölüm cezası kaldırıldı. 1850’de Fransa’dan olduğu gibi alınan yeni bir ticaret yasası, 1863’te bir deniz ticaret yasası ve 1867’de yabancıların İmparatorlukta ilk kez toprak sahibi olmalarını sağlayan bir yasa çıkarıldı. 1869’da, gayrimüslimleri kapsayan davalara bakmaları için bir laik mahkemeler hiyerarşisi, yani Nizamiye mahkemeleri, meydana getirildi.</p>

  <p>Sadece İmparatorluğun değil, Hıristiyan milletlerin hukuk ve kurumları da laikleştirildi. Ermeni ve Rum cemaatleri içerisinde doğan ticaret burjuvazisi git gide zenginleşmekte ve kendine daha güvenmekteydi. Onların Avrupa’yla olan ilişkileri aynı zamanda kendi mensupları arasında Fransız siyasal düşüncelerini de yaymaktaydı. Bu da millet örgütlerini kiliselere mahsus denetimden kurtarmaya yönelik bir harekete yol açtı. Temsili şekilde örgütlenen ve varlığı (İngiliz baskısıyla) 1850’de tanınan yeni Protestan Ermeni milleti bu harekete daha da hız kazandırdı. Gregoryen Ermeni milleti uzun müzakereler ve mücadelelerden sonra 1863’te, Osmanlı meşrutiyet hareketine de esin kaynağı olacak olan bir anayasa benimsedi. Bu dönemde Rum milleti de bir ölçüde laik, temsili bir yönetime kavuştu, ancak yine de ruhbanın denetimi Ermenilerinkine nazaran çok daha güçlü kalmıştı. Musevi cemaati kendi anayasasına 1865’te kavuştu. Bir laikleştirme sürecine bağlı olan bu gelişmelerin ironik sonucu olarak, dini cemaatler (milletler) Osmanlı İmparatorluğu’nun klasik çağında hiçbir zaman sahip olmadıkları bir kurumlaşmayı bir ölçüde meydana getirmiş oldular. Cemaatler içerisinde ruhban sınıfına dâhil olmayan kişilerden oluşan seçkinlerin yeni yasal düzenlemelerle güç kazanması, dolaylı yoldan ayrılıkçı milliyetçi hareketleri teşvik etti ve bu milliyetçi hareketler bu çevrelerden kendine destek buldu.<a class="noteref" href="../Text/notlar.xhtml#n0511" id="ref11">11</a></p>

  <h2 class="sigil_not_in_toc">Laik eğitim</h2>

  <p class="nonindent">Tanzimat döneminde laikleştirme eğitimde de en önemli eğilim olarak ortaya çıktı. Önceki dönemde olduğu gibi, bürokrasi ve ordu için mesleki yüksek öğretim okullarının kurulmasına çok özen gösteriliyordu. Bunlardan en önemlisi 1859’da kurulan Mekteb-i Mülkiye idi. Üniversite kurma yolundaki birkaç girişim 1900 yılına kadar başarısız kaldığı için, bu okullar İmparatorluğun eğitim piramidinin en uç noktasını oluşturmaktaydılar. Bu durum, Tanzimatçıların esasen faydacı olan eğitim ideallerini yansıtır.</p>

  <p>Sultan Mahmut, çocuklara Kurân’ın ezberletildiği ve kimi zaman da okuma ve yazmanın öğretildiği geleneksel ilk mekteplerden mezun olmuş 10-15 yaşlarındaki erkek çocuklar için, rüşdiye adlı laik okulları kurmuştu. Rüşdiyeler, mektep ile mesleki okul, yahut devlet dairelerindeki meslek eğitimi arasında bir köprü oluşturuyordu. Ne var ki, bir türlü giderilemeyen para ve eğitimli eleman yokluğu yüzünden, yüzyılın ilk yarısında ancak birkaç tanesi açılmıştı. Modern eğitimdeki yavaş gelişme, orduyu 1855’ten itibaren kendi askerî rüşdiyeler ağını geliştirmeye zorladı, bunları önemli garnizon kentlerindeki idadiye (hazırlık) okulları izledi.</p>

  <p>1869’da, Fransız Eğitim Bakanlığı’nın tavsiyesini esas alan yeni bir Maarif Nizamnamesi yayınlandı. Bu yeni nizamname üç seviyeden oluşan bir eğitim sistemini öngörüyordu. Buna göre her büyük köy veya kasabaya rüşdiye, her kente sivil idadi ve her vilayet merkezine Fransız liselerini örnek alan sultaniye adlı yüksek okullar kurulacaktı. Bu okulların hepsi erkekler içindi, ama bu nizamnameye kızlar için ayrı okullara ilişkin maddeler de konmuştu. 1870’lerde ilerleme hâlâ çok yavaştı, ama Sultan Abdülhamit’in saltanat döneminde sıbyan mektepleri ve idadiler ağı hızla yayılacaktı. Buna karşılık, sadece iki sultaniye kurulmuştu ve ikisi de başkentteydi. Biri 1869’da eski saray okulu Galatasaray’da kurulmuştu. Diğeri ise 1873’te Aksaray semtinde Müslüman öksüz ve yetimleri için kurulan Darüşşafaka idi. Bilhassa Galatasaray, İmparatorluğa (sonra da Cumhuriyete), iyi eğitim görmüş gerek Müslüman ve gerek gayrımüslim yönetici, diplomat, yazar, doktor ve akademisyen kuşaklar kazandıracaktı.</p>

  <p>19. yüzyılda eğitimdeki gelişmelerin sonucu olarak İmparatorlukta artık dört tür okul bulunuyordu. İlkini, geleneksel Müslüman okulları yani mektepler ve geleneksel İslâm ilimleri programını uygulayan medreseler oluşturuyordu. Ardından Tanzimat’ta kurulan ve II. Abdülhamit’in (1876-1909) saltanatında çok yaygınlaştırılan laik devlet okulları geliyordu. Bu okullar ekseriya vasat olan düzeylerine rağmen, İmparatorluğu (ve de Türkiye Cumhuriyeti’ni) yönetecek olan reformcu kadroları yetiştireceklerdi. Üçüncü tür okulları “milletlerin” kurdukları ve parasını temin ettikleri okullar ve dördüncüsünü de, yabancı Katolik ve Protestan misyoner heyetlerinin ve Musevi <em>Alliance israelite universelle</em>’in yönetmekte olduğu, Müslüman çocuklarının da az ama artan sayıda devam ettikleri okullar oluşturuyordu. Ancak hiç kuşkusuz bu eğitim sistemi, İmparatorluğun (hâlâ nüfusun %10’dan azını oluşturan) okumuş seçkinleri arasında ulusal bir dayanışma duygusu ya da müşterek bir kimlik duygusu uyandırmak için tasarlanmış bir eğitim sistemi değildi.<a class="noteref" href="../Text/notlar.xhtml#n0512" id="ref12">12</a></p>

  <h2 class="sigil_not_in_toc">Ekonomik bütünleşmenin artması</h2>

  <p class="nonindent">Daha önce belirtildiği gibi, burada incelenmekte olan dönem Avrupa’daki “yüzyıl ortası ekonomik canlanma dönemi”ne tesadüf etmişti. 1838-1841 yıllarında büyük Avrupa devletleriyle olan serbest ticaret antlaşmalarından sonra, Osmanlı ekonomisinin kapitalist sistemle olan bütünleşmesi eskisinden hızla ilerledi. Bunun ve Avrupa’nın başlıca ülkelerindeki ekonomik genişlemenin sonucunda, Osmanlı dış ticareti, hacmini her 11 ila 13 yılda bir ikiye katlayarak yılda %5’in üstünde bir hızla genişledi. Aynı zamanda İngiltere’nin bu ticaretteki payı belirgin şekilde arttı. İngiltere İmparatorluk için en önemli sanayi ürünleri kaynağıydı.<a class="noteref" href="../Text/notlar.xhtml#n0513" id="ref13">13</a> Fransa hiçbir zaman bu seviyeye ulaşamadı. Bununla beraber Osmanlı tarım ürünleri için önemli bir pazar olarak kaldı. Avusturya önemli bir ticaret ortağı olmayı sürdürdü, ancak onun ticaretinin çoğu, bu yüzyıl süresinde İmparatorluktan ayrılan Balkanlar’daki bölgelerle oluyordu. Bütün Tanzimat dönemi boyunca bu ticaret modelinin önemli bir özelliği de Osmanlının büyük ticaret açığıydı.</p>

  <p>Kırım Savaşı’ndan itibaren, Avrupa’nın Osmanlı İmparatorluğu ekonomisine olan katılımı, ticaretle kalmayarak genişledi ve borç vermeye de başlandı. Girişimlere yapılan dolaysız yatırımlar henüz önemsizdi, ama Avrupa bankaları tarafından Osmanlı hükümetine borç verilmesi önemli, hem de çok önemli bir rol oynamıştı.</p>

  <p>Mali sorunlar reformcu hükümetlerin zayıf noktasıydı ve öyle de kaldı. Modernleşme hamlesi pahalıydı. Görülen iş karşılığında ücret verme sistemi yerine maaş sistemine geçilmesi, yeni orduya ağır silahlar alınması ve modern bir donanma edinme çabası devlet harcamalarını artırmıştı. 1860’ların sonlarından itibaren, Sultan Abdülaziz’in kişisel müsrifliği de denetlenemez hale gelmişti.</p>

  <p>Tanzimat hükümetleri artık bütçe açıklarını, önceki hükümdarların 16. yüzyıldan beri yapmış oldukları gibi düşük ayarlı sikke çıkararak kapatmaya çalışmıyorlardı. Nedeni, dış ticaretin genişlemesiyle kambiyo rayiçlerinin çok daha fazla önem kazanması ve Osmanlı sikkesine yapılan her ayar düşürmenin belli başlı Avrupa paraları karşısında derhal bir değer kaybı olarak yansımasıydı.</p>

  <p>Galata’daki Ermeni bankerlerden bir zaman için borç alınmıştı, ama bu bankacılık kuruluşları oldukça küçüktü ve uyguladıkları yüzdelerse yüksekti (çok defa yılda %16 ila 18 civarında). Bu nedenle hükümet 1840’larda dışarıdan borç almayı düşünmeye başlamıştı. Aslında, Galata bankerlerinden alınan borcun bir kısmı, Avrupa’yı da alınan borca karıştırmış oluyordu, çünkü bu bankerler devlete ödünç verdikleri paranın bir kısmını dışarıdan borç almışlardı. Resmî olarak dış borçlanma 1854’te başlamıştı. Kırım Savaşı harcamalarından dolayı hükümetin ağır mali zorluklarla karşı karşıya kaldığı bir sırada, Batılı iki Büyük Güçle olan ittifak Avrupa piyasalarından borçlanma koşullarını nispeten elverişli bir hale getirmiş bulunuyordu; nispeten elverişliydi, çünkü bu borç ve onu izleyen borçların verilme koşulları göründüğü kadar cazip değildi. Nominal faiz oranı hep %4 ila 6 arasındaydı, ama İngiltere ve Fransa’nın kefil olduğu 1855’teki savaş borcu haricinde, tahviller Avrupa borsalarında nominal değerlerinin çok altında, hatta bazen %60-70 kadar altında satılıyordu. Uluslararası bankaların ücret ve komisyonları çıkartıldığında, borç alınan bu paraların Osmanlı hazinesine getirdiği ortalama net gelir, borç alınan paranın nominal değerinin %50’si civarında oluyordu. Osmanlı hükümeti, faizlerden başka, aldığı miktarın iki katını da geriye ödemek zorundaydı.<a class="noteref" href="../Text/notlar.xhtml#n0514" id="ref14">14</a></p>

  <p>Kuşkusuz bu borçlar sonradan hazine için ağır bir yük haline gelmişti. Devlet gelirleri çok az arttığı için borçların faizlerinin ödenmesi ciddi bir sorun olmuştu. 1861’de borcun zamanında ödenmemesi sorun olmuş ve son anda giderilmişti. Borcun ödenen faizi 1870’te hazine gelirinin üçte birini buluyor ve bu oran hızla yükseliyordu. Yeni borçlanmanın büyük bir kısmı (yarısı ila üçte ikisi) faizlerin ve özellikle de önceki borçların ödenmesinde kullanılıyordu.</p>

  <p>Bu borçlar, para ihtiyacındaki bir hükümete, borcun üzerinden yüksek komisyonlar kazanan bankacılara ve yüksek kazançlı bir yatırım olarak da (çoğu Fransız olan) Avrupalı küçük yatırımcılara ne kadar cazip görünmüş olursa olsun, Avrupa borçlarının işlerliğindeki herhangi ciddi bir duraksamanın bir felakete yol açacağı 1870’li yıllarda anlaşılmıştı.</p>

  <p>1858 yılında alınan borçla, bilhassa çok karmaşık olan Osmanlı para sisteminin istikrara kavuşturulması amaçlanmıştı. Sürekli ayar düşürme nedeniyle tedavülde aynı nominal değere sahip, ama içinde farklı gümüş miktarları bulunduğu için gerçek değeri farklı olan sikkeler dolaşıyordu. Madeni para eksikliği bu sikkelerin piyasadan tamamen çekilip alınmasına engel oluyordu. Bu, Hükümetin 1844’te gerçekleştirdiği genel para reformundan sonra bile yapılamamıştı. Bu para reformuyla üç birim kullanıma sokulmuştu: kuruş, 20 kuruş değerindeki mecidiye ve 5 mecidiyeden oluşan Osmanlı lirası. Bu yeni madeni paralar Fransa örneğine göre altın ve gümüş karması bir ayara göre hazırlanıyordu. Ancak İmparatorlukta tedavülde olanlar sadece Osmanlı madeni paraları değildi. Değişik Osmanlı hükümetlerinin sorumsuz para politikalarının sonuçlarından biri, yabancı sikkelerin, özellikle Avusturya Maria Theresia talerinin, Fransız frangı ve Napolyon altınının ve Rus rublesinin İmparatorluk içinde sadece dış ticarette değil, içerdeki ticari işlemlerde de yaygın biçimde kullanılması olmuştu. Bunların üstüne, Osmanlı hükümeti 1840’ta ve bir kez de 1847’de kaime adı verilen kağıt parayı basarak mali sıkıntısını azaltmaya çalışmıştı. Aslında kaime modern anlamda kağıt para değil, geçerli yasal para olarak kullanılması düşünülmüş %12,5 faize sahip devlet tahviliydi. Hazinenin ödeme yapabileceğine dair itimat o kadar azdı ki, kaimeler kısa zamanda altın eşdeğeri karşılığında %40’a kadar kırılmıştı. İtimadı kazanmanın tek yolu kaimenin tümünü geri çekmekti. 1858 tarihli dış borçlanma sayesinde hükümet bunu büyük ölçüde yapabilmişti. Gelgelelim acil durumlarda Osmanlı hükümeti tekrar kaime basmak durumunda kalıyordu; 1861 ve 1876’da bu tür zorunluluklar yaşandı. Piyasadan son kaimelerin kesin çekilişi ancak 1885’te olacaktı.<a class="noteref" href="../Text/notlar.xhtml#n0515" id="ref15">15</a></p>

  <p>Aynı sikkelerin yerel talebe bağlı olarak İmparatorluğun farklı yerlerinde farklı değerler taşıması, İmparatorluğun sonuna kadar devam eden bir para sorunu olarak kalmıştı.</p>

  <p>Karmaşık para durumu bankacılığı İmparatorlukta çok ihtiyaç duyulan ve çok kârlı bir girişim haline getirdi. Öyle ki, zengin Ermeni, Rum ve Musevi bankacılar gerçekten de, kâr getirecek, uzun vadeli yatırım gerektiren verimli işlere yatırım yapmaktan kaçınır oldular. Bu durum, İmparatorlukta kapitalist bir ekonominin gelişmesine ciddi bir engel oluşturuyordu. Bununla birlikte hükümet, bankacılığın ekonomik öneminin farkına varmış ve gelişmesine destek olmuştu. 1856’da Osmanlı Bankası kuruldu. Bu banka, İmparatorlukta faaliyet gösteren bankaların içerisinde en önemlisi olacaktı. Başlangıçta bir İngiliz girişimi olan işletme, pek başarılı olmamıştı, ama 1863’te Fransız rakiplerinin tehdidiyle karşılaşınca, <em>Banque impériale ottomane</em> adıyla, yönetim merkezleri Londra ve Paris’te olan bir İngiliz-Fransız şirketi olarak yeniden kuruldu.<a class="noteref" href="../Text/notlar.xhtml#n0516" id="ref16">16</a></p>

  <h2 class="sigil_not_in_toc">Kültürel değişimler</h2>

  <p class="nonindent">Tanzimat dönemine sadece dış siyasal müdahaleler, idari reformlar, ya da ekonomik bütünleşme açısından bakılması yeterince anlaşılmasını imkânsız kılar, çünkü Tanzimat sınırlı olsa da kültürel bir devrim niteliği de taşıyordu. Tanzimat döneminde devlete egemen hale gelen kalemiye mensupları –artık bürokrattılar– yeni bir tipti. Bunların yükselmelerini sağlayan şey Avrupa’yı ve Avrupa dillerini bilmeleriydi. İçlerinden birçoğu bu bilgileri Babıâli’nin Tercüme Odası ve Tahrirat-ı Hariciye Kalemleri’nde ve diplomatik hizmetlerde edinmişlerdi. Bilgileri de tarzları da yeniydi. Redingot ve fes giyiniyor, artık sık sık görüştükleri Avrupalıların arkadaşlığından hoşlanıyorlardı. Bu yeni yaşam tarzı Sultanlar’ı bile etkilemişti; artık toplumsal ve diplomatik toplantılara katılıyor, kendilerini başkent halkına gösteriyor, hatta çevre eyaletlere ziyaretler yapıyorlardı. Sultan Abdülaziz’in 1867’de Fransa ve İngiltere’ye yapmış olduğu seyahat görülmemiş türdendi: İlk kez bir Osmanlı hükümdarı barışçıl amaçlarla yabancı toprağına ayak basıyordu!</p>

  <p>“Islahatların babası” Reşit Paşa, onun yetiştirmeleri olan ve imparatorluk işlerini 1850-1860’larda yöneten Âli ve Fuat Paşalar, ünlü taşra ıslahatçısı Mithat Paşa, ünlü yasa hazırlayıcısı ve eğitimci Ahmet Cevdet Paşa gibileri bürokrasinin en iyi temsilcileri olan, son derece yetenekli kişilerdi. Ne var ki alt bürokratların birçoğu Batı hakkında sırf yüzeysel bilgiye sahiplerdi ve geleneksel Osmanlı usullerini züppece reddederek bu eksik bilgiye bel bağlar olmuşlardı. Bu kişilerin hem tebaasından zorla yeni şeyler isteyen merkezî bir devletin temsilcileri hem de yabancı bir kültürün taşıyıcıları olmaları, geleneksel Müslüman çevrelerde hiç sevilmeyen kişiler haline gelmelerine yol açmıştı. Batılılaşmış Osmanlı Hıristiyanları ve kuşkusuz yabancılar, çoğu zaman bu kişileri anlamadıkları bir uygarlığı taklit eden Doğulular olarak görüp alaya alıyorlardı.</p>

  <h2 class="sigil_not_in_toc">Reformlara muhalefet</h2>

  <p class="nonindent">Tanzimat’ın reform politikaları hiçbir zaman halkın isteğine dayanmamıştı. Başı çeken bürokratlar gerekli gördükleri ya da bu bürokratlar büyük devletlerin temsilcilerince harekete geçmeye zorlanmış oldukları için, bu reformları Osmanlı toplumuna zorla kabul ettirmişlerdi. Bu nedenle reformların kitle desteği asla geniş olmadı. Reformlara destek olması beklenen İmparatorluğun Hıristiyan halkı, bir dereceye kadar destek verdi, ama reformlar bu cemaatler arasında ayrılıkçı milliyetçiliğin yayılmasını önlemeye yetmedi. Zaman geçtikçe Müslüman çoğunluk, atalarının kılıçla kabul ettirmiş olduğu üstünlükten feragat etmek gibi gördüğü şeylere git gide daha fazla karşı çıkar oldu. Bunlar Tanzimat’ın büyük paşalarını özellikle 1856 fermanından sonra Avrupalı güçlerin ve zenginliğiyle gücü gözle görülür şekilde artan Hıristiyan cemaatlerin çıkarlarına hizmet eden kişiler olarak görüyorlardı. 1870’lerde Müslümanlardan bir tepki başgösterdi; ancak bu türden bir duyarlık daha önce 1859’da Boğaziçi’ndeki Kuleli kışlasında patlak veren bir hükümet darbesi girişiminde<a class="noteref" href="../Text/notlar.xhtml#n0517" id="ref17">17</a> ve ayrıca 1860’ta Suriye’deki cemaatlerin şiddet eyleminde de önemli bir rol oynamıştı.</p>

  <p>Reformlara karşı bir üçüncü muhalefet çeşidi, reformcular çevresinin kendi içerisinde gelişiyordu. Reformcu bürokratlar topluluğunun, Batı tarzı eğitimden geçmiş (çoğu çeşitli zamanlarda Babıâli Tercüme Odası’nda çalışmış) tipik bazı temsilcileri, Fransızca bilmeleri sayesinde zamanın Avrupa düşünce akımlarıyla, özellikle “1848”in düşünceleriyle, liberalizm ve milliyetçilikle tanışmış oldular. Bu kişiler Osmanlı aydınlarının öncüleri olarak tanımlanıyorlardı. Bunlar ayrıca, Reşit Paşa’nın himayesi altında mesleklerine umut verici bir başlangıç yaptıktan sonra, Âli ve Fuat Paşalar’la bozuşmuş ve bu nedenle de, bu iki paşa reform politikalarına ağırlıklarını koydukları sürece yükselememiş kişilerdi. İktidar merkezinden dışlanmaları nedeniyle sivrilmek için başka yollar aramak zorunda kalmışlar ve içlerinden bazıları bu yolu İmparatorluk için yeni olan bir meslekte, gazetecilikte bulmuştu.</p>

  <p>Daha önce gördüğümüz gibi, ilk Osmanlı gazetesi olan <em>Takvim-i Vakayi</em> Sultan Mahmut zamanında çıkmıştı, ama bu gazete modern anlamda bir gazete olmaktan çok bir resmî bültendi. Mülkiyeti ve yayımı özel olan ve Osmanlı Türkçesi’yle yayınlanmış ilk gazete, Churchill adlı bir İngiliz göçmeninin 1840’ta çıkardığı <em>Ceride-i Havadis</em> idi. Bu da resmî politikaları geniş ölçüde yansıtmaktaydı, ama uluslararası gelişmeler hakkındaki haberlere devletin gazetesinden daha çok yer ayırıyordu. Osmanlı basınının asıl başlangıç noktası, İbrahim Şinasi’nin başyazarı olduğu <em>Tercüman-ı Ahval</em> adlı yeni bir gazetenin çıkartıldığı 1860’ların başlarına kadar götürülebilir.</p>

  <p>Şinasi, Reşit Paşa’nın himayesi altındaydı. 1848 liberal devrimi sırasında ya da hemen ardından Paris’te öğrenim görmüş ve Avrupa’nın liberal düşüncelerini özümsemiş, inançlı bir modernleşme taraftarı olarak geri dönmüştü. 1862’de kendi gazetesi <em>Tasvir-i Efkâr</em>’ı çıkartmak için <em>Tercüman-ı Ahval</em>’den ayrıldı. Hükümetin otoriter eğilimlerine ve Avrupalı güçlere olan bağımlılığına çatmakta olan bu gazete kısa zamanda, hükümete ılımlı eleştiriler yönelten bir araç haline gelmişti. Anlaşıldığı kadarıyla, hükümetin kendisine karşı harekete geçeceğinden korkan Şinasi 1865’te aniden ülkeyi terk edip Paris’e gitti, gazetesini ise, <em>Tasvir-i Efkâr</em>’a ve başka gazetelere birkaç makale yazmış olan, Babıâli Tercüme Odası’ndaki genç bir memura, Namık Kemal’e teslim etti. Gazete Namık Kemal’in yönetiminde daha radikalleşti. Başyazılar 1860’ların sonlarında daha da bütünlüklü geliştirilecek olan fikirlerin açıklandığı bir sahaya dönüştü.</p>

  <p>Durumundan hoşnutsuz genç bürokrat ve yazarlar topluluğu içerisinde düşüncelerini en iyi dile getirebilen kişi olan Kemal’in fikirleri için yapılacak en iyi tanımlama, “liberal değerlerin İslâmi kanıtlarla savunulması” olmalıdır. “Yeni Osmanlılar” diye tanınmaya başlayan Kemal ve diğerleri, geçmişe, yani hem İslâmiyet’in altın çağına hem de İmparatorluğun yükseliş dönemine aşırı özlemle bakan, sofu Müslüman oldukları kadar Osmanlı yurtseveri olan kişilerdi. Ali ve Fuat Paşalar’ın politikalarını, geleneksel Osmanlı ve İslâm değerlerini hiçe sayarak Avrupa’nın yüzeysel taklidi olmakla ve Avrupa çıkarlarına hizmet etmekle itham ediyorlardı. Ayrıca Tanzimat rejimini, ulemâ henüz daha bağımsız ve güçlü bir konumdayken İmparatorlukta var olduğu farz edilen eski denetim ve denge mekanizmalarını yok etmiş tek taraflı bir bürokratik istibdat olarak görüyorlardı. Tanzimat politikalarının devletin yıkılmasına yol açacağına inanıyorlardı. Onlara göre çözüm, İmparatorluğa temsili, anayasal ve parlamenter bir yönetimin getirilmesinde ve böylece Müslüman gayrımüslim bütün Osmanlı tebaasına tam bir yurttaşlık ve devlete sadakat duygusunun aşılanmasında yatıyordu. Bu iş yapılırken İmparatorluk Avrupa’nın liberal devletlerini örnek alacaktı, ama Yeni Osmanlılar bu işin aynı zamanda halk egemenliğini tanıyan şeriat ilkelerine dönüş demek olduğuna da inanıyorlardı. Kemal’e göre, örneğin yeni bir halifenin cülûsunda İslâm cemaatinin liderleri tarafından yapılan geleneksel biat uygulaması, sadakat yemini esasında halk ve hükümdar arasındaki toplumsal bir sözleşmenin onaylanmasıydı.</p>

  <p>Kemal, Osmanlı halkına düşüncelerini açıklayabilmek için, eski sözcüklere yeni anlamlar verilmesiyle oluşturulan ve 19. yüzyıl liberalizminin terminolojisine karşılık gelen yeni bir sözcük dağarcığı yaratmıştı. Arapça “vatan” sözcüğü Fransızcadaki <em>patrie,</em> “hürriyet” sözcüğü <em>liberty</em>,<a class="noteref" href="../Text/notlar.xhtml#n0500" id="ref00">2*</a> “millet” sözcüğü <em>nation</em> sözcüklerinin eşdeğeri haline geldi. Bu yeni terminoloji, sonraki özgürlükçü ve milliyetçi Müslüman kuşakların ideolojik araçları olacaktı.</p>

  <p>Kemal, gazetelerde devleti eleştirmekle ve yeni düşünceler açıklamakla yetinmemişti. Ayrıca, 1865’te İtalya’daki <em>Carbonari</em> örneğine göre <em>İttifak-ı Hamiyet</em> adlı gizli bir cemiyeti kuran, yurtsever, anayasal ve parlamenter bir yönetim biçimini getirmeyi amaçlayan altı genç bürokrattan biriydi de. Bu cemiyete iki yıl içerisinde aralarında Sultan’ın yeğenleri olan veliaht Murat ile şehzade Hamit’in de bulunduğu birkaç yüz kişinin katılmış olduğu anlaşılıyor.</p>

  <p>Muhalefet hareketinin, gelişen Osmanlı basınındaki yazılarıyla sonraları ün kazanacak olan öteki üyeleri ise şunlardı: Ziya Bey (sonradan Paşa), Ali Paşa’nın baskısıyla konumundan olmuş olan eski mabeyincilerdendi; Ali Suavi, dini eğitim görmüş bir öğretmen ve vaizdi, ayrıca kısa ömürlü <em>Muhbir</em> gazetesinin yöneticisiydi. Ziya, genel olarak Kemal’den daha muhafazakârdı, sınırlı yetkileri olan bir Osmanlı parlamentosunu savunuyor ve gayrımüslimlerin eşitliğine karşı çıkıyordu, Ali Suavi ise bir köktendinciydi.</p>

  <p>Mısır Hidivi İsmail Paşa’nın kardeşi ve Mehmet Ali’nin torunu olan Mustafa Fazıl Paşa ise muhalefet hareketinin önde gelen figürlerindendi. Mustafa Fazıl Paşa liberal düşünceli bir adam olarak biliniyordu, ama onu 1867 yılı başlarında halkın yanında yer almaya sevk eden şey kişisel bir kindi. Osmanlı İmparatorluğu’nda olduğu gibi Mısır’da da tahta geçiş, evlatların yaş sırasına göre belirlenmekteydi ve buna göre Mustafa Fazıl tahta geçecek ilk kişiydi, ancak ağabeyi Hidiv İsmail, bir süreden beri tahta geçme sırasının kendi oğlu lehine değişmesi için İstanbul hükümetine baskı yapıyor ve rüşvet veriyordu. Sonunda 1866’da tahta geçme sırasını değiştiren bir ferman elde etmeyi başardı. Bunun üzerine Mustafa Fazıl Fransa’ya gidip Sultan’a Osmanlı İmparatorluğu’nun zayıflığına dikkati çeken ve hükümete amansızca çatan açık bir mektup göndererek öç aldı. Mustafa Fazıl bu arada Avrupa basınında kendini “Genç Türkiye”nin temsilcisi olarak takdim etmeye başladı.</p>

  <p>1865’te bir basın yasası çıkarmış ve sansür getirmiş olan hükümet bu eleştiriye, bilhassa da Girit bunalımını ele alış şekline yapılan eleştiriye çok öfkelendi. Hükümetin muhtemelen İttifak-ı Hamiyet’in gizli tertibinden de haberi olmuştu. Kemal ve arkadaşları Mustafa Fazıl Paşa’nın Sultan’a açık mektubunu basıp dağıtınca, hükümet bu eleştirilere karşı sert tedbirler almaya karar verdi. Kemal ve arkadaşlarını sürgüne gönderdi. Ziya ve Kemal’in sürgünleri taşra idaresine atanma kılıfına büründürülmüştü.</p>

  <p>Mustafa Fazıl Paşa bunu duyunca onları Paris’e davet etti, onlar da bu davete cevap verdiler. Kendilerine Yeni Osmanlılar ya da Fransızca <em>Jeunes Turcs</em>, diye isim takmışlardı; bu ismi ilk kez Mustafa Fazıl kullanmıştı. Aşırı derecede zengin olan Paşa’nın para yardımlarıyla desteklediği Kemal ve Ziya, Londra, Paris ve Cenevre’de yayımlanan ve İmparatorluğa, Avrupalı güçlerin İmparatorluk içinde işlettikleri posta kuruluşları ve ticari kanallar vasıtasıyla ulaşan gazetelerde Âli ve Fuat Paşalar’ın politikalarını topa tutmayı sürdürdüler. İçlerinde en önemli olanı Ziya ve Namık Kemal tarafından 1868’den beri yayınlanmakta olan <em>Hürriyet</em> gazetesiydi, ama başka gazeteler de vardı ve bunlar çoğunlukla daha köktenci niteliğe sahipti. Jön Türkler’in yurt dışındaki faaliyetleri, hamileri olan Mustafa Fazıl Paşa’nın Sultan Abdülaziz’in Haziran 1867’de Fransa’ya yaptığı devlet ziyaretinden hükümdarla barışmak ve İstanbul’a geri dönmek için yararlanmasından sonra da devam etti. Paşa geri dönmeden önce, Jön Türk yayın organlarının yaşaması için maddi düzenlemeler yapmıştı.</p>

  <p>İstanbul’a dönen tek kişi Mustafa Fazıl Paşa değildi. Yeni Osmanlılar Ali Suavi dışında yönetici seçkinler sınıfı mensupları ve eski devlet memurlarıydı. Liberal ıslahatlar yoluyla kurtarmak istedikleri devletle sıkı sıkıya özdeşleşmişlerdi ve siyasete içerden nüfuz etme olanağı göz önüne alındığında geri dönmenin çekiciliği yüksekti. 1870’te ikinci dönen kişi Namık Kemal oldu ve eski düşmanları Ali Paşa’nın 1871’deki ölümünden sonra Yeni Osmanlıların ikisi dışında (biri Ali Suavi’ydi) hepsi geri döndü.</p>

  <p>“Yeni Osmanlılar” yönetici seçkinler sınıfı içerisindeki küçük bir topluluktu. Bunların örgütlü faaliyetleri beş yıldan fazla sürmemişti. Sıkı şekilde örgütlenmemişlerdi ve topluluk üyelerinin düşünceleri birbirinden çok farklıydı. Buna rağmen Türkiye’de ve Türkiye ötesinde şaşırtıcı ölçüde etkileri oldu. 1876 Anayasası’nın oluşumunu ve 1878 sonrasında Sultan’ın istibdat yönetimine muhalefet edecek olan ve onların yazıları üzerine temellendirilen Osmanlı meşrutiyet hareketini dolaylı yoldan bile olsa büyük ölçüde etkilemişlerdi. Onların Avrupa liberalizmiyle İslâmî geleneği kaynaştırmaya girişen akıl yürütme yolu, özellikle de Namık Kemal’inki, o yüzyılın daha sonraki İslâmcı yenileşme taraftarlarınca devralındı ve İslâm dünyasında geniş taraftar buldu.<a class="noteref" href="../Text/notlar.xhtml#n0518" id="ref18">18</a> Düşüncelerinden başka en büyük katkıları yeni bir siyaset tarzının yaratılması olmuştu. Yeni Osmanlılar, İmparatorluğun Osmanlı seçkinler sınıfı içerisindeki ilk modern ideolojik hareket sayılabilir. Yazılarıyla bir kamuoyu, Osmanlıca söylersek efkâr-ı umumiye yaratmak ve onu etkilemeye bilinçli şekilde çalışmak da ilk kez onların yaptığı bir işti.<a class="noteref" href="../Text/notlar.xhtml#n0519" id="ref19">19</a></p>
</body>
</html>
