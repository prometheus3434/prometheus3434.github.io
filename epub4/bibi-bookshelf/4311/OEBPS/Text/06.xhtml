<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">6</h1>
  <hr />

  <h1 id="sigil_toc_id_6">1873-1878 Bunalımı ve Sonuçları</h1>

  <p class="nonindent">Yeni Osmanlılar, Fuat Paşa (1869’da) ve Ali Paşa’nın (1871’de) ölümlerinin ardından demokratik reformların karşısındaki engellerin ortadan kalktığına dair şaşılacak ölçüde saf bir inanca kapılarak İstanbul’a geri dönmüşlerdi. Tam aksine, kısa zaman içinde Ali Paşa’nın ölümünün, birkaç yıl içinde İmparatorlukta görülmemiş boyutlarda bir bunalıma yol açacak gelişmelerin başlangıcı olduğunu anlayacaklardı.</p>

  <p>Bunalıma neden olan, aynı zamana rastlayan birtakım gelişmelerdi. Uluslararası açıdan İmparatorluğun konumu daha Ali Paşa’nın ölümünden önce değişmeye başlamıştı. Süveyş Kanalı’nın 1869’da açılması, esas liberal güçler olan Fransa ve İngiltere için İmparatorluk’tan çok Mısır’ın çıkar odağı haline gelmesi demekti. Fransa’nın 1870-1871’teki savaşta Prusya karşısındaki açık ve beklenmedik yenilgisi Avrupa’daki güç dengesinde bir değişime yol açmıştı: Kırım Savaşı’ndan bu yana Osmanlı ıslahatçılarıyla en yakın ilişkiyi kurmuş güç olan Fransa geçici bir gerileme durumundaydı. Bu durum, İstanbul’daki otoriter ve muhafazakâr güçlerin (bilhassa Rusya’nın) yandaşların güçlendirmişti. Aynı zamanda, Fuat ve Ali Paşaların kendisini devlet işlerinin yönetiminden uzak tutmasına tahammülsüzlük belirtileri göstermiş olan Sultan, iktidarı bizzat kullanmak için Ali’nin ölümünü fırsat bilmişti. Ancak bu iş için Sultan uygun değildi, çünkü mizacı değişmekte ve kendini büyük görme hastalığı git gide artmaktaydı. Kontrolü elde tutmak için denediği yollardan biri, hiçbir memuru makamında sabit tutmayıp, yerlerini çılgınca bir süratle değiştirmekti. Sultanın 1871-1872 ve 1875-1876’daki sağ kolu ise, Sultan’ın gözüne girme gayretinde olağanüstü yollara başvuran ve Rus büyükelçiliğine hizmetler nedeniyle “Nedimof” lakaplı Mahmut Nedim Paşa’ydı.<a class="noteref" href="../Text/notlar.xhtml#n061" id="ref1">1</a> Mahmut Nedim Paşa ne Avrupa deneyimine sahipti ne de bir Avrupa dili biliyordu, bu bakımdan İmparatorluğu bunalım zamanlarında yönetecek donanımdan yoksundu.</p>

  <h2 class="sigil_not_in_toc">Ekonomik etkiler ve siyasal sonuçları</h2>

  <p class="nonindent">1870’lerde ortaya çıkan bunalım siyasal olduğu (ya da siyasal hale geldiği) kadar ekonomik bir bunalımdı da. Kuraklık ve selin bir araya gelişi 1873 ve 1874 yıllarında Anadolu’da kıtlık felaketine yol açmıştı. Bu da çiftlik hayvanlarının yok olmasına ve ölümlerle kente göçler yüzünden kırsal bölge ahalisinin azalmasına neden olmuştu. Bunun sonucunda hem halk sefalete düşmüş hem de vergi gelirlerinde bir düşüş olmuştu. Hükümet vergi gelirindeki düşüşü hayatta kalanlara vergiler getirerek telafi etmeye çalışmış böylece halkın sefaletini daha da artırmıştı. Ayrıca, Kırım Savaşı’ndan beri borçlanmayı alışkanlık edinen hükümet para bulmak için Avrupa piyasalarına bel bağlamıştı. Ancak görünürde borç verilecek para yoktu. Avrupa ekonomisinde 1896’ya kadar sürecek olan “Büyük Bunalım”ın başlangıcına işaret eden uluslararası menkul kıymetler borsasının 1873’teki ani çöküşü,<a class="noteref" href="../Text/notlar.xhtml#n062" id="ref2">2</a> Osmanlı İmparatorluğu gibi güven vermeyen borçluların para toplamasını imkânsız hale getirmişti. Sonuç olarak İmparatorluk artık eski borçların faizini ve 200 milyon sterlin düzeyine varmış olan toplam borcunu ödeyemez olmuştu.<a class="noteref" href="../Text/notlar.xhtml#n063" id="ref3">3</a></p>

  <p>İmparatorluğun (kıtlıktan etkilenmemiş) Balkan eyaletlerindeki hoşnutsuzluk, vergilendirmenin artan baskısı yüzünden önce Bosna sonra Hersek’te ve 1876 Nisan’ından itibaren de Bulgaristan’da Hıristiyan köylülerin büyük çaplı isyanına dönüştü. Osmanlı askerlerinin 12 bin ila 15 bin arasında Bulgarı öldürerek isyanı bastırması nedeniyle,<a class="noteref" href="../Text/notlar.xhtml#n064" id="ref4">4</a> Hıristiyanlar tarafından çok sayıda Müslümanın öldürüldüğü gerçeğine aldırmıyor gibi görünen Avrupa’nın dört yanına bir şok dalgası yayıldı. Özellikle, Gladstone yönetimindeki liberal muhalefetin Türk taraftarı olmakla ve bu nedenle katliamlara suç ortağı olmakla suçlanan muhafazakâr Disraeli hükümetine karşı “Bulgar katliamı”nı propaganda aracı olarak kullandığı İngiltere’de, Kırım Savaşı öncesinden beri süren Türklerden yana hava yok oldu.</p>

  <p>Rusya ve Avusturya-Macaristan 1875 sonlarından beri “Doğu Sorunu” üzerine yoğun müzakerelere girişmiş bulunmaktaydılar. Avusturya, Osmanlı İmparatorluğu’nun ayakta kalmasında hâlâ hayati bir çıkar görmekteydi. Bunun yanı sıra, Avusturya askerî yetkilileri Bosna-Hersek’teki Osmanlı hâkimiyetinin sarsılması ihtimaline karşı, kuvvetle buranın işgalini savunmaktaydılar. Öte yandan Rusya’da güney Slavlarıyla Panslav dayanışma hareketi o sıralarda alabildiğine yayılmıştı ve İstanbul’daki Rus büyükelçisi Ignatiev bu hareketin ateşli bir taraftarıydı. Rus-Avusturya müzakereleri 30 Aralık 1875’te (adını Avusturya Dışişleri Bakanı’ndan alan) “Andrassy notası”yla sonuçlandı. Bu nota, Bosna-Hersek’te yabancı denetimi altında kapsamlı reformlara ilişkin bir öneriler paketiydi. Babıâli notayı Şubat’ta kabul etti, ama isyancılar savaştan vazgeçmeyi kabul etmediler. Nisan’daki kısa süreli ateşkes çok geçmeden ihlal edildi.</p>

  <h2 class="sigil_not_in_toc">Meşrutiyet devrimi</h2>

  <p class="nonindent">Bu ürkütücü siyasal ve ekonomik karışıklık ortamında, reformların eyaletlerdeki uygulayıcılarından (o sırada sandalyesiz nazır) Mithat Paşa, Serasker Hüseyin Avni Paşa, Askerî Mektepler Nazırı Süleyman Paşa ve Şeyhülislam Hayrullah Efendi’nin de içinde bulunduğu önde gelen Osmanlı siyasetçilerinden oluşan bir grup, 30 Mayıs 1876’da bir hükümet darbesi yaptı ve Sultan Abdülaziz’i tahttan indirdi. Yerine, Yeni Osmanlılara yakın olan ve Namık Kemal ve Ziya Paşa vasıtasıyla Mithat Paşa’yla temas halinde bulunan veliaht Murat, Sultan V. Murat olarak tahta geçti.</p>

  <p>Murat tahta çıkmadan önce, mümkün olan en kısa sürede bir anayasa ilan etmeye söz vermişti. Yeni Osmanlı programı (anayasa ve parlamento) artık tam olarak gerçekleşecekmiş gibi gözüküyordu. Namık Kemal ve Ziya Paşa mabeyinci olarak atandılar. Ne var ki Murat hükümdar olduğu andan itibaren, ısrarla ihtiyat tavsiye eden Sadrazam Rüştü Paşa’nın sözünü dinler olmuştu. Tahta çıkıştan sonraki hatt-ı hümayuna, Mithat Paşa ve Yeni Osmanlıların tavsiye ettiği gibi anayasaya yönelik somut vaatler bulunmak yerine, sadece reformlara ilişkin muğlak bir ifade konulmuştu.</p>

  <p>5 Haziran 1876’da sabık Sultan Abdülaziz intihar etti. Ardından, 15 Haziran’da, Çerkes Hasan adındaki bir kolağası kişisel sorunları nedeniyle, bir kabine toplantısı sırasında Hüseyin Avni Paşa’yı, Hariciye Nazırı Raşid Paşa’yı ve başka birkaç kişiyi tabancayla öldürdü. Bu olay güç dengesini daha köktenci reformcular lehine değiştirdi. 15 Temmuz’da yeni Devlet Şûrasının ilk toplantısında bir anayasa ilan edilmesi kararı alındı. Ancak bu karar, Sultan Murat’ın hızla kötüye giden akli durumu nedeniyle uygulamaya konulamadı.</p>

  <p>İyiden iyiye alkolizmin pençesine düşen Murat, devlet ricalinin biat yemini için 30-31 Mayıs gecesi saraydan alınıp Bab-ı Seraskeri’ye götürülürken, had safhada asabiyet belirtileri göstermişti (Murat idama götürüldüğüne inanıyordu).<a class="noteref" href="../Text/notlar.xhtml#n065" id="ref5">5</a> Anlaşılan, amcasının intiharı ve kabinesindeki bazı üyelerin katli ciddi bir sinir bozukluğuna yol açmıştı. Osmanlı ve yabancı doktorların muayenesinden sonra kabine, Sultan’ın hükümdarlık yapamayacağı kararına varmak zorunda kaldı. Kabine önce, Sultan’ın kardeşi Hamit Efendi’yi naip olması için ikna etmeye çalıştı, ama onun naipliği kabul etmemesi üzerine, Murat’ın tahttan indirilmesi ve yerine kardeşinin geçirilmesinden başka çare kalmadı; Hamit Efendi 1 Eylül 1876’da II. Abdülhamit olarak tahta çıktı. Murat, Boğaziçi’ndeki Çırağan sarayına götürüldü, hemen hemen otuz yıl burada tutsak olarak yaşamını sürdürdü.</p>

  <h2 class="sigil_not_in_toc">Bulgar bunalımı tırmanıyor: Rusya’yla savaş</h2>

  <p class="nonindent">Bu arada Balkanlar’daki durum daha da kötülemişti. Sırbistan 30 Haziran 1876’da İmparatorluğa savaş ilan etmiş, ama Osmanlı ordusunun üstün gücüyle karşı karşıya kalınca Eylül’de ateşkes istemek zorunda kalmıştı. Ancak Rusya’daki ateşli Panislav duyarlığı bu sırada doruğa ulaşmıştı. Sırbistan’da hayal kırıklığına uğramış olan Rus Panislavcıları artık Bulgarlara yönelmişti. Rus hükümeti Bulgarların yaşadığı bölgelerde geniş kapsamlı reformlar yapılması ve fiilî özerklik verilmesi için İstanbul’a baskı yapmakta, talepleri karşılanmadığı takdirde savaşla tehdit etmekteydi. İngiltere, Balkanlar’a ilişkin uluslararası bir konferans önererek büyüyen bunalımı hafifletmeye çalıştı. Konferansın 23 Aralık 1876’da İstanbul’daki ilk toplantısında delegeler, Osmanlı delegesinin Kanun-u Esasi’nin ilan edilmiş olduğunu açıklamasıyla şaşkınlığa uğradılar. Bu anayasa özellikle 1831 Belçika anayasasını esas alıyordu ama bazı maddeleri (ya da dahil edilmeyenleri) ona daha müstebit bir nitelik vermekte ve Sultan’a daha sonraları meşrutiyet yönetiminin aleyhine kullanacağı önemli birçok ayrıcalık getirmekteydi. Anayasanın otoriter yönetim özellikleri, 1850 Prusya anayasasından alınmıştı.</p>

  <p>Osmanlılara göre Kanun-u Esasi’nin ilanıyla bütün tebaaya meşruti haklar verilmiş olduğundan İmparatorluğun Hıristiyan bölgelerindeki bütün ıslahat tartışmaları gereksiz hale gelmiş oluyordu. Büyük Güçler’ce yapılan bütün ilave öneriler Babıâli tarafından reddedildi. Sonuç olarak konferans başarısızlığa uğradı ve Rusya, Bosna-Hersek’i işgal etmesine rıza göstermek suretiyle Avusturya’nın tarafsızlığını kazandıktan sonra 24 Nisan 1877’de savaş ilan etti. Başlangıçta Rus orduları pek kuvvetli bir direnişle karşılaşmadı. Ama sonradan Bulgaristan’ın Plevne bölgesinde beklenmedik şekilde durduruldular. Osmanlılar burada Mayıs ayından Aralık ayına kadar Rus saldırılarına karşı koydu.</p>

  <p>Rusların sonunda cepheyi yarıp geçmesi Osmanlıların etkin direnişini sona erdirdi. Şubat ayı sonunda Ruslar, İstanbul’a sadece 12 kilometre uzaklıktaki Ayastefanos’taydılar (Yeşilköy). Burada 3 Mart 1878’de bir barış antlaşması imzalandı. Bu antlaşma Osmanlılar için kelimenin tam anlamıyla bir yıkım olmuştu. Antlaşma, Ege ve Karadeniz arasında büyük bir özerk Bulgar devletinin kurulmasını, Karadağ’ın muazzam toprak kazançlarını (Karadağ savaş öncesindeki büyüklüğünün üç katına ulaşıyordu) ve Sırbistan’ın daha küçük toprak kazançlarını içeriyordu. Sırbistan, Karadağ ve Romanya bağımsızlığını kazanıyordu. Tesalya ve Epir’de geniş kapsamlı ıslahatlar uygulanacaktı. Batum, Kars, Ardahan ve Doğubeyazıt Rusya’ya terk edilecek ve Ermenistan’da ıslahatlara başlanacaktı. Dahası, yeni Bulgar devleti iki yıl süreyle Rus işgalinde kalıyordu. Bulgaristan kuşkusuz, bu süreden sonra da Rus nüfuzunda kaldı.</p>

  <p>Antlaşmanın imzalanması öteki Avrupa güçlerini, bilhassa Avusturya ve İngiltere’yi harekete geçirmek için gereken şok etkisini yaratmıştı, ama bu etkinin arkasında Osmanlılara duydukları acıma değil, Avrupa güç dengesinin yürürlükte kalması için Rusya’nın Balkanlar ve Küçük Asya’daki egemenlik sahibi olmaması gereği yatıyordu. Avusturya ve İngiltere’den gelen baskı ve askerî güç kullanımı tehdidi neticesinde, artık “Doğu bunalımı” haline gelmiş olan “Doğu Sorunu”na kabul edilebilir bir çözüm bulunması için Haziran 1878’de Berlin’de bir konferans yapılması kararlaştırıldı. Bu konferans, 1814’de Viyana’da başlayan, bütün Avrupa güçlerinin katıldığı büyük konferanslar dizisinin sonuncusu olacaktı. Balkan halkları ve devletlerinin konferanstaki nüfuzunun ise önemsiz olduğunu söylemeye gerek yok.</p>

  <p>Konferansın sonucunda ortaya çıkan Berlin Antlaşması, Ayastefanos Antlaşması’nın koşullarını hafifletmiş, ancak iptal etmemişti. Romanya, Sırbistan ve Karadağ yine bağımsızlıklarını kazanmış, ama Sırbistan ve Karadağ’ın toprak kazançları çok azaltılmıştı. Özerk bir Bulgaristan ortaya çıkarılmış, ama başlangıçta öngörülenden daha küçük olmuş ve Balkan dağları boyunca ikiye bölünmüştü; güney kısmı, özel bir yönetim biçimine tâbi, başında Hıristiyan valisi olan bir Osmanlı vilayeti olarak kalıyordu. Rusya’nın, liman kenti Batum dâhil, Asya’daki kazançlarının çoğu olduğu gibi kalıyordu. Ayrıca, hem Avusturya hem İngiltere müdahalelerinin karşılığını zorla koparmışlardı; Avusturya (genel anlamda Osmanlı İmparatorluğu’nun parçası olarak kalmış olan) Bosna-Hersek’i, İngiltere ise Kıbrıs’ı işgal etmişti. Sultanın bütün bu olan biteni sessizce kabullenmekten başka seçeneği yoktu.</p>
</body>
</html>
