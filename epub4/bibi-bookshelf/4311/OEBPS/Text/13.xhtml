<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">13</h1>
  <hr />

  <h1 id="sigil_toc_id_13">Demokrat Parti İktidarı<br />
  1950-1960</h1>

  <h2 class="sigil_not_in_toc">Yeni meclis ve yeni kabine</h2>

  <p class="nonindent">Tarihçiler, Demokrat Parti’nin Mayıs 1950’deki ezici seçim zaferinin, modern Türk siyasal tarihinde bir dönüm noktası oluşturduğu konusunda uzlaşmışlardır. Hem DP’nin (CHP’nin 69 sandalyesine karşılık 408 sandalyeyle) ezici bir çoğunluğa sahip olduğu yeni meclisin ve hem de yeni hükümetin niteliği eskisinden çok farklıydı.</p>

  <p>DP milletvekillerinin toplumsal özelliklerine bakıldığında, Kemalist dönemdekilerden ayrılan birtakım farklılıklar göze çarpar. DP milletvekilleri ortalama olarak daha gençti, seçim bölgeleriyle çok daha köklü ilişkilere sahiptiler, üniversite eğitimi görmüş olan daha az, ticaret veya hukuk formasyonuna sahip olan çok daha fazlaydı. CHP’yle olan en çarpıcı farklılık, bürokratik ve/veya askerî formasyona sahip neredeyse hiç milletvekilleri olmamasıydı. Türkiye seçkinlerinin hayli farklı bir kesiminin iktidara gelmiş olduğu açıktı.<a class="noteref" href="../Text/notlar.xhtml#n131" id="ref1">1</a></p>

  <p>Yeni meclisin yaptığı ilk işlerden biri, Celâl Bayar’ı cumhurbaşkanı seçmek oldu. Onun adaylığı hemen hiç tartışılmadı. Bayar yeni partinin kurucusuydu, geçmişi Atatürk’lü günlere kadar uzanan bir devlet adamıydı ve birçok kimse tarafından ılımlı bir kişi olarak görülüyordu. Başbakanlık için ise rekabet daha fazlaydı, ama bu makam, Bayar’ın, halkın desteğini aldığı için desteklediği Adnan Menderes’e verildi. Menderes sadece başbakan olmakla kalmadı, CHP zamanında daima cumhurbaşkanına ait olan parti genel başkanlığı görevini de üstlendi.</p>

  <p>CHP zamanında, devlet aygıtı ve parti örgütü o derece (hatta resmen) iç içe geçmişti ki, partinin, devletin toplumu denetlemek ve yönetmek için kullandığı araçlardan sadece biri olduğu pekalâ söylenebilirdi. DP’nin iktidara gelmesiyle bu ilişki kesildi. Demokratlar eski yönetimden devraldıkları bürokrasi ve orduya güvenmiyor ve bunları kendi denetimleri altına almak için büyük gayret sarf ediyorlardı. Bu sebepten dolayı, yıllar içinde devlet ve parti, özellikle de üst düzeylerde, yeniden bütünleşme eğiliminde oldu. Bununla beraber Kemalist dönemden farklı olarak, bu kez bürokrasi partiye değil, parti bürokrasiye egemendi.</p>

  <h2 class="sigil_not_in_toc">Partiler-arası ilişkiler</h2>

  <p class="nonindent">İki parti arasındaki ilişkiler neredeyse başından beri gergindi. Biri 27 yıllık iktidardan öteki dört yıllık şiddetli bir muhalefetten sonra yeni rollerine uyum göstermekte güçlük çekiyorlardı.</p>

  <p>DP kendini, “millî irade”nin (DP liderlerince sürekli kullanılan bir terimdi bu) temsilcisi ve ülkeyi değiştirme göreviyle yükümlü olarak görüyor ve tıpkı kendisinden önceki CHP gibi, o da muhalefetten bu süreç içinde bir küçük ortak olmasını bekliyordu. 1946’dan sonra CHP haklı olarak, ülkede yaygın desteğe sahip olmadığına inanmaktayken, DP çoğunluğu temsil ettiği kanısındaydı ve onun demokrasi tasavvuruna göre bu çoğunluk kendisine, gerekli gördüğü her şeyi yapmak için mutlak yetki ve meşruiyet vermişti. 1924 Anayasası gereğince, meclisin gücünü dengeleyecek bir ikinci meclis ya da anayasa mahkemesi gibi denetim mekanizmaları bulunmuyordu ve özellikle 1954 sonrasında hükümet muhalefetin yaşamını güçleştirmek için bu durumdan yararlanmıştı.</p>

  <p>Öte yanda CHP bir karışıklık içindeydi. Yenilgisinden sonraki ilk birkaç yıl içinde, yani Türk ekonomisinin canlandığı ve Demokratların bütün vaatlerini gerçekleştiriyormuş gibi gözüktüğü yıllarda, CHP’nin sunacağı bir siyasal seçenek yoktu. CHP 1951 ve 1953’teki kongrelerinde, kendi ideolojik karışıklığını yenmeye ve Kemalist geleneklerini vurgulamak suretiyle geleneksel taraftarlarıyla birlikte itibarını düzeltmeye karar verdi. “Altı Ok” toplumsal politikalara ağırlık verilerek yeniden tanımlandı. Yine de CHP savunmadaydı, çünkü bu programın seçmenlerin büyük çoğunluğuna çekici gelen bir tarafı yoktu.</p>

  <p>İnandırıcı seçenekler sunamayan CHP, hükümeti her konuda ve yaptığı her iş için sürekli bir eleştiri yağmuruna tutuyor ve bunu yaparken de sık sık konum değiştiriyordu. Hükümet, CHP’nin DP yönetiminin meşruiyetini kabul etmediğini düşünerek gittikçe öfkeleniyordu. Ama öfkeden daha fazlası da vardı: Seçim yenilgisine rağmen parti liderliği tartışılmayan İnönü’nün, aslında duruma razı olmadığına ve halen bürokrasi ve ordu tarafından desteklendiğine dair derine kök salmış bir korku vardı. Bu İsmet Paşa saplantısı (dönemin basınında birçok defa değinilmiş olan paşa faktörü), seçim başarılarına rağmen Demokrat liderlerinin kendilerini güven içinde hissedememelerine yol açıyordu.<a class="noteref" href="../Text/notlar.xhtml#n132" id="ref2">2</a></p>

  <p>DP 1950’de yapılan yerel seçimlerde oy oranını artırmış ve yönetimin bütün kademelerine hâkim hale gelmişti. Buna rağmen, giderek öfkelenen hükümet, muhalefetin sözlü saldırılarına gözdağı vermek ve CHP’yi meclisteki karar oluşturma sürecinden dışlamak suretiyle misillemede bulunma gereğini duydu. İnönü’nün Eylül 1952’deki ülke gezisi Demokrat Parti taraftarlarının şiddet gösterilerine sahne olmuş ve Balıkesir valisi kendisine kentte konuşma izni vermeyince İnönü geziyi aniden iptal etmişti.</p>

  <p>CHP seçmen üzerindeki hâkimiyetini yitirmiş olabilirdi, ama uzun süreli iktidar tekeli ve yönetimle iç içe geçmiş olması sayesinde, yıllar içinde güçlü –ve zengin– bir örgüt haline gelmişti. Serveti arasında, Atatürk’ün arazileri, parası ve Türkiye İş Bankası’ndaki büyük hissesinden oluşan maddi mirası da vardı. Hükümetin şimdi saldırmaya karar verdiği şey, partinin işte bu örgütsel dayanağıydı. Aralık 1953’te, DP ağırlıklı meclis CHP’nin bütün mallarına el koydu ve hazineye devretti. CHP’yle yakından bağlantılı olan ve 1951’de kapatılan Halkevleriyle Halkodalarının malları da hazineye devredildi.</p>

  <h2 class="sigil_not_in_toc">1954 seçimleri: Genişleyen DP’li çoğunluk</h2>

  <p class="nonindent">DP’nin temel güvensizliği, 1953’te basın ve üniversiteler üzerinde hükümet denetimini artıran (profesörlerin siyasal faaliyetlerinin men edilmesi gibi) bazı yasa değişikliklerinin kabulünde de görüldü. Mayıs 1954 için planlanan seçimlerden iki ay önce, basın yasası tekrar sertleştirildi.</p>

  <p>Sonradan görüldüğü üzere bu endişeler yersizdi. DP’nin ekonomideki başarısı özellikle de kırsal kesimde halkın geniş kesiminin desteğini garantilemişti. CHP kampanyasının ana teması –özgürlüğün olmayışı ve hükümetin otoriterlik eğilimleri– geçmişin otoriter yönetimiyle sıkı sıkıya özdeşleştirilen bir partiden geldiği için inandırıcılıktan yoksundu. 2 Mayıs 1954’te DP oy oranını (%53,6’dan %58,4’e) yükseltmiş, oysa CHP’ninki %39,9’dan %35,1’e düşmüştü. Bu, mecliste DP’nin 503, CHP’nin ise sadece 31 sandalyeye sahip olması demekti. Muhalefete desteğin devam ettiği bölgeler ise yine sadece, toprak sahiplerinin ve aşiret reislerinin hâlâ blok oy sağlamaya muktedir oldukları Doğudaki gelişmemiş bölgelerdi.</p>

  <p>Önemsiz bir parti olan üçüncü parti, Millet Partisi’ydi. 1950’de tek sandalye kazanmış, Temmuz 1953’te dini siyasal amaçla kullandığı için yasaklanmıştı. Ancak hemen sonra Cumhuriyetçi Millet Partisi olarak yeniden kurulmuştu. 1954’te çok küçük bir başarı elde etmiş, oyların %4,8’ini ve 5 milletvekilliğini almıştı. Hepsini de, lideri (ve 1950’den 1954’e kadar Millet Partisi’nin tek milletvekili olan) Osman Bölükbaşı’nın memleketi Kırşehir’den sağlamıştı.</p>

  <p>DP’nin yıldızının en çok 1954 seçimlerinde parladığı söylenebilir. Sonraki yıllarda DP’nin yıldızı iki ana etken yüzünden sönmeye başladı: büyüyen ekonomik bunalım ve egemen seçkin sınıfın bazı kesimlerinin, özellikle de aydınlar ve ordunun hükümetten soğuması.</p>

  <h2 class="sigil_not_in_toc">Ekonomik gelişmeler</h2>

  <p class="nonindent">Sıkı şekilde denetlenen ve kendi kendine yeterli olmaya yönelmiş, devletçi bir ekonomiden, liberal serbest pazar ekonomisine geçişte esas dönüm noktası, DP’nin 1950’de iktidara gelişi değil, İnönü hükümetinin 1947’de almış olduğu kararlardı (Marshall Planı dâhilinde ilk gönderilen traktörler Mayıs 1949’da gelmişti). Ama Demokratların, 1946’dan beri serbest pazar ekonomisinin sesi en sık duyulan savunucuları oldukları ve göreve gelir gelmez de liberalleşme politikalarını gayretle uyguladıkları da bir gerçekti. Türkiye gibi bir ülkede ciddi bir modernleşme hamlesinin tarımdan başlamak zorunda olduğunu (Amerikalıların raporlarında vurgulanan bir husustu bu) CHP’den daha iyi kavramışlardı.<a class="noteref" href="../Text/notlar.xhtml#n133" id="ref3">3</a> Menderes’in yönlendirmesiyle, Türk tarihinde ilk kez, çiftçinin çıkarlarına öncelik verdiler ve bunu sonuna kadar da sürdürdüler. Bu siyasetin temel araçları, çiftçiye ucuz kredi sağlanması ve tarım ürünleri fiyatlarının TMO sayesinde –suni olarak– yüksek tutulmasıydı.</p>

  <p>Bu ilk yıllardaki ilerleme, büyük çaptaki Amerikan yardımıyla desteklendiği için etkileyiciydi. Krediler ithal makinelerin alınmasında kullanılmıştı. Örneğin, 1948-1952 yılları arasındaki toplam traktör sayısı 1750’den 30 bine yükseldi. Bu da 1948’de 14,5 milyon hektar olan ekilip biçilen toprak miktarının çok fazla büyüyüp 1956’da 22,5 milyon hektara ulaşmasına olanak sağlamıştı. Bu büyüme nüfus artışının hayli üstündeydi. Çok iyi giden hava koşulları da eklenince Demokrat Parti yönetiminin ilk üç yılında tarım ürünleri bollaştı; çiftçinin geliri bariz şekilde arttı. Bu dönemde sanayi ürünleri karşısında tarım ticaret hadleri gerilemiş olmakla beraber, tarımsal ürünün toplam hacmi bunu telafi etmişti. Tarım kesimindeki bu büyümenin öncülüğünde, ekonomi bir bütün olarak %11-13 gibi hızlı bir oranda büyüdü. Her ne kadar kârlar, ücretlerden çok daha hızlı artmışsa da, kentlerde gelirler de yükselmişti.</p>

  <p>Demokratların ekonomi düşünceleri oldukça basitti. Dizginleri serbest bırakılınca piyasanın işleyeceğine kesin olarak inanıyorlardı. 1951’de hükümet güçlü Amerikan etkisi altında Türkiye’de yabancı yatırımı teşvik etmek için bir yasa getirdi. Hükümet, Türk burjuvazisinin 1940’larda biriktirmiş olduğu kârları yatırıma dönüştürmeye başlayacağı ve yabancı kapitalistlerin Türk ekonomisine yatırım yapmak için kuyruğa girecekleri beklentisindeydi. Ne var ki bu kesimlerin katkısı hayal kırıcı oldu. Bu dönemdeki Türk sanayicileri, bir iki istisna dışında, hâlâ tümüyle kontrol altında tutabildikleri basit aile şirketleri işletmekteydiler. Demokratların arzu ettiği ölçüde yatırım yapmakta tereddüt ediyorlardı. Bütün teşviklere rağmen yabancı yatırımlar da son derece sınırlı kalmıştı. Demokratların on yılında Türkiye’de yatırım yapan şirket sayısı otuzu geçmedi ve bunların payı özel yatırımlar toplamının %1’ini hiç aşmadı. Sonuç olarak, liberalizme ilişkin bütün parlak sözlere rağmen, yatırımların %40-50’sini devlet yapmak zorunda kaldı. 1950-1954 yıllarında toplam yatırımlar %256 arttı. Bu yatırımların yoğunlaşmış olduğu en önemli alanlar, karayolu ağı, inşaat sanayi ve tarım sanayi idi.<a class="noteref" href="../Text/notlar.xhtml#n134" id="ref4">4</a></p>

  <p>Yeni yollar ülkeyi ilk kez tam olarak birbirine bağladı ve köyleri dışarıya açtı. Türkiye 1950’de sadece 1600 kilometrelik sert satıhlı yola sahipti. Amerikalıların teknik ve mali yardımıyla on yıl içinde 5400 kilometrelik sert yüzeyli çift geçişli anayol eklendi. Gevşek satıhlı yollarda yapılan ciddi ıslah çalışmalarıyla birlikte, bu yeni yollar ve hızla (53 binden 137 bine) yükselen (ithal) otomobil ve kamyon sayısı, daha etkin bir pazarlama ve dağıtım olanağı sağladı. Kemalist modernleşme programının çok önemli bir parçası olan demiryolları yapımı ise neredeyse tamamen durdu. Karayolu taşımacılığına tam geçiş, kamu taşımacılığından özel mülkiyet taşımacılığına geçiş anlamına da geliyordu; çünkü, kamyon ve otobüslerin çoğu özel mülkiyetin elinde, demiryolları ise ya tamamen devlet tarafından inşa edilmiş ya da devlet tarafından el konulmuştu.</p>

  <p>Özel yatırımcıların isteksizliği ve bunların sermayesinin yatırımlar için sınırlı kalması, Demokratların muhalefette oldukları yıllarda üzerinde çok gürültü kopardıkları bir taleplerinin, yani büyük devlet işletmelerinin özelleştirilmesi isteklerinin geçerliliğini yitirmesi demekti. Hükümet yatırımlarının çoğu devlet sanayi kesimi çerçevesinde yapılmıştı.</p>

  <p>Bu yıllardaki büyük yatırımların etkinliğini azaltan üç etken vardı. Birincisi, Demokratlar ekonomide bir sıçrama başlatmayı hedeflemiş, çabuk ve somut sonuçlar istemiş oldukları için (50 yıl içerisinde Batı Avrupa seviyesine erişme iddiasındaydılar), devlet yardımları, ucuz kredi olanakları ve yatırımlar kullanılırken çoğu zaman uzak görüşlü olunmamış, ülkenin üretim kapasitesinde uzun vadeli iyileştirmelerden çok, yüksek büyüme seviyesi hedeflenmişti. Zaman zaman, Demokratların kalkınmayı büyümeyle karıştırdıkları söylenmiştir. Ancak onların siyasetini büyük ölçüde, DP’ye oy veren köylülerin basit görüşleri belirliyordu. İkincisi, başta Başbakan Menderes olmak üzere, DP liderlerinin ekonomik planlamadan anladıkları devletçiliğin zararlarıydı ve ekonomik planlamaya ilişkin her şeyden kaçınıyorlardı. Hatta Menderes, planlamanın komünizmle eşanlamlı olduğunu söyleyerek, bu tür yaklaşımları alenen ve şiddetle eleştirmişti. Bu nedenle yatırımlar, en azından 1958’e kadar, eşgüdümden uzak oldu. Üçüncüsü, yatırım kararlarının sebebinin çok defa siyasal olmasıydı. Bunun sonucu da fabrikaların ekonomik açıdan umut vaat etmeyen yerlerde ve yanlış sektörlerde kurulmasıydı ve bu da örneğin, şekerde aşırı üretime yol açtı; bu üretim fazlası, mecburen çok ucuz fiyattan zararına dünya piyasasına sürüldü.</p>

  <h2 class="sigil_not_in_toc">Gelir dağılımı ve sosyal politikalar</h2>

  <p class="nonindent">Hepsi de aynı ölçüde olmamakla beraber, Demokratların zamanında çoğu kimsenin durumu eskisinden daha iyiydi. Tam rakamları temin etmesi güç, ama kesin olan şu ki en hızlı artan tarım gelirleri nedeniyle, en kazançlı çıkanlar büyük çiftçiler olmuştu. Kentlerde, kârlar ücret ve maaşlardan daha hızlı artıyordu, bu yüzden tüccar ve sanayiciler nispeten daha iyi durumdaydılar. 1955’ten itibaren tırmanan enflasyon, ücretlileri ve maaşlıları kötü etkilemeye başladı. Yine de, savaş ertesi yıllarla karşılaştırıldığında, bunların reel gelirlerinin, on yılın sonunda hayli artmış olduğunu söylemek her halde doğru olacaktır.</p>

  <p>Tarım kesimine dolaylı ya da dolaysız yatırılan ve böylece nispeten yetersiz olan çiftliklere bile ayakta kalma şansı sağlayan ve tarım üretiminin sürdürülmesinde gerekli olmayan birçok kişiyi toprakta tutan paraya rağmen, 1950’lerde kırsal kesimden kasaba ve kentlere kitlesel göç başladı. Bir milyonun üstünde insan toprağı terk etti. On yıllık dönemde büyük kentlerin nüfusu her yıl %10 artmıştı. Emek göçü yeni bir olgu değildi. Ancak, göçün biçimi değişmişti. Çünkü eskiden göç eden kişiler, sözgelimi yılın bir kısmında Ereğli maden ocaklarında çalıştıkları halde, esas itibariyle köyde yerleşiktiler. Oysa şimdi kente sürekli kalmak için göç ediliyor ve köye sırf mevsimlik işler için dönülüyordu. Bunlar, yeni gelişen sanayi kollarında iş bulmak için geliyorlardı. Ne var ki, 1950’lerde bu sanayilerin kapasitesi, hızla artan, ama vasfı olmayan işgücüne iş temin etmek konusunda yetersiz kalıyordu. Sonuçta, göç edenlerin sadece küçük bir kısmı sanayide sürekli iş buluyor, çoğu ise sonunda geçici işçi ya da sokak satıcısı oluyordu. Kentler büyük sayıdaki yeni sakini düzenli şekilde kabul edecek kadar donanımlı değildi ve sonuçta göç edenlerin çoğu kendi başının çaresine bakmak zorunda kalıyor, kent dışındaki kullanılmayan arazilerde kendi evlerini inşa ediyordu. Hızla türeyen bu gecekonduların oluşturduğu uydu kentlerin su, elektrik, yol ve kanalizasyon gibi altyapıları yoktu. Yıllar geçtikçe gecekondular kentlerle bütünleşti. Gecekondular 1960’lar ve 1970’lerde, patlama noktasındaki kentleşme hızıyla birlikte Türkiye’deki yaşamın çok belirgin bir özelliği haline geldikleri için, bu olgu sonraki bölümde daha geniş şekilde işlenecektir.</p>

  <h2 class="sigil_not_in_toc">Sendikalar</h2>

  <p class="nonindent">DP iktidara geldiğinde Türkiye’deki işçilerin çoğu, on kişiden fazla işçi çalıştıran ve bu nedenle iş yasasına tâbi olan sanayi şirketlerinde bile, hâlâ örgütlenmiş değildi. 1950’de 375 bin işçiden 78 bin kadarı bir sendikaya üyeydi.<a class="noteref" href="../Text/notlar.xhtml#n135" id="ref5">5</a> 1947 tarihli Sendikalar Kanunu’yla 1950 seçimleri arasındaki yıllarda, çoğu sendika CHP’nin İşçi Bürosu kanalıyla CHP’ye sıkı sıkıya bağlanmıştı. Gerçekte, bu sendikaların birçoğu işçilere parti tarafından zorla kabul ettirilmişti. Demokratlar, işçilerin desteğini elde etmek için CHP’yle yarışırken, en güçlü silahları işçilere grev hakkı vaadiydi. Ancak seçim sonrasında bu söz unutuldu ve DP’nin sendikalara olan tavrı hemen hemen önceki yönetiminki kadar baskıcı oldu.</p>

  <p>1952 yılında, ICFTU’nun (Uluslararası Hür İşçi Sendikaları Konfederasyonu) maddi ve manevi desteğiyle Türk-İş adıyla bir sendikalar konfederasyonu kuruldu, ama sendikaların durumu yine de zayıftı. Sendika üyelerinin son derece düşük olan yaşam seviyelerinden ötürü, bu örgütleri çalıştıracak aidatlar da yetersizdi. Aslında sendikaların ana gelir kaynağı, İş Kanunu’nun ihlali yüzünden işverenlerin Çalışma Bakanlığı’na ödedikleri para cezalarıydı. Bu paraların bir kısmı hükümetin uygun gördüğü şekilde sendikalara aktarılıyordu. Hükümet özellikle 1957’den itibaren sendikaların değişik sanayi kesimleriyle ya da uluslararası örgütlerle temas kurmasını önlemek için baskı uygulamaya başlamıştı.</p>

  <h2 class="sigil_not_in_toc">Örnek-olay: Çukurova</h2>

  <p class="nonindent">1950’lerdeki gelişmesiyle Çukurova (Güneydeki Adana şehrinin çevresindeki delta) ülkenin öteki kısımlarından farklı bir yerde durur. Bu geniş ve verimli ova 1830’lardan beri zaten gelişim halindeydi. Ermeni girişimciler ve Arap emekçiler bu ovayı büyük bir pamuk üretim bölgesine dönüştürmüşlerdi. Bağımsızlık savaşından sonra Ermenilerin mülkleri Müslüman toprak sahiplerinin eline geçmişti; bu toprak sahipleri büyük araziler oluşturmuşlardı. Kadastroya geçirme işlemleri 1940’larda etkinleşince, diğer bölgelerde olduğu gibi burada da mülkiyet resmiyet kazanmıştı. 1950’lerin başlarında koşullar, bu büyük toprak sahiplerinin sermaye birikimi için azami olanakları yaratmaya elverişliydi. Ucuz kredi ve makine ithalatı, tarımda makineleşmeyi teşvik etti. Ama Türkiye’nin çoğu yerinde görülenin aksine, buradaki toprak sahipleri makineleşmeyle birlikte ortakçıları arazilerinden çıkartmaya başladılar. Pamuk yalnızca mevsimlik bakım istiyordu ve bu işi çevredeki dağlardan ve Güney Doğu Anadolu ovalarından gelen göçmen işçiler çok iyi yapıyorlardı. Böylelikle, büyük pamuk çiftçileri, tam da Kore savaşının pamuk fiyatlarında patlamaya yol açtığı bir zamanda, kârlarını azamiye çıkarabildiler (gerçekten de pamuk, Kore savaşının yol açtığı fiyat canlanmasından en kârlı çıkan tek Türk tarım ürünü idi). Bu şekilde pamuk üreticileri çok hızlı bir şekilde zenginleştiler. İçlerinde daha kurnaz olanları paralarını hemen Adana ve çevresinde, pamuğa dayalı sanayilere yatırdılar ve Adana hızla kalkınmakta olan bir kent haline geldi. Türk sanayisine bugün hâkim olan 30 çok büyük aile holdinginin bazısı işe bu yolla başladı.</p>

  <h2 class="sigil_not_in_toc">Ekonomik sorunlar birikiyor</h2>

  <p class="nonindent">Demokratların, o dönemin birçok yabancı gözlemcisi tarafından dikkat çekilen ana sorunu, ellerindeki yetersiz olanaklarla haddinden fazla şeyi fazlasıyla hızlı yapmaya çalışmalarıydı. Modernleşme programı çok büyük miktarlarda malzeme ve makine ithalatı demekti ve Türkiye 1947’den itibaren bir ticaret açığına katlanmak durumundaydı. Bu açık, Türkiye’nin buğday fazlasına sahip olup, kısa bir süre için büyük bir buğday ihracatçısı olduğu 1950-1953’teki ekonomik canlanma döneminde bile artmıştı. 1954’te ekonomik canlanma dönemi sona erdi. Tarımda büyümenin nedeni, ıslah edilmiş tarım yöntemleri, sulama ya da suni gübre kullanımı değil, ekili alanların genişletilmesi ve fevkalade iyi giden hava koşulları olmuştu. Havalar kötüleşince tarım kesiminin güçsüzlüğü ortaya çıktı ve Türkiye yeniden buğday ithal etmek zorunda kaldı. Ekonomik büyüme %13 civarından %4 civarına düştü ve sonuçta 1955’teki ticaret açığı 1950’dekinin sekiz katına çıktı. Hükümet buna rağmen ithalat ve yatırım hızını sürdürdü ve mali yardım almak ve kolay borçlanma koşulları sağlamak için Türkiye’nin Soğuk Savaştaki stratejik konumundan azami şekilde yararlandı. Uluslararası piyasalardan ve kendisine mal ve hizmet satanlardan (ödemeleri erteleme yoluyla) borç aldı. Sonuç olarak ülkenin 1960’ta toplam dış borcu 1,5 milyar Amerikan dolarıydı; bir başka deyişle Gayri Safi Milli Hasıla’nın dörtte biri seviyesindeydi.</p>

  <p>Demokratlar, daha etkin bir vergilendirme sistemi getirerek, bilhassa da kırsal kesimdeki yeni servetleri vergilendirerek mali sorunlarının en azından bir kısmını çözebilirlerdi. Gelirlerinin toplamı GSMH’nın beşte birinden fazla olan zengin toprak sahipleri ve varlıklı çiftçiler, toplam vergi gelirinin ancak %2’sini ödüyorlardı. Ne var ki, DP hükümetleri siyasal nedenlerle bu seçeneği kullanmaktan kaçınıyorlar ve bunun yerine, Merkez Bankası’ndan borç alıyorlardı. Bu da temelde fazla para basılması demekti. Sonuçta enflasyon giderek arttı, 1950’de %3 olan enflasyon oranı kentlerdeki ücretlileri, maaşlıları ve tüketicileri çarparak 1957’de %20’ye çıktı.<a class="noteref" href="../Text/notlar.xhtml#n136" id="ref6">6</a></p>

  <p>Türk ekonomisinin zayıf durumu ilk kez Eylül 1953’te alınan önlemlerden belli olmuştu. Bu önlemlerle beş yıllık tedrici dışa açılma ve dünya ekonomisiyle hızlı bütünleşme dönemi sona erdirilerek, ithalat ve döviz denetimleri getiriliyordu. 1954’ten itibaren uluslararası mali kuruluşlar, sonradan “IMF paketi” diye meşhur olan, devalüasyon yapılması, suni fiyatların ve devlet yardımlarının sona erdirilmesi, ithalat ve ihracat kısıtlamalarının kaldırılması gibi klâsik tavsiyeleri tekrarlayarak uyarılarda bulunmaya başladılar. Bunların hepsi kapitalist dünya sistemiyle tam bütünleşmeyi amaçlayan tedbirlerdi. DP bu baskılara bir süre direndi. Türk lirasının resmî kur değerini sabit tuttu (1 Amerikan doları: 2,80 lira), oysa kötüye giden ekonomi ve artan enflasyon, resmî kur ile liranın gerçek değeri arasındaki açığı sürekli genişletiyordu. Hükümet ekonomik gerçekleri kabul etmek yerine, fiyat denetimlerini arttırmayı amaçlayarak 1940 tarihli Milli Korunma Kanunu’nu yeniden yürürlüğe koydu. Söylemeye gerek yok, sonuç karaborsanın canlanması oldu. Dükkanlarda görünmez olan her şey, hayli yüksek bedellere karaborsadan satın alınabiliyordu. 1958’e gelindiğinde, Amerikan dolarının karaborsa değeri yaklaşık 10 lira idi.</p>

  <p>Ağustos 1958’de hükümet daha fazla dış borca o kadar gereksinim duyar hale gelmişti ki sonunda IMF’nin isteklerine razı oldu. Liranın değeri düşürüldü, borçlar için yeni bir plan yapıldı ve fiyatlar yükseltildi. Buna karşılık olarak da, bir kısmını ABD, bir kısmını Avrupa ülkeleri ve bir kısmını da IMF’nin karşıladığı yeni bir borç paketi alındı.</p>

  <p>DP’nin on yıllık iktidarındaki ekonomi politikalarının eksileri oldukça nettir: Maliye ve devlet gelirlerinin yönetimi açısından bu politikalar temelden yanlıştı ve muazzam bir açık, borç, enflasyon ve karaborsaya yol açmışlardı. Ama artıları da unutulmamalıdır: Demokratlar Türk tarımını bir dereceye kadar modernleştirmeyi başardılar ve ülkenin sanayi tabanını bir hayli genişlettiler. Bugünün Türkiye’sinin büyük sanayi şirketlerinin çoğunluğunun kökleri 1950’lere dayanır. Yeni karayolları ağı ülkeyi ticarete açtı ve köyler ilk kez dış dünyayla bağlantı kurabildiler. Sonuç bir devingenlik, canlılık ve etkinlik bilinci olmuştu ki bunlar tamamıyla yeni olan şeylerdi.</p>

  <h2 class="sigil_not_in_toc">Artan muhalefet ve otoriter politikalara dönüş</h2>

  <p class="nonindent">1954 seçimleri Menderes açısından çok büyük bir başarıydı. Ekonomik canlanma, politikalarının doğru olduğunu göstermişti ve artık bütün köylüler kendisini destekliyordu. Ancak sonraki üç yıl boyunca ekonomideki durgunlaşma, Demokrat Parti’ye olan desteği yavaş yavaş kemirmeye başladı. Bu durum kısmen, yaşam seviyesinde (örneğin, tüketim mallarının ithalatına konulan sınırlamaların neden olduğu) inkâr edilemez kötüleşmenin sonucuydu. Ama şu da gerçekti ki, ortalama köylünün maddi iyileşme beklentilerinde ani ve büyük bir yükseliş olmuştu ve hükümet bu beklentileri karşılayamamıştı. 1957 seçimleri DP açısından kırsal kesimdeki destek kaybını gösterecekti, ama yine de parti, köylü halkın çoğunluğunun desteğini tartışılmaz şekilde elinde tutuyordu.</p>

  <p>Esas büyük sorun, aydınların, bürokrasinin ve ordu mensuplarının desteğinin eksilmesiydi. Buna bir ölçüde, artan ekonomik sıkıntılar, özellikle de (memur, öğretmen, üniversite öğretim üyesi ve subay gibi maaşlı kimseleri, toplumdaki diğer topluluklardan daha çok etkileyen) enflasyon sebep olmuştu, ama daha da önemli olan etken, hükümetin artan otoriterliğiydi. Bir ekonomik ve siyasal liberalleşme programıyla iktidara getirilen bu hükümet, 1954’ten itibaren ekonomik liberalleşmeyi kurtarmak için siyasal liberalleşmeyi geniş ölçüde feda etmişti.</p>

  <p>Seçim zaferi, büyük ölçüde Başbakan Adnan Menderes’in kişisel zaferiydi. Son mecliste yer alan ve yerel nüfuza sahip milletvekillerinin birçoğunun yerine, kendi seçtiklerini getirmişti. Seçimlerden sonraki aylarda birçok muhalifi partiden ihraç ederek, konumunu daha da sağlamlaştırdı. Değişen durum ve koşullar Menderes’in tavrına da yansıyordu. Eleştiriyi kabullenmek ona hep zor gelmişti, şimdiyse eleştiriye karşı bütünüyle tahammülsüzdü.</p>

  <p>1954’te, İnönü ve partisine bağlılık duyduğundan hâlâ kuşkulanılan bürokrasiye karşı, birtakım tedbirler alındı. Hükümet, 25 yıldan fazla hizmeti olan her memurun işten el çektirilip sonra da erken emekli edileceğine dair yeni bir yasa getirmek suretiyle bürokrasi üzerindeki ağırlığını artırdı. Bu yasa, yargıç ve profesörleri de ilgilendiriyor ve yürütme ve hatta yargı üzerinde siyasal denetim kurulması sürecini tamamlıyordu. Türkiye’de hep zayıf olan akademik serbestlik daha da kısıtlanmaktaydı.</p>

  <p>1955’te, hem DP’nin otoriter çizgisine olan muhalefet, hem DP içerisinde Menderes’e yönelik muhalefet artmaya başladı. DP hemen hemen başından beri, toplumun anlayışlı her kesiminden taraftarı olan geniş bir koalisyon oluşturmuşken, bu koalisyonun parçaları, DP’nin basın, üniversiteler ve yargıya karşı otoriter siyaseti yüzünden partiden giderek soğuyup uzaklaşıyordu.</p>

  <p>Türk toplumundaki gerilimin derecesi ilk kez Eylül 1955’teki ayaklanmalarda belli oldu. Kıbrıs’ın geleceği konusunda İngiltere, Yunanistan ve Türkiye arasında Ağustos-Eylül aylarında yapılan görüşmeler, basının körüklediği artan bir milliyetçi coşkuya yol açmıştı. Türk kökenli bir Yunan vatandaşı, Selânik’teki Türk konsolosluğuna, provokasyon amacıyla bir bomba yerleştirmişti.<a class="noteref" href="../Text/notlar.xhtml#n137" id="ref7">7</a> 6-7 Eylül’de İstanbul’da büyük çapta bir ayaklanma oldu. Büyük olasılıkla, Menderes’le Dışişleri Bakanı Zorlu, Türkiye’de halkın Kıbrıs meselesine olan duyarlılığını gözler önüne sermek için, İstanbul’da öğrencilere “kendiliğinden oluşan” sınırlı bir gösteri yaptırma kararı almışlardı. Ancak gösteriler denetimden çıkmış ve önce Rumların iş yerlerini yakıp yıkma şeklinde gelişmiş, sonra da gecekondu ahalisinin, görünürdeki mal mülke saldırmasına dönüşmüştü. Baştaki planlı gösteride eyleme geçmemesi için talimat almış gibi gözüken polis, bu olayları müdahale etmeden izlemişti. Hükümet üç büyük kentte (İstanbul, Ankara, İzmir) sıkıyönetim ilân etmiş ve İçişleri Bakanı istifa etmek zorunda kalmıştı. Toplam 5622 konut yağmalanmıştı.<a class="noteref" href="../Text/notlar.xhtml#n138" id="ref8">8</a></p>

  <p>DP’de parti içi bölünmeye yol açan temel anlaşmazlık konusu, Ekim ayında bazı liberal milletvekillerinin, kısıtlayıcı basın yasası gereğince hakkında dava açılmış olan gazetecilerin, yazdıklarını ispat hakkına sahip olmalarını ve yazıların mahkemelerde delil olarak kabul edilmesini istemeleriydi. Sonraki ay, Menderes’ten gelen büyük baskı üzerine, bu öneri sert tartışmalardan sonra meclis grubu tarafından geri çevrildi. Artan eleştiriler Menderes’i parti meclis grubundan güvenoyu istemeye zorladı. Menderes güvenoyunu aldı, ama parti içerisindeki anlaşmazlık o denli büyümüştü ki, liberal kanat Aralık ayında Fevzi Lütfi Karaosmanoğlu önderliğinde DP’den koparak Hürriyet Partisi’ni kurdu. Bu parti bir hamlede Millet Meclisi içindeki en büyük muhalefet partisi oldu. Hürriyet Partisi’nin –Menderes’in sağlayamadığı– belli ölçüde planlanmış, çok daha özenle işlenmiş bir ekonomi siyasetini talep eden büyük sermayenin desteğine sahip olduğu anlaşılıyor.</p>

  <p>Otoriterliğe kayış eğilimi 1956’da da devam etti. O yıl fiyatları, mal ve hizmetleri denetlemek için 1940 tarihli “Milli Korunma Kanunu” yeniden yürürlüğe konulmuştu. Haziran ayında ise basın yasası yeniden değiştirildi. Ama bu değişiklik (Menderes’in Aralık bunalımında söz vermiş olduğu gibi) basın yasasının liberalleştirilmesi için değil, hükümetin basın ve yayın üzerindeki denetiminin daha da güçlendirilmesi için yapılmıştı. Bir diğer yasa, seçim kampanyaları sırasındakiler hariç, siyasal toplantıları yasaklıyordu.</p>

  <p>1958’e kadar seçim beklenmiyordu, ama hükümet tarım taban fiyatlarının yükseltileceğini ve çiftçi borçlarının ödenmesinin on ay erteleneceğini açıklayınca seçimlerin yaklaştığı anlaşıldı. Nitekim seçimlerin 27 Ekim’de yapılacağı açıklandı. Büyük muhalefet partileri (Cumhuriyet Halk Partisi, Hürriyet Partisi ve Cumhuriyetçi Millet Partisi) bir süredir işbirliği konusunu tartışmaktaydılar. Bu görüşmeler çok verimli olmamış, sadece 4 Eylül’deki bir ortak ilkeler deklarasyonuyla sonuçlanmıştı. Ancak, muhalefet partileri arasındaki her türlü etkin işbirliği, 11 Eylül’de çıkartılan ve seçimlerde ortak listelerin yapılmasını yasaklayan bir yasayla imkânsız hale getirilmişti.</p>

  <p>Kendi çıkarlarına yönelik bazı seçim hileleri yapmalarına rağmen, bu seçimler Demokratlar için büyük bir gerileme oldu. En büyük parti olarak kalmakla beraber, mutlak çoğunluğu kaybettiler. Oyların %47,3’ü ile yeni mecliste 424 sandalyenin sahibiydiler. CHP ise yaklaşık altı puanla oyunu %40,6’ya çıkarmıştı. Ama bu, CHP’nin sandalye sayısını birdenbire 31’den 178’e çıkarmasını sağladı. Hürriyet Partisi’nin seçim sonucu son derece düş kırıcı oldu, onların gövdesi olmayan bir baştan oluştukları, yani taban örgütü olmayan bir parti oldukları açığa çıktı. Oyların yalnızca %3,8’i ile dört sandalye almışlardı. Seçimlerden sonra Aralık 1958’de Hürriyet Partisi CHP’yle birleşme kararı aldı. Bu grup CHP’ye, çok ihtiyacı duyulan yeni fikirleri aşıladı ve CHP’nin kendi politikalarını yeniden toplumsal adalet ve demokratik güvenceler doğrultusuna yöneltmesine yardımda bulundu. Oyların %7’sini almasına rağmen sadece dört sandalye elde eden aşırı muhafazakâr Cumhuriyetçi Millet Partisi, seçim sonrasında küçük Köylü Partisi’yle birleşti; böylece Cumhuriyetçi Köylü Millet Partisi (CKMP) kuruldu.</p>

  <h2 class="sigil_not_in_toc">Laiklik meselesi</h2>

  <p class="nonindent">Son derece saldırgan bir muhalefetle, ağırlaşan bir ekonomik bunalımla, kentli ve okumuşların desteğinin azalmasıyla karşı karşıya olan DP, 1957 seçimlerinde kimi zaman, CHP’lileri komünist ve dinsiz diye tanımlayarak ve Demokratların zamanında açılmış cami ve imam hatip okullarının sayısından övünçle söz ederek, dini inanç ve duygulara seslenmişti.</p>

  <p>Bu da DP’yi, dini siyasal maksatlarla kullandığı ve devletin laiklik ilkelerinden saptığı yolundaki suçlamalara maruz bıraktı. CHP bu temayı 1950’lerin başından beri diline dolamıştı ve bu tema yeniden çok sayıda aydın tarafından işlenmekteydi. Aslında DP’nin dine karşı tavrının birbiriyle çelişen iki tarafı vardı. Menderes, bilhassa seçim kampanyaları sırasında, İslâmî duygu ve düşüncelere hitap ediyordu. DP’nin 1958’deki parti kongresinde şöyle demişti: “İnkılâp softalarının yaygaralarına ehemmiyet vermeyerek ezan-ı Muhammediyeyi Arapçalaştırdık. Mekteplere din derslerini kabul ettik. Radyoda Kur’an okuttuk. Türkiye devleti Müslümandır ve Müslüman kalacaktır.”<a class="noteref" href="../Text/notlar.xhtml#n139" id="ref9">9</a> Oysa aynı DP, ülkenin yönetiminde ya da yasalarının çıkartılmasında İslâma daha büyük bir rol vermeye çalışmıyordu.</p>

  <p>Bu tartışmayı anlamak için Kemalist laiklik kavramının ne olduğunu hatırlamamız gerekiyor. Kemalistler, kendilerinden önceki İttihatçılar gibi, pozitivist dünya görüşüne dayanan bir modernleşme stratejisinin uygulayıcısı idiler ve bu strateji içerisinde din, devletin ve toplumun modernleştirilmesinde mesafe almaya bir engel olarak görülmekteydi. Onların laiklik anlayışı, dini organlarla devletin ayrılmasından çok, devlet bürokrasisi içinde bir unsur haline getirilmesi ve kontrol altına alınmasıydı.</p>

  <p>1930’lar ve 1940’larda rejimin dine olan tavrı son derece baskıcıydı, ama çok partili siyasetin getirilmesinden sonra her iki parti de Müslümanların oylarının peşinden koşmaya başlamış ve bizzat CHP 1947’deki yedinci parti kongresinden sonra dine hoşgörü gösterir olmuştu. CHP okullara seçimlik din derslerini yeniden koymuş ve vaiz yetiştirme kursları açmıştı. Ankara Üniversitesi’nde bir İlahiyat Fakültesi kurulmuş ve 1949’da türbelerin yeniden açılmasına izin verilmişti. CHP bir yandan da, ceza yasasına, devletin laik niteliğine saldıran propagandaları kesinlikle yasaklayan 163. maddeyi koymak suretiyle dinî tepkiye karşı önlem almaya çalışmıştı.</p>

  <p>1950’den önceki yıllarda, Demokrat liderler, devletin laik temelinde hiçbir esaslı değişikliğe izin vermeyeceklerini vurgulamaya çok özen gösteriyorlardı. Bu tutumları DP’yi sert şekilde eleştirmeye başlayan <em>Sebilürreşat</em> dergisi gibilerince temsil edilen İslâmcı akımlar tarafından hakarete uğramalarına ve daha köktenci birtakım muhalefet partilerinin kurulmasına yol açmıştı. Bu partilerin içinde en önemli olanı Millet Partisi’ydi.</p>

  <p>Demokratlar iktidara geldikten sonra, CHP’nin dinî duyguların ifadesi üzerindeki kısıtlamaları gevşetme ve Müslüman halkın duygularına ödün verme siyasetini sürdürdüler, ama bir yandan da laiklik aleyhtarı eğilimlerle mücadele ettiler. Arapça ezan yeniden yasallaştırıldı (ve bir anda ülkedeki bütün camilerde benimsendi),<a class="noteref" href="../Text/notlar.xhtml#n1310" id="ref10">10</a> din eğitimi genişletildi; ebeveynler artık, din eğitimini istemek yerine istemediklerini bildirmek zorundaydılar (toplumsal baskı şüphesiz istememeyi son derece zorlaştırıyordu). İmam hatip okulları çoğaldı. Cami inşasında (hükümetin siyaseti sayesinde olduğu kadar, kırsal kesimde artan servet sayesinde de) belirgin bir artış vardı ve dinî yayınların satışına yeniden izin verilmişti. Yine de 1950’lerde DP’nin laik devlet anlayışında CHP’ninkinden önemli bir farklılık yoktu. DP’nin seçim zaferinden sonra Ticani eylemciler Atatürk büstlerini parçalamaya başladıklarında, bunların lideri olan Kemal Pilavoğlu tutuklanmış, hapse gönderilmiş ve sonra da kendi evinde göz hapsinde tutulmuştu. 1951’de Atatürk’ün hatırasına hakaret edenlere karşı bir yasa çıkarılmıştı.</p>

  <p>Demokratlar din kurumunun (Diyanet İşleri Başkanlığı yoluyla) bürokrasiyle bütünleşmesine son vermediler. Her imam bir devlet memuru olarak kalmaya devam etti. Bununla beraber, tarikatler gibi özerk dinsel örgütlerin varlığını kabul ettiler ve hatta 1954 ve 1957 seçimlerinde Nurcuların desteğini kabul etmekle bu tür örgütleri meşrulaştırmış oldular. Demokrat liderler İslâma yönelik tavırlarıyla, dinin kalkınmayla uyuşabileceğini zımnen kabul etmişlerdi. Bu kabulleniş, Atatürkçü dogmaları özümsemiş olan ve yönetici zümre içindeki konumlarını Batı’ya yönelik pozitivist bakış açısının temsilcileri olmaları sayesinde kazanan (memurlar, öğretmenler, akademisyenler ve subayların dâhil olduğu) eğitimli seçkinlerin çoğunluğuna göre, kendi kültürel hegemonyalarını ve siyasal arenadaki ve devlet aygıtındaki tekellerini tehdit ediyordu. Bu da, İslâmi kanaatlerin siyasal olmayanlarının bile ifade edilmesine gösterdikleri, neredeyse histerikçe tepkinin nedenini açıklamaktadır. Kendini Atatürk’ün mirasının bekçisi addeden ordu içerisinde, DP’nin Kemalist geleneklere ihanet ettiği kanısı çok güçlüydü. Bu, göreceğimiz gibi, hükümetin felaketi olacaktı.</p>

  <p>DP döneminde laiklik politikalarının gevşetilmiş olması, muazzam kentleşme olgusu yüzünden kırsal kesim kültürünün daha da hissedilir hale geldiği kentlerin günlük yaşamı içinde, İslâmı çok daha belirgin hale getirmişti. Türk aydınları o zaman –ve sonraları– bunu İslâm’ın dirilişi olarak algıladılar; aslında, faaliyet gösteren köktendinci topluluklar bulunmasına karşın, İslâm’ın dirilişi denilen şey yalnızca, halk kitlesinin yaşamaya devam eden geleneksel kültürüydü; eskinin bağımlı sınıfı kendini ifade etme hakkını yeniden ısrarla savunuyordu.</p>

  <h2 class="sigil_not_in_toc">Dış ilişkiler: Atlantik ülkesi Türkiye</h2>

  <p class="nonindent">Savaş sonrası dönem, bilhassa on yıllık DP dönemi, Türkiye’nin sadece ekonomi alanında değil dış siyaset ve savunma alanlarında da yoğun şekilde dünya kapitalist sistemiyle birleşip onun bir parçası haline geldiği bir dönem oldu. Bu yıllarda Türkiye, ABD ve müttefiklerinin kendi ülkelerinde demokrasinin sürekli mevcudiyetini ve serbest girişimi korumak için kurdukları siyasal ve askeri yapıların –bir çevre ülkesi olsa bile– sağlam bir parçası haline gelmişti. Bu, Kemalizmin dış ilişkilerdeki ihtiyatlı tarafsızlık siyasetinden önemli bir kopuştu.</p>

  <p>Türkiye’nin savaş ertesi dönemdeki dış ilişkilerine hâkim olan şey kuşkusuz Soğuk Savaştı. Truman doktrininin kısmen Türkiye’yi de kapsayacak şekilde nasıl biçimlendirildiğini görmüştük. Demokratlar 1950’de iktidara geldiklerinde Türkiye çoktan Avrupa Ekonomik İşbirliği Örgütü’nün ve Avrupa Konseyi’nin üyesi bulunuyordu. NATO’nun 1949’da kurulmasından sonra, CHP hükümeti bu örgüte katılma olanakları hususunda başlıca NATO ülkelerinin nabzını yoklamaya başlamıştı. Yeni hükümet Ağustos 1950’de üyelik için resmen başvuruda bulundu. Menderes bazı NATO ülkelerinin, özellikle de İskandinav ülkelerinin, hem Atlantik ülkesi olmadıkları hem de demokratik olmadıkları gerekçesiyle, Yunanistan ve Türkiye’nin üyeliğine karşı çıktıklarını biliyordu, buna rağmen Menderes elinde bir koz bulunduğunu düşünüyordu: Haziran 1950’de Birleşmiş Milletler, kuzeyden gelen işgale karşılık vermek için Kore’ye uluslararası bir güç gönderip, üye ülkelerden işgali durdurmak için katkılarını istediğinde, Türkiye hemen asker sunan birkaç ülkeden biri olmuştu. 4500 kişilik tugaydan oluşan ilk birlik Ekim ayında gönderilmiş ve savaş boyunca Kore’de 25 bin kadar Türk askeri çarpışmış, 6 binin üzerinde kayıp verilmişti.<a class="noteref" href="../Text/notlar.xhtml#n1311" id="ref11">11</a> Bu, Türkiye’ye, NATO hükümetleri içinde çok fazla itibar kazandırmıştı, ama buna rağmen, Türkiye’nin NATO’ya girişini engelleyen Danimarka ve Norveç’in sonunda itirazlarından vazgeçmeye ikna edilmeleri bir yıl sürmüştü. Türkiye 18 Şubat 1952’de NATO’nun tam üyesi olmuştu.</p>

  <p>NATO’ya giriş, Türkiye’de hem Demokratlar hem muhalefet tarafından çok büyük bir başarı olarak nitelendi ve coşkuyla karşılandı. Bu NATO coşkusunun hem akılcı hem de duygusal nedenleri vardı. Stratejik açıdan NATO, Sovyet tehdidine karşı bir güvence olarak görülüyor, Türkiye’nin modernleşmesini mümkün kılacak Batı yardımını ve borç para akışını garantilediği düşünülüyordu. Duygusal açıdan ise, Türkiye’nin nihayet Batılı uluslar tarafından eşit koşullarda kabul gördüğünün bir işareti olarak algılanmıştı. Bu kanının oldukça yaygın olduğu anlaşılıyor. 1970’lerde bile Türk lokantalarında “NATO şarabı” satın alınabiliyordu.</p>

  <h2 class="sigil_not_in_toc">Bölgesel ittifaklar</h2>

  <p class="nonindent">Türkiye’nin Soğuk Savaş sırasındaki Batı bloku üyeliği, Türkiye’nin Balkanlar ve Ortadoğu’daki konumunu büyük ölçüde belirledi. ABD Dışişleri Bakanı Dulles’ın Sovyet blokunu NATO modeline göre bölgesel ittifaklarla kuşatma girişimlerinde Türkiye kilit bir unsurdu.</p>

  <p>Ortadoğu’da bölgesel bir ittifak kurma yönündeki ilk Amerikan girişimi, 1951-1952’de Türkiye ile Mısır’ı bir araya getirmekti, ancak her iki ülkenin de bu seçeneğe sıcak baktıkları söylenemezdi. Türkiye’nin İsrail-Filistin çatışmasındaki tavrı yüzünden, Türkiye ile Arap ülkeleri arasındaki ilişkiler gergindi. Türkiye ilk başta Arap ülkelerini desteklemişti, çünkü Ankara’daki yöneticiler Yahudi devletinin Sovyet taraftarı olacağını umuyorlardı. Amerika-İsrail ilişkilerinin 1949’dan itibaren sıcaklaşmasıyla birlikte Türkiye de konumunu değiştirdi. 1949’da Fransa ve Amerika Birleşik Devletleri’yle birlikte “Filistin Uzlaştırma Kurulu”nda yer aldı ve İsrail’i diplomatik olarak tanıdı.</p>

  <p>Türk-Mısır ittifakının suya düşmesinden sonra, bölgesel bir blok kurulması yolunda ikinci girişim, Ağustos 1954’te imzalanan Pakistan’la işbirliği antlaşmasıydı. Bunu Şubat 1955’te, Türkiye’nin Arap dünyasındaki tek dostu olan, Nuri Sait yönetimindeki Irak Krallığı’yla yapılan işbirliği ve karşılıklı yardım antlaşması izledi. ABD’nin gözlemci statüsünde olduğu bu “Bağdat Paktı”na İngiltere, İran ve Pakistan da katıldı.</p>

  <p>1955’ten sonraki dönemde Ortadoğu, Mısır Başkanı Cemal Abdül Nasır’ın yönlendirdiği ya da en azından teşvik ettiği bir Arap milliyetçiliği fırtınasına sahne oldu. ABD, Assuan barajının yapımı için para bulmasına engelleyince, Nasır 1956’da Süveyş Kanalı’nı ulusallaştırdı. Bu durum, İsrail, Fransa ve İngiltere’nin saldırısına yol açtı. Bu üç ülke askerî zafer kazanmalarına rağmen, bu eylemi, Batılıların bölgedeki çıkarlarını tehlikeye sokabilecek sorumsuz ve modası geçmiş bir sömürgecilik girişimi olarak gören ABD tarafından geri çekilmeye zorlandılar. Sonuç, askerî yenilgiye uğramış olmasına rağmen Nasır’ın bu çatışmadan Arap dünyasının gözünde çok büyük bir itibar kazanarak çıkması ve simgelediği Arap sosyalist milliyetçiliğinin Ortadoğu Arapları arasında popülerleşmesi oldu. Türkiye’nin DP hükümeti ise Nasır’dan hiç hazzetmiyor ve onu bir komünist ajan olarak görüyordu. Türkiye Mısır’ı Süveyş bunalımında sözlü olarak destekledi; buna rağmen Türkiye ve Bağdat Paktı, Arap milliyetçileri tarafından Batı emperyalizminin kuklaları olarak görülmekteydi. 1957’de Türkiye ile Suriye arasındaki gerginlik o denli arttı ki Türk ordusu bir süre sınırı geçme tehdidinde bulundu ve Mısır birlikleri Suriye’nin yardımına geldi. Aynı yıl, İngiliz askerleri Nasırcı bir ayaklanmayı bastırmak ve Kral Hüseyin’i tahtta tutmak için Ürdün’e müdahalede bulunmak zorunda kaldı. 1958’de Suriye ve Mısır, Suriye yöneticilerinin isteği üzerine, kısa ömürlü Birleşik Arap Cumhuriyeti’ni kurmak için güçlerini birleştirdiler. Lübnan’da muhafazakâr Hıristiyanlarla Nasırcılar arasında iç savaş patlak verdi ve Lübnan’ın Hıristiyan cumhurbaşkanı Chamoun’un isteği üzerine, Amerikan denizcileri Türkiye’deki üslerden yararlanarak Lübnan’a çıktılar. Türk hükümeti açısından 1958 yılının en kötü haberi, kralın ve başbakan Nuri Sait’in ölümüyle sonuçlanan Bağdat’taki milliyetçi hükümet darbesiydi. Menderes Irak’a askerî müdahalede bulunma kararı aldı ve Türk askerleri sınıra nakledildi. Türk işgali, ancak güçlü Amerikan baskısı ve daha fazla para verme vaatleriyle önlendi.</p>

  <p>Irak’taki yeni yönetim üyelikten çekildikten sonra, 1960 yılında, Bağdat Paktı –ya da ondan arta kalanlar– Merkezî Antlaşma Örgütü’ne (CENTO) dönüştürüldü. ABD bu örgütün tam üyesiydi. Ancak CENTO da kendisinden önceki örgütler gibi çok az şey başarabildi. NATO ülkelerinin aksine, CENTO üyeleri askerî sırların ve şifrelerin değiş tokuşu ve güçlerini etkin şekilde uluslarüstü bir yapıda birleştirme hususlarında elzem olan karşılıklı güvenden yoksundular ve bu güven olmadığı için de, bu örgütün askerî etkinliği asgari düzeyde kalmaya mahkumdu.</p>

  <p>Türkiye’nin Balkanlar’daki esas sorunu, komşusu Bulgaristan’daki Sovyet kuklası yönetimiyleydi. Bulgaristan, Türk askerinin Kore’ye gönderilmesine cevap olarak, Türkçe konuşan 250 bin kadar Müslüman yurttaşını ansızın ülkeden sürmüştü. Böyle bir göç dalgasına hazırlıksız olan Türkiye sınırı kapadı. Sonunda bu anlaşmazlık 1953’te sınırın yeniden açılmasıyla halledildi. Ancak bu kez Müslüman Bulgarların ülkeyi toptan terk etmeleri yasaklanmıştı. Gariptir ki, Bulgarlar yaklaşık kırk yıl sonra bu ilk bunalımın hemen hemen aynısı olan bir ikinci bunalıma daha yol açacaklardı.</p>

  <p>ABD Balkanlar’da da, Türkiye, Yunanistan ve Yugoslavya arasında bölgesel bir ittifakın kurulmasını teşvik etti. Şubat 1953’te akdedilen Balkan Paktı, Bağdat Paktı kadar etkisizdi. Öte yandan bu pakt, Amerikalıların Yugoslavya’daki komünist, ama Sovyet aleyhtarı olan yönetime dolaylı olarak yanaşmalarına olanak verdi.</p>

  <p>Savaş sonrası yıllarda (ve 1930’ların başlarından beri) ilişkilerin iyi ve istikrarlı sürdürüldüğü tek ülkenin eski düşman Yunanistan olması, 1913-1923 yıllarının kanlı olayları göz önüne alındığında belki de şaşırtıcı gelir. Her iki ülkenin NATO’ya katılmasıyla ilişkiler olumlu bir çizgide ilerlemişti, ta ki Kıbrıs’ta 1954’te patlak veren bunalım büyüyüp, ilişkileri temelinden sarsana kadar.</p>

  <p>Eski Osmanlı adası Kıbrıs’ta, Yunanca konuşan ve nüfusun yaklaşık %80’ini oluşturan Ortodoks çoğunlukla Türkçe konuşan %20 civarındaki Müslüman azınlık, 1878’den beri İngiliz yönetimi altında birlikte yaşamaktaydı. EOKA hareketine bağlı Rum milliyetçilerince sürdürülen tahrikler tırmanarak 1954’te ayaklanmalara ve İngilizlere karşı terörist saldırılara dönüşmüştü. Kıbrıs’ın Yunanistan’la birleşmesi amacını taşıyan bu eylemler, Yunan basını ve hükümeti tarafından destekleniyordu. Birleşme düşüncesi (<em>enosis</em>), İngiliz İşçi Partisi çevrelerinde de artan şekilde destek bulmaktaydı.</p>

  <p>Bu ise Türk hükümetinin, yalnızca Kıbrıslı Türklerle olan dayanışmadan dolayı değil, stratejik nedenlerden dolayı da asla kabul edemeyeceği bir şeydi, çünkü bu birleşme Türk-Yunan sınırını fiilen iki misline çıkaracaktı. Ağustos 1955’te Yunanistan, İngiltere ve Türkiye adanın geleceği üzerine görüşmek için bir araya geldiler, ancak bu toplantıdan kesin bir sonuç çıkmadı. Türkiye adadaki mevcut durumun sürmesinden yanaydı. Sonraki bir iki yıl içinde tartışmalar adanın taksimi düşüncesi etrafında odaklaştı. Türkiye bu düşünceyi, en iyisi değilse de iyiye yakın bir çözüm olarak destekliyordu. Ne var ki o sırada Başpiskopos Makarios’un liderlik ettiği Kıbrıslı Rumlar bu fikri kabul etmiyordu. (Rum milliyetçisi ve kurnaz bir politikacı olan Makarios, daha önce İngiliz yetkililerince hapsedilmiş, sürgüne gönderilmiş ama 1957’de serbest bırakılmıştı.)</p>

  <p>Önce 1958’de Zürih’te, sonra da 1959’da Londra’da yapılan müzakerelerin sonunda bir anlaşmaya varıldı. Buna göre Kıbrıs bağımsız bir cumhuriyet olacaktı. Bu Cumhuriyet’in bağımsızlığı, toprak bütünlüğü ve anayasal düzeni Yunanistan, İngiltere ve Türkiye tarafından garanti ediliyordu. Bu anlaşma şartlarına göre üç ülke güvenceleri ortaklaşa destekleyip sürdürecekler, birlikte hareket edemedikleri takdirde, garantör ülkelerden her biri tek taraflı olarak eyleme geçebilecekti. Bu koşulların yer almış olduğu 3. madde, sonraki yıllarda Türk müdahalesinin yasal zeminini oluşturdu. 16 Ağustos 1960’ta Kıbrıs bağımsız bir cumhuriyet haline geldi ve ilk cumhurbaşkanı da Başpiskopos Makarios oldu.</p>

  <p>Kıbrıs sorunu bugüne kadar, Türkiye ile Yunanistan arasındaki ilişkileri bozan, halledilmesi son derece zor bir sorun olmuştur, bu nedenle sonraki bölümlerde bu konuya dönmek zorunda kalacağız. Kıbrıs meselesi aynı zamanda, genellikle pragmatizmin hâkim olduğu Türk dış siyasetinin, hissi bir konu olan “dış Türkler”, yani Türkiye dışında yaşayan Türk toplulukları meselesinden hâlâ etkilenebildiğine bir örnektir. Bu Türk toplulukları, ister Bulgaristan, Yunanistan ve Irak’taki (ve savaş öncesinin İskenderun Sancağı’ndaki) Osmanlı İmparatorluğu kalıntıları olsun, ister Orta Asya’daki Türki imparatorlukların kalıntıları olsun, çoğunlukla –en azından kültürel ve dinsel– baskı altında yaşamak zorunda kalmışlardır. Türk siyasetinde çoğunluğu oluşturan CHP’liler ve DP’liler (ya da onların ardılları), <em>irredentizme</em><a class="noteref" href="../Text/notlar.xhtml#n130" id="ref0">*</a> daima karşı çıkmış olsalar bile, “dış Türkler”in kaderi, siyasetçiler üzerinde baskı yapabilen ve kimi zaman da yapan kamuoyunun hassas olduğu bir meseledir.</p>

  <h2 class="sigil_not_in_toc">DP ve ordu</h2>

  <p class="nonindent">1958 yılında, hükümetle Silahlı Kuvvetler arasında işlerin yolunda gitmediğinin ilk işaretleri de görülmüştü. Aralık 1957’de dokuz subay hükümete karşı bir gizli tertip hazırlamaktan dolayı tutuklanmıştı. Tutuklamalar 16 Ocak 1958’de halka açıklandı.</p>

  <p>Demokratlar, ordunun önde gelen subaylarının eski yönetimle ve bilhassa İsmet Paşa’yla yakın ilişkilerinden dolayı orduya karşı hep güvensizlik duymuşlardı. Ama ordunun yönetim kademesinde 1950’de yapılan temizlik hareketinden sonra nispeten rahatlamışlardı. Gerçekten de, Silahlı Kuvvetlerin üst kademesinin on yılın uzunca bir süresi boyunca seçimle gelmiş hükümete sadık kaldığı anlaşılıyor. Ancak bu durum, 1950’lerin sonlarında bütün subayların sadık kalacağının garantisi değildi. Bunun sebebi, NATO üyeliğinin ve ABD’nin Silahlı Kuvvetlere yaptığı yardımların neden olduğu köklü değişikliklerde yatıyordu.</p>

  <p>1940’ların sonlarında Türk ordusu, Birinci Dünya Savaşı öncesinden kalma Prusya doktrinlerine göre yönetilen ve örgütlenen, büyük çapta insan gücüne (700 bin kişi) dayanan bir orduydu. Acemi erler, astsubaylar ve subaylar arasında derin uçurumlar mevcuttu. Ordunun teknik donatım düzeyi son derece düşük olduğu için, özel vasıflara sahip çok sayıda kişiye gerek yoktu. 1950’lerde ise her şey değişti. İki milyar Amerikan dolarının üstünde askerî yardım parası, Türk ordusunun modernleştirilmesine ve savaş ve taşıma gereçleriyle donatılmasına harcandı; Amerikan ekipleri personelin eğitiminde yardımcı oldu. Ordudaki en önemli mevkilere, mühendislik veya haberleşmede uzman olan genç subaylar geçti. Bu genç subaylar eğitimlerinin bir kısmını, NATO karşılıklı eğitim programları yoluyla yurt dışında görmüş ve böylece Türk ordusunun ve Türk toplumunun aslında Batılı müttefiklerin ne kadar gerisinde olduğunu görme fırsatı edinmişlerdi. Bugün, 1955’lerden itibaren hükümete karşı gizlice kurulan tertiplerin bu çevrelerce hazırlanmış olduğunu biliyoruz.<a class="noteref" href="../Text/notlar.xhtml#n1312" id="ref12">12</a></p>

  <p>1957’de tutuklanmış olan dokuz subay hakkındaki suçlamalar askerî bir mahkeme tarafından soruşturuldu, ancak mahkeme soruşturmayı fazla derinleştirmedi. Ordu kirli çamaşırlarını ortalığa dökmeye istekli değildi. Subaylar temize çıkarıldı, sadece muhbir subay mahkûm edildi. Yine de hükümet kaygı içindeydi ve neler olabileceğine dair bir başka uyarı da, dost ülke Irak’ta askerlerin Temmuz 1958’de iktidara el koymalarıydı.</p>

  <h2 class="sigil_not_in_toc">Menderes’in son yılları</h2>

  <p class="nonindent">Bu arada, 1957 seçim sonuçlarından moral bulan muhalefet, hükümetin her yaptığına karşı çıkma ve eleştirme kampanyasını sürdürüyordu. DP ise artık buna katlanmak niyetinde olmadığının işaretlerini vermekteydi. DP üstü kapalı biçimde baskıcı tedbirlerden söz etti ve Menderes, Ekim ayında büyük bir tantanayla Vatan Cephesini, yani DP’nin tabanını genişletme ve halk kitlesini seferber etme girişimini başlattı. Bu kampanyanın ana unsuru, cepheye katılan insanların sonu gelmez listelerinin her gün devlet denetimindeki radyodan okunmasıydı. Listeye geçirilenler arasında bebekler, ölmüş kimseler ve hatta uyduruk isimler bulunuyordu. Bir buçuk yıl süren bu kampanya o kadar büyük bir tepki toplamıştı ki birçok kentte “Radyoyu Dinlemeyenler Cemiyetleri” kuruldu.<a class="noteref" href="../Text/notlar.xhtml#n1313" id="ref13">13</a></p>

  <p>1958 sonlarıyla 1959 başlarında yaşanan iki olay Menderes’in nüfuzunu, kentlerde değilse bile, kırsal kesimde güçlendirmişti. Birincisi, IMF istikrar programının kabulüyle 359 milyon Amerikan doları yardımın sağlanmış olmasıydı. İstikrar programına bağlı olarak yükselen fiyatlar kentleri kötü şekilde etkilemişken, bu para yardımı oldukça iyi giden hasatla birlikte, çiftçinin durumunu iyileştirmişti. Ardından 17 Şubat 1959’da, Menderes, çoğu yolcunun öldüğü, Londra Gatwick havaalanındaki uçak kazasından sağ kurtulmuştu. Türk radyosu ve parti tarafından fazlasıyla kullanılan bu mucizevi kurtuluş, birçok dindar Türk’ü, Menderes’in Allah tarafından halkı yönetmek için seçilmiş insanüstü bir şahsiyet olduğuna inandırmıştı.</p>

  <p>Partiler arasındaki gerilim üst düzeydeydi. İnönü, DP’nin kalesi olan Ege’deki gezisi sırasında saldırıya uğradı ve 1960’ın Nisan başlarında Kayseri’de düzenleyeceği toplantıyı önlemek için askerî birlikler harekete geçirildi. İnönü dönmeyi kabul etmeyince, askerler geri çekildi. 18 Nisan’da, meclisteki Demokratlar muhalefetin faaliyetlerini soruşturmak için geniş yetkileri olan bir komisyon kurmaya karar verdiler. Tamamen sertlik yanlısı DP üyelerinden oluşan bu komisyon, vardığı sonuçları üç ay içerisinde rapor edecek ve bu süre zarfında meclis dışındaki bütün siyasal faaliyetler yasaklanacaktı. Meclis tartışmalarının gazetelerde yayınlanması da yasaklanmıştı.</p>

  <p>Tahkikat Komisyonunun kurulması, İstanbul ve Ankara üniversitelerindeki hukuk profesörleri tarafından Anayasaya aykırı olmakla suçlandı. Profesörlere –siyasetle uğraştıkları için– disiplin cezaları verilince, öğrenci gösterileri ve ayaklanmaları oldu. Hükümet öğrenci ayaklanmalarını bastırmak için asker kullanmaya karar verdi ve üniversiteler kapatıldı. Bir öğrenci öldürüldü (oysa ortamın gerginliği içerisinde, çok sayıda ölüm olduğuna inanılmıştı). Gösterilerin bastırılmasında askerlerin kullanılması, Harp Okulu öğrencilerinin Ankara’da 21 Mayıs’ta büyük bir sessiz yürüyüş yapmalarına yol açtı. Sansür kısıtlamaları nedeniyle bu ayaklanmaları yayınlayamayan basın, bunun yerine, o günlerde Kore’de Başkan Syngman Rhee’yi devirmiş olan öğrenci gösterilerine geniş yer ayırmıştı.</p>

  <p>O sıralarda Başbakan Menderes, Hindistan Başbakanı Nehru’nun 20-24 Mayıs tarihleri arasındaki resmî ziyareti için Ankara’ya dönmeden önce, Ege vilayetlerinde büyük taraftar kalabalıklarına nutuklar vererek kendisine olan desteği, belki de yalnızca sinirlerini, güçlendirmeye çalışıyordu. 25 Mayıs’ta Menderes aniden, meclis Tahkikat Komisyonu’nun çalışmalarını tasarlanmış olan üç ay yerine bir ayda tamamlamış olduğunu ve vardığı sonuçları yakında rapor edeceğini açıkladı. Bu komisyonun CHP’yle ordu arasındaki olası ilişkileri soruşturduğu bilinmekteydi ve Menderes’in açıklaması, muhtemelen ordu içerisindeki gizli tertipçileri harekete geçirdi. Sebebi her ne olursa olsun, 27 Mayıs 1960 sabahının erken saatlerinde ordu birlikleri Ankara ve İstanbul’daki bütün hükümet binalarına el koydu; Menderes ve Cumhurbaşkanı Celâl Bayar dâhil DP’li bütün bakan ve milletvekilleri tutuklandı.</p>
</body>
</html>
