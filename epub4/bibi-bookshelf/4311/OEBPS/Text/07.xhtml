<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">7</h1>
  <hr />

  <h1 id="sigil_toc_id_7">Gerici İstibdat ya da Islahatların Doruğu mu?<br />
  Sultan II. Abdülhamit’in Saltanatı</h1>

  <p class="nonindent">Berlin Antlaşması (1878) imzalandığında, İstanbul’daki iç siyasal durum kökten değişmişti. Anayasada öngörüldüğü üzere, Osmanlı parlamentosu seçimleri Aralık 1876 ve Ocak 1877’de yapılmış, Meclis 19 Mart’ta resmen açılmıştı. 130 milletvekili halk tarafından değil, vilayet ve sancak meclislerince seçilmişti. Sürece halkın hemen hiç ilgisi yoktu ve bazı yerlerde seçimin bir yana bırakıldığı ve vali tarafından atama yapıldığı görülmekteydi.<a class="noteref" href="../Text/notlar.xhtml#n071" id="ref1">1</a> Bununla beraber, Meclis daha doğrusu seçilmişlerden oluşan Meclis-i Mebusan’ın çalıştığı iki dönem boyunca milletvekilleri iyi iş çıkardılar. Birçok milletvekili, deneyim eksikliklerine ve İmparatorluk’ta temsil geleneği olmamasına rağmen, seçim bölgelerinin görüşlerini gerçekten de sorumlu bir şekilde temsil etmeye gayret etti. Meclis-i Umumi ise yasama görevlerinde hemen hiç başarılı olamadı. Buna bir ölçüde, Sultan ve nazırlara halkın rızasını almadan ülkeyi yönetme olanağı veren anayasa neden olmuştu. Meclis-i Umumi yine de hükümetin işleri yönetme biçiminin eleştirildiği etkin bir tartışma yeriydi. Gerçekten de o denli etkin ve rahatsız edici olmuştu ki, II. Abdülhamit 14 Şubat 1878’de (Rus ordusunun neredeyse İstanbul kapılarına gelmesi ve hükümete yönelik açık eleştirilerin artmasıyla) Meclis-i Umumi’yi süresiz tatil etti.</p>

  <p>Bu, artık meşrutiyet rejiminin sonu demekti ve bu andan itibaren Sultan II. Abdülhamit, (her ne kadar meşrutiyet yönetimine pek yakında geri dönüleceğine dair hileli sözler 1880’e kadar devam ettiyse ve asla anayasa resmen kaldırılmadıysa da) 30 yıl boyunca, mutlak bir hükümdar olarak hüküm sürdü.<a class="noteref" href="../Text/notlar.xhtml#n072" id="ref2">2</a> Hükümdarlığı büyük tartışma konusu oldu. 19. yüzyıl Avrupalısı onu, özellikle hükümdarlığının sonuna doğru, kan dökücü ve gerici bir tiran olarak görüyordu. Bu izlenimin oluşmasında, Ermenilerin 1890’larda kanlı şekilde bastırılması etken olmuştu. Abdülhamit’i 1908-1909’da iktidardan alaşağı eden Jön Türkler’in mirasçısı Türkiye Cumhuriyeti’nin tarihçileri de, onu bir kuşak süresince İmparatorluğun yeniden hayat bulmasını durduran bir gerici olarak görüyorlar. Türkiye’nin modern tarihçileri ise 1960’lardan bu yana yaptıkları yorumlarda, onun saltanat döneminin Tanzimat’ın devamını hatta doruğunu simgelediğini belirtiyorlar ve İmparatorluğa ve halka getirmiş olduğu yararları vurgulayan farklı bir tablo çiziyorlar.<a class="noteref" href="../Text/notlar.xhtml#n073" id="ref3">3</a> Her iki görüş de doğrudur, ancak ikisi de işin sadece bir yönünü anlatmaktadır.</p>

  <h2 class="sigil_not_in_toc">Devamlılık unsurları</h2>

  <p class="nonindent">Gerçekten de Tanzimat ıslahatlarının ana teması olan idari merkezileşme, ancak Abdülhamit döneminde İmparatorluktaki haberleşme araçlarında yapılan çarpıcı iyileştirmeler sayesinde gerçekleştirilebilmişti. Bu araçların en önemlisi telgraftı. İstanbul’u Avrupa sistemine bağlayan ilk telgraf hatları, Kırım Savaşı sırasında döşenmişti. Ondan sonra telgraf ağı hızla yayılmış ve Abdülhamit döneminde her taşra kentine ulaşmış, böylece merkezî hükümete ilk kez taşradaki memurlarıyla haberleşme ve onları denetleme olanağını sağlamıştı. Ortaya usta bir telgrafçı ordusu çıkmıştı.</p>

  <p>Demiryolu inşası, bugün de olduğu gibi, çok büyük yatırım gerektirdiğinden çok yavaş gelişiyordu, ama yine de döşenen hat uzunluğu bu yıllarda hayli arttı. Osmanlı İmparatorluğu’nda ilk demiryollarını Fransız ve İngiliz şirketleri inşa etmişti. Bunlar, denizden uzak olan tarımsal içbölgeyi ana limanlara bağlayan kısa mesafelerden oluşuyordu. İzmit-Haydarpaşa ve Bursa-Mudanya hatları 1873’te kurulmuştu. İzmir’den doğuya, verimli Büyük ve Küçük Menderes ovalarına işleyen hatlar ise daha eskiydi, bunlar 1866’da çalışmaya başlamıştı. Bu birkaç yüz millik demiryolu hattı 1880’lerde ve 1890’larda birkaç bin mile ulaştı. 1888’den itibaren Fransız ve İngilizler, Suriye ve Filistin kıyılarından iç kısımlara doğru demiryolları inşa ettiler. Makedonya başkente bağlanmıştı. 1892’de Ankara’ya ve dört yıl sonra da Konya’ya ulaşan Anadolu demiryolunun (bir Alman şirketi tarafından) inşasıyla İç Anadolu da başkente bağlanmıştı. 1903’te bir Alman şirketine bu hattı Konya’dan doğuya, Bağdat ve Basra’ya doğru uzatma imtiyazı tanındı. Bu, Birinci Dünya Savaşı öncesi yıllarda Büyük Güçler arasında büyük gerginliklere yol açacak olan ünlü “Bağdat demiryolu”ydu. Bu hatlar sadece verimli bölgelerle en yakın limanlar arasındaki bağlantılar olmayıp, bütünleşmeye gidişin ve merkezî denetimin çok etkin vasıtaları idiler (örneğin askerlerin daha hızlı hareketine olanak sağlıyorlardı).</p>

  <p>1870’lerin sonlarından itibaren Doğu Akdeniz’deki uzun mesafe trafiğinde buharlı gemiler ağır basmaya başladı.<a class="noteref" href="../Text/notlar.xhtml#n074" id="ref4">4</a> Demiryolu şirketleri gibi buharlı gemi şirketleri de, başkent içi ve çevresindeki hatların dışında, hemen hemen sadece yabancıların mülkiyetinde bulunuyordu. Buharlı gemiler limanları verimli içbölgeye bağlayan demiryolu hatlarıyla birlikte, bazı bölgelerin ve Osmanlı ekonomisinin bazı kesimlerinin kapitalist sistemle bütünleşmesini hızlandırmıştı. Bu bölgeler, yolculuk süresi ve ekonomik etkinlik açısından Marsilya ve Trieste gibi Avrupa limanlarına, yüz mil uzaklıktaki iç bölgelerden daha sıkı bağlanmış bulunuyordu.</p>

  <p>Bu ileri teknik araçlar, vergilerin toplanmasında, orduya asker alımında ve kamu düzeninin muhafazasında yönetimin daha verimli ve başarılı olmasını sağlamıştı. Ayrıca 1880’lerde, modern okullar değişik bürokrasi düzeylerine eleman sağlayacak yeter sayıda mezunu nihayet vermeye başlamıştı. 1867 ve 1895 yılları arasında gerek okul, gerek öğrenci sayısı iki kattan fazla artmıştı. Ancak Hıristiyan cemaatlerin öğrenci yüzdesi Müslümanlarınkine göre çok daha yüksekti. İleri eğitim okuryazarlıkta artışa yol açtı ve Abdülhamit zamanında gerek yayınların sayısı ve gerek baskı adedi bakımından hızla genişleyen Osmanlı basınına bir talep yaratmış oldu.</p>

  <h2 class="sigil_not_in_toc">Önceki dönemle olan çelişkiler</h2>

  <p class="nonindent">Basın, Abdülhamit döneminin hem Tanzimat’ın bir devamı hem de geçmişten bir kopuş olduğunu gayet açık bir şekilde ortaya çıkaran bir kanaldır. Gazeteler, 1860’ların öncü çabalarıyla kıyaslanırsa, artık daha profesyonelce hazırlanıyor ve daha büyük bir kitleye ulaşıyordu. 1876-1888 yılları arasında, İstanbul’da her yıl dokuz ila on yeni dergi çıkıyordu. 1888’de katı bir sansür uygulaması getirildiğinde, bu sayı yılda ortalama bire düşmüştü. Sansürcüler, siyasal konulara ilişkin herhangi bir şeyin, özellikle de liberalizm, milliyetçilik ya da meşrutiyetçilikle ilgili şeylerin tartışılmasını yasaklıyorlardı. Günün siyasal ve toplumsal olaylarını anlamlı şekilde tartışmaktan men edilen gazete ve süreli yayınlar, sayfalarını bilim, coğrafya, tarih, teknolojiye ilişkin ansiklopedik makalelerle ve edebiyat ürünleriyle dolduruyorlar; böylece, (henüz nüfusun sadece küçük bir parçası olan) Osmanlı okur kitlesinin dış dünyadan haberdar olmasını sağlıyorlardı. İstanbul’un belli başlı gazetelerinin tirajları, 12 bin ila 15 bin arasında değişiyor, en çok satış yaptıkları zamanlarda ise 30 bini buluyordu. Gerçekte okuyucu sayısı daha çoktu. Buna sebep, 1870’lerde kıraathanelerin yaygınlaşmasıydı; buralarda, müşterilerin nargile ya da kahve içerken okumaları için başlıca gazeteler bulundurulurdu.<a class="noteref" href="../Text/notlar.xhtml#n075" id="ref5">5</a></p>

  <p>Dönemin basını, önceki dönemden açık bir kopuşu simgeleyen, rejimdeki temel ideolojik yön değişikliğini de göstermektedir. Sultan yıkıcı güçler olarak gördüğü liberalizme, milliyetçiliğe ve meşrutiyetçiliğe tamamen karşı çıkmakla kalmıyor (Ali ve Fuat Paşalar da kendi zamanlarında bu hareketlere karşı çıkmışlardı), kendi saltanatının geleneksel ve İslami niteliğini vurgulayarak bunların etkisini azaltmaya da çalışıyordu. Bu eğilim Abdülaziz’in son yıllarında başlamış bulunuyordu. Ama Abdülhamit halifelik unvan ve sembollerini kullanarak İslâm dayanışmasına önceki Sultanlar’dan daha çok başvurmaktaydı. Onun bu tercihi sadece yıkıcı ideolojilere karşı bir ağırlık bulma arzusunu şekillendirmiyor, aynı zamanda 1878’teki kayıpların sonucunda toprak açısından daha fazla Asyalılaşmış ve nüfusu açısından giderek Müslümanlaşmış olan İmparatorluğun yeni durumunu da tam olarak yansıtıyordu.<a class="noteref" href="../Text/notlar.xhtml#n076" id="ref6">6</a></p>

  <p>Sultan etrafına topladığı muhafazakar ulema ve sufi şeyhlerin İslâm’ını destekliyordu. İslamcı yenilik taraftarlarının ise saraydan fazla destek görmedikleri anlaşılıyor. Yabancı gözlemciler ve Hıristiyan cemaatlerin mensupları İslâmiyet’e başvurulmasını atadan kalma bağnazlığın nüksetmesi olarak görüyorlardı, oysa bu politika kendilerini Avrupa’nın emperyalizmi ve Hıristiyanların ayrıcalıklı konumlarının tehditi altında gören, İmparatorluk içindeki ve dışındaki Müslümanlarda coşkuya, yakınlaşmaya ve dayanışma duygularına yol açmıştı. Abdülhamit’in İslamcı politikalarının en büyük simgesi, hacıları Mekke’ye götürmek için büyük ölçüde gönüllülerin katkılarıyla 1901-1908 yıllarında kurulmuş olan Şam-Medine arasındaki Hicaz demiryoluydu.<a class="noteref" href="../Text/notlar.xhtml#n077" id="ref7">7</a></p>

  <p>Abdülhamit döneminin Tanzimat döneminden farklılaştığı tek alan devlet ideolojisi değildi. Tanzimat döneminde zayıf sultanlar ve güçlü paşalar zamanında, iktidar merkezinde daha ziyade Babıâli yani yüksek bürokratlar bulunuyordu, ama Babıâli ile saray arasındaki ilişkinin sınırları asla yeterince belirlenmemişti. Şimdi ise en tepede kararlı bir sultanın bulunduğu bu dönemde, iktidar merkezi saraya, II. Mahmut zamanında olduğu yere kesin olarak geri dönmüştü. Abdülaziz’in son yıllarında genişletilmiş olan Mabeyn (orta daire), şimdi müthiş bir bürokratik kadroyla genişleyip büyümüştü. En tepesinde, Mabeyn Müşiri bulunuyordu. 1897’de ölene kadar Gazi Osman Paşa bu görevde kalmıştı; kendisi 1877 savaşında Plevne’yi savunmuştu, otoriter ve muhafazakâr bir şahsiyetti ve 20 yıl boyunca tahtın arkasındaki en büyük güçtü. Abdülhamit devrinin bazı büyük bürokratları, örneğin (yedi kez Sadrazam olan) Küçük Sait Paşa, Kıbrıslı Kamil Paşa, Tanzimat önderlerinden daha az yetenekli değillerdi, ancak saraya aşırı itaat göstermiş olmaları onları aynı önem ve itibardan yoksun bırakmıştı.</p>

  <p>Böyle bir istibdat sisteminde sultanın kişiliğinin büyük önemi vardı ve bu kişilik 1880’li ve 1890’lı yıllar boyunca giderek büyüyen bir sorun haline geldi. Abdülhamit gençlik yıllarında (tahta çıktığında 34 yaşındaydı), ihtiyatlı, çalışkan ve zeki bir kişiydi. Ancak, sarayda dönen çıkar mücadelelerindeki deneyimi ve bilhassa 1876’da kendisini tahta çıkartan olaylar hizmetindekilere karşı güvensizlik ve kuşku duygusu yaratmıştı. Abdülaziz’i ve Murat’ı tahttan indirebilenler niye kendisini de indirmesinlerdi? Bu kuşku ve bağımsızca işini yönetme arzusu, yıllar içinde tuhaflık boyutlarında bir korkuya dönüşmüştü. Sonuçta, kendi kurduğu ve her kademeden insanın birbirlerinin faaliyetlerini haber vermeye teşvik edildiği ülke içi bir hafiyelik ağına git gide daha fazla bel bağlar hale geldi. Abdülhamit’in Yıldız Sarayı arşivlerinde on binlerce jurnal birikti.</p>

  <p>Sultan için kendi şahsına sadakatın öncelikli bir endişe haline gelmesiyle rüşvet ve adam kayırmacılık ayyuka çıkmıştı; haddinden fazla eleman istihdamıyla muazzam şekilde şişirilmiş devlet daireleri buna fazlasıyla olanak veriyordu. Daireler işlevlerini akla uygun ve verimli şekilde yerine getiremiyordu; örneğin, toplarını saraya yöneltebileceği korkusu yüzünden, askerî donanmanın Haliç’teki iskelesini terk etmesine izin verilmiyordu; ordu atış talimini kurşun kullanmadan yapmak zorundaydı. Sultan büyük askerî yüksek okullardan mezun olanların birçoğunun liberal eğilimlerinden haberdardı. Bu nedenle de alaydan yetişmiş ve modern askerlik bilimine dair en ufak bir bilgisi olmayan (kimi de okuma yazma bilmeyen) subaylara güvenmeye –ve onları terfi ettirmeye– yöneldi. Ordu içinde “mektepli” ve “alaylı” subaylar arasında bariz bir bölünme oluştu. Ordu ve bürokrasideki, özellikle bunların genç mensupları arasındaki moral bozukluğu gittikçe ciddi bir sorun haline geldi. Abdülhamit dönemi bu bakımdan, Tanzimat’ın sadece bir devamı değil aynı zamanda bir karikatürüydü de.</p>

  <p>Abdülhamit döneminin niteliği ve başarıları hakkında yargıya varmak için, her şeyden önce bu dönemin uzun bir zaman, neredeyse Osmanlı İmparatorluğu’na son verecek bir bunalımın ardından gelen nekahet dönemi olduğu akılda tutulmalıdır. 1877-1878 yıllarındaki olaylar İmparatorluğa yıkım getirmişti. Berlin Konferansı’ndan sonraki toprak kaybı muazzamdı. Romanya, Sırbistan, Karadağ, Bosna-Hersek, Bulgaristan, Tesalya elden çıkmış ve Anadolu’dan ve Kıbrıs’tan toprak yitirilmişti. Toplam kayıp imparatorluk topraklarının yaklaşık üçte birine ve nüfusunun %20’den fazlasına ulaşıyordu.</p>

  <p>Bu felaket sadece askerî, siyasal ya da mali bir felaket olmakla kalmamış, insani açıdan da bir trajediye yol açmıştı. İmparatorluğa Müslüman göçü, 18. yüzyıl sonlarından beri Osmanlı yaşamının bir özelliği haline gelmişti. Rus İmparatorluğu o tarihten beri Karadeniz kıyıları boyunca yayılıyordu. Rusların Kırım’ı (1771) fethinden sonra ve yine Kırım Savaşı’ndan (1854-1856) sonra, Müslüman Tatarlar kalabalık gruplar halinde Karadeniz’in kuzey kıyılarından göç etmişlerdi. Bölgedeki toplam rakam muhtemelen yarım milyondu. Daha doğuda, Ruslar, Çerkes gerilla çeteleriyle olan uzun bir mücadeleden sonra nihayet 1864’te dağlık Kafkasya bölgesinin hâkimiyetini ele geçirmişlerdi. Yine çok sayıda Müslüman, bazen aşiretlerin tamamı, Hıristiyan yöneticilere tabi yaşamaktansa Osmanlı topraklarına göç etmeyi yeğlemişti. Bunlar çok kere, yaklaşan Rus ordusu veya Gürcü ve Kazak uyruğundan başıbozuk askerler tarafından şiddet eylemleriyle korkutularak kaçmaya zorlanmışlardı. Yapılan hesaplara göre toplam 1,2 milyon kadar Müslümanın Kafkasya’dan göç etmiş ya da kaçmış olduğu anlaşılıyor.<a class="noteref" href="../Text/notlar.xhtml#n078" id="ref8">8</a></p>

  <p>İmparatorluğun Orta Avrupa’da elinde tuttuğu toprakların şimdiye kadar genelde kalabalık bir Müslüman nüfusu olmamıştı. 1877-1878’de ilk kez, nüfusun önemli bir kısmı Müslümanlardan ve Türklerden oluştuğu bölgeler yabancı işgali altına girdi; üstelik bu, Müslüman köylülerin toptan katliama uğramalarına göz yuman, hatta yardımcı olan bir işgaldi. Bunun sonucunda yaklaşık 1 milyon insan kaçtı. Birçoğu savaş sonrasında evine döndü, ama 500 bin kadarı muhacir oldu.<a class="noteref" href="../Text/notlar.xhtml#n079" id="ref9">9</a> 260 bin kadarı öldürüldü veya hastalık ve açlıktan öldü. Hayatta kalanların birçoğunun son durağı İstanbul oldu, ama daha birçok topluluk büyük zorluklarla Anadolu’ya, Osmanlı Balkanları’na, Girit ve hatta Suriye’ye yerleştirilmişti; yaşananlar Hıristiyan aleyhtarlığı duygusunu güçlendirdi; bu duygu 19. yüzyılın sonlarında büyük bir güç haline gelecekti.</p>

  <h2 class="sigil_not_in_toc">Uluslararası durum</h2>

  <p class="nonindent">Yüzyılın başındaki aynı temel sorunlar, yani çeşitli cemaatler arasında gelişen milliyetçilikle Büyük Güçler’in baskısının bileşimi Osmanlı hükümetinin karşısına çıkmıştı. Durumu farklı kılan şey, Büyük Güçler’in şimdi git gide amansızlaşan emperyalistler arası bir mücadele içine kısılıp kalmış olmaları ve bunun da “Avrupa Ahengi”nin eski günlerinde olduğundan çok daha başarılı şekilde Osmanlıların bu güçleri birbirlerine düşürmesine imkân vermiş olmasıydı. Osmanlı hükümetinin oynayacağı başka kartı yoktu. Biri dünya genelinde özellikle de Fransız, İngiliz ve Rus İmparatorluklarında İslâm dayanışması duygularını tahrik etme tehdidiydi. Büyük Güçler’in birçok siyasetçisi pan-İslâm siyasetinin bir blöf olduğu kanısındaydı, ama yine de emin olamıyorlardı ve örneğin Hindistan’daki sömürge yöneticileri bu tehdidi çok ciddiye aldılar. Gerçekten de ilerde, sultanın İmparatorluk dışındaki Müslümanlar arasında kendisine karşı belirli bir sadakat uyandırmış olduğu görülecekti. İletişim araçlarının gelişmesi İslâm dünyası içindeki temasları artırmış ve İslâm dayanışması duygularını canlandırmıştı. Gelecek ayrıca, bu duyguları etkin siyasal ya da askerî desteğe dönüştürmenin Osmanlıların olanaklarını aştığını da gösterecekti.</p>

  <p>Uluslararası durum içerisinde çeşitli güçlerin rolleri değişime uğramıştı. 1850’lerin sonlarıyla 1860’larda İstanbul’da başat bir güç olan Fransa, Prusya yenilgisinin sarsıntısından kurtulup eski durumuna kavuşmaya çalışıyordu. İntikam arayışı içerisindeki Fransa, Osmanlıların baş düşmanı Rusya’yla olan ilişkilerini de iyileştirmişti. Mısır ve Kıbrıs şimdi, özellikle de Hidiv İsmail’in Süveyş Kanalı’ndaki hisselerinin satın alınmasının ardından, İngiltere’nin Yakındoğu’da oynayacağı esas kartlar olmuştu. İngiltere’nin 1882’de Mısır’ı işgali, Babıâli’yle ilişkileri ciddi şekilde gerginleştirmişti (Mısır halen biçimsel olarak Osmanlı İmparatorluğu’nun parçasıydı). İstanbul’da İngiltere’nin yerini, büyük ölçüde Almanya’nın artan nüfuzu almıştı. Osmanlılar Almanya’yı, Avrupalı emperyalist güçler arasında tehdit gücü en zayıf olanı biçiminde yorumluyorlardı (ve Müslüman topraklarını sömürgeleştirmemiş tek güç). Almanlarsa, Osmanlı İmparatorluğu’nda bir Alman ekonomik ve askerî nüfuz alanı yaratılmasında başarı şansı görüyorlardı. Alman askerî danışmanları, özellikle General von der Goltz, Osmanlı ordusunu eğitmekteydi ve Alman askerî doktrinleri Osmanlı ordusunun seçkinleri arasında üstünlük kazanmıştı. Almanya’nın ekonomik ve diplomatik nüfuzu da durmadan büyümekteydi. Almanlar Sultan’ın pan-İslâm siyasetini de destekliyorlardı. Kayzer II. Wilhelm, Osmanlı İmparatorluğu’na gerçekleştirdiği devlet ziyareti sırasında, kendini “dünyadaki 300 milyon Müslüman’ın dostu” ilân etmişti.<a class="noteref" href="../Text/notlar.xhtml#n0710" id="ref10">10</a></p>

  <h2 class="sigil_not_in_toc">Cemaatler arası gerginlik ve çatışmalar</h2>

  <p class="nonindent">Böylesine bir uluslararası durum Büyük Güçler’in İmparatorluk’taki cemaat çatışmalarına etkin şekilde karışmalarını önlüyordu. Bu çatışmalardan içinden çıkılması en güç olan ikisi Makedonya ve Ermeni sorunlarıydı. Avrupa haritalarında Makedonya (Osmanlı vilayetleri Selanik, Kosova ve Manastır’dan oluşuyordu) diye gösterilen bölgenin büyük bir kısmı Ayastefanos’ta yeni Bulgaristan’la birleştirilmişti, ama Berlin Konferansı’ndan sonra Makedonya İmparatorluk’ta kalmıştı. Makedonya nüfusunun Sırplar, Bulgarlar, Yunanlılar, Ulahlar ve kendilerini Makedonyalı ulus olarak kabul eden ayrı bir gruptan oluşan bileşimi nedeniyle, gelişen milliyetçilik Makedonya’da başka yerlerdekinden daha fazla soruna yol açmaktaydı. Bunların hepsi Ortodoks Hıristiyanıydı, ama ayrıca Musevi azınlığın yanı sıra büyük ölçüde Müslüman Arnavut ve Türk azınlıklar da vardı. Bu toplulukların birbirine rakip milliyetçi özlemleri ve Ortodoks Kilisesi’ne hâkim olmak için Bulgarlarla Yunanlılar arasında süren mücadele Makedonya’daki durumu denetlenemez hale getirmişti. Gizli komiteler Büyük Güçler’i müdahale etmeye kışkırtmak için terörizme ve gerilla taktiklerine başvuruyorlardı. İçlerinde en faal olanları, 1893’te Selânik’te kurulmuş olan ve özerklik isteyen “Makedonya İç Devrimci Örgütü”yle ona rakip olan ve Bulgaristan’a ilhak amacıyla 1895’te Bulgaristan’da kurulmuş “Makedonya Dış Devrimci Örgütü”ydü. Büyük Güçler her zaman olduğu gibi yine reformları ve yabancı denetimi altında bir miktar özerkliği önermek suretiyle devreye girmeye çalışmışlar, ancak Osmanlıların işi ağırdan alıp geciktirmeleri ve kendi aralarındaki rekabet yüzünden başarısızlığa uğramışlardı.</p>

  <p>Diğer büyük cemaat sorunu Ermeni sorunuydu. Büyük bir Gregoryen “milletiyle” küçük Protestan ve Katolik “milletlerine” bölünmüş olan Ermeniler, Anadolu’nun Doğu vilayetlerinin altısında oldukça büyük bir azınlık kesimi oluşturuyorlardı. Türkmen ve Kürt aşiretlerinin ağırlıklı olduğu bölgelerdeki Ermenilerin çoğu köylüydü. Bunlar yüzyıllardır Anadolu’nun doğudan batıya ulaşan önemli ticaret yolları boyunca göç etmişlerdi, öyle ki, 19. yüzyılda büyük Anadolu kentlerinin birçoğuyla İstanbul’da da önemli Ermeni yerleşim bölgeleri vardı. Anadolu kentlerinde zanaatkâr ve tüccar olarak onların önemi vardı. Yeni ortaya çıkmış olan milliyetçilik ideolojisi 1870’lerde kendisini Ermeniler arasında hissettirmeye başladı. Berlin Kongresi’nde bir Ermeni heyeti Anadolu’nun Doğu vilayetlerinde reform talebinde bulunmuş, ama sadece Rusya’dan gönülsüz bir destek görmüştü.</p>

  <p>Sonra, 1887’de Cenevre’deki Ermeni öğrenciler tarafından Hınçak (Çan sesi) adlı radikal milliyetçi bir örgüt kurulmuş, bunu, 1890’da Tiflis’te kurulan ve daha ılımlı ve daha büyük bir sosyal demokrat örgüt olan Taşnaksutyun (Ermeni İhtilâl Federasyonu) izlemişti. Bu komitelerin hedefi Ermenilerin bağımsızlığıydı (Ermeni cemaatinin çoğunluğunun, özellikle de daha zengin olanlarının henüz düşünmedikleri bir şeydi bu) ve terörist saldırılar yoluyla dünyanın ilgisini çekmeyi amaçlıyorlardı.</p>

  <p>Hükümet buna, bazı Kürt aşiretlerini Hamidiye Alayları denilen, Rus Kazak birliklerinden örnek alınmış yeni gayrıresmî birliklere almak suretiyle karşılık verdi. 1894 Sonbaharında bir dizi olay, Sason kazasında Hamidiye Alayları tarafından yapılan geniş çapta bir Ermeni katliamına yol açmıştı. Avrupa’da bir öfke fırtınası esti. Ancak Osmanlı hükümetini Doğu’da reformları başlatmaya zorlamak üzere Büyük Güçler’in kendi aralarında yaptıkları deneme kabilinden görüşmeler, güçler arası rekabet yüzünden başarısızlığa uğradı. 1895 ve 1896’da Doğu’da yine katliamlar oldu ve bir Ermeni gurubunun Osmanlı Bankası’nın yönetim merkezini işgal ettiği ve havaya uçurmakla tehdit ettiği İstanbul’da da geniş çaplı katliamlar gerçekleşti. Büyük Güçler yine etkili olmadılar. 1896’dan sonra Osmanlı hükümeti giderek denetimi sağladı ve kavga yatıştı.</p>

  <p>Osmanlıların Avrupa’daki itibarı Ermeni meselesi yüzünden zarar görmüşken, 1897 ilkbaharında İmparatorluğun (yeni bir Girit isyanını açıktan açığa destekleyen) Yunanistan’a savaş ilan edip birkaç hafta içinde yenmesiyle kendine olan güveni aniden arttı. Osmanlıların kazandıkları toprakları ellerinde tutmalarına Avrupalı güçlerce izin verilmemiş, ama Yunanistan büyük bir tazminat ödemek ve isyana olan desteğini kesmek zorunda kalmıştı. Milliyetlere ilişkin (Makedonya, Ermenistan, Girit) sorunların hiçbiri çözümlenmemişti. Bununla beraber 1896’dan sonra ağır siyasal bunalımlar az çok hafiflemiş gözüküyordu ve Abdülhamit yönetimi on yıl kadar göreli bir istikrar sağlayabildi.</p>

  <h2 class="sigil_not_in_toc">Maliye ve ekonomi</h2>

  <p class="nonindent">Abdülhamit’in miras aldığı mali durum da siyasal durum kadar güçlükler ve sorunlarla doluydu. Devlet 1875’te borcunu ödeyememiş ve Rus savaşı muazzam harcamalara yol açmıştı. Bu yüzden İmparatorluk iflas etmiş bulunuyordu ve zamanın ekonomik bunalımında zaten çok fazla cimrileşmiş olan Avrupa para piyasalarındaki itibarı ve güvenilirliği de tümden yok olmuştu. 1878’de barış yapılır yapılmaz borç bunalımına ilişkin müzakereler başlamış ve sonraki birkaç yıl zarfında aşama aşama bir çözüm geliştirilmişti.</p>

  <p>Daha önce Tunus ve Mısır’da olduğu gibi çözüm, 1881 Muharrem Kararnamesi ile, Düyun-u Umumiye İdaresi’nin (DUİ) (<em>La Caisse de la Dette Publique Ottomane</em>) kurulmasında bulunmuştu. Bu kuruluş Osmanlı devlet tahvillerinin Avrupa’daki hamillerini temsil eden kişilerden oluşan bir idare meclisiyle yönetiliyordu. Aynı zamanda, İmparatorluğun ödenmemiş borcunun yarısı iptal edilmişti. DUİ modern bir bürokrasi kurmuştu ve buradaki memur sayısı sonunda 5000’in üstüne çıkacaktı. DUİ bu bürokrasi sayesinde, bazı vilayetlerin vergileri, tuz ve tütün tekelleri ve ipek, alkollü içkiler, balıkçılık gibi değişik alanlardaki vergiler türünden birtakım gelir kaynaklarını doğrudan yönetiyordu. Bu devlet gelirleri masraflar düşürüldükten sonra devlet borçlarının faizlerinin ödenmesinde kullanılıyordu. DUİ vergi tahsilinde hükümetten daha etkindi ve muntazam devlet gelirlerinin aşağı yukarı üçte birini denetlemekteydi. Avrupa sermayesinin DUİ vasıtasıyla Osmanlı ekonomisine doğrudan müdahale ediyor olması ve Osmanlı yönetiminin yavaş yavaş işlerlik kazanması, Rum ve Ermeni aracıların Tanzimat döneminde ekonomide geliştirmiş oldukları güçlü konumlarının etkisini bir ölçüde azaltmıştı.</p>

  <p>Abdülhamit hükümeti uzun bir süre dışarıdan çok az borç almış ve aldığından çok daha fazla, eski borç ödemiştir. Yeni borçlanmalar ancak 20. yüzyıl başında hızlanmıştı. Abdülhamit saltanatının Avrupa’daki “Büyük Bunalım”a tesadüf eden ilk yirmi yılında, uluslararası ticaretin büyümesi de yavaş olmuştu. Ticaret 1896’dan itibaren Avrupa’nın sınai ekonomilerindeki iyileşmeye koşut olarak, 1830-1875 yıllarındakine göre daha yavaş bir hızda olmakla beraber yeniden artmaya başladı.<a class="noteref" href="../Text/notlar.xhtml#n0711" id="ref11">11</a></p>

  <p>1888-1896 yıllarında İmparatorluk’taki yabancı şirketlerin ilk dolaysız yatırımları gerçekleşti. Yatırımların çoğu (üçte ikisi) demiryollarına yapılmıştı. Bu yatırım patlamasını teşvik eden kısmen kâr arayışıydı (özellikle de Osmanlı hükümeti yapımcılar için bütün riski ortadan kaldıran kilometre garantisini ödemeye ikna edildiğinden beri). Ama, emperyalistler arası rekabetin ve yeni demiryolları çevresinde nüfuz alanları oluşturma arzusunun da büyük ölçüde etkisi olmuştu. 1896’dan sonra yabancı yatırımlar aniden azalmış, 1905’ten sonra ise çok daha yavaş bir hızla yeniden başlamıştı.</p>

  <p>İngiltere, yüzyılın başından beri olduğu gibi, Osmanlı İmparatorluğu’nun en büyük ticaret ortağı olmayı sürdürüyordu. Bütün Osmanlı ihraç mallarının (esas olarak tarım ürünleri) yaklaşık dörtte birini ithal ediyor ve Osmanlı ithal mallarının %30 ila 40’ını sağlıyordu. Ancak, hükümetleri tarafından Kıta’daki öteki ülkelerin şirketleri gibi destek görmeyen İngiliz şirketleri yatırım bahsinde Fransa ve özellikle Almanya karşısında kayba uğramışlardı. İngiltere’nin toplam yatırımdaki payı bu dönemde %50’nin üstünden %20’nin altına düşmüş, oysa Alman yatırımları dikkat çekici bir şekilde %1 civarından %25’in üstüne çıkmıştı. Ama en büyük yatırımcı, payını yaklaşık %30’dan %50’ye çıkarmış olan Fransa’ydı.<a class="noteref" href="../Text/notlar.xhtml#n0712" id="ref12">12</a></p>

  <p>İmparatorluğun geleneksel el sanatları sanayi; özellikle kıyı bölgelerinde, ucuz ithal sanayi ürünlerinden ciddi şekilde etkilenmişti ve etkilenmeye devam ediyordu. Bununla beraber, bazı sınai sektörler yeniden yapılanmış ve ayakta kalmış veya yepyeni iş kolları türemişti. Genel olarak bu yeni sanayiler (Bursa’da Ermeni girişimcilerce kurulan ipek fabrikaları, Uşak’taki halı sanayi; Selanik’teki bira fabrikaları ve kiremit imalathaneleri gibi), küçük işletmelerde çalışan, son derece düşük ücretli lonca dışı emekçilere, çoğunlukla kadın ve çocuklara dayanıyordu.<a class="noteref" href="../Text/notlar.xhtml#n0713" id="ref13">13</a> Ondan fazla işçiye sahip sanayi kuruluşlarının %90’dan fazlası gayrımüslimlerin mülkiyetindeydi.</p>

  <p>Yeni sanayilerin büyümesi ve Avrupa’nın modern şirketlerinin doğrudan işe karışması, Osmanlı toplumunda gerginlik yaratmıştı. Kentlerdeki loncalar geleneksel olarak Osmanlı yetkilileri tarafından korunagelmişlerdi. Şimdiyse yetkililer çok defa, yabancı şirketlerce dayatılan rasyonel uygulama zorunlukları ve ezilmiş loncaların geleneksel talepleri arasında sıkışıp kalmışlardı.</p>

  <h2 class="sigil_not_in_toc">Jön Türkler</h2>

  <p class="nonindent">Görüldüğü gibi, hükümetle Hıristiyan cemaatler, özellikle Ermeniler arasındaki ilişkiler yıllar geçtikçe gerilmişti, ama Sultan İmparatorluğun Müslüman nüfusunun büyük çoğunluğu tarafından seviliyordu. Böyle olmaması için bir sebep yoktu, çünkü, İmparatorluk’taki köylülerin varlık içinde olduklarını söylemek abartılı olsa da, hiç olmazsa köylüler savaşın, açlığın ve salgın hastalıkların büyük yıkımlarından zarar görmemişlerdi. Veba yüzyılın ortalarında büyük bir sorun olmaktan çıkmış, tifo ve kolera 1880 sonrasında gerilemişti. Sonuç olarak, 1870’lerin sonlarında yaklaşık 20 milyon olan İmparatorluk nüfusu, Abdülhamit’in saltanat döneminde %37 artışla yüzyılın sonunda (Mısır ve Kıbrıs gibi bölgeler hariç) 27 milyonun üstüne çıkmıştı Anadolu nüfusu daha da hızlı, hemen hemen %50 büyümüştü.<a class="noteref" href="../Text/notlar.xhtml#n0714" id="ref14">14</a></p>

  <p>Abdülhamit’in en büyük zayıflığı, kendi geliştirdiği eğitim kurumlarından çıkmış yeni bürokrat ve subay kuşaklarına, yani Osmanlı aydın zümresine sadakat aşılıyamamış olmasıydı. İmparatorluğun diğer kısımlarını çağdaşı Avusturya-Macaristan İmparatoru II. Franz Jozef gibi muhafaza etmede dikkati çekecek derecede başarılı olduğu öne sürülebilirse de, kendi hizmetindekileri yönlendirmede ve onlara ulaşılacak bir amaç sunmada tamamıyla başarısız kalmıştı.</p>

  <p>Mülkiye ve Harbiye gibi okullarda eğitim gören yeni kuşaklar, hem liberal ve anayasal düşüncelerin, hem de kitaplarını gizlice okuyup, tartıştıkları Yeni Osmanlıların Osmanlı yurtseverliğinin etkisinde kalıyorlardı.</p>

  <p>Parlamentonun faaliyetine son verildikten hemen sonra, Abdülhamit’i indirip yerine, hakkında tamamen iyileştiği söylentileri dolaşan V. Murat’ı geçirmek amacıyla iki silahlı girişim olmuştu. Bu girişimlerden biri sabık Yeni Osmanlı Ali Suavi’nin, diğeri ise sabık Sultan’ın mason dostlarının önderliğinde yapılmış, her iki girişim de başarısız olmuştu. Sonraki on yıl içerisinde önemli bir örgütlü eylem olmadı, ama sıkı hükümet denetimine rağmen okullarda hafif tertip bir çalkantı sürmekteydi. İlk örgütlü muhalefet topluluğunun 1889’da, Mekteb-i Tıbbiye’de kurulmuş olduğu anlaşılıyor; bu tarihte dört öğrenci, amacı anayasa ve parlamentoyu geri getirmek olan İttihad-ı Osmani Cemiyeti’ni kurmuştu. İlginç şekilde, bu dörtlü içerisinde bir Arnavut, bir Kürt ve bir Çerkes yer alıyordu. Sonraki birkaç yıl boyunca bu cemiyet yavaş şekilde büyüdü. Cemiyetin bazı üyeleri Sultan’ın zaptiyesi tarafından tutuklanmış, bazıları ise dışarıya, çoğunlukla da Paris’e, ayrıca Kahire ve Atina’ya, kaçarak tutuklanmaktan kurtulabilmişti. Bunlar Paris’te risale ve dergilerde Sultan’ı kıyasıya eleştiren mülteci Osmanlı meşrutiyetçilerinden küçük bir topluluk buldular. Bu topluluğun önde gelen şahsiyeti, Osmanlı parlamentosundan bir milletvekilinin oğlu olan, Bursa eski maarif müdürü Ahmet Rıza’ydı. İstanbul’daki tertipçiler, 1895’te Avrupa’da örgütün liderliğini kabul etmeye razı olan Ahmet Rıza’ya yanaştılar. Bir pozitivist olan Rıza, cemiyetin adını (pozitivist slogan) “Nizam ve Terakki Cemiyeti” şeklinde değiştirmeye çalıştı ama İstanbul grubu bunu reddetti. Bunun yerine, cemiyetin yeni adı İttihat ve Terakki Cemiyeti (İTC) oldu. Adındaki “İttihat” kuşkusuz (etnik) unsurların birliğini, Yeni Osmanlıların eski idealini işaret ediyordu. Ahmet Rıza’nın liderliğindeki Paris şubesi 1895’ten beri Osmanlıca ve Fransızca dillerinde <em>Meşveret</em> gazetesini yayınlamaktaydı. Topluluk Fransa’da tıpkı Yeni Osmanlıların otuz yıl önce yapmış oldukları gibi kendisine <em>Jeunes Turcs</em> (Jön Türkler) adını vermişti.<a class="noteref" href="../Text/notlar.xhtml#n0715" id="ref15">15</a></p>

  <p>Ermeni bunalımı yıllarında (1894-1896), Abdülhamit yönetiminin gözden düştüğü ve uluslararası açıdan tecrit edildiği sırada, İTC’nin üye sayısı aniden hızlı şekilde artmıştı. Cemiyetin İstanbul şubesi Eylül 1896’da bir hükümet darbesi örgütlemeye çalıştı, ancak uygulanmasına çok az zaman kalmışken planlar ihanet sonucu açığa çıkmış ve fesatçılar tutuklanmıştı. Pek çoğu ülke içinde sürgüne gönderilmişti.<a class="noteref" href="../Text/notlar.xhtml#n0716" id="ref16">16</a></p>

  <p>İmparatorluk içindeki meşrutiyet hareketi ciddi bir darbe yemişti. Sonraki on yıl zarfında muhalefetin ağırlık merkezi Avrupa’daki mültecilere kaydı. Ara sıra bunlara sürgün yerlerinden kaçabilmiş Jön Türkler katılıyordu. Bunların gelişi harekete genellikle yeni bir ivme kazandırıyordu. Ayrıca rekabete de yol açıyordu, çünkü Jön Türkler’in hepsi Ahmet Rıza’nın peşinden gitmeye istekli değildi. Bunun sebebi Ahmet Rıza’nın inançlı bir pozitivist haline gelmiş olması ve dini reddedişinde çoğu Jön Türk’ün kabul edemeyeceği kadar aşırıya kaçmasıydı. Hepsi de Avrupa’daki bilimcilik, materyalizm ve sosyal Darwinizm gibi akımların etkisi altında olmalarına karşın “İnsanlık Kilisesi”nin<a class="noteref" href="../Text/notlar.xhtml#n070" id="ref0">*</a> mensubu olacak kadar sıkı pozitivist değillerdi. Ayrıca uyuşması zor ve geçimsiz bir kişi olduğu anlaşılan Ahmet Rıza’nın kişiliğinin de uzlaşmazlıkta bir payı vardı.</p>

  <p>Rıza’nın liderliğine ilk büyük meydan okuma Mizancı Murat’ın 1896’da Paris’e gelişiyle oldu. Eski Mülkiye hocası Kafkas kökenli Mizancı Murat, önce İstanbul’da sonra 1895’te Kahire’de çıkardığı <em>Mizan</em>’ın yöneticisi olarak üne kavuşmuştu. Kendisi bir liberaldi, buna rağmen, hilafete ve İmparatorluğun İslami niteliğine Rıza’dan çok daha fazla önem veriyordu. Bu konuda, grubun çoğunluğuyla uyum içindeydi; bu grup kendisini, Paris’e vardıktan sonra Ahmet Rıza’nın yerine İTC’ye başkan seçti. 1897 yılı başlarında Murat ve bir grup taraftarı İTC’nin yönetim merkezini Cenevre’ye taşıdı.</p>

  <p>Ancak altı ay sonra, Sultan Abdülhamit (Ermeni karışıklıklarının en kötü faslının bitmiş olması ve o yıl yapılan Yunan savaşının kazanılması sayesinde) artmış olan itibarından yararlanıp içerdeki ve dışardaki muhalefetin üstesinden geldi. Tanınmış bütün Jön Türkler başkentte, toplandı ve düzmece bir duruşmadan sonra Trablusgarb’a sürgüne gönderildi; öte yandan Sultanın temsilcileri de Mizancı Murat’ı ve bazı önde gelen Jön Türkleri “Sultan’a ıslahatlarında yardımcı olmaları” için geri dönmeye ikna etmeyi başarmıştı. İTC Sultan’la olan bu anlaşmayı bir ateşkes olarak göstermeye çalıştıysa da, Abdülhamit yönetiminde ya da diplomasi hizmetinde arpalıkları kabul etmiş oldukları için çoğu Jön Türk önderi inanılırlık ve güvenilirliğini yitirmişti. Onların tavrı Ahmet Rıza’yı haklı çıkarmış ve Ahmet Rıza bir kez daha sürgündeki hareketin tartışmasız önderi olmuştu. Ne var ki hareket ciddi bir darbe yemiş bulunuyordu. 1897-1899 yılları hareketin en sönük zamanıydı.</p>

  <p>1899 yılının Aralık ayında, zengin bir paşanın oğulları Sabahattin ve Lutfullah’la Fransa’ya kaçan (Abdülhamit’in kayınbiraderi) Mahmut Celalettin Paşa’nın Paris’e gelişiyle muhalefet hareketi canlılık kazandı. Paşa’nın üç yıl sonraki ölümüne kadar Jön Türkler arasında, bir kuşak önce Mustafa Fazıl Paşa’nın Yeni Osmanlılar arasında oynadığı role benzer bir rolü oldu. Ama, şimdi büyük oğlu Sabahattin, Ahmet Rıza’nın otoritesine en ciddi tehdidi oluşturmaktaydı. Sabahattin, Jön Türkler içinde bir istisna oluşturuyordu, çünkü değişim ve ilerlemenin motorunu devlette değil bireyde görüyordu; asgari düzeyde bir devlete ve İmparatorluğu canlandırmak için serbest girişimin gücüne inanıyordu; Ahmet Rıza ise git gide bir Osmanlı milliyetçisi haline gelmekteydi. Hareket ikisi arasında bölündü ve bu bölünme 1902’de Paris’te düzenlenen ilk “Osmanlı Liberalleri Kongresi”nde açığa çıktı.</p>

  <p>Bu “liberal” terimini kullanırken bu bağlamda taşıdığı anlamın farkında olmalıyız. Jön Türkler parlamentonun yeniden açılması için mücadele etseler ve otokratik Sultan’a karşı olsalar bile, demokrat değillerdi. Onların Fransa’daki müttefikleri ve örnek aldıkları kişiler, istisnasız, sağ politikanın temsilcileriydi; bunlar çoğunlukla muhafazakar milliyetçi liberallerdi ve çifte darbe sonucu, (ikisi de 1870-1871’de gerçekleşen) Almanya yenilgisi ve Paris komünü ayaklanmasıyla, travmaya uğramışlardı. İttihatçılar üzerinde etkisi en büyük olan Fransız düşünür, Gustave LeBon idi, onun kitle psikolojisi üzerine çalışmaları, halk hareketlerine olan derin itimatsızlığından kaynaklanıyordu.<a class="noteref" href="../Text/notlar.xhtml#n0717" id="ref17">17</a> Prens Sabahatttin’in çevresi ise daha da sağdaydı; bu çevre, imparatorluk kurma rolünde İngiliz aristokrasisini kopya edip onları geçmek için uğraşıp didinen gerici Katolik aristokratlardan oluşuyordu. Şurası önemlidir ki, tarih itibariyle Jön Türkler Fransa’da sosyalist hareketin büyümesine tanıklık etmiş olmalılar ama öyle olmuş olsa bile içlerinden hiçbiri sosyalizmin hiçbir türünün çekimine kapılmamıştır.</p>

  <p>1902 kongresinde İmparatorluğun bütün milletleri temsil edilmişti. Ermeni örgütlerinin ve Sabahattin’in grubunun dahil olduğu çoğunluk, şiddeti ve İmparatorluğa yabancı müdahalesini Abdülhamit’i ortadan kaldırma yolunda kabul edilebilir bulduğunu belirtti. Ahmet Rıza ise İmparatorluğun bağımsızlığı için endişe ettiğinden her iki vasıtayı da kabul etmedi. Kongre sonrasında Prens Sabahattin önce “Osmanlı Hürriyetperveran Cemiyeti”ni ve sonra 1906’da Teşebbüs-i Şahsi ve Adem-i Merkeziyet Cemiyeti’ni kurunca, bölünme resmiyet kazandı. Sabahattin’in grubu Kongre’de alınan kararlar gereğince, Trablusgarb’daki Osmanlı garnizonunun yardımıyla askerî bir darbe düzenlemeye kalkıştıysa da bu girişim hayata geçirilemedi.</p>

  <p>Hareketin Ahmet Rıza önderliğindeki daha milliyetçi ve merkeziyetçi kanadı için 1905 ve 1906 en hayati yıllardı. Osmanlı milliyetçiliği de meşrutiyetçiliği de 1904-1905 Rus-Japon Savaşı’yla ve bu savaşın bitimindeki birinci Rus Devrimi’yle bir canlılık kazanmıştı. Bu savaşta, ilk kez bir Asya devleti Avrupa’nın büyük imparatorluklarından birini yenmişti. Japonya şimdi birçok Jön Türk için hayran olunacak ve örnek alınacak bir devlet haline gelmişti. Dahası, savaşı izleyen kargaşada Çar, Rusya’da bir yasama meclisini ve bir ölçüde meşrutiyetçiliği kabul etmek zorunda bırakılmıştı. Hemen ardından, 1906’da, geri kalmış İran’da bile meşruti bir devrim olmuştu. Bu olaylar Osmanlı muhalefet hareketini de etkiledi. Aynı zamanda, İstanbul’daki İttihatçıların önde gelenlerinden biri (ve tahta çıkabilecekler içinde ikinci sırada olan Şehzade Yusuf İzzettin’in özel doktoru) yakalanmış ve Erzincan’a sürgün edilmiş, oradan da Paris’e kaçmıştı. Paris’e geldiğinde, Dr. Bahaettin Şakir, Ahmet Rıza’nın örgütünün etkisizliğini görünce hayrete düşmüş ve neredeyse sıfırdan bir örgütlenme çabasına girişmişti. Ahmet Rıza, etkili bir siyasetçi olmaktan çok, hep daha çok bir teorisyen olarak kalmıştı, Bahaettin Şakir ise, Jön Türk hareketinin Ahmet Rıza kanadının bir diğer önemli şahsiyeti olan Dr. Nazım ile birlikte, ilk kez İTC’ye sağlam bir örgütsel temel sağladı; örgüt imparatorluğun birçok yerinde ve çevre ülkelerde şubelere, etkili bir sekreteryaya ve iletişim araçlarına kavuştu. Bu değişim yeni bir isimle simgelendi: İttihat ve Terakki Cemiyeti’nin yeni adı şimdi Terakki ve İttihat Cemiyeti oldu.<a class="noteref" href="../Text/notlar.xhtml#n0718" id="ref18">18</a></p>

  <p>1907’de bütün muhalefet hareketini Paris’te bir ikinci kongrede birleştirmek için yeni bir girişimde bulunuldu. Bu kez inisiyatif Ermeni gruplarından gelmişti ve yeniden örgütlenmiş olan İTC bile şiddet yöntemlerinin kullanılmasını kabul etmişti. Bu tavır değişikliğinin nedeni İmparatorluk içindeki gelişmelerde yatıyordu. Gerek başkentteki büyük yüksek okullardaki ve gerek taşra merkezlerindeki küçük yerel gruplar 1896 yılındaki büyük tevkifattan kurtulmuş, ama aralarındaki teması yitirmişlerdi. Sürekli yeni gruplar kuruluyordu, ama içlerinden hiçbiri ülke çapında sistemli bir örgütlenme ağı kurmayı başaramıyordu, ta ki Eylül 1906’da Selânik’te Osmanlı Hürriyet Cemiyeti kurulana dek. Cemiyetin kurucuları genç bürokratlar ve subaylardan oluşuyordu; içlerinden bazıları 1896’dan önce İTC’ye katılmıştı. Cemiyetin arkasındaki itici güç Mehmet Talat’tı. Edirneli bir posta memuru olan Mehmet Talat, eski İTC’ye katıldığı için 1896’da Edirne’den sürülmüştü ve şimdi Selânik Posta-Telgraf Müdürlüğü’nde telgraf başkatibiydi. Onun örgütleme dehası sayesinde Osmanlı Hürriyet Cemiyeti Makedonya’da hızla yayılmıştı. Çok önemli bir başka gelişme de, 3. Ordu (Makedonya) ve 2. Ordu’dan (Edirne) subayların cemiyete katılmalarıydı. Bunda Üçüncü Ordu’nun kurmay subaylarından Binbaşı Enver başrol oynamıştı. Selânik grubu 1907’de Paris’teki mültecilerle temas kurmuş ve Ahmet Rıza’nın düşüncelerini Prens Sabahattin’inkilere göre çok daha uygun bulduklarından, kendi gruplarını onunkiyle birleştirme talebinde bulunma kararı almıştı. Uzun görüşmelerden sonra bu birleşme Ekim 1907’de gerçekleşti. Sonunda yeni örgüt tekrar geleneksel ismine, İttihat ve Terakki Cemiyeti’ne döndü.</p>

  <p>İmparatorlukta ve özellikle ordu içerisinde 1906-1908 yıllarında, pahalılıktan (enflasyon yüzyılın ilk yıllarında yeniden hızlanmıştı) ve maaş ödemelerinin gecikmesinden dolayı hoşnutsuzluğun arttığı anlaşılıyor. İmparatorluğun birçok değişik bölgesinde belgelere geçmiş grevler ve küçük çaplı isyanlarla ortaya çıkan hoşnutsuzluk belirtileri ortamı hazırlamıştı, ama Temmuz 1908 Devrimi’nin esas nedeni Makedonya sorunuydu.</p>

  <p>O yılın Haziran ayında Rus Çarı ve İngiltere Kralı VII. Edward Baltık kıyısındaki Reval’de buluştu. İngiltere ve Rusya, Almanya’ya karşı duydukları ortak korkudan dolayı gittikçe birbirlerine yakınlaşmaktaydı; bu nedenle her iki ülkenin devlet adamları aralarındaki sorunların bazılarını çözmeye çalışıyorlardı. Çıkan sonuçlardan biri, Makedonya sorununun çözümüne yönelikti; yabancı denetimini esas alan bu öneriye göre Sultan sadece görünüşte hükümdar konumunda kalacaktı. Reval görüşmesinin haberi (İngiltere ve Rusya’nın Osmanlı İmparatorluğu’nu parçalamayı kabul ettikleri söylentisiyle beraber) Selânik’e ulaşınca, İTC eyleme geçmeye karar verdi. Bu zamanlamada muhtemelen, hükümet ajanlarının örgütün unsurlarını ortaya çıkarmak üzere olduklarının keşfedilmesi de etkili olmuştu.</p>

  <p>Cemiyet üyesi subaylar (aralarında Enver de vardı) eşgüdümlü bir harekât yürütüp, askerleriyle dağa çıkarak Kanun-u Esasi’nin geri gelmesini talep ettiler. Sultan Makedonya’ya önce güvenilir subaylar ve sonra da Anadolu’dan asker göndererek isyanı bastırmaya çalıştı, ancak subaylardan kimisi öldürüldü ve gemilerindeki İTC kışkırtıcılarının etkisinde kalan askerler isyancılarla savaşmayı kabul etmediler. O zaman Sultan pes etti ve 23 Temmuz 1908 gecesi Kanun-u Esasi’nin bundan sonra tam olarak uygulanacağını ve 30 yıllık bir aradan sonra parlamentonun yeniden toplanacağını ilan etti.</p>
</body>
</html>
