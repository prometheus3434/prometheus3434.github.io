<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Büyük hasım</h1>
		<p>Yön verici güçlerin, yani kaderin ve ölümün insanlara uyarısız yaklaştıkları enderdir. Bunlar her defasında yüzü örtülü, sessiz bir haberci gönderirler ve kendisine haberci gönderilen, hemen her zaman yöneltilen esrarlı seslenişi duymazdan gelir. O yıllarda Erasmus’un masasında yığılan sayısız onay ve saygı mektuplarının arasında 11 Aralık 1516 tarihini taşıyan, Saksonya Elektörünün Veliahtı’nın özel öğretmeni Spalatin’in yazmış olduğu bir mektup da vardır. Spalatin, Erasmus’a hayranlığını dile getiren ifadelerin ve bilim dünyasından haberlerin yanı sıra, yaşadığı kentte bulunan ve Erasmus’a büyük hayranlık duyan genç bir Augustinusçu keşişin, ilk günah konusunda kendisiyle aynı görüşte olmadığını da bildirir. Bu keşiş, Aristoteles’in insanın adil davranırsa adil olacağı görüşüne katılmamakta, insanın ancak adil olursa doğru hareket edebilecek konuma gelebileceğini savunmaktadır; “önce kişi değişmiş olmalıdır, eserler ancak ondan sonra gelir”.</p>
		<p>Bu mektup, dünya tarihinden bir parçadır. Çünkü Doktor Martin Luther –adı belirtilmeyen ve henüz ünlü olmayan bu Augustinusçu keşiş, Luther’den başkası değildir– böylece ilk kez büyük Erasmus’a seslenmiş olmaktadır ve Luther’in itirazı daha başlangıçta, Reform hareketinin bu iki büyük önderini ileride birbirine düşman edecek olan temel soruna yöneliktir. O günlerde, Erasmus, bu satırları doğal olarak üstünkörü okur. İşi başından aşkın olan, bütün dünyanın gözbebeği bir adamın Saksonya’da yaşayan, adı sanı bilinmeyen bir rahiple tanrıbilim konusunda tartışmalara girmek için zaman ayırması da zaten beklenemez; Erasmus mektubu pek dikkat etmeksizin, o saat hayatında ve dünyada bir dönüm noktasına gelindiğinin farkına varmaksızın okur. O zamana kadar Erasmus, Avrupa’nın efendisi ve yeni din öğretisinin büyük üstadı sıfatıyla, hep yalnız başına olmuştur; şimdi ise büyük hasım ortaya çıkmıştır. Hafif, belli belirsiz parmak vuruşlarıyla Erasmus’un evinin ve yüreğinin kapılarını çalmıştır; o noktada Martin Luther, henüz adını kullanmamaktadır ama kısa süre sonra dünya onu, Erasmus’un mirasçısı ve zaferi kazanan hasmı, diye anacaktır.</p>
		<p class="lvl2">Luther ile Erasmus arasında gerçekleşen bu düşünce düzeyindeki karşılaşmayı, hayatları boyunca kişisel bir karşılaşma izlememiştir; sayısız yazılarda, bakır baskılarda adları ve resimleri yan yana yer alan, dini Roma’nın boyunduruğundan kurtaran kişiler, ilk dürüst Alman Protestanları olarak birlikte kutlanan bu iki insan, daha en baştan birbirleriyle karşılaşmaktan içgüdüsel olarak kaçınmışlardır. Böylece tarih, bizi son derece dramatik bir sahneden yoksun kılmıştır, çünkü bu iki büyük hasmı göz göze görememek, gerçekten büyük bir fırsatın kaçırılmış olması demektir! Dünyanın kaderinin iki insanı karakter ve vücut olarak Erasmus ve Luther kadar birbirinin karşıtı niteliğiyle biçimlediği pek az görülmüştür. Bu iki insan etleri ve kemikleriyle, düşünce ve yaşam biçimleriyle, dış görünüşlerinden sinirlerinin ucuna kadar birbirinden son derece farklı, birbirine tümüyle düşman kampların ürünüdürler: Bu iki insanın yapılarında hoşgörü ile bağnazlığın, akıl ile tutkunun, kültür ile doğal gücün, dünya vatandaşlığı ile ulusçuluğun, evrim ile devrimin çatışması söz konusudur.</p>
		<p>Bu karşıtlık daha vücut yapıları bakımından somut olarak ortaya çıkar: Bir maden işçisinin oğlu olan, köylü atalardan gelme Luther, turp gibi sağlıklıdır, içinde birikmiş olan gücün neredeyse tehlikeli zorlaması altındadır ve bastığı yeri titretir, alabildiğine canlıdır ve bu canlılığın verdiği kaba saba zevki de yansıtır. “Bir Bohemyalı gibi tıkınıyorum, bir Alman gibi de içiyorum.” Her yanından hayat fışkıran bir insandır; bütün bir ulusun şiddeti ve vahşiliği, bu durduğu yerde kaynayan canlıda toplanmıştır. Sesini yükselttiğinde, konuşmasıyla birlikte sanki bir orgun bütününü çalmaya başlar, ağzından çıkan her söz, taze fırından çıkma siyah köylü ekmeği gibi lezzetli ve tuzludur; insan onun konuşmasında doğanın tüm öğelerini, kaynakları, kokusu ve gübresiyle toprağı algılar – bu ateşli konuşma biçimi, bir fırtınanın vahşiliği ve yıkıcılığıyla tüm Alman topraklarında eser. Luther’in dehasının kaynağı, entelektüel yapısından çok daha ileri ölçüde bu somut şiddetinden kaynaklanır; son derece büyük bir betimleme gücüyle halkın dilini konuştuğu gibi, bilincinde olmadan kitleye koşut düşünür ve kitlenin iradesini doruğa varan bir coşkuyla sergiler. Kişiliği, aynı zamanda Alman olan ne varsa tümünün patlamasını, Almanya’da protestoya geçen ve başkaldıran tüm içgüdüleri dünyanın bilinci önünde sergiler ve ulus onun düşüncelerini paylaşırken o da ulusun tarihine geçer. Doğal gücünü kaynağına geri verir.</p>
		<p>Bu iri yapılı, iri kemikli, kanlı canlı Luther’den, dar alnında Michelangelo’nun <em>Musa</em>’sındaki boynuzlarını çağrıştırırcasına yer alan, iradenin göstergesi olarak korkutucu biçimde yükselen kabarıklıklarıyla bu insandan sonra, bir düşünce adamı olan Erasmus’a, o teni parşömen rengi, derisi incecik, kendisi zayıf ve her an yere yığılabilirmiş izlenimi uyandıran insana bakıldığında, her ikisi salt vücut yapıları bakımından karşılaştırıldığında, göz, bir olguyu akıldan önce kavrar: Birbirine bu kadar karşıt iki kişi arasında sürekli bir dostluk, bir anlaşma asla olası değildir. Hep hastalıklı olan, soğuktan titreyerek hep odasının gölgeliklerinde kalan, kürklerine sarınarak oturan, Luther’in aşırı sağlıklı olmasına karşılık sağlığından yana hep aksaklıklarla boğuşan Erasmus, hasmının aşırı ölçüde sahip bulunduğu ne varsa, sürekli eksikliğini çeker; bu zayıf yapılı insan, soluk renkli, zavallı kanını hep Burgonya şarabının yardımıyla sıcak tutmak zorundadır, oysa –ayrıntılardaki karşıtlıklar, hep en somut ayrımlardır– Luther, kıpkırmızı şişen damarlarını akşamları iyi uyuyabilmek amacıyla yatıştırmak için her gün “kuvvetli” Wittenberg birasını içmek gereğini duyar. Luther konuştuğu zaman bulunduğu evin içinde gök gürültüleri dolaşır, Kilise titrer, dünya sarsılır; ama o, masa başında ve dostlarının arasında çevreyi titreten kahkahalar atmasını da iyi bilir; müzikteki tanrısal yanı çok seven biri olarak, güçlü erkek sesiyle şarkı söylemekten de çok hoşlanır. Buna karşılık Erasmus, göğsünden hasta gibi alçak sesle konuşur, söyleyeceği her tümceyi dantel gibi işler; Luther’e gelince, onun konuşması da yazması da “kör bir at” örneği, doludizgindir. Luther’in kişiliği, gücü çevresine bir atmosfer gibi yayar: Çevresinde bulunan herkes, Melanchthon, Spalatin ve dahası prensler, Luther’in buyurgan kişiliğinin etkisiyle ona neredeyse hizmet etmeye hazır bir konuma girerler. Buna karşılık Erasmus’un gücü, kendisinin gözükmediği yerde, yani yazıda, mektupta, yazılı sözde en belirgin biçimde ortaya çıkar. Erasmus her şeyi ufak tefek, zavallı ve ihmale uğramış vücuduna değil ama dünyayı kavrayan, engin kafasına borçludur.</p>
		<p>Bu iki adamın tinsellikleri de düşünce dünyasının çok farklı bölgelerinden kaynaklanır. Erasmus, hiç kuşkusuz ikisinden de daha ileri görüşlü ve bilgilidir, hayatın ona yabancı olan hiçbir yanı yoktur. Aklının soyut gücü, gün ışığının renksizliği ve netliğiyle sırların bütün aralıklarından ve çatlaklarından sızar ve her şeyi aydınlatır. Luther’in ufku ise Erasmus’unkinden çok daha dar ama daha derindir; onun dünyası, Erasmus’un dünyasından daha dardır, hem de karşılaştırılamayacak kadar dardır; ama Luther her düşüncesine, her inancına kişiliğinin atılganlığını katmasını bilir. Her şeyi iç dünyasına sokup kendi kıpkırmızı kanıyla alabildiğine ısıtır, her düşünceyi o müthiş yaşama gücüyle gebe bırakır, bağnazlaştırır ve bir kez saptayıp benimsediğini bir daha bırakmaz; her iddia, tüm yaradılışıyla özdeşleşir ve ondan olağanüstü bir dinamik güç kazanır. Luther ve Erasmus, sayısız kez aynı düşünceleri dile getirmişlerdir; ama bir düşünce, Erasmus’tan çıktığı zaman düşünenler üzerinde salt tinsel bir çekicilik yaratırken Luther’in ağzından çıktığında, sürükleyici kişiliği sayesinde, hemen parolaya, savaş çığlığına, maddeleşmiş isteme dönüşür; Luther bu istemleri, Kutsal Kitap’taki tilkilerin yangınları örneği, bütün insanlığın vicdanını tutuşturuncaya kadar bir kırbaç gibi dünyanın suratına çarpar. Erasmus’un bütün çabalarının son hedefi, düşüncede huzuru ve barışı sağlamaktır; Luther’in çabalarının amacı ise duyguları gerilime sokmak ve sarsmaktır. Bu nedenle Erasmus en büyük gücünü en açık seçik, en soğukkanlı konuşabildiği zaman; bir coşku insanı olan Luther ise öfke ve nefret dudaklarını en çok yaktığı zaman kazanır.</p>
		<p class="lvl2">Bu türden bir karşıtlığın, savaştaki hedef aynı olsa bile, tarafları organik olarak birbirine hasım olmaya sürüklemesi kaçınılmazdır. Başlangıçta Luther’in ve Erasmus’un istedikleri, aynı şeydi, ama yaradılışları gereği isteme biçimlerinde ortaya çıkan büyük karşıtlık, kişilikleri bakımından bu istekleri birer çelişkiye dönüştürdü. Düşmanca davranışlar, Luther’den kaynaklandı. Dünyaya gelmiş tüm dâhiler arasında Luther belki de en bağnaz, en boyun eğmez ve en savaşçı olanıydı. Çevresinde yalnızca hizmetlerinden yararlanmak için kendisine hep “evet” diyenlerin, hırsını çıkarıp ezmek için de hep “hayır” diyenlerin varlığına dayanabilirdi. Erasmus için ise bağnazlıktan uzaklık, neredeyse bir din olup çıkmıştı ve Luther’in sert diktatör tonu –söylediği ne olursa olsun– Erasmus’un ruhunu bir bıçak gibi yaralamaktaydı. Luther’in yumruklarını vurmasına ve ağzından köpükler saçarak konuşmasına Erasmus, düşünürler arasında dünya vatandaşlığı anlamında bir anlaşma sağlamayı en yüce hedef bilen bu insan, salt bedensel bakımdan bile dayanamıyordu ve Luther’in kendisine duyduğu (Luther’in kendisinin Tanrı’ dan emin olmak diye adlandırdığı) güven, Erasmus’a, yanılgıların ve deliliğin pençesine kaçınılmaz olarak hep düşen dünyamızda kışkırtıcı, neredeyse Tanrı’yı inkâr eden bir kendisini beğenmişlik olarak gözükmekteydi. Luther’e gelince; o da doğal olarak Erasmus’un inanca ilişkin konulardaki kararsız ve kaypak tavrından, bir türlü karara varmayı istememeyi istemesinden, gerçek inancının hiçbir zaman saptanamayışından nefret etmekteydi; Erasmus’un tavrını açık seçik ortaya koymak yerine, estetik bakımdan kusursuz, “yapay konuşması”, Luther’in midesini bulandırıyordu. Erasmus’in kişiliğinin derinliklerindeki bir şeyler Luther’i, Luther’in kişiliğinin derinliklerindeki bir şeyler de Erasmus’u kaçınılmaz biçimde sinirlendirmekteydi. Bu nedenle yeni Hıristiyan öğretisinin bu ilk iki havarisinin, Luther ile Erasmus’un işbirliği yapmamış olmalarının sadece dış nedenlerden ve rastlantılardan kaynaklandığı yolundaki görüş, akıldışıdır. İkisinin birbirlerine en benzeyen yanlarının bile düşüncelerindeki ve yaradılışlarındaki farklılık nedeniyle birer ayrılığa dönüşmesi zorunluydu; çünkü bu iki insanın farklılıkları organikti. Bu farklılık beyinden başlayıp içgüdülerin örgüsüne, oradan da kanın kanallarıyla bilinçli düşünme iradesinin artık egemen olamadığı derinliklere kadar uzanıyordu. Bu yüzden, bu iki insan politik düşüncelerle ve ortak davaları uğruna birbirlerini uzun süre esirgeyebildiler, birer ağaç gövdesi gibi bir süre aynı akıntıda yan yana yüzebildiler; ama daha ilk dönemeçte, ilk yol ayrımında birbirleriyle çatışmaları, yazgıları gereğiydi: Dünya tarihinin bir parçası olan bu çekişme, kaçınılmazdı.</p>
		<p class="lvl2">Bu savaşı Luther’in kazanacağı daha baştan belliydi; bu, yalnızca Luther daha güçlü bir deha olduğu için değil, ama savaşa daha alışkın ve savaşmaktan hoşlanan bir kavgacı olduğu için böyleydi. Luther hep savaşçı bir kişilik, Tanrı’yla, insanlarla ve Şeytan’la sürekli çarpışan, doğuştan kavgacı biri olarak kaldı. Savaş onun için yalnızca bir zevk ve bir gücünü harcama yolu değil, ama durup dinlenmek bilmeyen yaradılışı için neredeyse bir kurtuluş yoluydu. Dövüşmek, çekişmek, küfretmek, Luther için bir tür kan aldırmak demekti ve gerçek boyutlarına ancak böyle coştuğu, çevreyi kasıp kavurduğu zamanlar ulaşabiliyordu; bu nedenle ister haklı, ister haksız olsun, kendisini her davanın içine tutkulu bir keyifle atıyordu. Dostu Bucer, onun için şöyle yazar:</p>
		<blockquote>
			<p>Karşısına bir hasmı çıktığı zaman bu adamın içinde kaynayan öfkeyi düşündüğümde tüylerim diken diken oluyor.</p>
		</blockquote>
		<p>Çünkü Luther savaşa atıldığında kendisini yitirmişçesine, tüm bedeniyle, gözlerini kan bürümüş olarak ve ağzından köpükler saçarak çarpışırdı, sanki bu <em>furor teu</em><em>tonicus</em>’la (Germen ırkına özgü öfkeyle) bir anlamda vücudundan zehir atmış olurdu. Ve gerçekten de, ancak böylesine delice savaştıktan ve öfkesini dindirdikten sonradır ki, rahatlardı:</p>
		<blockquote>
			<p>O zaman bütün kanım yenileniyor, yeteneklerim yeniden güçleniyor ve tüm zaaflar uçup gidiyor.</p>
		</blockquote>
		<p>Bu kültürlü tanrıbilim doktoru, savaş alanında hemen bir ücretli askere dönüşür:</p>
		<blockquote>
			<p>Geldiğimde, kafalarını topuzla ezeceğim.</p>
		</blockquote>
		<p>Bütün benliğini çılgınca bir zorbalık ve vahşet sarar, ister diyalektik tartışma yöntemi olsun, ister en kaba sövgüler, elinin altındaki her silahı kullanır, her türlü çekingenliği sıyırıp atar ve gerektiğinde düşmanı ortadan kaldırmak için doğruluktan sapmaktan, iftira etmekten de kaçınmaz. “Daha iyinin ve Kilise’nin uğruna, iyi ve güçlü bir yalandan da ürkülmemelidir.” Şövalye ruhu, bu köylü savaşçıya tümüyle yabancıdır. Artık yenilmiş olan düşmana bile ne soylu davranır ne de acıma duyar, savunmasız yerde yatmakta olana bile gözünü kan bürümüşçesine vurmayı sürdürür. Thomas Müntzer ve on binlerce köylü iğrenç bir biçimde öldürüldüklerinde sevinç çığlıkları atar ve açıkça “onların kanının sorumlusunun kendisi olduğunu” söyleyerek övünür, “domuz” Zwingli’nin, Karlstadt’ın ve ona karşı çıkmış olan bütün ötekilerin ölüme gitmelerinden büyük mutluluk duyar. Bu, gözünü nefret bürümüş olan insanın, bir düşmanının hakkını ölümünden sonra bile teslim ettiği, hiç görülmemiştir. Kürsüde dinleyenleri kendisine hayran bırakan insancı bir ses, evinde sevecen olan bir aile babası, sanatçı ve yazar olarak en yüksek düzeydeki kültürün temsilcisi olan Luther, bir savaş başlar başlamaz acıma ve adalet tanımayan, dev bir öfkenin tutsağı bir canavara dönüşür. Doğasının bu vahşi yanı nedeniyle yaşamı boyunca hep savaş peşinde koşmuştur, çünkü ona göre savaş, yalnızca en zevkli değil, aynı zamanda da ahlak açısından en doğru olan yaşama biçimidir. “Bir insan, özellikle de bir Hıristiyan, bir savaşçı olmak zorundadır,” der gururla aynaya bakarak ve daha sonra (1541) kaleme aldığı bir mektupta, bu inancının sınırlarını “Tanrı’nın savaştığı tartışma götürmez” biçimindeki esrarlı savıyla gökyüzüne kadar genişletir.</p>
		<p class="lvl2">Erasmus ise bir Hıristiyan ve bir hümanist olarak, ne savaşçı bir Hazreti İsa ne de savaşçı bir Tanrı tanır. Bu kültür aristokratı için nefret ve öç alma tutkusu, barbarlığa dönüşten başka bir şey değildir. Her türlü boğuşmadan ve kargaşadan tiksinir. Doğuştan uzlaşmadan yana yaradılışıyla kavgadan, Luther’in hoşlandığı ölçüde nefret eder; kavgadan ürkmesi konusunda bir defasında şöyle demiştir:</p>
		<blockquote>
			<p>Elime büyük bir çiftlik geçseydi ve bunun için bir dava açmak zorunda kalsaydım, çiftlikten vazgeçmeyi yeğlerdim.</p>
		</blockquote>
		<p>Bir düşünür olarak Erasmus, kendisiyle aynı düzeyde olan düşünürlerle tartışmaktan hiç kuşkusuz zevk alır; ama bu, şövalyenin soylu bir oyun olarak turnuvayı sevmesi gibidir; hümanist eğitimden geçenlerin oluşturduğu forumda Erasmus’un hoşlandığı, akıllı kişilerin klasik kültürün ateşinden geçmiş kılıçlarla eskrim sanatının inceliklerini ortaya koymalarıdır. Birkaç kıvılcım çıkarmak, birkaç becerikli ve yeni hamle yapmak, kötü bir Latince süvarisini atının üstünden almak; düşünce şövalyeliği alanında bu türden oyunlar, Erasmus için asla itici değildir, buna karşılık Erasmus, Luther’in bir düşmanının üstüne çıkıp tepinmekten aldığı zevki hiçbir zaman anlayamayacak, kalemiyle yürüttüğü çok sayıdaki savaşlarda nezaketi hiçbir zaman elde bırakmayacak, Luther’in düşmanlarına saldırırken tutsağı olduğu o “öldürücü” nefrete kendisini hiçbir zaman kaptırmayacaktır. Erasmus, bir savaşçı olarak doğmuş değildir; ayrıca uğrunda savaşmasını gerektirecek kesinlikte bir inancı da yoktur; nesnel kişiliklerin kendilerine güvenleri azdır. Kendi görüşlerinden kolaylıkla kuşkuya düşerler ve hasımlarının kanıtlarını en azından gözden geçirmeye her zaman hazırdırlar. Ama hasmı konuşturmak demek, aynı zamanda ona bir hareket alanı tanımak anlamına da gelir – ancak hiçbir şey duymamak için kulaklarını inatla tıkayan ve savaşta sarhoşluğunu koruyabilen kişiden iyi savaşçı olabilir. Bir coşku insanı olan Luther için hasımlarının her biri, ortadan kaldırılması gereken bir Şeytanın elçisi, bir İsa düşmanıdır; hümanist Erasmus’ta ise düşmanların en taşkın davranışları bile ancak bir acıma duygusu uyandırabilir. Zwingli, bu iki rakibin karakter karşıtlıklarını, Luther’i Aias’la<a class="si-noteref epub-type_noteref" href="#f35" id="ref_f35">35</a>, Erasmus’u da Odysseus’la karşılaştırarak yetkin bir biçimde ortaya koymuştur; Aias-Luther, bir savaşçıdır, savaşmak için doğmuştur ve tek yurdu, savaş alanlarıdır; Odysseus-Erasmus ise savaş alanına sadece rastlantıyla gelmiştir ve sakin İthake’sine, derin düşüncelere dalabileceği o mutlu adaya, eylemlerin dünyasından zamandan bağımlı zaferlerin ya da yenilgilerin, yenilmesi olanaksız platonik düşüncelerin varlığı karşısında bütün önemlerini yitirdikleri düşünce dünyasına geri dönebilmekten mutludur.</p>
		<p>Erasmus, savaşmak için doğmamıştı ve bunu biliyordu. Doğasının yasasına karşı gelerek savaşa karıştığı yerde ise yenik düşmesi kaçınılmazdı; çünkü sanatçı, bilgin, ne zaman kendi sınırlarını aşıp eylem insanının, her şeyi gücüyle elde eden insanın yoluna çıkarsa, kendi ölçülerini kendi eliyle daraltmış olur. Düşünce insanı yan tutmamalıdır, onun hareket alanı, her türlü çekişmenin üzerinde yer alan adaletin alanıdır.</p>
		<p>Erasmus, Luther’in ilk ve hafiften kapı vuruşunu duymazdan gelmiştir. Ama kısa zaman sonra ona kulak vermek zorunda kalacak ve bu yeni adı yüreğine gömecektir, çünkü adını kimsenin bilmediği Aigustinusçu keşişin, 95 tezini Wittenberg Kilisesi’nin kapısına çakarken indirdiği çekiç darbeleri, bütün Almanya’da yankılanmaktadır. Henüz mürekkebi kurumamış yapraklar, “meleklerin eliyle dağıtılmışçasına” hızla elden ele dolaşır; bir gece içinde Erasmus’un yanı sıra Martin Luther’in adı da özgür bir Hıristiyan öğretisinin etkin bir öncüsü ve savaşçısı olarak bütün Alman halkının belleğine yerleşir. Halk adamı Luther, dâhice bir sezgiyle Alman halkının Vatikan’ın baskısını en acı biçimde duyduğu nazik noktaya, günahların para karşılığında bağışlanması konusuna değinmiştir. Bir ulusun en ağırına giden, yabancı bir güç tarafından haraç vermeye zorlanmaktır; Kilise’nin insanoğlu için öncesiz korku kaynağı olmuş bir inancı, elde edilen bedelden yüzde alanların ve bu işi uğraş edinenlerin eliyle paraya çevirmesi, Alman köylülerinden ve kentsoylularından önceden hazırlanmış makbuzlar karşılığında sızdırılan paraların yurtdışına çıkıp Roma’nın kasalarına akması, uzun süreden beri bütün ülkede derin ve henüz sözcüklerin kalıbına dökülmemiş bir ulusal nefretin kökleşmesine yol açmıştı. Luther, kararlı eylemiyle bu barut fıçısını ateşlemiş oldu. Dünya tarihi açısından asıl önem taşıyan noktanın bir kötüye kullanmaya karşı çıkmak değil fakat bu karşı çıkmanın biçimi olduğu, hiçbir zaman bu olaydaki kadar belirginleşmemiştir. Gerek Erasmus, gerekse öteki hümanistler, günahların para karşılığında affolunması ve Cehennem ateşinden kurtuluşun satılığa çıkarılması karşısında kayıtsız kalmamış, bu kurumu ince alaylarıyla yermişlerdi. Ne var ki alay ve şaka, yalnızca var olan güçleri olumsuz yönde etkileyip parçalamaya yarar. Buna karşılık yaratıcı bir atılım için varlığı gerekli yeni güçlere kaynaklık edemez. Luther ise doğuştan sahip olduğu, sonradan edinilmesi olanaksız bir içgüdü sayesinde her soruna en etkili ve herkesin anlayabileceği biçimde el atmasını biliyordu. Tarih sahnesine adımını attığı andan başlayarak, bir halk önderi dehasını taşıdığını kanıtlayan tüm görsel jestleri ve hedefini şaşmayan sözcükler seçme yeteneğini ortaya koymuştu. “Papa hiçbir suçu bağışlayamaz” ya da “Papa’ nın verdiği cezalar, yalnızca kendi adına verilmiştir” şeklindeki ilkelerini kısa ve açık seçik dile getirdiğinde, bu sözler bütün bir ulusun vicdanında şimşeklerin parıltısını ve gök gürültülerinin sarsıntısını yansıtıyor, San Pietro Kilisesi temellerinden sarsılıyordu. Erasmus ve yandaşlarının alay ve eleştirileriyle düşünürlerin dikkatini çekebildikleri, ancak kitle tutkularının evrenine inemedikleri yerde Luther, tek bir atılımla halkın duygularının derinliklerine ulaşabiliyordu. İki yıl gibi kısa bir zaman parçası, Luther’i Almanya’nın simgesi, Roma’ya başkaldırı niteliğini taşıyan bütün ulusal dilek ve isteklerin savunucusu, ulusal direnişin odak noktası yapmaya yetti.</p>
		<p class="lvl1">Erasmus gibi kulağı delik ve meraklı bir kişinin, Luther’in eyleminden hemen haberdar olduğundan kuşku duyulamaz. Gerçekte duyduklarının, Erasmus için sevinç kaynağı olması gerekirdi; çünkü Luther’in kişiliğinde, özgür bir din bilimi uğrunda yürüttüğü savaşta kendisine yeni bir yandaş bulmuş oluyordu. Gerçekten de başlangıçta Erasmus’un ağzından bir yakınma ya da yergi duyulmadı:</p>
		<blockquote>
			<p>Bütün iyi insanlar, Luther’in içtenliğini seviyorlar. </p>
			<p>Luther’in şimdiye kadar yaptıklarıyla dünyaya yararlı olduğu kesindir.</p>
		</blockquote>
		<p>Erasmus, hümanist dostlarına Luther’den böyle övgüyle söz ediyordu. Ancak bu ileri görüşlü ruhbilimcinin ruhunda ilk kuşkuların tohumları da filizlenmeye başlamıştı. “Luther’in pek çok yergisi, gerçekten yerinde,” diyor, sonra bir iç çekişiyle ekliyordu: “Ama keşke bütün bunları yaparken biraz daha ölçülü davransa!” Duyarlı Erasmus, içgüdüsüyle, sezgisiyle Luther’in coşkun yaradılışını bir sakınca olarak görüyor ve her zaman böyle ateşli bir havayla ortaya atılmaması için onu uyarıyordu.</p>
		<blockquote>
			<p>Bence ağırbaşlılık, düşünmeden girişilen davranışlardan çok daha yarar sağlar insana. Hazreti İsa, dünyaya bu yolla egemen oldu.</p>
		</blockquote>
		<p>Erasmus’u tedirgin kılan, Luther’in sözleri ve ortaya attığı ilkeler değildir; bütün yazılarında ve girişimlerinde kendisini belli eden demagojik ve bağnaz tondur. Erasmus’a göre tanrıbilim alanına giren bu türden nazik sorunları alçak sesle ve kültürlü bir çevrede konuşmak, <em>vulgus profanum</em>’u akademik Latinceyle safdışı etmek yeğlenmelidir. Tanrıbilimin nazik konuları, ayakkabıcıların ve hırdavatçıların bile söze karışmasına olanak sağlayacak biçimde sokak ortasında tartışılamaz. Hümanistlere göre halkın önünde ve onun duyması amacıyla yapılacak her türlü tartışma, o tartışmanın düzeyini düşürür ve bir <em>tumultus</em>, yani kargaşa, halkın arasında bir heyecan dalgasının doğması tehlikesini de beraberinde getirir. Erasmus, gerçek uğrunda yürütülecek her türlü propaganda ve kışkırtmadan nefret eder; gerçeğin içinde var olan, etkisini kendiliğinden geliştirip yayan güce inanır. Ona göre bir kez sözlerin aracılığıyla dünyaya yayılan bilgi, tamamen düşünsel bir düzeyde gelişmek zorundadır; özünde daha ileri bir doğruluk ve gerçeklik düzeyine erişmek için kitlenin alkışını ya da parti çabalarını gereksinmez. Düşünce adamının yapması gereken, gerçekleri saptamak ve sözcüklerin kalıbına dökmektir, yoksa onlar uğrunda savaşmak değil. Demek ki Erasmus’un, Luther’ in söz fırtınasının ardından kalkan heyecanın koskoca bir toz bulutu gibi kabarışını hoşnutsuzlukla karşılayışı, karşıtlarının ileri sürdükleri gibi kıskançlıktan değil ama içten bir korkudan, düşünce aristokratı olmasının verdiği sorumluluktan ileri gelmektedir. “Ama keşke bunu yaparken daha ölçülü davransa!” Erasmus, bu ölçüsüz insana ilişkin yakınışını hep yineler; ruhunun derinliklerinde ise bilge önsezisi, <em>bonae litterae</em> (edebiyat), bilimler ve hümanizmden oluşan yüce dünyasının bu tür dünya çapında bir fırtına karşısında ayakta kalamayacağını ona duyurur. Ancak Erasmus ile Luther arasında hâlâ bir iletişim yoktur. Alman Reform hareketinin bu en ünlü iki adı, birbirlerine karşı henüz suskunluk içindedirler ve bu suskunluk, giderek çevrenin gözüne batmaya başlamıştır. Kendisini sakınmasını bilen Erasmus, ne yapacağı kestirilemeyen Luther’le ilişki kurmaya gerek duymamaktadır. Luther’e gelince; inancının zorlamasıyla savaş alanlarına atıldıkça bu kuşkucu kişiye giderek daha kuşkulu gözlerle bakar. Erasmus için, “O, insanların sorunlarına din sorunlarından daha çok önem veriyor,” diye yazar ve böylece aralarındaki ayrılığa da büyük bir ustalıkla dikkati çekmiş olur: Luther için yeryüzündeki en büyük sorun din, Erasmus için ise insanca olandır.</p>
		<p class="lvl2">Ancak o yıllarda Luther, artık yalnız değildir. İstemeksizin ve belki de ne olduğunu iyice anlayamadan, yalnızca din ve düşünce alanına ilişkin olarak ileri sürdüğü talepler, onu birbirinden çok farklı yarar çekişmelerinin ortasına sürüklemiştir. Luther, artık Papa, imparator ve prensler arasında oynanmakta olan politik satranç oyununun önemli bir taşıydı. Onun kazandığı başarının ürünlerinden yararlanmak amacını güden yabancı ve Protestanlık öğretisiyle ilgili bulunmayan kişiler, onu kendi erekleri uğrunda sömürmek için çevresinde birikmişlerdi. Başlangıçta tek başına olan Luther, giderek bir partinin, gelecekteki bir dinsel sistemin odak noktası olma yolundaydı. Ama daha Protestanlığın büyük kitle ordusu bir araya gelmezden uzun süre önce Alman örgütlenme dehasının bir sonucu olarak Luther’in çevresinde politikacılar, Tanrıbilimciler, hukukçulardan oluşan bir kurmay topluluğu belirmişti. Melanchthon, Spalatin, soylular ve bilimadamları bu topluluğun üyesiydiler. Yabancı elçiler meraklı bakışlarını Saksonya’ya çevirmiş, bu sert adamı güçlü imparatorluğun bağrına girecek bir hançer olarak kullanıp kullanamayacaklarını kendi kendilerine sormaktaydılar. Luther’in tümüyle ahlaki temellere dayanan talepleri üzerinde diplomasinin göze görünmez ağları örülmekteydi. Doğrudan doğruya Luther’in yakın çevresinde olanlar kendilerine ideal yandaşı aramaktaydılar; Luther’in <em>An den christlichen Adel deutscher Nation</em> (Alman Ulusunun Hıristiyan Soylularına) adlı yazısı yayımlanır yayınlanmaz nasıl bir karışıklığın çıkacağını çok iyi bilen Melanchthon, tarafsız Erasmus’un büyük otoritesinin Protestanlık davası yararına kazanılması konusunda direniyor, direniyordu. Sonunda bu direnişe boyun eğen Luther, 28 Mart 1519’da ilk kez kişisel olarak Erasmus’a başvurdu.</p>
		<p>Övgü sözcükleriyle örülü nezaket tümceleri, mektubu yazanın kendisini, sanki Çinlilerin anlatımını anımsatır biçimde abartmalı küçültüşü, hümanizm anlayışıyla kaleme alınmış bir mektubun “olmazsa olmaz” öğeleridir. Bundan ötürü Luther’in, mektubuna, “Düşünceleri Erasmus’la dolu olmayan birinin varlığı düşünülebilir mi? Erasmus’un ışığıyla aydınlanmamış, onun egemenliği altına girmemiş birinin varlığı düşünülebilir mi?” gibi tümcelerle başlaması; kendisini ise gerçekten üstün bir bilge kişiye mektupla nasıl başvurulacağını yeni öğrenmiş, elleri nasırlı, kaba saba biri, diye tanımlaması, özel bir anlam taşımaz. Günahların para karşılığında affolunmasına ilişkin, ama aslında “hiçbir değer taşımayan” sözleriyle adının Erasmus’un kulağına gitmiş olduğunu öğrendiğini belirten Luther, bu nedenle ikisi arasındaki suskunluğun daha uzaması halinde yanlış yorumlanabileceği kaygısını dile getirdikten sonra, şöyle devam eder:</p>
		<div class="letter html5_section">
			<p>Ey iyi yürekli insan! İşte sırf bundan ötürü, bilgisizliği nedeniyle, seninle aynı gökkubbenin ve güneşin altında anılmaya değil fakat ancak karanlık bir köşede gömülüp kalmaya layık olan bu din kardeşinin önemsiz varlığını da tanı.</p>
		</div>
		<p>Bütün mektup, aslında bu tek tümcenin uğruna yazılmıştır. Satırlar, Luther’in Erasmus’tan elde etmeyi umduğu her şeyi içerir; Luther, karşısındakinden onayını belirtir bir mektup, savunduğu görüşlere yakınlık duyduğunu belirtir (bugünkü deyişle Luther’in yayın hayatında değerlendirebileceği) bir sözcük istemektedir. Zaman, Luther için karanlıktır ve bir dönüm noktası oluşturmuştur. Yeryüzünün en büyük gücüne karşı savaş açmış olan Luther’in aforoz belgesi, Roma’da hazırlanmıştır bile. Böyle bir savaşta Erasmus’un tinsel desteğini sağlamak, Luther’in davası için önemli, dahası, belki de bu davayı zafere götürebilecek bir olaydır. Çünkü Erasmus’un adı, satın alınmazlığın simgesi diye kabul edilmiştir. Tarafsız kişi, taraf tutan için her zaman en iyi bayraktır.</p>
		<p class="lvl2">Ne var ki Erasmus, hiçbir yükümlülük altına girmek istemeyen, hele tam tutarının hesaplanması henüz olanaksız bir borcun kefili olmayı asla düşünemeyecek bir insandır. Luther’i şimdiden açıkça onaylamak, ilerideki bütün kitaplarına, yazılarına ve saldırılarına, ölçü nedir tanımayan bir insana “evet” demek olacaktır. Her zaman uyumdan yana olan Erasmus, bu adamın “zorbaca ve kışkırtıcı yazı stili”nden ötürü ruhunun derinliklerinde tedirginlik duymaktadır. Ayrıca “Luther’in davası” diye nitelendirilen olayın aslı nedir? 1519 yılındaki durum nedir? Yarın bu dava nasıl bir görünüm alacaktır? Bir insandan yana çıkmak, kendisini yüküm altına sokmak, kişisel özgürlüğünün bir parçasından özveride bulunmak, kapsamı kestirilemeyecek borçların sorumluluğu altına girmek demektir. Erasmus ise özgürlüğünün sınırlandırılmasına asla rıza gösteremez. Belki de bu eski din adamının koku alma yetisi alabildiğine güçlü olan burnu, Luther’in yazılarından belli belirsiz bir dine karşı geliş kokusu almıştır. Kendisini durup dururken güç duruma sokmak, Erasmus’un gözünde hiçbir zaman bir erdem ya da güçlülük belirtisi olmamıştır.</p>
		<p>Bu nedenle Erasmus, verdiği karşılıkta açık bir evet ya da hayırdan çok dikkatle kaçınır. Önce Luther’in yazılarını doğru dürüst okumadığını belirterek her yandan gelebilecek saldırılara karşı kendisini güvenlik altına almış olur. Gerçekten de bir Katolik rahibi olan Erasmus’un, üstlerinin açık izni bulunmaksızın Kilise’ye düşman kitapları okuması yasaktır. Usta bir mektup yazarı olan Erasmus, kesin bir tutum almayışını haklı göstermek için bu noktayı büyük bir titizlikle vurgular. “Din kardeşi”ne teşekkür ederek Luther’in kitaplarının Löwen’de ne kadar büyük bir heyecan yarattığını ve düşmanların bu konuda ne kadar çirkin sözler söylediklerini yazar – böylece dolaylı yoldan bir sempati belirtisi dile getirmiş olur. Bütün bunlara rağmen iç bağımsızlığın tutkunu olan bu adamın, sonradan kendisini bağlayabilecek, yüküm altına sokabilecek her türlü onay sözcüğünden kaçınmakta gösterdiği ustalık gerçekten şaşırtıcıdır. Luther’in mezmur şerhini yalnızca şöyle bir “karıştırdığını”, yani okumadığını açık seçik vurgular ve “bu şerhin yararlı olmasını umut ettiği”ni yazar – dile getirdiği, bir yargı değil, bir dilektir. Luther’le arasına belli bir uzaklık koymak için, Luther’in yazılarının kaleme alınmasında kendisinin de yardımı dokunduğu yolundaki söylentilerle alay ederek, bunları budalaca ve kötü niyetle söylenmiş sözler, diye nitelendirir. Mektubun sonunda Erasmus’un sözleri daha kesindir. Bu tatsız tartışmaların dışında kalmak istediğini açıkça belirtir:</p>
		<div class="letter html5_section">
			<p>Yeniden canlanan bilim yaşamına gereğince destek olabilmek için, yapabildiğim ölçüde yansız (integrum) kalıyorum ve aklın kılavuzluğundaki bir çekimserliğin, olaylara haşin bir tutumla karışmaktan daha iyi sonuç vereceğine inanıyorum.</p>
		</div>
		<p>Daha sonra Luther’i bir an önce ılımlı olması yolunda uyaran Erasmus, Hazreti İsa’nın Luther’e her gün bir parça daha kendi ruhundan vermesi dileğiyle mektubunu noktalar.</p>
		<p>Böylece Erasmus, tavrını belli etmiştir. Tutumu, Reuchlin tartışmasındakinin aynıdır.</p>
		<blockquote>
			<p>Ben, bir Reuchlin yanlısı değilim ve hiçbir safta yer almıyorum. Yalnızca bir Hıristiyanım, bundan ötürü de Reuchlin ya da Erasmus yanlıları diye bir ayrım gözetmiyor, salt Hıristiyanları tanıyorum.</p>
		</blockquote>
		<p>Erasmus, çizdiği sınırı bir adım aşmama konusunda kararlıdır. Korkak bir insandır; ancak korku, insana ileriyi görme yeteneğini de kazandırır; korkunun verdiği tuhaf ve ani duyarlılık, kimi zaman gelecekte yer alacak bir olayın düşlenmesini sağlar. Luther’e bir mesihmiş gibi alkış tutan öteki hümanistlerin tümünden daha uzak görüşlü ve aydın kafalı olan Erasmus da, Luther’in saldırgan, koşul tanımaz sertlikteki tutumunda yakın bir <em>tu</em><em>multus</em>’un, kargaşanın belirtilerini görmüştür; ona göre, tutulan yolun sonu bir Reform hareketi değil, fakat bir devrimdir. Erasmus, bu tehlikeli yoldan gitmeyi kesinlikle istemiyordu.</p>
		<blockquote>
			<p>Atıldığı tehlikede yoldaşlık etmemin Luther’e ne yardımı dokunabilir? Böyle bir tutum, bir yerine iki insanın yıkılıp gitmesinden başka ne sonuç verebilir? Luther, birtakım şeyleri çok güzel söyledi ve yerinde uyarılarda bulundu; ama isterdim ki, bu iyi şeyleri büyük yanlışlarıyla yıkmamış olsun. Ne var ki o, gerçeği söylemem gerekirse bütün yazdıklarını bir din adamına yakışır bir anlatımla kaleme almış olsaydı bile, kendimi tehlikeye atmazdım. Herkes kendisini bir ideal uğrunda harcayacak kadar güçlü değildir. Papanın ve prenslerin yasalarına –haklı oldukları ölçüde– uyuyor, kötü yasalarına ise –böyle bir tutum daha güvenli olduğu için– sabır gösteriyorum. Öyle sanıyorum ki bu, bir direnmenin başarısızlığını gören bütün iyi niyetli insanlara uygun düşen bir davranıştır.</p>
		</blockquote>
		<p>Erasmus, hem yaradılışında var olan çekingenlikten, hem de o sarsılmaz bağımsızlık tutkusundan ötürü kimseyle ve dolayısıyla da Luther’le de ortak iş yapmamak konusunda kararlıdır. En uygunu, herkesin kendi yoluna gitmesidir. Böylece ikisi, yalnızca birbirlerine düşman olmama noktasında anlaşırlar. İşbirliği önerisi geri çevrilmiş, onun yerini bir tarafsızlık anlaşması almıştır. Kader, oyunu sahneye koymak için Luther’i görevlendirmiştir. Erasmus ise yalnızca seyirci kalabileceğini –Ne yazık ki boş yere!– umut etmektedir:</p>
		<blockquote>
			<p>Eğer Tanrı, Luther’in davasının çığ gibi büyümesinden belli olduğu üzere, her şeyi izlemişse ve içinde yaşadığımız zamanın çürümüşlüğü karşısında Luther gibi acımasız bir doktoru gerekli bulmuşsa, onun buyruğuna karşı çıkmak bana düşmez.</p>
		</blockquote>
		<p>Gelgelelim siyasal açıdan hareketli zamanlarda olayların dışında ve yansız kalma, yan tutmaktan daha güçtür. Yeni oluşan kamp, Erasmus’un tüm hoşnutsuzluğuna karşın temellerini onda aramaktaydı. Luther’in Papalığa karşı bir saldırıya dönüştürdüğü, Kilise’ye yönelik Reformcu eleştirilerin kaynağı Erasmus’tu. Katolik tanrıbilimcilerin öfkeyle söyledikleri gibi, “Luther, onun yumurtladığı yumurtalar üzerinde kuluçkaya oturmuştu”. Erasmus, istesin ya da istemesin, belli bir ölçüde Luther’in eylem yolunu hazırlayıcı işlev yerine getirmişti: <em>Ubi Erasmus innuit, illic Luther irruit</em>.<a class="si-noteref epub-type_noteref" href="#f36" id="ref_f36">36</a></p>
		<p>Erasmus’un dikkatle açtığı kapıdan Luther fırtına gibi girmişti; öyle ki, Erasmus, Zwingli’ye şunları söyleme ihtiyacını duymuştu:</p>
		<blockquote>
			<p>Luther’in istediği ne varsa, hepsinin öğreticisi ben oldum; ama bunu aşırı bir dille yapmadım.</p>
		</blockquote>
		<p>Erasmus ile Luther’i ayıran, yalnızca yöntemleridir. Koydukları teşhis ise aynıydı: Gösterişe ve yüzeyselliğe kaymasından ötürü Kilise, ölüm tehlikesiyle karşı karşıyaydı. Ancak Erasmus, ağır tempolu bir iyileştirme yöntemi ve Kilise’nin mantıkla, ince alaylarla temizlenmesini önerirken, Luther neşter kullanıyordu. Erasmus ise bu kadar tehlikeli bir yöntemi geri çevirmek zorundaydı; kaba kuvvetin her türlüsü onun gözünde iticiydi; “Özellikle inanç konularında ikilik çıkmasına yol açmak yerine kendimi parçalatmayı yeğlerim; bu konuda kararım kesindir. Gerçi Luther’in çok sayıda yandaşı ‘ben barış değil, kılıç getirmek için buradayım’ ilkesine sarılıyorlar. Ne var ki, Kilise’de din yararına bazı değişiklikleri gerekli görmeme rağmen, ayaklanmanın böylesine yol açan her şeyden nefret ediyorum.” Erasmus, Tolstoy’u hatırlatan bir kararlılıkla, kuvvete başvurmanın her türlüsünü reddediyor, böyle bir değişikliği bir <em>tumultus</em>’la, kan dökerek elde etmek yerine, kötü duruma katlanmayı yeğliyordu. Dar görüşlü ve aşırı iyimser olan öteki hümanistler, Luther’in eylemine Kilise’nin özgürlüğe kavuşması ve Almanya’nın kurtuluşu diye alkış tutarlarken, Erasmus bu eylemi dünya Kilisesini ülke Kiliselerinden ayıran, Almanya’yı Avrupa’nın oluşturduğu bütünden koparan bir öğe olarak görüyordu. Aklıyla kavramaktan çok sezgisiyle, gerek Almanya’nın, gerekse öteki Germen ülkelerinin Papalığın egemenliğinden çıkmalarının en kanlı çekişmeler patlak vermeden gerçekleştirilemeyeceğini biliyordu. Ve savaş, onun gözünde, bir gerileme, çoktan yaşanmış çağlara barbarca bir geri dönüş anlamına geldiğinden, Hıristiyan toplumu içerisinde düşünülebilecek en büyük faciayı önlemek için bütün gücünü ortaya koyuyordu. Böylece Erasmus, gerçekte gücünün sınırlarını aşan bir tarihsel görevi üstlenmiş oluyordu: Bunca gözü dönmüşün ortasında mantığın sesi olmak, silah diye yalnız kalemini kullanarak Avrupa’nın birliğini, Kilise’nin birliğini, hümanizmin ve dünya vatandaşlığı kavramının birliğini yıkılıp gitmekten kurtarmak için savaşmak zorundaydı.</p>
		<p>Erasmus, uzlaştırma görevine Luther’i yatıştırma girişimiyle başladı. Arkadaşları aracılığıyla söz dinlemeyen bu insanı böylesine “kışkırtıcı” yazmaması, “İncil’i bu kadar İncil’le bağdaştırılması olanaksız” biçimde öğretmemesi için durmaksızın uyardı:</p>
		<blockquote>
			<p>İsterdim ki Luther, bütün çekişmelerden uzak kalsın ve Protestanlık davasını, içine başka şey karıştırmadan tertemiz yürütsün. Bu, onu daha başarılı kılardı.</p>
		</blockquote>
		<p>Özellikle her konu kamuoyu önünde tartışılmamalı, Kilise’ye ilişkin Reform talepleri asla için için kaynayan ve kavgaya eğilimli bir kitlenin kulağına sokulmamalıydı. Diplomat Erasmus, konuşma sanatının kışkırtıcı gücü karşısında düşünce insanına özgü bir başka ustalığı, uygun zamanda susmayı bilmenin yüce sanatını şöyle övüyordu:</p>
		<blockquote>
			<p>Her zaman gerçeği olduğu gibi söylemek zorunluluğu yoktur. Önemli olan, gerçeğin açıklanış biçimidir.</p>
		</blockquote>
		<p>Oysa zaman uygun olmadığında gerçeğin saklanabileceği yolundaki bu anlayış, isterse bu saklamanın süresi yalnızca bir dakika olsun, Luther’e yabancıydı. İnanç adamı olan Luther’e göre insanın yüreği ve ruhuyla bir kez bilincine vardığı her gerçeğe inanması, savaş ve kargaşa çıkması ya da göğün yıkılması pahasına onu bütün dünyaya haykırması, haktanırlıkta temelini bulan en kutsal görevdi. Luther, susma sanatını ne öğrenmişti ne de öğrenmek niyetindeydi. Aradan geçen dört yıl içerisinde yeni ve güçlü bir dili konuşmaya başlamış, bir ulusun birikmiş tüm öç alma duygularını parmaklarının arasında tutar olmuştu; yabancı öğelere ve imparatora karşı devrimci bir başkaldırının tutkusuyla yanıp tutuşan Alman ulusunun bilinci, bencil din adamlarına ve yabancılara karşı duyulan nefret ve köylü sınıfındaki dinsel nedenlere dayanan heyecan dalgaları, Luther’in Wittenberg Kilisesi’nin kapılarına indirdiği çekiç darbeleriyle canlanıvermişti. Bütün sınıflar, prensler, köylüler, kentsoylular, gerek özel, gerekse sınıfsal davalarının Protestanlık sayesinde kutsal bir nitelik kazandığı duygusuna kapılmışlardı. Luther’e gözüpek bir kişi ve eylem adamı gözüyle bakan bütün Alman ulusu, o güne kadar parçalanmış olan tutkularının simgesini onun kişiliğinde bulmuştu. Ulusal öğe, toplumsal öğe ile din coşkusunun potasında birleşirse, evreni yerinden oynatan sarsıntılar oluşur ve Luther olayında olduğu gibi, sayısız bireylerin o güne kadar bilincinde olmadıkları iradeyi kişiliğinde gerçekleştirdiğine inanan bir adam ortaya çıkarsa o adam ansızın esrarlı güçler kazanır. Daha ilk seslenişiyle bütün bir ulusun gücünü onun gücüne kattığını gören, kendisini kolaylıkla Tanrı’nın elçisi sayar. Luther, yıllardan sonra Almanya’da yine peygamberlerin dilini konuşmaya başlayan adam olmuştu.</p>
		<blockquote>
			<p>Tanrı bana Alman ülkesinde bir havari ve İncil’in savunucusu olarak öğretmemi ve yargılamamı buyurdu.</p>
		</blockquote>
		<p>Üstlendiği görevin esrikliğiyle dopdolu olan Luther, Kilise’yi kurtarmak, Alman halkını Papa’nın, bu “kılık değiştirmiş Şeytan’ın” elinden sözle, sözle olmazsa kılıç, ateş ve kanla kurtarmak görevinin kendisine Tanrı tarafından verildiğine inanmıştı.</p>
		<p>Kitlelerin alkışları ve Tanrı’nın buyruklarıyla dolu olan bir kulağa uyarıda bulunmanın ve dikkatli olmasını söylemenin sonuçsuz kalması doğaldır. Kısa bir süre sonra Luther, Erasmus’un ne yazdığı ve ne düşündüğüyle ilgilenmez oldu; artık ona ihtiyacı kalmamıştı. Sarsılmaz ve acımasız adımlarla tarihin kendisine çizdiği yolda ilerledi.</p>
		<p>Erasmus ise aynı dirençle, Luther’e karşı sert tutum almakta acele etmemeleri için bu kez karşı tarafa, Papa’ ya, piskoposlara, hükümdar ve prenslere yöneldi. Ancak ezelî düşmanı olan kör bağnazlık, burada da karşısına dikildi. Erasmus, uyarısında aforoza başvurulmasında belki de acele davranıldığını, Luther’in ne de olsa yaşama biçimi genellikle övülen, sapına kadar dürüst bir kişi olduğunu belirtti. Evet, Luther, günahların din adamlarınca bağışlanması konusunda birtakım kuşkular ileri sürmüştü; ama ondan önce başkaları da aynı konuda ileri geri konuşmuşlardı. “Her yanılgı dinsizlik olarak nitelendirilemez,” diyen ezelî uzlaştırıcı, “pek çok şeyi kötü niyetle değil, ama çok acele kaleme aldı,” sözleriyle en amansız düşmanı Luther’i haklı çıkarmaya çalıştı. Erasmus’a göre, böyle bir durum karşısında hemen yakmaktan söz etmeye ve kuşku altındaki herkesi Hıristiyan öğretisine karşı gelmekle suçlamaya gerek yoktu. Luther’e sövüp saymak ve onu kışkırtmak yerine, onu uyarmak ve aydınlatmak daha akıllı bir davranış olmaz mıydı? Kardinal Campeggio’ya yazdığı mektupta, Erasmus şöyle diyordu:</p>
		<div class="letter html5_section">
			<p>Doyurucu bir çözüm amaçlanıyorsa Papa’nın taraflardan inançlarını açıkça ortaya koymalarını istemesi en olumlu girişim olur. Böylece yanlış betimlemelerin kötüye kullanılmasının önü alınır ve gerek söz, gerekse yazıdaki sertlik ve ölçüsüzlük, yoğunluğundan yitirir.</p>
		</div>
		<p>Uzlaşma yanlısı Erasmus, sürekli olarak bir konsilin toplanmasında, bütün bu ilkeler üzerinde bilginler ve din adamlarından oluşan kapalı bir çevrede tartışma açılmasında direnir; böyle bir tartışma, “Hıristiyanlığın ruhuna yakışır bir anlaşma”ya götürecektir.</p>
		<p>Ancak Roma, Wittenberg’den gelen sese olduğu gibi, bu sese de kulaklarını tıkar. Papa’nın başka dertleri vardır o günlerde. Sevgili Raffaello Sanzio’su, Rönesans’ ın yeniden kurulan dünyaya verdiği bu tanrısal armağan, ansızın hayata gözlerini kapamıştır. Şimdi Vatikan’ın odalarındaki süslemeleri ve San Pietro Kilisesi’nin yapısını kim tamamlayacaktır? Medicilerin soyundan gelen Papa için sanat, bu yüce ve kalıcı değer, Saksonya’daki küçük bir eyalet kentinde sürüp giden çekişmelerden yüz kez daha önemlidir. Gözü böylesine görkemli hedeflere yönelmiş bir kilise prensi, Wittenberg’deki küçük keşişe küçümseyerek bakar. Prensin kibirli ve güçlerinden emin kardinalleri ise –Daha kısa bir süre önce Savonarola, odun yığınlarının üstüne, İspanya’daki dinsizler de ülke dışına yollanmamış mıdır?– Luther’in başkaldırısına tek karşılık olarak aforozu önermektedirler. Aforozdan önce onu dinlemeye, bu köylü kökenli din adamıyla tartışmaya girmeye ne gerek vardır? Erasmus’un uyarı mektupları, önemi dikkate alınmaksızın bir yana atılır, zaman yitirilmeksizin aforoz belgesi hazırlanır ve Roma, elçisine, Almanya’daki bu asiye karşı alabildiğine sert davranmasını buyurur. Kilisenin dik kafalılığı, ilk ve ilk olduğu için de en elverişli barışma olanağını ortadan kaldırmıştır.</p>
		<p class="lvl1">Tam o karar günlerinde Almanya’daki Reform hareketinin geleceği –tarihin bu sahnesine günümüzde dek pek az dikkat edilmiştir– çok kısa bir zaman parçası için Erasmus’un eline geçer. İmparator Karl, Reichstag’ı Worms kentinde toplantıya çağırmıştır. Luther, son anda boyun eğmeyi kabul etmeyecek olursa, bu meclis tarafından yasadışı kılınacaktır. Reichstag’a davet edilenler arasında, Luther’in yaşadığı eyaletin prensi olan Saksonyalı da vardır. O sıralarda yalnızca Luther’in koruyucusudur ve henüz açıkça ondan yana çıkmış değildir. Kilise’ye içten bağlı olan, Almanya’nın en zengin kutsal eşya ve aziz kemikleri koleksiyonuna, yani Luther’in değersiz ve Şeytan işi diye nitelendirip alaya aldığı nesnelerin koleksiyonuna sahip olan bu ilginç adam, Luther’e belli bir yakınlık duymaktadır. Wittenberg Üniversitesi’ne dünya çapında ün kazandıran bu din adamıyla övünmektedir. Ama henüz açıkça ondan yana çıkmak yürekliliğini gösterememektedir. Gerek kendi güvenliğini düşündüğünden, gerekse içinden henüz kesin bir karara varmamış olduğundan, Luther’le kişisel ilişki kurmaktan diplomatça kaçınmaktadır. Tıpkı Erasmus gibi, gerektiğinde kendisini koruyabilmek amacıyla onunla arasında kişisel bir ilişki bulunmadığını söyleyebilmek için, Luther’i kabul etmez. Ama diplomatik nedenlerden ötürü, bu güçlü kuvvetli köylüyü oynanmakta olan satranç oyununda imparatora karşı kullanabilmek umuduyla ve başında bulunduğu eyaletin yargı açısından bağımsız olduğunu vurgulamak istediğinden, o güne kadar Luther’i korumuş ve Papa’nın gazabına rağmen Kilise’den ve üniversiteden almamıştır.</p>
		<p>Ne var ki artık bu dikkatli koruma bile bir tehlikeye dönüşmüştür. Çünkü Luther, beklendiği gibi, yasadışı kılınacak olursa onu korumayı sürdürmek, bir eyalet prensinin imparatora açıkça başkaldırması anlamına gelecektir. Bu denli açıktan açığa bir başkaldırı konusunda ise Protestanlığı henüz yarı yarıya benimsemiş olan prensler daha kesin kararlı değillerdir. Gerçi imparatorlarının askerî açıdan güçsüz olduğunu bilmektedirler; Fransa ve İtalya’yla yürütülen savaş, imparatoru eli kolu bağlı duruma getirmiştir. Prenslerin kendi güçlerini artırmaları için zaman belki de elverişlidir ve böyle bir amaç açısından Protestanlık davası, belki de bahanelerin en güzeli ve onurlusudur. Ancak dindar ve adil bir kişi olan Friedrich, bu din adamının ve profesörün gerçek Protestan öğretisinin bir habercisi mi, yoksa sayısız serüvencilerden ve tarikat yanlılarından biri mi olduğu sorusuna ruhunun derinliklerinde henüz doyurucu bir karşılık bulamamıştır. Bu büyük, ama büyüklüğü ölçüsünde tehlikeli insanı korumayı sürdürmenin sorumluluğunu Tanrı’nın ve kendi mantığının önünde alabilip alamayacağına henüz karar verememiştir.</p>
		<p>Bu karanlık dönemde çıktığı bir gezide Köln’den geçen Friedrich, Erasmus’un da aynı kentin konuğu olduğunu öğrenir ve hemen sekreteri Spalatin aracılığıyla görüşmek üzere onu davet eder. Çünkü Erasmus, din ve dünya sorunlarında hâlâ en yüksek otorite sayılmaktadır; alabildiğine tarafsız oluşundan ötürü kazandığı haklı ün ve onurun tacı, hâlâ başını süslemektedir. Kararsızlığını gidermeye yardımcı olacak en güvenilir öğüdü ondan bekleyen Elektör, Erasmus’a açıkça Luther’in davasında haklı olup olmadığını sorar. Gelgelelim Erasmus, açık bir eveti ya da hayırı gerektiren sorulardan pek hoşlanmaz; hele o günün koşulları içinde onun oyunun ölçülmesi olanaksız büyüklükte bir sorumluluğu beraberinde getirmesi olağandır. Çünkü Erasmus, Luther’in eylem ve sözlerini onaylar ve bu sayede manen güçlenecek olan Friedrich de, Luther’i korumayı sürdürürse Luther ve onunla birlikte Almanya’daki Reform girişimleri kurtulmuş olacaktır. Friedrich cesareti kırılıp üzerinden elini çekecek olursa, Luther diri diri yakılmamak için ülkeden kaçmak zorunda kalacaktır. Dünyanın kaderi o anda bu evetle hayır arasındadır ve Erasmus, karşıtlarının ileri sürdükleri gibi, Luther’e karşı kıskançlık ya da düşmanlık besliyor olsa, ondan bütünüyle kurtulmak için bundan daha iyi bir fırsat düşünülemez. Erasmus’un hasmını onaylamadığını bildiren bir sözü, büyük bir olasılıkla Elektör’ün bundan böyle Luther’i korumaktan vazgeçmesine yol açacaktır. O gün, 5 Kasım 1520 günü, Alman Reform hareketinin geleceği, büyük bir olasılıkla tümüyle Erasmus’un ürkek ellerinin arasındaydır.</p>
		<div class="img-container html5_figure">
			<img alt="resim 04" src="image/img04.jpg"/>
			<div class="fig-text html5_figcaption">Lucas Cranach, Martin Luther portresi, 1519.</div>
		</div>
		<p>Erasmus, o tarihî günde onurlu bir tutum alır. Yürekli, büyük, kararlı, kahramanca değil, ama onurlu bir tutumdur bu ve bu bile oldukça önemli sayılır. Elektör’ün, Luther’in görüşlerinde haksız ve dine aykırı kaçan bir yan bulunup bulunmadığını sorması üzerine Erasmus, önce işi şakaya vurarak sıyrılmak ister. Luther’in en yanlış davranışının Papa’nın tacına, rahiplerin şişman göbeklerine dil uzatmak olduğunu söyler. Ama daha sonra, fikrini söylemesi kendisinden ciddi olarak istenince, <em>Axiomata</em> adını verdiği kısa tümcelerle Luther’in öğretisine ilişkin kişisel kanısını son derece dürüst biçimde dile getirir: “Luther, Papa’nın hoşgörüsünü kötüye kullanıyor,” gibi Luther’i onaylamadığını belirten bazı cümleleri de vardır; ama en önemli ilkeler söz konusu olduğunda, cesaretle tehlikede olanın yanında yer alır:</p>
		<blockquote>
			<p>Bütün üniversiteler arasından yalnızca ikisi Luther’i mahkûm etti; onlar da Luther’in savlarını çürütemedi. Bu nedenle Luther, açık bir tartışma açılmasını ve tarafsızlıkları kuşku götürmez yargıçların çağrılmasını istemekle haklı bir istekte bulunmuştur. Papa için de başvurulabilecek en iyi çözüm yolu, sorunu, haklarında herhangi bir kuşku bulunmayan saygın yargıçlara inceletmektir. Dünya, gerçek İncil’e susamıştır ve çağın bütün eğilimi bu yöndedir. Bu gelişmenin karşısına bu kadar nefretle dikilmemek gerekir.</p>
		</blockquote>
		<p>Erasmus, son olarak bu nazik sorunun bir <em>tumultus</em>’a dönüşüp yeryüzünü yüzyıllar boyu sürecek bir huzursuzluğun içine atmadan önce, hoşgörü ve açık bir konsil aracılığıyla çözüme bağlanmasını öğütler. Bu sözlerle birlikte Reform hareketinin yararına önemli bir dönüşüm gerçekleşmiştir – ne var ki Luther, bundan dolayı daha sonra Erasmus’a karşı herhangi bir şükran duymayacaktır. Elektör, Erasmus’un açıklamalarındaki dikkatli ifade ve birden çok yoruma elverişli sözler karşısında biraz hayrete düşmekle birlikte, Erasmus’un o gece konuşmasında kendisine öğütlediklerini bir bir yerine getirir. Ertesi günü, yani 6 Kasım günü Friedrich, Papa’nın elçisinden Luther’in adil, bağımsız ve her bakımdan lekesiz yargıçlar tarafından herkesin önünde dinlenmesini, bu yapılmadan önce de kitaplarının yakılmamasını ister. Böylece Friedrich, Roma’nın ve imparatorun dik başlılıklarını protesto etmiş, Alman prensleri arasında Protestanlık ilk kez sesini yükseltmiştir. Erasmus, gizli desteğiyle en nazik anda Reform hareketine önemli ölçüde yardımcı olmuş, sonradan kendisine yöneltilecek olan türlü saldırıları değil, ama adına anıt dikilmesini hak etmiştir.</p>
		<p class="lvl2">Bunun ardından, kaderin çanları Worms’ta çalmaya başladı. Kent tıka basa dolmuştu. Önce papalık elçilerinin, öteki elçilerin, elektörlerin ve sekreterlerin eşliğindeki genç bir imparator, alacalı süvariler ve paralı askerlerle çevrili olarak kente geldi. Aynı yolu birkaç gün sonra yalnız başına gelen bir rahip izledi; Papa’nın gazabına uğramış olan bu rahibi, dine aykırı davranışlarından ötürü diri diri yakılmaktan yalnızca cebinde katlı duran bir mektup korumaktaydı. Caddeler bir kez daha alkış tutan kalabalıkla dolmuştu. Alman prensleri imparatoru, Alman halkı ise yalnız başına gelen din adamını Almanya’nın önderi seçmişlerdi.</p>
		<p>İlk görüşmeler, kaderi belirleyecek kararla noktalanmadı. Erasmus düşüncesi henüz canlılığını korumaktaydı; uzlaşma umudu, az da olsa henüz vardı. Ama ikinci gün Luther, kader cümlesini söyledi:</p>
		<blockquote>
			<p>İşte önünüzdeyim ve başka türlü davranamam.</p>
		</blockquote>
		<p>Dünya, ikiye ayrılmıştı: Jan Hus’tan bu yana ilk kez bir adam imparatorun ve saray halkının önünde Kilise’ye boyun eğmeyi reddediyordu. Saraylıların arasında bir ürperti ve mırıltı dolaştı; basit bir rahibin bu denli küstahlaşması herkesi şaşırtmıştı. Aşağıda ise paralı askerler, Luther’e alkış tutmaktaydılar. Acaba Luther’in olumsuz tutumunun kendi yararlarına olacağını mı sezmişlerdi? Yoksa bu fırtına kuşları, kapıya gelmiş olan savaşın kokusunu mu almışlardı?</p>
		<p>Fakat Erasmus, o neredeydi bu kritik anda? Erasmus, ancak trajik diye nitelendirilebilecek bir kusur işlemiş, dünya tarihinin dönüm noktalarından birini saptayacak olan o saatlerde ürkekçe çalışma odasına kapanmıştı. O anda sert bir yargıya varılmasını önleyebilecek tek kişi, Papa’nın elçisi Alexander’in gençlik arkadaşı, imparatorun güvenine sahip ve Protestanlığın düşünce yandaşı olan Erasmus’tu. Ama yaşamı boyunca kesin tutum almaktan kaçınan Erasmus, orada da açıkça ortaya çıkmaktan korkmuştu. Ne kadar dönüşü olmayan bir noktaya gelindiğini, ancak kötü haberi aldıktan sonra anladı:</p>
		<blockquote>
			<p>Orada olsaydım, ölçülü davranışlar yoluyla bu trajedinin önüne geçilmesi için elimden geleni yapardım.</p>
		</blockquote>
		<p>Ne var ki, dünya tarihi açısından bu kadar önem taşıyan karar anları bir kez kaçırıldı mı, bir daha ele geçirilemez. Gereken zamanda gereken yerde bulunmayan ise her zaman haksız çıkar. Erasmus, o dönüm noktasında tüm varlığını ve gücünü inandığı şeye adamamıştı; davasını bundan ötürü yitirdi. Luther’e gelince; o alabildiğine yüreklilikle ve galebe çalma iradesinin sarsılmaz gücüyle kendisini davasına adamıştı. Bundan ötürü de eyleme dönüşen, onun iradesi oldu.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f35"><a class="si-backref" href="#ref_f35">35.</a><span class="si-footnote-text"> Yunan efsanesinde Telemon’un oğlu ve Salamis Adası’nın kralı. <em>İlyada</em>’da iri yapılı ve heybetli olarak tanımlanan Aias, güç ve cesarette Yunan kahramanı Akhilleus’tan hemen sonra gelir. (Ç.N.)</span></div>
		<div class="si-footnote html5_aside epub-type_footnote" id="f36"><a class="si-backref" href="#ref_f36">36.</a><span class="si-footnote-text"> (Lat.) “Erasmus’un eliyle gel dediği yerden, Luther içeri saldırdı.” (Ç.N.)</span></div>
	</div>
</body>
</html>