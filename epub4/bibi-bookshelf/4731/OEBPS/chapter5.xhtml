<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Ustalık yılları</h1>
		<p>Bir sanatçının yaşamında en mutlu rastlantı, içerisinde yeteneklerinin tümünü uyumlu olarak bir araya getirebileceği ve işlemek istediği konuya uyan sanatsal biçimi bulabilmesidir. Erasmus, göz kamaştırıcı ve bütünüyle gerçekleştirilebilmiş bir düşünce aracılığıyla <em>Deliliğe Övgü</em>’sünde bunu başarmıştır; bu eserde çağının bilge kişisi, acımasız eleştirmeni, alay dolu taşlamaların yazarı, kardeşçe bir araya gelmiştir. Erasmus’un ustalığı başka hiçbir eserinde bu en ünlü ve güncelliğini her zaman korumuş eserinde olduğu kadar belirginleşmez. Oysa zamanın sorunları açısından tam hedefini bulan bu ok, büyük bir kolaylıkla, adeta oyun oynarcasına yaydan çıkmıştır. Erasmus, bu eşsiz taşlamayı yedi gün gibi kısacık bir sürede ve gerçekte yalnızca içini dökmek için kaleme almıştır. Ama yazarı uçarcasına harekete geçiren ve kalemini büyük bir akıcılıkla oynatmasını sağlayan da işte bu rahat hava olmuştur. O sıralarda kırkını aşmış olan Erasmus, sayısız kitap okumuş ve yazı kaleme almış oluşunun yanı sıra, serinkanlı ve her zaman kuşkucu bakışlarını insanoğlunun derinliklerine yöneltmişti. Fakat o insanlığın durumunu hiç de istediği gibi bulamamıştı. Mantığın gerçekler karşısındaki gücünün ne kadar yetersiz olduğunu görmüş, gözlerinin önüne serilen kargaşayı ancak bir delilik olarak nitelendirmiş ve ne yana baksa, durumun Shakespeare’in sonelerindeki anlama uyduğunu algılamıştı:</p>
		<div class="poem html5_section epub-type_epigraph">
			<span>Hizmetler bir dilenci olarak doğmakta</span>
			<span>Acınası hiçlikler ise görkeme boğulmakta</span>
			<span>Ve sanatın ağzı iktidar sahiplerince tıkanmış</span>
			<span>Düşüncenin hiçbir hakkı hukuku kalmamış</span>
			<span>Ve yalın dürüstlüğün de adı aptallığa çıkmış.</span>
		</div>
		<p>Erasmus gibi uzun süre yoksulluk çekmiş, karanlıklarda ve sadaka dilenerek güçlülerin kapısında beklemiş birinin yüreği, acıyı emen bir süngerden farksız olur; böylesi, insandan gelme tüm davranışlara nasıl bir adaletsizliğin ve deliliğin egemen olduğunu bilir; zaman olur, öfkeden ve içinde boğulup kalan çığlıklardan kimi zaman dudakları titrer. Gelgelelim Erasmus, ruhunun derinliklerinde bir <em>seditiosus</em>, yani kavgacı, asi, atılgan bir kimlik değildir; çarpıcı, patetik suçlamalar, onun ılımlı ve ihtiyatlı yaradılışıyla bağdaşmaz. Yeryüzünde kötü ne varsa bir darbeyle yıkılabileceği gibi saf, ama delice bir inanç, Erasmus’ta bütünüyle eksiktir, “Ben tek başıma bir şey değiştiremeyecek olduktan sonra, görünüşte bu başkalarını ve kendisini aldatma, insanın yaradılışından gelen bir gerçek olduğuna göre,” diye düşünür, “dış dünyayla aramdaki uyumu ve ilişkileri neden bozayım?” Akıllı kişi yakınmaz. Bilge kişi kendisini heyecana kaptırmaz: Dikkatli bakışlarıyla ve dudaklarında aşağılayıcı bir gülümsemeyle çevresinde tozutup duran deliliğe bakar yalnızca ve Dante’nin, “<em>Guarda e passa</em>!”<a class="si-noteref epub-type_noteref" href="#f29" id="ref_f29">29</a> öğüdüne uyarak kendi ısrar ettiği yolda gider.</p>
		<p>Ama kimi zaman keyifli bir esinti, çok kısa bir süre için bile olsa, bilge kişinin de sert ve kaderine boyun eğdiğini dile getiren bakışlarını yumuşatır: O zaman o kişi gülümser ve bu ironik gülümsemeyle dünyayı aydınlatır. O günlerde (1509) Erasmus’un yolu Alpler’den geçiyordu; İtalya’dan dönmekteydi. İtalya’da Kilise’nin tam anlamıyla dinsel bir çöküntü içerisinde olduğunu görmüştü; Papa Julius, çevresindeki savaşçılarla bir <em>Condottiere</em>’den<a class="si-noteref epub-type_noteref" href="#f30" id="ref_f30">30</a> farksızdı; piskoposlar havarilere yakışan bir sadelik içerisinde olacakları yerde, ihtişam ve israf içerisinde yaşamaktaydılar; Erasmus, sarsıntılar içindeki bu ülkede gözlerini savaş hırsı bürümüş olan prensleri görmüştü; iktidar sahiplerinin sonsuz cüretine ve halkın korkunç yoksulluğuna tanık olmuştu; bakışlarını bir kez daha saçmalığın uçurumunun derinliklerine çevirmişti. Oysa dönüşte bunların tümü karanlık bir bulut gibi Alpler’in güneş ışığında yüzen zirvelerinin ötesinde kalmıştı; yalnızca kitaplar için yaşayan bilgin Erasmus, at sırtındaydı ve –Mutlu bir rastlantı olarak!– normal zamanda yorumlayıcı merakının takılıp kaldığı filoloji malzemesi, yani kodeks ve parşömenleri yanında değildi. İçine girdiği bu özgür havada ruhu da alabildiğine özgürdü; içinde oynama ve coşma isteği vardı. İşte tam bu sırada, bir kelebek gibi alacalı ve büyüleyici güzellikte bir düşünce uçup dolandı kafasının içinde ve Erasmus, bu mutlu yolculuktan dönerken onu da beraberinde götürdü. İngiltere’ye ayak basar basmaz Thomas More’un kent dışındaki aydınlık villasında o kısa taşlamayı kaleme aldı. Gerçekte bunu yapmaktaki amacı, yalnızca çevresindekileri eğlendirmekti ve bu yazıyı, Thomas More’un onuruna, <em>Encomium moriae</em> şeklinde bir kelime oyunuyla adlandırdı. (Latincesi <em>Laus stultitiae</em> olan bu başlığa en yakın çeviri <em>Deliliğe Övgü</em> olabilir.)</p>
		<p>Erasmus’un ciddi ve bilimselliğin olanca ağırlığını taşıyan asıl eserleriyle karşılaştırıldığında, bu kısa ve edepsizce bir dille kaleme alınmış olan taşlama, ilk anda biraz çocukça, içerik açısından da yoksul ve hafif kaçar. Ne var ki, sanat eserlerinin iç tutarlılığını sağlayan öğeler, çapın genişliği ve ağırlık değildir; politika alanında nasıl tek bir çekirdek sözcük, bir espri çoğu kez Demosthenesvari bir söylevden daha çok etki uyandırırsa edebiyat alanında da küçük eserler çoğu kez silindir gibi eserlerden çok daha uzun ömürlü olur; Voltaire’in kaleme aldığı yüz seksen ciltten yalnız kısa <em>Candide </em>anlatısı canlı kalmıştır; yazma düşkünü Erasmus’un sayısız kalın kitapları arasından günümüze kadar kalabileni de yalnızca yazarın keyifli bir ânında bir rastlantının çocuğu olarak ortaya çıkan, adeta bize göz kırpan bir espriyi andıran <em>Laus stultitiae</em>’dir.</p>
		<p class="lvl2">Bu eserdeki eşsiz ve yinelenmesi olanaksız sanatsal beceri, kaynağını dâhiyane bir maskeli oyun düzeninde bulur: Erasmus, yeryüzünün iktidar sahiplerine yönelik düşündüğü acı hakikatleri dile getirmek için kendisi konuşacak yerde, sözü Stultitia’ya, yani deliliğe bırakmış, kendi kendisini övsün diye Stultitia’yı, yani deliliği kürsüye çıkarmıştır. Böylece ortaya eğlendirici bir <em>Quiproquo</em><a class="si-noteref epub-type_noteref" href="#f31" id="ref_f31">31</a> çıkmıştır. Gerçekte sözün kimde olduğu hiçbir zaman anlaşılamaz: Konuşan, Erasmus mudur, yoksa en kaba ve küstah sözcükleri bile mazur görülmesi gereken deliliğin kendisi mi? Erasmus, bu çift anlamlılıkla, eserindeki bütün saldırıları için kendisine sarsılmaz bir konum yaratmış olur; onun kendi düşüncesini saptayabilmek olanaksızdır ve biri kalkıp da Erasmus’un savurganca dört bir yana saçtığı, değdiği yeri yakan kırbaç darbelerinden, insanı ısıran bir alaycı sözcükten ötürü onu sorumlu tutacak olsa, o zaman Erasmus şakacı bir ifadeyle kendisini şöyle savunabilecektir:</p>
		<blockquote>
			<p>Bu benden değil, Sayın Stultitia Hanımefendi’nin ağzından çıktı; bir delinin konuşmasını kim ciddiye alır ki?</p>
		</blockquote>
		<p>Sansürün ve Engizisyon’un egemen olduğu dönemlerde, içinde yaşanan zamana yönelik eleştirileri alaylar ve simgeler aracılığıyla dünyanın her yanına kaçırmak, öteden beri özgür düşünenlerin karanlık çağlardaki tek çareleri olagelmiştir; ancak, delilere tanınan bu kutsal dileğince konuşabilme hakkını, Erasmus’un bu taşlamada, kuşağının ilk, en yürekli ve aynı zamanda da sanat değeri en yüksek eseri olan bu taşlamada yaptığından daha ustaca kullanana pek az rastlanmıştır. Bu eserde ciddiyet ve şaka, bilgi ve neşeli takılmalar, gerçek ve abartma renkli bir yumak içerisinde birleşmiştir; bu yumağı tutmak ve ciddi olarak çözmek isteyen, onu sürekli elinden kaçırır. Ve çağdaşlarının kaba saba söz düellolarıyla, ilkel sövüp saymalarıyla karşılaştırıldığında, bu kadar göz kamaştırıcı bir havai fişek şenliğinin, nasıl olup da bir düşünce karanlığının ortasında bütün bir yüzyılı neşeye boğduğu ve kurtardığı çok iyi anlaşılır.</p>
		<p>Taşlama, şakacı bir anlatımla başlar. Sırtında profesör cüppesi, başında ise çıngıraklı soytarı külahı bulunan Sayın Stultitia (Holbein, deliliği böyle resmetmiştir) kürsüye çıkar ve kendi onuruna akademik bir övgü söylevi verir. Cariyeleri Dalkavukluk ve Bencillik’le birlikte, dünya çarkının dönmesini sağlayan, yalnızca ve yalnızca kendisidir.</p>
		<blockquote>
			<p>Ben olmadığım takdirde, yaşamda herhangi bir beraberlik ne zevkli ne de sürekli olabilir; birbirlerini bazen aldatmadıkları, bazen birbirlerinin yüzüne gülüp akıllıca ödün vermesini beceremedikleri ve son olarak da bütün bunlara bir tutam delilikle lezzet katılmadığı takdirde, ne halk uzun süre hükümdarına ne efendi uşağına ne hizmetçi saygıdeğer hanımına ne öğretmen öğrencisine ne dost dostuna ne karı kocasına ne hancı müşterisine ne de yol arkadaşları birbirlerine dayanabilirlerdi, kısacası kimse kimseyle geçinemezdi.</p>
		</blockquote>
		<p>Tüccar, yalnızca parayı aşırı önemsemesi sayesinde çalışabilir; yazar ve şair, yalnızca “aslında boş bir şey olan ünün çekiciliği”, ölümsüzlük yanılsaması yüzünden yaratır; savaşçı salt çılgınlığı nedeniyle yüreklilik gösterir. Soğukkanlı ve aklı başında bir insan her savaştan kaçar, yalnızca en gerekli olanı kazanmak için çaba harcar; içine, insanı sonrasızlığa susatan delilik tohumu serpilmemiş hiç kimse elini oynatıp kafasını zorlamaz. Bu satırların ardından, neşeli paradokslar birbirini izler. Yalnız o, evet yalnızca deliliği bağışlayan Stultitia, insanları mutlu kılmaktadır, her insan tutkusuna ne kadar körü körüne bağlı kalırsa, ne kadar akıldan uzak yaşarsa, o kadar mutludur. Çünkü kafa yormanın ve kendisine acı çektirmenin her türlüsü ruhu karartır; zevk, hiçbir zaman zihin açıklığından, akıllılıktan kaynaklanmaz, ama yalnızca esriklikten, coşkulardan, kendisinden geçmekten, delilikten doğabilir; gerçek anlamda yaşayabilmek, her zaman ancak bir tutam deliliğe de yer verildiği takdirde olanaklıdır ve adil olan, tutkuların egemenliğine girmeyip her şeyi açık seçik görebilen, hiçbir zaman normal insan değildir, tersine, bir tür anormalliğin temsilcisidir:</p>
		<blockquote>
			<p>Yaşamda ancak deliliğe yakalanmış olana gerçek anlamda insan denebilir.</p>
		</blockquote>
		<p>Bu nedenle Stultitia, kendisini yanaklarını şişire şişire, tüm insan çabalarının gerçek itici gücü diye över, herkesi baştan çıkarmayı amaçlayan bir söylevle, yeryüzünde göklere çıkarılan tüm erdemlerin, açık ve ileri görüşlülüğün, içtenliğin ve dürüstlüğün aslında bunlara sahip olanın yaşamını nasıl yalnızca zehir etmeye yaradığını anlatır; ayrıca kültürlü bir hanımefendi olduğu için de, sözlerini desteklemek amacıyla ve övünerek Sophokles’ten alıntı yapar:</p>
		<blockquote>
			<p>Hayat, ancak anlaşılmadığı takdirde zevklidir.</p>
		</blockquote>
		<p>Stultitia, katı akademik bir tutumla tezini nokta nokta gerekçelendirmek için, delilik halatının ucundaki bütün tanıklarını bir bir çağırır. Bu büyük geçit boyunca her kesim kendi özel deliliğini sergiler. Yürüyüşe hepsi katılırlar: geveze hatipler, kılı kırk yaran hukuk bilginleri, her biri evreni kendi çuvalına tıkıştırmak isteyen filozoflar, soyluluklarıyla övünenler, tefeciler, skolastikler ve yazarlar, kumarbazlar ve savaşçılar ve son olarak da duygular evreninin ezelî ve ebedi delileri, yani kendi sevgililerinde tüm güzelliklerin ve zevklerin toplandığına inanan âşıklar. Erasmus, o eşsiz dünya görüşüyle insanoğlunun deliliğinin sergilendiği görkemli bir galeri oluşturur; büyük komedi yazarlarının, bir Molière’in, bir Benjamin Jonson’ın, Erasmus’un hafif çizgilerle değindiği bu karikatürleri gerçek insanların kalıbına dökmeleri için bu kukla gösterisine şöyle bir el atmaları yetmiştir. İnsanoğlunun deliliğinin hiçbir türü esirgenmemiş, unutulmamıştır ve Erasmus’un kalkanı da işte bu yetkinliktir. Hiçbir kesim kayrılmamış olduğuna göre, kim kendisiyle daha çok alay edildiğini ileri sürebilir? Erasmus’un tüm evrenselliği, entelektüel güçlerinin tümü, şakacılığı ve bilgisi, açık görüşlülüğü ve mizah yanı en sonunda ilk kez bu yapıtla etkinlik kazanmaktadır. Dünyaya bakışındaki kuşkucu ve üstün yan, burada yükselmekte olan bir roketin saçtığı yüzlerce kıvılcım ve renk cümbüşü gibi bir araya gelir; büyük bir düşünce adamı, bu noktada doruğuna varır.</p>
		<p>Ama olayın derinine inmek gerekirse bu eser, Erasmus için sadece bir şaka olmanın ötesindeydi ve Erasmus, kendisini görünüşte küçük çapta olan bu eser aracılığıyla, ötekilerinde olduğundan daha yetkin biçimde dile getirebildi; çünkü en sevdiği eser olan <em>Laus stultitiae</em>, aynı zamanda kendi yaradılışının en derinde yatan noktalarına yönelik ruhsal bir özhesaplaşma niteliğindeydi. Hiçbir şey ve hiç kimse konusunda kendi kendisini aldatmayan Erasmus, edebiyata yönelmesinde, gerçek bir yaratıcı olmakta kendisini engelleyen o esrarlı zayıflığın en derinde yatan nedenini biliyordu: Erasmus hep aşırı akılcı bir tavırda kalıyor, duygularında yeterince tutkulu olamıyordu; yan tutmaması ve her şeyin üzerinde kalması, onu canlı olanın çevresi dışına çıkarmaktaydı. Akıl her zaman yalnızca düzenleyici bir güçtür, ama hiçbir zaman tek başına yaratıcı bir güç değildir; asıl üretici yan, gerçekten de hep bir deliliğin varlığını şart kılar. Delilikten bu denli şaşılası ölçüde yoksun olduğu içindir ki Erasmus, yaşamı boyunca tutkusuz bir insan, yaşamın en uç noktadaki mutluluğunu, kendisini mutlak anlamda adayışı, kendisini savurganca harcamaya yönelik o kutsal tutumu hiçbir zaman tanımamış, soğukkanlı ve büyük bir adaletsever olarak kaldı. İlk kez ve aynı zamanda da son kez olmak üzere bu kitap sayesindedir ki Erasmus’un akılcılığından, haktanırlığından, sorumluluk duygusundan, dengeliliğinden ötürü gizliden gizliye acı çekmiş olduğu sezilmektedir. Ve nasıl bir sanatçı kendisinde eksik olanı, özlemini çektiğini bir tipe dönüştürdüğünde yaratma eylemini en kendisine güvenir biçimde gerçekleştirirse, burada da deliliğin o neşeli övgüsünü kaleme alacak ve yalnızca akla tapanlarla en akılcı biçimde alay edecek en uygun kişi olarak Erasmus gibi tam bir akıl adamı ortaya çıkmıştır.</p>
		<p>Ancak bir başka açıdan da, kitabın üstün maskeleme sanatına kapılarak, gerçek amacı konusunda yanılgıya düşmemek gerekir. Bu görünüşte şaka niteliğindeki <em>Deliliğe Övgü</em>, takındığı karnaval maskesinin ardında çağının en tehlikeli kitaplarından biriydi ve bize bugün ince buluşlarla dolu bir şenlik gibi gelen olay, gerçekte Almanya’daki Reform hareketinin önündeki engelleri temizleyen bir patlamaydı. <em>Deliliğe Övgü</em>, bugüne kadar kaleme alınmış en etkili taşlamalardan biridir. O zamanlar hacılar, papalarla kardinallerin, İtalyan Rönesans prenslerinin savurgan ve ahlaktan uzak yaşamlarını sürdürdükleri Roma’dan şaşkınlık ve düş kırıklığıyla dönmekteydiler; gerçek dindarlar “Kilise’nin tepeden tırnağa bir Reform geçirmesini” gittikçe daha sabırsızlıkla ister olmuşlardı. Gelgelelim görkemli papaların Roma’sı, en iyi niyetli itirazları bile geri çevirmekteydi; aşırı yüksek sesle ve aşırı coşkulu konuşmuş olanlar, ağızları tıkalı olarak günahlarının kefaretini odun yığınlarının üstünde ödüyorlardı; kutsal tasvirlerin alım satımındaki yolsuzlukların ve günahların para karşılığı bağışlanması saçmalığının yarattığı öfke, ancak halk ağzından çıkma kaba saba dizeler ya da bol küfürlü fıkralar aracılığıyla gizlice boşalabiliyordu; üstünde Papa’yı kan emen dev bir örümcek olarak tasvir eden resimlerin bulunduğu bildiriler, el altından dolaştırılmaktaydı. Erasmus, kitabıyla papalığın günahlar listesini açıkça çağın duvarına asmış oluyordu: Çok anlamlılık yaratma konusunda bir usta sıfatıyla, söylenmesi tehlikeli ve zorunlu ne varsa, Stultitia’nın ağzından din alanındaki yozlaşmalara güçlü bir saldırı olarak yöneltmedeki o büyük sanatsal becerisinden yararlanarak söylüyordu. Ve kırbacı indirenin görünüşte yalnızca bir delinin eli olmasına rağmen, aşağıdaki türden sözlerin eleştirel amacını herkes derhal anlamaktaydı:</p>
		<blockquote>
			<p>En yüksek makamlardaki rahipler, papalar, Hazreti İsa’nın vekilleri yaşam biçimlerini onunkine benzetmek için çaba harcasaydı, onun yoksulluklarına ve çektiği zahmetlere katlansaydı, onun çarmıhını sırtlansaydı, dünya nimetlerini hakir görme tavrını paylaşsalardı, o zaman dünyada onlardan daha acınmaya değer kimse kalır mıydı? Bilgelik bir kez olsun ruhlarını ele geçirseydi, o zaman kutsal pederler ne hazineler yitirirlerdi! O zaman o dev servetlerin, tanrısal saygınlıkların, onca makamların ve rütbelerin dağıtılmasının, bir sürü ayrıcalığın, türlü vergilerin, zevklerin ve eğlencelerin yerini uykusuz geceler, oruç tutulan günler, dualar, gözyaşları, ayinler ve daha bin türlü zahmet alırdı.</p>
		</blockquote>
		<p>Ve Stultitia, deli rolünden bir çırpıda sıyrılarak gelecekteki Reform hareketinin talebini dünyaya açıkça ilan eder:</p>
		<blockquote>
			<p>Hazreti İsa’nın tüm öğretisi yumuşakbaşlılığa, sabra ve dünya nimetlerini önemsememeye dayandığından, burada ne denilmek istendiği açıktır. Hazreti İsa, vekilini tam anlamıyla kendi doğrultusunda hazırlamak istemiş, bu nedenle de onlara, havarilik makamına her şeyden arınmış olarak geçebilmeleri için, yalnızca pabuçlarını çıkartmalarını ve ceplerini boşaltmalarını değil, sırtlarındakileri de çıkarmalarını buyurmuştur. Onlar, yanlarında bir kılıçtan başka bir şey taşımayacaklardır; ama bu, yağma ve cinayetlerde kullanılan kılıç değil, düşüncenin ruhun en derin noktalarına kadar giren ve yüreklerde yalnızca dindarlık hüküm sürsün diye, bir vuruşta tüm tutkuları öldüren kılıcıdır.</p>
		</blockquote>
		<p>Şaka, bir çırpıda bıçak gibi keskin ciddiyete dönüşmüştür. Soytarı külahının altından, çağın büyük eleştirmeninin o aldatılması olanaksız ve acımasız bakışları görünür; binlerce ve yüz binlerce insanın dudaklarında gizlice yanıp tutuşan sözleri delilik söylemiştir. Köklü bir Kilise Reformu’nun zorunluluğu, çağın başkaca herhangi bir metninde yapıldığından çok daha güçlü, ısrarlı ve herkesçe anlaşılır biçimde dünyanın bilinci önünde sergilenmektedir. Bir “yeni” kurulmaya başlanmadan önce, her zaman başlangıçta bir var olan’ın otoritesinin sarsılması gerekir. Düşünce alanındaki bütün devrimlerde eleştirici, aydınlatıcı insan, yaratıcının ve Reformcunun önünden gider: Toprak, ancak sürüldükten sonra ekilmeye hazır olur.</p>
		<p>Fakat salt olumsuzlama ve kısır eleştiri, hiçbir alanda Erasmus’un düşünsel tavrına uymaz; Erasmus yanlışlığı gösterdiğinde, bunu yalnızca doğruyu istemek için yapar, ama hiçbir zaman kendisini beğenmiş bir tavırla, sırf azarlamaktan hoşlandığı için azarlamaya kalkışmaz. Bu hoşgörülü kişiliğe hiçbir şey, Katolik Kilisesi’ne yöneltilecek kaba bir saldırı kadar yabancı değildir: Bir hümanist olarak Erasmus, Kilise’ye yönelik bir başkaldırıyı değil, ama bir <em>reflorescentia</em>’yı, din alanında bir Rönesans’ı, Hıristiyan düşüncesinin Hazreti İsa zamanındaki arılığına geri dönülerek yenilenmesini düşler. Kısa süre önce, Rönesans döneminde sanat ve bilim, antik örneklere dönülmesi sayesinde görkemli bir biçimde gençleşmiştir; Erasmus da buna bakarak gösteriş içerisinde boğulmuş Kilise’nin en özgün kaynağını kazıp yeniden ortaya çıkarması, öğretinin yeniden İncillere ve Hazreti İsa’nın kendi sözlerine dayandırılması, “dogmatik öğretilerin perdelediği İsa’nın yeniden bulunması” yoluyla arınacağına inanmaktadır. Erasmus, sürekli yinelediği bu istekle –her yerde olduğu gibi, burada da bir öncü sıfatıyla– Reform hareketinin başını çeker.</p>
		<p>Ne var ki hümanizm, özü bakımından hiçbir zaman devrimci değildir ve Erasmus, düşünceleriyle Kilise Reformu için en önemli hazırlıkları gerçekleştirmiş olmakla birlikte, uzlaştırıcı, en ileri ölçüde barıştan yana kişiliğinden ötürü Kilise’yi açıkça bölmekten çok korkar. Erasmus, hiçbir zaman Luther’in, Zwingli’nin ya da Calvin’in sert ve her itirazı yok sayan tavrıyla Katolik Kilisesi’nde neyin doğru, neyin yanlış, hangi takdislerin yerinde, hangilerinin yersiz olduğunu, şaraplı ekmek ayininin tözel mi, yoksa töz dışı mı anlaşılması gerektiğini saptamaya kalkışmaz; o, salt biçimlere bağlı kalmakla Hıristiyan inancının özünün eşanlamlı olmadığını, bir insanın inancının gerçek ölçüsünün yalnızca onun iç dünyasında aranabileceğini belirtmekle yetinir. Erasmus’a göre bir Hıristiyan’ı Hıristiyan yapan, azizlere saygı duyması, hac görevini yerine getirmesi ve ilahiler söylemesi, üretkenlikten uzak “Yahudi öğretisi”ne dayanan tanrıbilimsel skolastiğin inancını paylaşması değil, ama ruhsal değeri, bir insan, bir Hıristiyan olarak hayattaki tavrıdır. Azizlere hizmet etmenin en iyi yolu, onların kemiklerini toplayıp kutsamak, mezarlarına hacca gitmek ve çok mum yakmak değil, onların din doğrultusundaki davranış biçimlerini insanın kendi özel yaşamında en yetkin biçimde yinelemeye çalışmasıdır. Bütün dinsel tören kurallarına uyulmasından ve duaların edilmesinden, oruç tutmaktan ve ilahi okumaktan daha önemli olan, İsa doğrultusunda bir özel hayat yaşamaktır. “Bizim dinimizin özü, barış ve birliktir.” Erasmus, her yerde olduğu gibi burada da canlı olanı kalıplar içerisinde boğulmaya bırakacak yerde, tüm insanlığa ortak olacak bir düzeye çıkarma çabasındadır. Bilinçli bir tutumla ve din ile evrensel hümanist ortam arasında ilişki kurabilmek için, Hıristiyanlığı yalnızca Kilise’nin kalıplarında kalmaktan kurtarmaya çalışır; ta başlangıçtan bu yana uluslarda ve dinlerde ahlak açısından yetkinliğe ulaşmış ne varsa, üretken bir öğe niteliğiyle Hıristiyanlık düşüncesinin çatısı altına almak için çaba harcar ve dar görüşlülüğün, dogmatik bağnazlığın egemenliğindeki bir yüzyılın ortasında, bu büyük hümanist dünyaya yeni boyutlar kazandıran şu olağanüstü sözü söyler:</p>
		<div class="horzinal html5_figure">
			<img alt="resim 02" src="image/img02.jpg"/>
			<div class="fig-text html5_figcaption">Hans Holbein’ın (Genç) çizimleriyle Erasmus’un <em>Deliliğe Övgü</em>’sünden bir sayfa, Basel, 1515.</div>
		</div>
		<blockquote>
			<p>Doğruya nerede rastlarsan ona Hıristiyanlığın doğrusu gözüyle bak.</p>
		</blockquote>
		<p>Böylece, tüm zamanlara ve tüm alanlara uzanan bir köprü kurulmuş olmaktadır. Erasmus gibi, özgür bir düşünce evreniyle bilgeliği, insanlığı ve ahlaklılığı her yerde en yüksek düzeydeki insanlığın dışlaşma biçimleri, böylece de başlı başına Hıristiyanlığın kendisi sayanlar, artık sırtlarında papaz cüppesi bulunan bağnazlar gibi Antik Çağ filozoflarını Cehennem’e sürmeyecekler (“Aziz Sokrates!” diye bağırır bir defasında Erasmus hayranlıkla), “tıpkı Yahudilerin Mısır’dan göç ederken, tapınağı süslemek amacıyla altın ve gümüş eşyalarını da yanlarında götürmeleri gibi” geçmişte soylu ve büyük olan ne varsa, dinin çatısı altına taşıyacaklardır. Erasmus’un din anlayışına göre, herhangi bir zamanda insan ahlakının önemli bir edimi niteliğini kazanmış hiçbir şey, Hıristiyanlıktan kesin sınırlarla ayrılmamalıdır, çünkü insanlık açısından Hıristiyanlığın doğrularıyla, Hıristiyanlığın dışındaki inançların doğruları diye bir ayrım söz konusu olmayıp doğruluk tüm dışlaşma biçimleriyle tanrısaldır. Bu nedenle Erasmus, hiçbir zaman kökenini İsa’da bulan bir tanrıbilimden, bir inanç öğretisinden söz etmez; ama “İsa’nın felsefesi”nden, yani bir yaşama öğretisinden söz eder: Ona göre Hıristiyanlık, yüksek ve insancı ahlaklılığı dile getirmek için kullanılan bir başka sözcüktür.</p>
		<p>Erasmus’un bu temel düşünceleri, kutsal kitaplara ilişkin ve güçlü bir temele dayanan Katolik yorumlarının gücüyle ve mistiklerin o hararetli sevgi tutkularıyla karşılaştırıldığında belki biraz sığ ve genel gelebilir; ama bu düşünceler insancıdır; bilginin her alanında olduğu gibi burada da Erasmus’un etkisinin özelliği, çok derine inmesi değil, ama enginlere yayılmasıdır. Erasmus’un soylu bir hanımın kocasına uyarı olması için, onun dileği üzerine, yani bir rastlantı sonucu kaleme aldığı <em>Enchiridion Militis Christiani</em> (Hıristiyan Savaşçısının Elkitabı) adlı kitap, halka yönelik bir tanrıbilimi konu alan bir elkitabı niteliğini kazanır ve savaşçı nitelikteki köklü istemleriyle birlikte gelen Reform hareketi, bu kitap sayesinde tarlayı ekilmeye hazır bulur. Ne var ki Erasmus’un, çöllerin ortasındaki bu yalnız peygamberin misyonu böyle bir kavgayı kışkırtmak değil ama var olan savaş tehlikesini dengeleyici önerilerin yardımıyla son anda savuşturmaktır; konsillerde ufacık dogmatik ayrıntılar uğruna en acımasız kutuplaşmaların ortaya çıktığı bir dönemde Erasmus’un düşlediği, tüm dinsel inançların son bir senteze varması ve Hıristiyanlıkta, Tanrı’ya inancı tam anlamıyla insanlığın dini kılmak amacıyla bütün dünyayı sürekli olarak kavga ve çekişmelerden arındıracak bir <em>rinascimento</em>’nun<a class="si-noteref epub-type_noteref" href="#f32" id="ref_f32">32</a> gerçekleşmesidir.</p>
		<p class="lvl2">Aynı düşüncenin nasıl birkaç kez anlatılabileceğini bilmesi, Erasmus’un çokyönlülüğünden kaynaklanan özellikleri arasındadır. Çağının bu yanıltılması ve saptırılması olanaksız eleştirmeni, <em>Deliliğe Övgü</em>’de Katolik Kilisesi içerisindeki yozlaşmayı sergilemiş, <em>Enchiridion Militis Christiani</em>’de ise içselleştirilmiş ve tümüyle insancı kılınmış bir dindarlığa ilişkin, herkesçe anlaşılabilecek bir idealin düşünü dile getirmenin önderliğini yapmıştır; ama aynı zamanda da zorunlu saydığı bir çabaya, “Hıristiyanlığın kaynaklarının yeniden ortaya çıkarılması” çabasına da girişip bu konuya ilişkin kuramını eyleme dönüştürür; metin eleştirmeni, filolog ve yorumcu olarak İncilleri Yunancadan Latinceye yeniden çevirir; bu, Luther’in Almanca İncil çevirisi için hazırlayıcı nitelikte ve o çağ açısından onunla aşağı yukarı aynı önemde bir eylemdir.</p>
		<p>Gerçek inancın kaynaklarına geri dönmek, bu kaynakları henüz tanrısal arılıkları içerisinde ve hiçbir dogmayla karışmamış oldukları yerde aramak – Erasmus’un yeni hümanist tanrıbilim için öngördüğü hedef buydu ve zamanın neyi gereksindiğine ilişkin son derece yerinde sezgisiyle, Luther’den on beş yıl önce asıl önemli çabanın bu olduğuna dikkatleri çekmişti. 1504’te şunları yazmıştır:</p>
		<blockquote>
			<p>Kutsal yazılara doğru nasıl yelken açmış olduğumu ve onlara giden yolda beni engelleyen, hatta geciktiren her şeyden nasıl nefret ettiğimi anlatamam.</p>
		</blockquote>
		<p>İsa’nın İncillerde anlatılan hayatı artık daha fazla rahiplerin, Latince bilenlerin bir ayrıcalığı olarak kalmamalıdır; halkın tamamının bundan payını alması gerekli ve zorunludur; “Bunları çiftçi sabanın, dokumacı da tezgâhının başında okumalı, analar Hıristiyanlığın bu özünü anlatabilmelidirler.” Ancak Erasmus ulusal dillerden birine çeviri yapmaya ilişkin bu büyük düşünceyi desteklemeye kalkışmadan önce, Kilise’nin itiraz etmediği ve onayladığı tek Kutsal Kitap çevirisi olan <em>Vulgata</em>’nın da sonradan pek çok kez anlamını bulandıran değişikliklere uğradığını ve filolojik bakımdan tartışma götürür olduğunu anlar. Oysa gerçek, her türlü yanlıştan arınmış olmalıdır; bu yüzden Erasmus, Kutsal Kitap’ı bir kez daha Latinceye çevirmek, bu arada özgün metinden sapmaları ve daha özgür çevrilen bölümleri ayrı bir şerhte eleştirel bir tutumla belirtmek gibi dev bir çabaya girişir. 1516’da Latince ve Yunanca olarak Basel’deki Froben Yayınevi’nde çıkan bu yeni Kutsal Kitap çevirisi, bir başka devrimci adımdır: Özgür düşünceyle gerçekleştirilen araştırmacı ruh, böylece son fakülteye, yani tanrıbilim alanına da zafer kazanarak girmiştir. Ama Erasmus’un tipik özelliği, burada da kendisini gösterir: Devrim yaptığı yerde de dış biçimlere o kadar ustalıkla bağlı kalır ki, en güçlü atılımı bile itici olmaz. Erasmus, tanrıbilimcilerin tüm saldırılarını daha başlangıçta durdurabilmek için bu ilk özgür Kutsal Kitap çevirisini Kilise’nin başına, yani Papa’ya ithaf eder; kendisi de hümanist anlayışta olan Papa X. Leo, yazdığı dostça bir mektupla, “Çok sevindik,” diyerek yanıt verir, dahası, Erasmus’un bu kutsal yapıt için harcadığı çabayı över. Bireysel olarak Erasmus, uzlaştırıcı kişiliği sayesinde Kilise’nin anlayışı doğrultusundaki bilimsel araştırmalarla, özgür anlayışın egemen olduğu bilimsel araştırmalar arasında ortaya çıkan ve başkalarını en korkunç düşmanlıklara sürükleyen çatışmaları her zaman aşmasını bilmiştir: Bağdaştırıcı dehası ve yumuşak bir denge kurabilme sanatı, en büyük gerginliklerin egemen olduğu bu alanda da galebe çalmıştır.</p>
		<p class="lvl2">Bu üç kitapla Erasmus, çağını kazanmıştır. Kuşağının en can alıcı sorunu konusunda aydınlığa götüren sözü söylemiştir ve içinde yaşadığı zamanın en önemli sorunlarını dile getirirken kullandığı sakin, herkesçe anlaşılır, insancı ifade, kendisine ölçüsüz sempati kazandırmıştır. Aklın gücüyle bir ilerlemeyi olanaklı sayanlara insanlık her zaman derin bir şükran duyar ve yeni bir yüzyılın, bütün o heyecanlı papazlardan, kavgacı bağnazlardan, uslanmaz alaycılardan ve ne söyledikleri anlaşılmayan, skolastik kafalı profesörlerden sonra Avrupa’da en sonunda din ve düşünce düzeyindeki konuları salt insancı bakış açısından değerlendiren bir adama, tüm aksaklıklarına karşın bu dünyaya dost olan, inanan ve bu dünyayı açıklığa kavuşturmak isteyen birine kavuşmaktan duyduğu mutluluğu anlamak, güç değildir. Böylece tek bir insan kararlı bir tutumla zamanının en önemli sorununun üstüne gittiğinde, genelde ne olursa, bu kez de aynı şey yinelenir: Erasmus’un çevresini bir topluluk alır ve sessiz beklentisiyle onun yaratıcı gücünü çoğaltır. İnsanlığın yeni ortaya çıkan bilimler aracılığıyla ahlakileşmesine ve yücelmesine yönelik tüm güçler, umutlar ve sabırsızca bekleyişler, odak noktasını sonunda Erasmus’ta bulmuştur: Bu insanlara göre zamanını sarsan dev gerilimi ya Erasmus ortadan kaldırabilecektir ya da hiç kimse. On altıncı yüzyılın başında Erasmus’un adı, yalnızca edebiyat alanında bir ün olmaktan çıkıp eşsiz bir güç simgesine dönüşür: Eğer Erasmus atılımcı olsaydı, bu gücü dünya tarihine geçecek, Reformcu bir eylem doğrultusunda diktatörce kullanabilirdi. Ama onun dünyası, eylem değildir. O, açıklık getirebilir, ama yeni bir biçim veremez, hazırlayıcı olabilir, ama gerçekleştirici olamaz. Reform hareketi, alnında onunkini değil, bir başkasının adını taşıyacaktır, Erasmus’un ektiğini bir başkası biçecektir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f29"><a class="si-backref" href="#ref_f29">29.</a><span class="si-footnote-text"> (İt.) “Bak ve geç!” (Ç.N.)</span></div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30.</a><span class="si-footnote-text"> XIV. ve XV. yüzyıllarda İtalya’da paralı askerlerin komutanlarına verilen ad. (Ç.N.)</span></div>
		<div class="si-footnote html5_aside epub-type_footnote" id="f31"><a class="si-backref" href="#ref_f31">31.</a><span class="si-footnote-text"> (Lat.) Biri yerine bir başkası. Kimin yerine kimin konuştuğunun belli olmaması demektir. (Ç.N.)</span></div>
		<div class="si-footnote html5_aside epub-type_footnote" id="f32"><a class="si-backref" href="#ref_f32">32.</a><span class="si-footnote-text"> (İt.) Rönesans. (Ç.N.)</span></div>
	</div>
</body>
</html>