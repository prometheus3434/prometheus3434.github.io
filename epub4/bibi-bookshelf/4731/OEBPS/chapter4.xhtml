<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Bir hümanistin portresi</h1>
		<p>Fizyonomi alanındaki bilgisi herhalde tartışılmaz olan Lavater<a class="si-noteref epub-type_noteref" href="#f25" id="ref_f25">25</a>, Erasmus için şöyle der:</p>
		<blockquote>
			<p>Erasmus’un yüzü, görmüş olduğum en konuşan, en kararlı yüzlerden biridir.</p>
		</blockquote>
		<p>Çağının büyük ressamları da Erasmus’un yüzünü “kararlı”, başka bir deyişle yeni bir insan tipini yansıtan yüz olarak gördüler. Gelmiş geçmiş portre ressamlarının belki de en büyüğü olan Hans Holbein, büyük <em>Praeceptor mundi</em>’nin<a class="si-noteref epub-type_noteref" href="#f26" id="ref_f26">26</a> resmini değişik zamanlarda altı kez yaptı. Albrecht Dürer iki, Quinten Matsys de bir kez olmak üzere bu büyük hümanisti resmettiler; tarihte bu denli büyük ressamların fırçalarından çıkma portrelere sahip bir Alman daha yoktur. Çünkü Erasmus’un, <em>lumen mundi</em>’nin<a class="si-noteref epub-type_noteref" href="#f27" id="ref_f27">27</a> resmini yapmak, tek tek bütün sanatların birbirinden ayrı zanaat loncalarını hümanist bir kültür kardeşliğinin çatısı altında toplamış olan bu evrensel insana karşı saygı borcunu açıkça yerine getirmek demekti. Ressamlar Erasmus’un, yani koruyucularının kişiliğinde hayata gerek sanat, gerekse ahlak açısından yeniden biçim veren büyük bir öncü niteliğini görerek yücelttiklerinden, tuvallerinde onu bu tinsel iktidarın tüm simgeleriyle birlikte canlandırıyorlardı. Savaşçının kalkan ve kılıçla, soylunun armayla, piskoposun yüzük ve kendisine özgü başlığıyla görünmesi gibi, Erasmus da bütün resimlerinde yeni bulunan bir silahla savaşan savaşçı, yani kitabını yanından ayırmayan adam olarak görünür. Ressamların tümü de onu yazı yazarken ya da bir şeyler yaratırken, ama her zaman askerleriyle, yani kitaplarıyla çevrili olarak resmetmişlerdir. Dürer’in Erasmus’u, sağ elinde hokkayı, sol elinde kalemi tutar; yanında deste deste mektuplar, önünde formalar yığılıdır. Holbein’in imzasını taşıyan resimlerden birinde de Erasmus, elini bir kitaba dayamış, durmaktadır. Kitabın adı, bir simge niteliğindedir: <em>Die taten des Herakles</em> (Herakles’in Eylemleri) – Erasmus’un ediminin devasalığını övmek bağlamında, başarılı bir saygı göstergesidir bu; bir başka defa Holbein, onu, elini eski Roma tanrılarından Terminus’un başına koymuş olarak, yani “kavram”ı biçimleyip yaratırken gözlemlemiştir – ancak Erasmus’un bedensel yanıyla birlikte, entelektüel duruşunun (Lavater’in deyimiyle) “incelik, düşünceli oluş, akıllılık ve ürkeklik” gibi yanları, düşünen, arayan, kendi kendisini sürekli olarak sınayan tavrı, yani aslında daha çok soyut diye nitelendirilebilecek bu çehreye başkalarınınkiyle karşılaştırılamayacak ve unutulmaz bir parıltı veren bütün özellikler hep vurgulanmıştır.</p>
		<p>Çünkü tek başına, sadece bedensel açıdan, salt bir maske, bir yüzey olarak ve vücudun derinliklerinden yükselip gözlerde toplanan güce dikkat edilmeksizin bakıldığında, Erasmus’un yüzü için güzel diyebilme olanağı asla yoktur. Doğa, düşünce açısından zengin olan bu adama dış görünüşü açısından cömert davranmamıştır; ona her yanından hayat fışkıran bir insan olma bağlamında çok az şey nasip etmiştir: Sağlam, sağlıklı, dayanıklı gibi niteliklerden yoksun, ufak tefek bir gövdesi, küçücük bir kafası vardır. Son derece duyarlıklı olan sinir uçlarını örten deri incecik, görünüşü sağlıksız, rengi hep kapalı yerlerde kalmış, güneş yüzü görmemiş gibidir; bu deri, yılların akışıyla birlikte kurşuni renkte ve kolayca buruşturulabilen bir parşömenmişçesine, binlerce ve binlerce kırışıktan adeta görünmez olur. Vücudunun hangi yanına bakılırsa bakılsın, canlılık eksikliği kendisini belli eder. Gereğince pigment besini alamayan incecik saçları, uçuk sarışın teller halinde mavi damarlarla örülmüş şakaklarını örter; kansız elleri, sumermeri gibi saydam parıltılar verir; kuş suratını andıran yüzünün ortasındaki burun, bir dümen ucu gibi sipsivridir. Zayıf ve tınısız sesini sözcüklerin kalıbına döken dudak çizgileri, alabildiğine incedir ve insandan ziyade bir masal kahramanını hatırlatır. Gözleri, bütün o güçlü parıltısına rağmen, aşırı ufak ve yuvalarında gizlidir. Bu sert görünüşlü, dünya zevklerinden elini eteğini çekmiş, kendisini yalnızca çalışmaya vermiş kişilere özgü yüzde kanlı canlı denebilecek tek bir yer, mükemmel diye nitelendirilebilecek tek bir çizgi yoktur. Bu bilgin kişinin de bir zamanlar genç olduğunu, ata bindiğini, yüzdüğünü, kılıç salladığını, kadınlarla şakalaştığını, hatta onları okşadığını, rüzgârların ve hava koşullarının karşısında ayakta kalabildiğini, yüksek sesle konuşup güldüğünü düşünebilmek, gerçekten güçtür. İnsan bu ince çizgili, kuru tenli keşiş yüzünü görünce elinde olmaksızın önce kapalı pencereleri, soba sıcaklığını, kitap tozunu, uykusuz geçen geceleri ve çalışmayla dolu günleri getirir aklına; bu soğuk çehreden ne güç ne de sıcaklık yayılır; ve Erasmus, gerçekten de sürekli üşür; dört duvarın arasından çıkmaktan hiç mi hiç hoşlanmayan bu ufak tefek yapılı adam, her zaman geniş kollu, kalın ve içi kürklü giysilere bürünür, daha erken yaşlarda saçları dökülmüş olan başını esintilerden etkilenmesin diye hep kadife bir bereyle örter. Bu yüz, hayatın akışında değil, düşünce evreninde yerini bulan, gücü bedeninin tamamında değil, fakat yalnızca şakak kemiklerinin ardında kapalı kalmış bir insanın yüzüdür. Gerçeklik karşısında dirençsiz olan Erasmus, asıl canlılığa beyninin çabasında kavuşur.</p>
		<p>Erasmus’un yüzü, ancak bu manevi aura ile önem kazanır; bu yüzdendir ki, Holbein’in, Erasmus’u, yaşanabilecek anların en kutsalında, yaratma ânında canlandıran resmi eşsizdir, unutulması olanaksızdır ve belki de, derinliğine yaşanmış sözü sonunda kafasının sihirli güçlerinin yardımıyla yazının göze görünür kalıplarına dönüştüren bir yazarı canlandırabilmiş en üstün eserdir. İnsan, bu resmi hep hatırlar; çünkü onu bir kez gören bir daha unutamaz: Erasmus, yazı kürsüsünün başında, ayakta durmaktadır ve insan, bir gerçeğin bilincine ister istemez, iliklerine kadar varır: Erasmus, yalnızdır orada. Odanın içinde alabildiğine bir sessizlik egemendir, çalışan adamın arkasındaki kapı herhalde kapalıdır, kimse girip çıkmamakta, bu dar hücrede hiçbir kıpırtı olmamaktadır, ama çevresinde bir şeyler olsa bile, bu insan, kendisinin derinliklerine dalmış, yaratmanın transına kapılmış bu insan, başkaca bir şey algılamamaktadır. Hareketsizliği içerisinde bir taşın sessizliğine bürünmüştür; ama daha yakından bakıldığında anlaşılır ki, bu durum, salt bir sessizlik, hareketsizlik durumu değildir; bütünüyle kendi iç dünyasına sürülmüşlüktür, kişinin tümüyle iç dünyasında gerçekleşen, esrarengiz bir oluşumdur. Çünkü mavi parıltılar saçan gözler, dikkatlerin en büyüğüyle, sanki bebeklerinden fışkıran ışıklar yazılanları aydınlatıyormuşçasına, zayıf, ince, adeta kadınsı bir sağ elin, yukarılardan verilme bir buyruğu yerine getirir gibi birtakım şeyler karaladığı kâğıda dikilmiştir. Dudaklar sımsıkı kapalı, alın kırışıksız ve parlak, kalem, harfleri mekanik olarak ve kolaylıkla birbiri ardına dizer gibidir. Yalnızca kaşların arasındaki minik bir adale kamburu, göze görünmeksizin, hiç algılanmaksızın sürüp giden düşünme çabasını belirginleştirir. Beynin yaratıcı bölgesinin çok yakınındaki bu küçük, kasılıp kalmış kırışık, doğru anlatımı, doğru sözcüğü bulmak uğruna yürütülen yaman savaşı neredeyse nesnellikten tümüyle uzak bir biçimde dile getirir. Düşünme çabası, neredeyse nesnel biçimde belirginleşir ve resme bakan, bir gerçeği algılar: Bu insanın çevresi gerilim doludur, bu sessizlik, esrarlı akımlardan örülüdür; düşünce ürününün biçim ve yazıya kavuşmasına yönelik bu kimyasal güç dönüşümü, normal olarak algılanması, gözle görülür hale gelmesi olanaksız bu an, bu canlandırışta görkemli bir anlatıma kavuşur. İnsan, gözlerini saatler boyu bu resme dikip titreşen sessizliğine kulak verebilir; çünkü Holbein, çalışan Erasmus simgesiyle, her fikir işçisinin uğraşının kutsal ciddiyetini, her gerçek sanatçının gözle görülmesi olanaksız sabrını ölümsüzleştirmiştir.</p>
		<p class="lvl2">Erasmus’un öz varlığı, ancak bu resimden algılanılabilir; bu düşünürün rahatsızlık verici ve kolaylıkla kırılabilen bir salyangoz kabuğu gibi beraberinde sürüklediği küçük gövdenin içinde gizli olan gücün bilincine, ancak bu resmin yorumuyla varılabilir. Erasmus, bütün hayatı boyunca sağlığının dengesizliğinden ötürü acı çekti; çünkü doğa, onun kaslarından esirgediği gücü, sinirlerine aşırı ölçüde bağışlamıştı. Erken gençlik yıllarından başlayarak organlarının aşırı duyarlılığı, ona her zaman rahatsızlık verdi. Doğanın ona sunduğu koruyucu sağlık örtüsü, yetersiz ve çok gevşek örgülüydü. Her zaman vücudunun herhangi bir yerinde korumasız ve aşırı duyarlı bir yan kaldı. Kimi zaman midesi iyi çalışmadı; kimi zaman uzuvları romatizma ağrılarıyla kasıldı; bazen bir taş sancısıyla, bazen nikris hastalığının pençesinde kıvrandı. Aşırı duyarlılığı yüzünden her esintiden, çürük dişe soğuk bir nesne değmişçesine etkilenirdi. Mektupları, bitip tükenmek bilmeyen bir hastalık raporu gibidir. Hiçbir iklimde tam anlamıyla rahat edemez, sıcaktan bunalır, sisli havada melankoliye kapılır, rüzgârdan nefret eder, soğuğun en hafifinden bile titremeye başlar, buna rağmen çini sobaların fazla yakılmasını istemez; havanın herhangi bir biçimde kirlenmesi baş ağrılarına ve mide bulantılarına yol açar. Her zaman kürklere, kalın giysilere bürünmesi sonuç vermez; ne yapsa ne etse vücut sıcaklığını yeterli dereceye çıkaramaz. Kanını biraz olsun ısıtabilmek için her gün Burgonya şarabı içmek zorundadır. Ancak şarap birazcık ekşimiş olsa, bağırsaklarında sanki ateş dilimleri dolaşır. Güzel yapılmış yemeklere tutku derecesinde düşkün ve bu yanıyla Epikuros’a yaraşır bir öğrenci olan Erasmus, kötü besinlerden çok korkar, çünkü midesi, bozulmuş et geldiği anda başkaldırır; balıkların ise yalnızca kokusu içini bulandırmaya yeter. Bu duyarlılığı, bütün seçimlerinde titiz davranmasını, her şeyin en iyisini istemesini bir zorunluluk haline getirmiştir. Ancak en iyi cins ve sıcak tutan kumaşlardan dikilmiş giysileri giyebilir; ancak tertemiz yataklarda uyuyabilir; çalışma masasında is yapan ve genellikle kullanılan çıra çöpleri yerine yalnızca pahalı ve balmumundan yapılma mumlar yanabilir. Bu titizliği, her yolculuğunu rahatsızlık veren bir yaşantıya dönüştürmüştür. Hep gezgin bir yaşam sürdürmüş olan Erasmus’un, o sıralarda henüz çok kötü bir durumda olan Alman han ve otellerine ilişkin mektup ve yazıları, kültür tarihi açısından eşsiz bir nitelik taşıdığı gibi, içinde Erasmus’un bu durum karşısındaki öfke belirtilerine ve sövüp saymalarına yer verdiği için de eğlendiricidir. Basel’de yaşadığı sıralarda, her gün evine çok kısa bir yoldan dönebilmek olanağına sahipti; ancak sözü geçen sokak çok kötü koktuğu için, uzun bir yolu göze almayı yeğlemiştir. Her türlü kötü koku, gürültü, pislik, duman ve manevi açıdan da kabalık, zorbalık ve kargaşa, duyarlılığına neredeyse öldürücü darbeler indirir, ruhunun tarifsiz acılar içinde kıvranmasına yol açardı. Bir defasında arkadaşları onu Roma’da bir boğa güreşine davet ettiklerinde, yüzünde bir tiksinti ifadesiyle “bu kanlı oyunlardan, bu barbarlık kalıntılarından hiçbir zevk duymadığını” söylemişti. İnce ruhu, kaba saba her şeyden acı duyardı. Vücut sağlığının akıl almaz bir biçimde ihmal edildiği bir çağda yaşamış olan Erasmus, barbarlar dünyasının ortasında, sanatçı ve yazar olarak çalışmalarına gösterdiği titizliği sağlığına da gösterebilmek için çaresizlik içerisinde çırpınıp durdu; çağdaşlarının kalın kemikli, kaba tenli, sinir denen nesneden yoksun yapısından çok farklı olan bünyesi, ancak gelecek yüzyıllarda karşılanması düşünülecek olan birtakım ihtiyaçların özlemi içerisindeydi. En korktuğu şey, o sıralarda ülkeden ülkeye sıçrayan ve insanları acımasızca öldüren veba hastalığıydı. Bulunduğu yerin yüz mil ötesinde veba salgını görüldüğünü haber alır almaz tüyleri diken diken olur, tası tarağı toplayıp o sırada imparatorun danışman olarak kendisini davet edişine ya da en parlak önerilerin bekleyişine aldırmaksızın kaçardı; vücudunun vebanın yol açtığı türlü çıbanlarla kaplandığını gördüğü anda, kendi gözünde alçalacağına inanırdı. Her türlü hastalık karşısında duyduğu bu aşırı korkuyu Erasmus hiçbir zaman inkâr edememiştir; hayata içten bağlı bir kişi olarak da, “daha ölümün adını duyar duymaz titrediğini” açıklamaktan hiçbir zaman utanç duymamıştır. Çalışmayı seven ve yaptığı işi önemseyen her insan gibi, Erasmus da saçma bir rastlantının ya da düşüncesizlik yüzünden yakalanacağı bir salgının kurbanı olmayı istemezdi; kendisini iyi tanıyan bir kişi olarak, vücutça doğuştan zayıflığını ve sinirlerinin aşırı duyarlılığından ötürü, başkalarından çok daha ileri ölçüde tehdit altında olduğunu iyi bildiğinden, buluttan nem kapan sağlığının üzerine titrer, kendisini koruyabilmek için elinden geleni yapardı. Zengin ziyafet sofralarında canının çektiğini yemekten kaçınır, temizliğe ve yemeklerin iyi hazırlanmış olmasına dikkat eder, Venüs’ün çağrılarına karşı koyar, özellikle Savaş Tanrısı Mars’tan çok korkardı. Erasmus, ilerleyen yaşıyla orantılı olarak sağlık durumu bozuldukça, bir yaşama yöntemi olarak geri çekilmeyi giderek daha bilinçle benimsedi; böyle yapmaktaki amacı, hayatta sevdiği tek şey olan çalışması için gerekli olan huzur, güvenlik ve yalnızlığı sağlayabilmekti. Ve salt sağlığına gösterdiği bu titizlik yüzündendir ki, akıl almaz gibi görünen bir şeyi başarabildi: Dünya tarihinin en kargaşalarla dolu bir çağında zayıf vücudunu yetmiş yıl boyunca ayakta tutabildi ve bu hayatta onun için gerçekten önem taşıyanı, yani bakışının berraklığını ve iç özgürlüğünün dokunulmazlığını ömrünün sonuna kadar koruyabildi.</p>
		<p>Sinirler bağlamında böylesine bir ürkeklikle, organlardaki böylesine aşırı bir duyarlılıkla insanın bir kahraman olması pek beklenemez; karakter böylesine uzak bir bedensel konumu kaçınılmaz olarak yansıtmak zorundadır. Erasmus’un tinsel portresine bir bakmak, onun gibi buluttan nem kapan, kırılgan birinin, Rönesans ve Reform yıllarının çılgın anaforları arasında kitleleri peşinden sürükleyebilen bir önder olamayacağını anlamak için yeterlidir. Erasmus’un yüz çizgilerini inceleyen Lavater, “Cesur bir atılganlığa atıfta bulunan tek bir çizgi bile yok,” demiştir; aynı durum, Erasmus’un karakteri için de geçerlidir. Bu canlılık yoksunu kişilik, hiçbir zaman gerçek bir savaş için yaratılmış değildi; onun yapabileceği tek şey, tehlike karşısında ölmüş gibi yapan ya da renk değiştiren bazı küçük hayvanların yöntemini andırır biçimde kendisini savunmaktı; bir karışıklık çıktığında kabuğuna, yani çalışma odasına çekilmeyi her şeye yeğler, kendisini ancak kitaplarından örülü duvarın arkasında güvenlik altında hissederdi. Erasmus’u tehlike anlarında, kaderin dönüm noktalarında incelemek, gözlemciye neredeyse acı verir ve onu, hoş diye nitelendirilemeyecek manzaralarla karşı karşıya bırakır; çünkü Erasmus, ne zaman bıçak kemiğe dayansa tası tarağı toplar ve alelacele tehlike bölgesinden kaçar. Hiçbir zaman kararlarıyla bağlanmamak, verdiği kararlardan dönüş yolunu açık tutabilmek için “eğer” ve “ancak” gibi sözcükleri kullanır, evet ile hayır arasında bocalayıp durur, dostlarının aklını karıştırıp düşmanlarını kızdırır. Onu kendisine yandaş sayanın kaderi ancak aldatılmak olabilir. Çünkü Erasmus, yoluna her zaman yalnız başına devam etmek kararında olan, bu kararında hiçbir zaman sarsılmayan bu insan, kendisinden başka kimseye sadık kalmak istemez. Karar vermek, bağlanmak demektir; onun için her karardan içgüdüsel olarak nefret eder; her zaman tutkuyla sevmiş olan Dante, onu bu kararsızlığından ötürü büyük bir olasılıkla Cehennem’in avlusundaki “tarafsızlar”ın, Tanrı ile Lucifer<a class="si-noteref epub-type_noteref" href="#f28" id="ref_f28">28</a> arasındaki savaşta yan tutmak istemeyen meleklerin arasına atardı. Özverinin ve tam bir yükümlülüğün beklendiği her yerde Erasmus, tarafsızlığının o soğuk salyangoz kabuğunun içine çekilir, yeryüzünde hiçbir düşünce ve inanç uğruna başını koymaya gönüllü değildir. Ne var ki, herkesçe bilinen bu karakter zayıflığının en çok bilincinde olan, yine Erasmus’ un kendisidir. Gerek vücudunun, gerekse ruhunun, doğanın kahramanları, bir dava uğruna canını verenlerin yoğurduğu hamurdan yoğrulmadığını hiç çekinmeksizin söyler; hayat felsefesi açısından Platon’un değerler sıralamasını benimsediğini, insanoğlu için en önemli erdemlerin haktanırlık ve hoşgörü olduğunu, yürekliliğin ise ancak ikinci derecede geldiğini belirtir. Erasmus’un yürekliliği, kendisini olsa olsa bu yüreksizlikten utanç duymamak gibi içten bir tutumda belli eder (ve belirtmek gerekir ki bu, her çağ için az rastlanan bir içtenliktir). Bir defasında Erasmus’a, savaşma yürekliliğinden yoksun olduğu kaba bir dille söylendiğinde, yüzünde bir gülümsemeyle ve her zamanki hazırcevaplığıyla şöyle demiştir:</p>
		<blockquote>
			<p>İsviçreli paralı askerlerden biri olsaydım, bu suçlama ağır sayılabilirdi. Ama ben bir bilginim ve huzur, çalışmam için gereklidir.</p>
		</blockquote>
		<p>Güvenilir olmayan bu insanın güvenilebilir bir tek yanı vardı: Yorulmak nedir bilmeksizin, hep aynı dengeyle çalışan beyni; sanki bu beyin, zayıf bedeninin dışında, ayrı bir cisimdi. Zaaf, yorgunluk, sarsıntı, güvensizlik tanımayan bu beyin, Erasmus’un ilkgençlik yıllarından son nefesine kadar aynı aydınlık ve dört bir yana ışık saçan güçle çalıştı durdu. Vücutça zayıf bir hastalık hastası olan Erasmus, çalışmaya başladığında devleşirdi. Küçücük bedenini dinlendirebilmesi için üç-dört saatlik bir uykudan fazlasına hemen hiç ihtiyacı yoktu –zaten o bedeni o kadar az kullanırdı ki!– ama bu sürenin dışında kalan yirmi saat boyunca durup dinlenme nedir bilmeksizin çalışır, yazar, okur, tartışır, eline geçirdiği kopyaları asıllarıyla karşılaştırır, düzeltmeler yapardı. Yazı yazmayı gezileri boyunca, sarsılıp duran arabaların içinde bile sürdürdüğü gibi, indiği her otel ya da handa önüne konan masayı hemen bir çalışma masasına dönüştürürdü. Uyumamak demek, onun gözünde yazarlık çabalarını bir an bile yitirmeksizin sürdürmek demekti ve kalem; bir anlamda elinin altıncı parmağıydı. Kitaplarını ve kâğıtlarını siper alarak, bir kameranın ardındaymışçasına bütün olayları izler, bilim alanındaki hiçbir ilerlemeyi, buluşu ve hiçbir politik olayı, araştıran bakışlarını dört bir yana yönelten gözünden kaçırmazdı. Yeryüzünde ne olup bitiyorsa, kitapların ve mektupların sağladığı ortam aracılığıyla haber alırdı. Bütün bu algılamaların yalnızca yazılı ya da basılı söz aracılığıyla gerçekleşmesi, Erasmus’un, gerçeklere yalnız ve yalnız düşünce yoluyla inmesi, yaratısına doğal olarak belli bir akademik hava, soyut bir soğukluk vermiştir. Tıpkı bedeni gibi, yazıları da çoğu kez taşkın bir canlılığa, sürükleyiciliğe sahip olmaktan uzaktır. Dünyayı tüm canlı organlarıyla değil, fakat yalnızca gözleri ve beyniyle kavrayan bir insan vardır karşımızda; ama bu insanın merakının ve öğrenme tutkusunun kapsamına girmeyen alan yoktur. Bu tutku bir ışıldak gibi hayatın bütün sorunlarına yönelir ve onları aynı acımasız parlaklıkla aydınlatır. Bütün bunlar, eşsiz bir duyarlılıkla çalışan, alabildiğine geniş kapsamlı bir düşünme aygıtının ürünüdür. Çağındaki olayların bir teki bile bu ışık demetinin etki alanı dışında kalmaz; bu düşünce adamı, düşünsel çabasının kapsamına giren bütün alanlarda teşvik edici, tedirgin bir biçimde dolanıp duran, ama yönünü her zaman doğru saptayan ruhuyla, gelecekte bir araya toplanıp sonuçlarından yararlanılacak olan çabaların öncüsü ve devrimcisidir. Çünkü Erasmus’un kendisine özgü, şaşılası bir sezgisi, altıncı duyusu vardı; çağdaşlarının hiçbir şey fark etmeksizin geçip gittiği yerlerde o, araştırılıp ortaya konması gereken sorunların altın ve gümüş damarlarını bulurdu. Bunların varlığını algılar, kokusunu alır, çağdaşlarının dikkatini onlara çeken ilk kişi olurdu; ama her zaman sabırsızca dolanıp duran merak ve ilgisi, damarları ilk kez bulmuş olmanın verdiği sevinçle yetinir ve hemen başka ufuklara yönelirdi. Bulunan hazinenin kazılıp çıkarılması, elekten geçirilmesi ve değerlendirilmesi işini ise kendisinden sonraki kuşaklara bırakırdı. Erasmus (ya da onun beyninin gözleri) sorunları yalnızca ışığa çıkarmakla yetinir, çözmeye girişmezdi: Kanında ve bedeninde nabız gibi atan tutkunun eksik oluşu gibi, yaratıcı yanı için de bağnazlığın son sınırlarına varmak diye bir şey söz konusu değildi: Onun evreni alabildiğine geniş alanlardı, yoksa derinlikler değil.</p>
		<p>İşte bu nedenden ötürü, şaşılacak kadar modern ve çağının sınırlarını çok aşan bu kişiliğe ilişkin bir yargıya varırken, ölçü olarak yalnızca eserlerini ele almak, ama o eserlerin etkisini göz önünde bulundurmamak, adil olmaz. Çünkü Erasmus, çok kesitli bir ruhun taşıyıcısı, türlü yeteneklerin oluşturduğu bir bileşim, bir toplamdı; buna karşılık tekdüze bir bütün değildi. Serinkanlı ve ürkek, atılgan, ama aynı zamanda son darbeyi indirme konusunda çekingen, düşüncede savaşçı, gönlünde barışsever, kültürlü bir kişi olarak kendisini beğenmiş, ama insan olarak alabildiğine alçakgönüllü, kuşkucu ve idealist yanlarıyla tüm karşıtlıkları gevşek bir örgü biçiminde ruhsal evreninde kaynaştırırdı. Arı gibi çalışkan bir bilimadamı, özgür düşünceli bir din bilimcisi, sert bir eleştirmen, yumuşak bir öğretici, biraz kuru dizelere kaçan bir şair, billur gibi anlatıma sahip bir mektup yazıcısı, hem en acımasız satirik yazıların yazarı, hem de insanoğlunu insan kılan tüm yüceliklerin savunucusu bir havari – Erasmus’un alabildiğine geniş tinsel dünyasında bu özelliklerin hepsi, birbirine düşman kesilmeden ya da birbirini ezmeden yer bulabilmişti. Çünkü sahip olduğu yeteneklerin en yücesi, yani çelişkileri bağdaştırmak, karşıtlıkları yumuşatmak yeteneği, etki alanını yalnızca dış dünyada değil, fakat kendi iç dünyasında da yerleştirebilmişti. Ancak böylesine bir çok yönlülük, doğal olarak bütün halinde bir etkinin oluşumunu engellemiş ve bizim, Erasmus’a özgü düşünce sistemi diye adlandırdığımız sistem, Erasmus’tan çok onun yerine geçenlerce, daha derli toplu bir anlatımın kalıbına dökülerek belirginleştirilmiştir. Gerek Almanya’daki Reform hareketi ile Aydınlanma Çağı, gerek İncil’e ilişkin araştırmaların özgür bir düşünce yöntemiyle yürütülmesi, bir Rabelais’nin ve Swift’in satirik yapıtları, Avrupa düşüncesi ve modern hümanizm, onun düşünce evreninden çıkan düşünceler olmakla birlikte, hiçbiri onun tarafından gerçekleştirilmiş birer eylem niteliğini taşımaz. Erasmus her alanda ilk adımı atmış, sorunları harekete geçirmiş, fakat yine her alandaki hareketler sonunda onu aşıp geride bırakmıştır. İleri görüşlülük, vurucu gücü felce uğratır; bundan ötürü başlıca niteliği sorunun özünü kavramak olan kimselerin aynı zamanda birer eylemci kimliğiyle tarih sahnesine çıktıkları, ender görülen bir durumdur. Luther’in deyişiyle, “İyi bir işin bilgelik ve sakınganlığın ürünü olması enderdir; ne olacaksa, ayrıntılı bilgi edinme çabasına girişilmeden olmalıdır.” Erasmus, çağının ışığıydı; gücünü ise ötekiler oluşturdular. O, yolu aydınlattı, ötekiler bu yoldan gitmesini bildiler. Erasmus’un kendisi ise, tıpkı ışığın kaynağında her zaman olduğu gibi, gölgede kaldı. Ne var ki yeniye giden yolları gösterenler, o yollardan ilk kez gidenlerden daha az saygıdeğer değillerdir; gölgeliklerde, gözden uzakta çalışanlar da kendilerine düşeni yapmış olurlar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f25"><a class="si-backref" href="#ref_f25">25.</a><span class="si-footnote-text"> Zürichli din adamı Johann Kaspar Lavater (1741-1801), <span class="dipnot-yazisi char-style-override-5">Physiognomischen Fragmente zur Beförderung der Menschenkenntnis und Menschenliebe</span> (İnsan Kişiliğini Tanıma ve İnsan Sevgisi Üzerine Fizyonomi Denemeleri) adlı yapıtında yüz hatlarından karakter yorumu yöntemini anlatır. (Ç.N.)</span></div>
		<div class="si-footnote html5_aside epub-type_footnote" id="f26"><a class="si-backref" href="#ref_f26">26.</a><span class="si-footnote-text"> (Lat.) Dünyanın eğiticisi. (Ç.N.)</span></div>
		<div class="si-footnote html5_aside epub-type_footnote" id="f27"><a class="si-backref" href="#ref_f27">27.</a><span class="si-footnote-text"> (Lat.) Dünyanın ışığı. (Ç.N.)</span></div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28.</a><span class="si-footnote-text"> İlkçağ mitolojisinde sabah yıldızı. Hıristiyanlıkla birlikte Lucifer, Şeytan’ın Cennet’ten kovulmasından önceki adı olarak kabul görmüştür. (Ç.N.)</span></div>
	</div>
</body>
</html>