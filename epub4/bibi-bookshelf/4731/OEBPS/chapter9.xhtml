<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Büyük tartışma</h1>
		<p>Edebiyat ortamında dedikodu, yalnızca belli bir zamana değil, bütün zamanlara ortak bir olaydır. Düşünürlerin sayıca az ve görünüşte aralarında bağlantı bulunmaksızın çeşitli ülkelere dağılmış olarak yaşadıkları on altıncı yüzyılda da, her zaman meraklı olan bu çevrede hiçbir şey gizli kalmıyordu. Daha Erasmus kalemini eline almadan, savaşıp savaşmayacağı ya da ne zaman saldırıya geçeceği belli olmadan, Wittenberg’dekiler, Basel’ de neler planlandığını biliyorlardı. Luther, böyle bir saldırıyı çoktan hesaba katmıştı. Daha 1522 yılında bir dostuna şu satırları yazmıştı:</p>
		<div class="letter html5_section">
			<p>Gerçek, güzel konuşabilme ve karşısındakini inandırabilme sanatından daha güçlü, inanç ise bilgelikten daha yücedir. Erasmus’a meydan okuyacak değilim; ayrıca, bana saldıracak olursa, hemen karşılık vermeyi de düşünmüyorum. Yine de güzel ve inandırıcı konuşabilme yeteneğinin ona kazandırdığı gücü bana karşı kullanmasını yerinde bir davranış gibi görmüyorum... Ama her şeye rağmen bunu yapmaya kalkışırsa Hazreti İsa’nın ne Cehennem’in kapılarından ne de yeryüzü güçlerinden korktuğunu öğrenecektir. Ününe, adına ve bulunduğu yere bakmaksızın Erasmus’un karşısına çıkacağım.</p>
		</div>
		<p>Hiç kuşkusuz Erasmus’un kulağına gitmesi amacıyla kaleme alınan bu mektup, bir korkutmayı ya da daha yerinde bir deyişle, bir uyarıyı içermekteydi. Sözcüklerden, Erasmus’un içinde bulunduğu güç durumda bir kalem tartışmasından kaçınmayı yeğlediği hissedilmektedir. Bu mektup üzerine her iki tarafın dostları arabuluculuk girişimlerine başladılar. Gerek Melanchthon, gerekse Zwingli, Protestanlığın çıkarları uğruna Basel ile Wittenberg arasında bir kez daha barışı sağlamaya çalıştılar. Ne var ki tam çabaları olumlu yönde gelişirken Luther, hiç beklenmedik bir şey yaparak Erasmus’a yazmaya karar verdi.</p>
		<p class="lvl2">Daha birkaç yıl önce Luther, Erasmus’a yazdığında alabildiğine nazik ve alçakgönüllü bir tutum içindeydi; sanki satırlarıyla “büyük adam”ın önünde bir öğrenci gibi diz çökmüştü. Oysa şimdiki tutumu, o günlere oranla ne kadar başkaydı! Dünya tarihindeki yerinin ve Almanlar için üstlendiği görevin bilincinde olmak, sözlerine tüyler ürpertici bir görkem ve coşkunluk havası vermişti. Artık Papa’yla, imparatorla ve yeryüzünün bütün güçlüleriyle savaşmakta olan Luther için bir düşman daha olmuş, ne önemi vardı? O, artık gizli kapaklı oyunlardan bıkmıştı. Belirsizlikten ve kaypak antlaşmalardan yana değildi. “Belirsiz, kuşku uyandırıcı, kaypak sözcük ve konuşmaları kökünden yok etmek gerekir.” Luther, açıklık istiyordu. Erasmus’a elini son kez uzatmıştı. Ama bu el, artık demir bir eldiven içindeydi.</p>
		<p>İlk sözleri henüz nazik ve çekingen bir hava taşır:</p>
		<div class="letter html5_section">
			<p>Sevgili Herr Erasmus!</p>
			<p>Bugüne kadar yeterince uzun bir zaman sesimi çıkarmadan oturdum; benden daha büyük, daha yaşlı bir kişi olarak suskunluğa önce sizin son vermenizi beklemiş olmama rağmen, uzun süren bir bekleyişten sonra, size olan sevgimden ötürü yazma konusunda ilk adımı atmaya karar verdim. Hemen belirteyim ki, davranışınız Papa’dan yana olanlara hoş görünsün, diye bize yabancı kalışınıza bir itirazım yok...</p>
		</div>
		<p>Mektubun bundan sonrasında ise Erasmus’a, onun tereddütüne karşı duyulan memnuniyetsizlik, güçlü ve neredeyse karşısındakini aşağılayıcı biçimde şahlanır:</p>
		<div class="letter html5_section">
			<p>Tanrı’nın size, bu canavara karşı yürütülen savaşı onaylamaya ve bizim yanımızda yer almaya yeterli direnci, yürekliliği ve anlayışı henüz vermemiş olduğunu gördüğümüzden, sizden gücünüzün üzerinde olanı istemeyeceğiz... Ama ben, yeteneklerinizden yararlanarak işimize karışmamış olmanızı yeğlerdim; bulunduğunuz yerden ve insanları inandırabilme sanatınızdan ötürü pek çok şey elde edebilecek durumda olmanıza rağmen, yüreğiniz bizim için atmadığına göre, size sunulan yeteneklerle yalnızca Tanrı’ya hizmet etmeniz daha iyi olurdu.</p>
		</div>
		<p>Luther, Erasmus’un zayıf ve çekingen tutumuna acıdığını belirttikten sonra, asıl söylemek istediğine geçer: Bu davanın önemi, artık Erasmus’un hedefini çoktan geride bırakmıştır; ne Erasmus’un bütün gücüyle karşısına dikilmesi ne de arada sırada onu iğneleyip aşağılaması Luther için tehlike kaynağı olabilecektir. Luther, sert, buyruk verircesine Erasmus’tan “iğneleyici, retorik ve üstü kapalı konuşmalardan” kaçınmasını ve özellikle, elinden başkaca bir şey gelmiyorsa, “trajediye yalnızca seyirci kalması”nı, Luther’e karşı olanlara katılmamasını ister. Luther, nasıl ona karşı herhangi bir girişimde bulunmuyorsa, Erasmus da yazılarıyla ona saldırmamalıdır.</p>
		<blockquote>
			<p>Bir kez birbirimizi ısırmış olmamız yeterlidir; şimdi birbirimizi parçalayıp yıpratmamaya dikkat etmeliyiz.</p>
		</blockquote>
		<p>Hümanistlerin imparatoru Erasmus, o güne kadar kimseden böylesine cüretkâr bir mektup almamıştı. Yaşlı adam, bütün barışseverliğine rağmen, bir zamanlar alçakgönüllülükle ondan desteğini istemiş olan insanın şimdi ona böylesine yukarıdan bakmasına razı olamazdı. Gururla, “Ben, şimdi İncil’le böbürlenen pek çok kişiden daha iyi çalıştım İncil’in yolunda,” diye karşılık verdi. “Ama getirilen yeniliğin çok sayıda kanı bozuk ve kargaşa yanlısı insan ürettiğini görüyorum. Bilimlerin yıkılıp gittiğini, dostluk bağlarının koptuğunu görüyor, kanlı bir kargaşanın çıkmasından korkuyorum. Ama hiçbir şey beni, İncil’i insanların tutkuları uğruna harcamaya zorlamayacaktır.” Luther’e karşı çıkmaya hazır olduğu anda, iktidar sahiplerinin kendisini ne kadar hararetle alkışlayıp şükran duyacaklarını belirtir. Ama belki de binbir gürültüyle Luther’i tutan budalaların yerine, Luther’e karşı çıkmakla İncil’e daha iyi hizmet edilmiş olacaktır. “Trajediye yalnızca seyirci kalmak”, bu budalalar yüzünden olanaksızdır. Luther’in direnci, Erasmus’un sallantıdaki iradesini güçlendirmiştir. “Keşke bunlar trajik bir sona götürmese!” diye karanlık bir önsezinin etkisi altında içini çeker ve sonra tek silahına, kaleme sarılır.</p>
		<p class="lvl2">Erasmus, ne kadar güçlü bir düşmana karşı çıktığının bilincindeydi. Bunun da ötesinde, belki de içinden öfkesinin verdiği güçle o güne kadar bütün düşmanlarını yere çalmış olan Luther’in savaştaki üstünlüğünü de biliyordu. Ama Erasmus’un gerçek güçlülüğü –ki bu, bir sanatçıda pek az rastlanılan bir durumdur– kendi gücünün sınırlarını iyi bilmesiydi. Bu düşünce yarışmasının bütün dünyanın gözleri önünde yapıldığını da biliyordu. Avrupa’nın bütün din bilginleri ve hümanistleri, tutkulu bir sabırsızlıkla perdenin açılmasını beklemekteydiler; bu durumda önemli olan, karşı tarafça bozulması olanaksız bir savaş düzeni seçmekti. Erasmus, bu seçimi büyük bir ustalıkla yaptı. Düşüncesizce Luther’e ve Protestan öğretisine saldıracak yerde, şahin bakışlarıyla Luther’in dogmasında zayıf ya da en azından yaralanabilir bir noktayı saldırısına hedef aldı. Seçtiği, görünüşte ikinci derecede bir sorundu; gerçekte ise Luther’in henüz sallantıda ve güvenlikten yoksun öğretisi açısından ana sorundu. Saldırıya hedef olan kişi, yani Luther bile, bu ustalığı yüzünden Erasmus’u övmek zorunda kalacaktı:</p>
		<div class="letter html5_section">
			<p>Karşıtlarımın arasında yalnızca sen sorunun özünü anladın; sorunun en nazik noktasını bulup bu savaşta gerçekten gırtlağıma sarılabilen, yalnızca sen oldun.</p>
		</div>
		<p>Erasmus, olağanüstü sanatçı sezgisi ve anlayışıyla, sorunu bir inancın bakış açısından ele alıp kendisini dingin bir kalıba sokacak yerde, tanrıbilim alanına giren bir sorunun diyalektik ve düz zeminini yeğledi; bu durumda karşısındaki demir yumruklu adam onu tamamen yere çalamazdı. Erasmus da, bütün çağların en büyük düşünürlerinin görünmez desteğini sağladığından emin olabilirdi.</p>
		<p>Erasmus’un tartışmanın odak noktası yaptığı sorun, her türlü tanrıbilimin ezelî konusu olan insan iradesinin özgür olup olmadığı sorunuydu. Luther’in, Augustinus’ un doğrultusundaki sert kalıplar içerisinde düşünülen kaderin önceden saptanmışlığı öğretisine göre insanoğlu, her zaman Tanrı’nın tutsağı olarak kalırdı. İnsan iradesinin en küçük bir parçası için bile özgürlük söz konusu olamazdı; insanın her eylemi önceden Tanrı tarafından hazırlanırdı. Başka bir deyişle insanoğlunun iradesi, doğumundan başlayarak var olan bu günah örgüsünün içinden ne iyi işler yaparak ne de pişmanlık yoluyla kurtulabilirdi; bir insanı doğru yola sokmak, ancak Tanrı’nın isteğine ve buyruğuna bağlıydı. Modern bir anlayış, bunu şöyle çevirir: İnsanoğlu, kaderi açısından tümüyle kalıtımın ve çevre koşullarının egemenliği altındadır; Tanrı’nın iradesi aynı yönde olmadıkça, tek başına bireyin iradesi hiçbir güce sahip değildir – Goethe’nin deyişiyle:</p>
		<div class="poem html5_section epub-type_epigraph">
			<span>Bütün irade</span>
			<span>İstemektir sadece, istememiz gerektiği için,</span>
			<span>Ve istek, durur iradenin önünde...</span>
		</div>
		<p>İnsanoğlunun mantığında kutsal ve Tanrı’nın verdiği bir güç gören hümanist Erasmus’un, Luther’in bu görüşüne katılması olanaksızdı. Yalnızca tek başına bireyin değil, fakat bütünüyle insanlığın dürüst ve eğitilmiş bir iradenin yardımıyla daha yüksek bir ahlak anlayışına varabileceğine sarsılmaz biçimde inanan Erasmus, böylesine ödünsüz bir kaderciliğe ruhunun ta derinliklerinde başkaldırır. Ne var ki herhangi bir karşıt görüşe hemencecik ve kabaca “hayır” demek, Erasmus’un tarzı değildir. Her zaman yaptığı gibi, bu kez de sadece aşırılığa, Luther’in belirlenimciliğindeki<a class="si-noteref epub-type_noteref" href="#f38" id="ref_f38">38</a> koşul tanımaz ve sert yanlara başkaldırır. Kendisine özgü, kaypak ve ihtiyatlı ifadesiyle “ödün tanımaz savlardan hoşlanmadığını” belirtir. Kişisel eğilimi her zaman her şeyi kuşkuyla karşılamaktan yanadır; ama böyle durumlarda Kutsal Kitap’a ve Kilise’ye isteyerek boyun eğer. Kutsal Kitap’ta bu düşünceler esrarlı ve anlaşılması kolay olmayan biçimde anlatılmıştır. Bu nedenden ötürü insan iradesinin özgürlüğünü, Luther’in yaptığı gibi, bütünüyle ve koşulsuz inkâr etmeyi sakıncalı bulmaktadır. Amacı hiçbir zaman Luther’in düşüncelerini tamamen yanlış diye nitelendirmek değildir; ama <em>non nihil</em>’e, bir insanın yaptığı bütün iyi işlerin Tanrı katında hiçbir değerinin bulunmadığı, bu nedenle de gereksiz olduğu savına karşı çıkmaktadır. Luther’in yaptığı gibi, her şey Tanrı’nın iradesine bağlı kılınırsa, bunun böyle olduğuna inanılırsa, o zaman insanlar için iyilik yapmanın ne anlamı olacaktır? Her zaman uzlaştırıcı yanıyla ortaya çıkan Erasmus, insanoğlunun elinden hiç olmazsa özgür irade yanılsamasının alınmamasını önerir; o zaman insanoğlu çaresizliğe, bırakılmışlık duygusuna kapılmayacak, Tanrı’yı da acımasız ve haktanımaz görmeyecektir.</p>
		<blockquote>
			<p>Ben de özgür iradeye küçük de olsa bir yer tanıyan, ama olayların çoğunluğunu Tanrı’nın belirlediğine inananların düşüncelerine katılıyorum, çünkü gururun Skylla’sından kaçalım derken bağnazlığın Kharybdis’inin pençelerine düşmemeliyiz.<a class="si-noteref epub-type_noteref" href="#f39" id="ref_f39">39</a></p>
		</blockquote>
		<p>Görüldüğü gibi, barıştan yana olan Erasmus, kavgada bile karşıtlarıyla arasındaki gerginliği gidermek için elinden geleni yapmaktadır. Karşısındakini bu kez de uyarır. Bu tür tartışmaların önemi gözde büyütülmemeli ve insan kendi kendisine şunu sormalıdır:</p>
		<p>“Birkaç anlamsız sav yüzünden bütün yeryüzünü kargaşaya sürüklemek doğru bir davranış mıdır?” Ve durum, gerçekten de böyledir. Luther direnişinden biraz vazgeçse, Erasmus’a doğru bir adım atsa, bu tinsel çekişme de barış ve birlik içinde son bulacaktır. Ne var ki Luther, yaşadıkları yüzyılın en inatçı kişisidir. Din ve inanç sorunlarında, odun yığınlarının üstüne çıkarılsa bile bir santim gerilemeyi kabul etmeyecek bir insandır; doğuştan kendisini bağnazlığa adamış biri olarak öğretisinin en küçük ve önemsiz paragrafından bir parça özveride bulunacak yerde, kendisini ya da dünyayı yıkmayı yeğler.</p>
		<p class="lvl2">Luther, uğradığı saldırının öfkesini alabildiğine kamçılamış olmasına rağmen Erasmus’a hemen karşılık vermedi. Kendisine özgü kabalığıyla, “Öteki kitaplarla ancak k...mı silerken, Erasmus’un bu yazısını okudum ama bir yere fırlatıp atmayı da düşünerek,” dedi. Fakat bu olayların geçtiği 1524 yılında Luther’i, tanrıbilime ilişkin bir tartışmadan çok daha önemli ve ağır işler beklemekteydi. Her devrimci için kaçınılmaz olan yazgı, buyruklarını ona da dikte etmeye başlamıştı. Eskisinin yerine yeni bir düzen koymak isteyen, kargaşanın bütün güçlerini zincirlerinden kurtarıp ortalığa salan Luther, şimdi bütün köktenciliğine rağmen, kendisinden çok daha köktenci olanlarca ezilmek tehlikesiyle karşı karşıyaydı. Luther, söz ve inanç özgürlüğü istemişti; şimdi aynı özgürlüğü başkaları kendileri için istiyorlardı. Zwickau’lu peygamberler, Karlstadt, Müntzer, Luther’in deyişiyle bütün bu “din bağnazları”, İncil adına imparatora ve imparatorluğa karşı ayaklanmak için toplanıyorlardı, Luther’in soylular ve prensler aleyhinde söyledikleri, birleşen köylülerin elinde mızrak olup çıkmıştı. Ama Luther sadece ruhsal nitelikte, din alanına ilişkin bir devrim istemişken ezilen köylü sınıfı toplumsal, dahası açıkça komünist nitelikte bir devrim istiyordu. Erasmus’un yaşamış olduğu tinsel trajedi o yıl Luther için yineleniyor, sözleri yeryüzünde istediklerinin çok ötesinde etkiler yaratıyordu. Manastırlara saldırıp resim yakanlar, bir zamanlar Erasmus’u aşırı ılımlı ve uyuşuk olmakla suçlayan Luther’i, “yeni bir Papa yanlısı, bir dinsiz” ve “Wittenberg’li kendisini beğenmiş” diye nitelendirmeye başlamışlardı. Erasmus’a özgü kader, şimdi Luther’in önünde uzanmıştı. Onun tümüyle ruhsal ve dinsel anlamda söylediklerini geniş kitleler ve bu kitlelerin bağnaz önderleri, Luther’in deyişiyle “maddi” anlamda, kışkırtıcı anlamda alıyorlardı. Bir dalganın ötekini izlemesi ve yutması, devrimin yapısının değişmez gereğidir; bu kargaşa içinde Erasmus, Jirondenleri; Luther, Robespierre’cileri, Thomas Müntzer ve yandaşları da Marat’cıları temsil ediyorlardı. O güne kadar tartışılmaz önder olarak kalmış olan Luther, bir anda iki cepheye karşı, aşırı ılımlılar ile aşırı atılganlara karşı savaşmak, Almanya’nın yüzyıllardan bu yana yaşadığı en korkunç ve kanlı ayaklanma olan bu toplumsal devrimin sorumluluğunu yüklenmek zorunda kalmıştı. Çünkü köylü kitlesi, Luther adını yüreğine kazımış, kendisine bayrak edinmişti; bu asilere, efendilerine başkaldırmak yürekliliğini de yalnızca Luther’in imparatora ve imparatorluğa başkaldırıp bu yolda başarı kazanması vermişti. Şimdi Erasmus, haklı olarak ona, “İşte şimdi senin düşüncelerinin ektiğini biçiyoruz,” diye sesleniyordu, “sen asileri tanımak istemiyorsun ama onlar seni tanıyorlar... Bu felakete yazdığın kitapların, özellikle Almanca olarak kaleme aldığın kitapların yol açtığına ilişkin genel inancı yıkabilecek durumda değilsin.”</p>
		<div class="img-container html5_figure">
			<img alt="resim 06" src="image/img06.jpg"/>
			<div class="fig-text html5_figcaption">Hümanist Ulrich von Hutten, anonim.</div>
		</div>
		<p>Luther, tam anlamıyla korkunç bir karar vermek zorunluluğuyla karşı karşıyaydı. Kökeni halkta olduğu, halkın içinde yaşadığı ve prenslere başkaldırmış olduğu halde, şimdi onun yaydığı düşüncelerin doğrultusunda ve İncil adına özgürlüğü için savaşan köylü sınıfını ret mi edecekti? Durumu bir gecenin içinde Erasmus’unkine tıpatıp benzemişti. O da yaşamında ilk kez Erasmus gibi davranmayı denedi. Prensleri hoşgörülü olmaları için uyardı; köylülere ise, “Hıristiyanlığa, barışa aykırı, sabırsız ve Hıristiyanlığa yakışmaz davranışlarla leke sürmemeleri,” için seslendi. Ne var ki Luther yaradılışındaki bir adamın asla dayanamayacağı bir durum çıktı ortaya; cahil halk ona değil, kendisine en çekici şeyleri müjdeleyen sese, Thomas Müntzer’e ve komünist din bilginlerine kulak verdi. Sonunda Luther, istemediği bir karara varmak zorunda kaldı. Çünkü artık bu gemi azıya almış olan başkaldırı, tüm eylemini tehlikeye sokuyordu. Almanya’daki içsavaşın, Papalığa karşı açtığı tinsel savaşa zarar vereceğini anlamıştı.</p>
		<blockquote>
			<p>Bu kana susamışlar, emirlerindeki köylülerle birlikte işimi karıştırmasalardı, Papalığın durumu şimdi herhalde çok başka olurdu.</p>
		</blockquote>
		<p>Eseri ve üstlendiği görev söz konusu olduğunda Luther, her türlü çekingenliği bir yana bırakır. Kendi bir devrimci olduğu halde, Almanya’daki köylü devrimine karşı çıkmak zorunda kaldı. Bunu da, her zaman coşkudan yana olan yaradılışına uygun olarak, en öfkeli, ödün tanımaz ve vahşi biçimde yaptı. Yaşamı boyunca kaleme aldıkları arasında, en büyük tehlikelerle karşı karşıya olduğu o dönemde Alman köylülerinin aleyhinde yazdığı yergi, en korkuncu ve kan kokanıdır.</p>
		<blockquote>
			<p>Prenslerin safında ölen, kutsal bir din savaşçısı olarak Cennet’e gidecek, ötekilerin safında ölenlerin ruhları ise Şeytan’ın olacaktır. Bu gibilerini herkes boğmalı, hançerlemeli, açıkça meydan okuyarak ya da tuzağa düşürerek öldürmeli, bu arada bir asiden daha zehirli, zararlı ve Şeytani bir varlık olamayacağı düşünülmelidir. </p>
		</blockquote>
		<p>Luther, hiç acıma duymaksızın halka karşı kesinlikle iktidar sahiplerini tutmaktadır:</p>
		<blockquote>
			<p>Eşek sopayla, halk denen güruh ise kaba güçle yola getirilir.</p>
		</blockquote>
		<p>Ve muzaffer şövalyeler korkunç bir acımasızlıkla halkı kasıp kavururlarken, Luther’in, bu vahşi savaşçının dudaklarından en ufak bir aman verme ya da hoşgörü sözcüğü çıkmaz. Kurbanlarının içinden binlercesi derebeyi şatolarına saldırırlarken onun adına ve eylemine güvenmişlerdir; ama bu dâhi, fakat öfkesi sınırsız insan onlara karşı en ufak bir acıma duymaz. Sonunda, Württemberg’in bütün tarlaları kanla sulandıktan sonra, korkunç bir yüreklilikle şu açıklamayı yapar:</p>
		<blockquote>
			<p>Ayaklanan bütün köylüleri ben, Martin Luther, öldürdüm, çünkü öldürülmelerini ben istedim. Dökülen kanlarının bütün sorumluluğu benimdir.</p>
		</blockquote>
		<p>Kalemini Erasmus’a çevirdiğinde bu korkunç nefret, hâlâ kaleminin ucundadır. Aralarında yalnızca tanrıbilime ilişkin bir tartışma geçmiş olsa Erasmus’u hoş görebilir belki. Ama Erasmus’un ılımlı ve ölçülü olunması yolundaki uyarısının bütün hümanist dünyada ne kadar büyük bir coşkuyla karşılandığına tanık olmak, Luther’in öfkesini bir çılgınlık nöbetine dönüştürür: Düşmanlarının artık zafer şarkıları söylediklerini düşünmeye dayanamaz. Köylü sorununun baskısından kurtulduktan sonra artık istediği, Erasmus’a yalnızca karşılık vermek değil, fakat onu yıkmaktır. Masa başında, çevresine toplanan arkadaşlarına amacını şu korkunç sözlerle açıklar:</p>
		<blockquote>
			<p>Onun için sizden, Tanrı’nın buyruğuna dayanarak, Erasmus’un düşmanı olmanızı ve kendinizi onun kitaplarından korumanızı istiyorum. Onun aleyhinde yazacak, o Şeytanı kalemimle öldüreceğim.</p>
		</blockquote>
		<p>Ve övünçle ekler:</p>
		<blockquote>
			<p>Tıpkı Müntzer’i öldürdüğüm gibi; onun dökülen kanının sorumluluğu da bana aittir.</p>
		</blockquote>
		<p>Luther, öfkelendiğinde de ve damarlarındaki kanın en çok kızıştığı anlarda büyük bir sanatçı, Alman dilinin dehası olduğunu kanıtlar. Düşmanının ne kadar büyük olduğunu iyi bilmektedir; bu sorumluluğun bilincinde olduğu içindir ki, eseri de büyük olur, sıradan, dar kapsamlı bir kalem tartışmasının çerçevesinde kalmayarak, temeli geniş kapsamlı, türlü tutkuların fırtınasını estiren, söylemek istediğini sanki görüntüleyen bir kitap ortaya çıkar; bu eser, Luther’in büyük tanrıbilimciliğinin yanı sıra, bir yazar olarak da büyüklüğünü kanıtlar. <em>De servo arbitrio </em>(İradenin Tutsaklığı Üzerine Araştırma), bu savaşçının savaşçı nitelikteki yazılarının en güçlülerinden biridir. Luther ile Erasmus arasındaki tartışma ise, Alman düşünce evreninde gerek bu iki adamın yaradılışlarının farklılığı, gerekse kişiliklerinin uçsuz bucaksızlığı açısından eşsizdir. Konu, çağımız açısından güncelliğini ne denli yitirmiş olursa olsun, hasımların kişiliklerinin büyüklüğü yüzünden bu savaş, dünya yazınına bir düşünce olayı olarak geçmiştir.</p>
		<p class="lvl2">Luther, darbesini indirmeden, miğferini başına geçirip mızrağını öldürücü vuruş için kaldırmadan önce son bir kez ve bir an için, ama gerçekten yalnızca bir an için düşmanını kibarca ve üstünkörü selamlar. “Seni kimseyi saymadığım kadar sayıyor, sana kimseye vermediğim kadar önem veriyorum.” Büyük bir dürüstlükle Erasmus’un ona her yerde ve her zaman yumuşak davrandığını kabul eder, Erasmus’u, hasımları arasında “davanın özünü kavrayan tek kişi” diye nitelendirir. Ama bu selamı da verdikten sonra gerçek Luther olur, yumruklarını sıkar, kabalaşır ve böylece özüne döner. Erasmus’a karşılık verişinin tek nedeni, “Paulus’un, yararsız gevezelerin ağızlarının tıkanmasını buyurmuş” oluşudur. Bu sözlerin ardından darbeler peş peşe iner. Luther, görkemli bir biçimde, gerçek anlamda tümüyle kendisine özgü bir imgelem gücüyle “her yerde yumurtaların üstünde yürüdüğünü ama hiçbirini kırmak istemediğini” söyleyerek Erasmus’a saldırır; sonra da şöyle alay eder:</p>
		<blockquote>
			<p>Erasmus, bir yandan hiçbir konuda sav ileri sürmemek istiyor, öte yandan hakkımızda böylesine kesin bir yargıya varıyor; buna yağmurdan kaçarken doluya yakalanmak denir.</p>
		</blockquote>
		<p>Luther, Erasmus’un kendince dürüstlükle bağdaştırılamaz ılımlılığı ve çekingenliğiyle, kendi açık ve kuşku götürmez, koşul tanımaz tutumu arasındaki farkı bir çırpıda gözler önüne serer. Ona göre Erasmus, bedensel huzuru inançtan daha üstün tutmaktadır; oysa kendisi, dünyanın yalnız tedirgin olması değil, fakat tamamen yıkılması ve bir enkaz yığınına dönüşmesi pahasına, kendisini inancına adamaya hazırdır. Erasmus’un, mektubunda aklın sesine kulak vererek dikkatli olunması için uyarması ve İncil’in, tam bir yorum yapma sorumluluğunu kimsenin üstlenemeyeceği bazı anlamı karanlık kısımlarına dikkat çekmesi karşısında Luther, şu savı coşkuyla savunur:</p>
		<blockquote>
			<p>Kesinlikten yoksun bir Hıristiyanlık öğretisi düşünülemez. Bir Hıristiyan, öğretisinden ve davasından emin olmalıdır. Değilse, böyle birine Hıristiyan denemez.</p>
		</blockquote>
		<p>Luther’e göre inanç sorunlarında kararsızlığa düşen, ılımlılığa ya da kuşkuculuğa kayan, elini bir daha uzatmamak üzere tanrıbilimden çekmelidir. Erasmus’a, “Kutsal ruh, kuşkucu değildir,” diye haykırır, “o, yüreklerimize belirsiz bir tutku değil, güçlü ve kesin bir gerçek yerleştirmiştir.” Luther, görüşünde inatla direnir: İnsanoğlu ancak Tanrı’yı içinde taşıyorsa iyidir; Şeytanın yönetimi altında ise kötüdür; ama iradesi önemsizdir ve Tanrı’nın kaçınılmaz, değiştirilmesi olanaksız takdiri karşısında güçsüzdür. İki adam arasındaki bu belli bir noktaya ilişkin çekişmeden, giderek çok daha büyük bir karşıtlık kendisini belli etmeye başlar; Hazreti İsa’nın özüne ve misyonuna ilişkin bütünüyle farklı görüşleri, din alanında yenilik yapmayı amaçlayan bu iki insanı yaradılışları doğrultusunda kesin biçimde birbirlerinden ayırır. Hümanist Erasmus için Hazreti İsa, bütün insanlığın müjdecisi, yeryüzündeki bütün düşmanlıklara ve kan dökülmesine son vermek için kendi kanını akıtmış olan tanrısal varlıktır; Kendisini Tanrı’nın askeri olarak gören Luther ise, İncil’e yollamada bulunarak, Hazreti İsa’nın “insanlardan barış değil, fakat kılıç kullanmalarını istemek” için geldiğini söyler. Erasmus’a göre Hıristiyan olmak isteyen, Hazreti İsa gibi barışsever ve hoşgörülü olmalıdır; inatçı Luther’e göre ise Hıristiyan olan, Tanrı’nın kelamı söz konusu olduğu sürece bütün dünyanın yıkılması pahasına gerilememelidir. Yıllar önce Spalatin’e yazmış oldukları, yaşamının temel ilkesini dile getirir:</p>
		<div class="letter html5_section">
			<p>Sakın bu davanın gürültüsüz, sıkıntıya girmeden ve başkaldırmaya gerek kalmadan yürütülebileceğini sanma. Bir kılıcı kaleme, savaşı barışa dönüştüremezsin. Tanrı’nın kelamı, savaş, türlü zorluklar, yıkılıp gitme ve zehir demektir: Bu kelam, yoldaki bir ayı ve ormanda dolaşan bir dişi aslan gibi, Efraim’in oğullarının karşısına dikilir.</p>
		</div>
		<p>Luther, bu nedenle Erasmus’un birleşme ve uzlaşmaya ilişkin çağrısını şiddetle geri çevirir:</p>
		<div class="letter html5_section">
			<p>Yakınmayı ve bağırmayı bir yana bırak, bu ateşi artık hiçbir ilaç düşüremez. Bu savaş, Tanrımızın savaşıdır; o açtı ve kelamının bütün düşmanları yok olana kadar da durmayacak. </p>
		</div>
		<p>Luther’e göre, Erasmus’un yumuşak sözleri, gerçek bir Hıristiyan inancının eksikliğinden başka bir şey değildir, bundan ötürü Erasmus, Latince ve Yunanca yaptığı yararlı çalışmalarıyla –daha iyi Almanca’yla, hümanist sözcük oyunlarıyla– yetinmeli, “süslü sözcükleri”yle, ancak imanı tam bir insanın içinin derinliklerinden gelen Tanrı inancının gücüyle çözümleyebileceği sorunlara karışmayı bir yana bırakmalıdır. Luther, diktatörce bir ifadeyle Erasmus’tan, artık dünya tarihi bakımından önem kazanmış bu din savaşına kesinlikle karışmamasını ister.</p>
		<div class="letter html5_section">
			<p>Tanrı, senin bizim davamıza hizmet edecek kadar güçlü olmanı istemedi ve bu gücü sana vermedi.</p>
		</div>
		<p>Luther, kendisinin ise vicdanının çağrısını, buna bağlı olarak da yolundan şaşmazlığını hissetmektedir:</p>
		<div class="letter html5_section">
			<p>Benim ne ve kim olduğumu, bu çekişmeye nasıl bir ruhla karıştığımı Tanrı bilmektedir; Tanrı her şeyi, bu arada bu davanın benim değil, fakat kendisinin iradesiyle başlatıldığını ve şimdiye kadar sürdürüldüğünü de bilmektedir.</p>
		</div>
		<p>Bu satırlarla birlikte hümanizm ile Almanya’daki Reform hareketi birbirinden kesinlikle ayrılmıştır. Su ile ateş ne kadar birleşebilirse Erasmus Anlayışı ile Luther anlayışı, akıl ve tutku, insanlık dini ve din bağnazlığı, çok yanlılık ile tek yanlılık, yumuşakbaşlılık ile sertlik de birbirleriyle ancak o kadar birleşebilir.</p>
		<p class="lvl2">Luther, Erasmus’un açıkça kendisine karşı çıkmış olmasını hiçbir zaman affetmeyecektir. Savaşma tutkusuyla yanıp tutuşan bu adam, bu kavga için hasmının bütünüyle yok edilmesinden başkaca bir sonucu kabullenemez. Erasmus, Luther’e yalnızca bir kez, yumuşak karakterine göre oldukça sert sayılabilecek bir yazıyla, <em>Hyperas</em><em>pistes</em> ile karşılık verir, sonra yine çalışmalarına döner; Luther’in içinde ise nefret ateşi yanmasını sürdürür. Öğretisinin yalnızca bir noktasından ötürü kendisine karşı çıkmış olan Erasmus’a en korkunç biçimde sövüp saymak için hiçbir fırsatı kaçırmaz. Erasmus’un deyişiyle “öldürücü nefretinin etkisiyle”, hiçbir iftiradan çekinmez.</p>
		<blockquote>
			<p>Erasmus’u ezen, bir tahtakurusunu ezmiş olur; o, ezildikten sonra sağlığındakinden daha pis kokacaktır.</p>
		</blockquote>
		<p>Erasmus’u, “Hazreti İsa’nın en büyük düşmanı” diye nitelendirir. Bir defasında, Erasmus’un resmini gösterdiklerinde de arkadaşlarını, Erasmus’un “Tanrı ve dinle alay etmiş bir hilekâr” olduğu yolunda uyarır:</p>
		<blockquote>
			<p>O, gece gündüz dolambaçlı sözler düşünür; herkes onun çok şey söylediğini sanırken, o aslında hiçbir şey söylememiştir.</p>
		</blockquote>
		<p>Masada çevresinde oturan arkadaşlarına öfkeyle şöyle bağırır:</p>
		<blockquote>
			<p>Erasmus, Hazreti İsa’nın en büyük düşmanıdır ve Hıristiyanlık bin yıldan bu yana ondan daha kötü düşman görmemiştir; sizin tanıklığınız önünde söylediğim bu sözü, vasiyetnameme de geçireceğim.</p>
		</blockquote>
		<p>Öfke nöbeti, onu sonunda şu sözlere kadar götürür:</p>
		<blockquote>
			<p>Dualarımda, adın kutsansın dediğimde, Tanrı’nın adını kutsadığımda, Erasmus’a ve Tanrı’ya karşı gelen öteki dinsizlere lanet etmiş oluyorum.</p>
		</blockquote>
		<p>Ancak bir öfke insanı olan, savaşta gözü hiçbir şey görmeyen Luther, her zaman sadece savaşçı değildir; özellikle öğretisi ve etkisi adına, zaman zaman kendisini bir diplomat gibi davranmaya da zorlar. Büyük bir olasılıkla arkadaşları, Erasmus gibi yaşlı ve bütün Avrupa’nın son derece saydığı bir kişiye bunca küfür ve iftira yağdırmanın çok akılsızca bir davranış olduğunu söylemişlerdir. Luther, kılıcı elinden bırakır, defne dalını alır ve “Tanrı’nın en büyük düşmanı”na yazdığı mektuptan bir yıl sonra, bu kez neredeyse şakacı bir ifadeyle bir mektup kaleme alarak “bunca sert davrandığından” ötürü Erasmus’tan özür diler. Ama uzlaşma önerisini sert bir tavırla geri çeviren, bu kez Erasmus olur.</p>
		<div class="letter html5_section">
			<p>Bunca küfür yedikten sonra, şakalar ve yaltaklanmalarla yatıştırılabilecek kadar çocuk ruhlu değilim... Ben Tanrıtanımazmışım, inanç sorunlarında kuşkucuymuşum, Tanrı’ya karşı gelmişim ve daha bir sürü şey; bütün bu alçakça yalanlar ne işe yaradı... İkimizin arasında olup bitenler önemli değil, hele benim gibi ölmek üzere olan bir adam için hiç değil; ben, bütün dürüst kişilerin de yapacakları gibi, senin cüretkâr, utanmaz ve kışkırtıcı tutumun yüzünden bütün dünyayı uçuruma sürüklemene öfkeleniyorum... ve senin iraden yüzünden bu fırtınanın uğrunda bunca çarpıştığım yatışma sürecine gelemeyişine kızıyorum... Aramızdaki tartışma özel bir sorundur; ben ise genel huzursuzluktan ve düzeltilmesi olanaksız kargaşadan ötürü acı duyuyorum. Bunu senin, iyi öğütler verenleri dinlemek istemeyen, yola gelmesi olanaksız tutumuna borçluyuz... O çok hoşuna giden ruhundan daha başka bir ruha sahip olmanı isterdim, sen de kendince benim için istediğin dileklerde bulunabilirsin; yalnız seninki gibi bir ruha sahip olmam hariç olmak üzere; bu sonuncusunu, ancak Tanrı senin ruhunu değiştirirse yapabilirsin.</p>
		</div>
		<p>Erasmus, kendisi için alışılmamış bir sertlikle dünyasını yıkmış olan eli geri çevirir; Kilise’nin barışını bozan, Almanya’yı ve dünyayı en korkunç düşünce <em>tumultus</em>’unun içine atmış olan adamı artık selamlamak istememektedir.</p>
		<p class="lvl2">Ama kargaşa artık bir kez dünya üzerindedir, artık dünyanın her yanındadır ve Erasmus da dahil olmak üzere, hiç kimse artık ondan kaçabilme olanağına sahip değildir. Huzursuzluk, kaderin Erasmus için uygun gördüğü yasadır ve ne zaman huzur istese çevresindeki dünya kaynamaya başlar. Şimdi tarafsız olduğu için sığınmış olduğu Basel kenti de, Reform hareketinin nöbetlerine yakalanmıştır. Halk kiliselere saldırmakta, mihraplardaki resimleri ve oymaları sökmekte, sonra bunlar katedralin önünde üç yığın yapılıp yakılmaktadır. Erasmus, ezelî düşmanı bağnazlığın, bir kılıç ve ateş dalgası halinde evinin çevresinde coştuğunu dehşetle görür. Bu kargaşanın ortasında ona küçük bir teselli veren tek düşüncesi vardır: “Hiç olmazsa kan akmadı, keşke hep böyle kalsa.” Ama Basel, artık Reform hareketinden yana bir kent olmuştur ve her türlü yan tutmadan tiksinen Erasmus, artık bu kentin surları içinde kalmak istememektedir. Altmış yaşında olduğu halde çalışma huzurunu sağlayabilmek için Avusturya sınırları içindeki sakin Freiburg’a gider; halk ve resmî görevliler, onu törenle karşılar ve oturması için imparatora ait saraylardan birini önerirler. Ama Erasmus, bu görkemli yapıyı istemez ve rahipler manastırının yanındaki küçük bir evi seçer; orada sessiz sedasız çalışmak ve huzur içinde ölmek istemektedir. Tarih, taraf tutmak istemediği için hiçbir yerde rahat yüzü göremeyen bu ortanın adamına uygun gelecek en görkemli simgeyi seçmiştir: Erasmus, Löwen’den, kent aşırı Katolik yanlısı olduğu, Basel’den de aşırı Protestan yanlısı olduğu için kaçmak zorunda kalmıştır. Kendisini hiçbir dogmaya adamayan ve hiçbir taraftan yana olmayan özgür ve bağımsız düşünüre, yeryüzünün hiçbir yerinde vatan yoktur.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f38"><a class="si-backref" href="#ref_f38">38.</a><span class="si-footnote-text"> Determinizm. Felsefedeki genel anlamında belirlenimcilik, evrende bütün olup bitenlerin nedensellik bağlantısı içinde belirlendiğinin ileri sürülmesi demektir. Tanrıbilim’de ise belirlenimcilik, evrendeki olayların yanı sıra insanın iradesini de Tanrı’nın belirlediğini öne süren öğretidir. Yukarıdaki belirlenimcilik, bu ikinci anlamdadır. (Ç.N.)</span></div>
		<div class="si-footnote html5_aside epub-type_footnote" id="f39"><a class="si-backref" href="#ref_f39">39.</a><span class="si-footnote-text"> Skylla ve Kharybdis, Yunan mitolojisinde, dar sularda Odysseus’un yolunu kesen ölümsüz iki dişi canavardır. (Ç.N.)</span></div>
	</div>
</body>
</html>