<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Bir hümanistin sonu</h1>
		<p>Artık altmışına gelmiş, yorgun ve tükenmiş bir insan olan Erasmus, Freiburg’da, yine kitaplarıyla baş başadır; dünyanın üstüne varmasından ve huzursuzluğundan –kaçıncı kez!– yine kaçmıştır. Ufak tefek, zayıf gövdesi gittikçe erir; buruşuk ve narin yüzü, binlerce kırışığıyla gittikçe üstünde esrarlı işaretler taşıyan bir parşömeni andırır. Bir zamanlar, yeryüzünde düşünce yoluyla bir yeniden doğuşun gerçekleşeceğine, insanlığın kendisini salt insana yaraşır davranışlarla yenileyeceğine tutkuyla inanmıştır; şimdi ise bu tutku, yerini acı çeken, alaycı bir adama bırakmıştır. Durmaksızın bilimlerin giderek gerilemesinden, düşmanlarının nefret dolu tutumlarından, pahalılıktan, bankerlerin hile ve dolanlarından, şarapların kötülüğünden ve ekşimişliğinden yakınır. Barışa bir türlü el uzatmayan, her gün mantığın tutkulara, adaletin kaba güce kurban edildiği bir dünyada hayal kırıklıklarının en büyüklerine uğramış olan bu büyük adam, kendisini yabancı hisseder. Yürek atışları çoktan yavaşlamıştır, ama eli ve bir lamba gibi, ilkelerinden şaşmak nedir bilmeyen düşünce evrenini bakış açısına giren her şeyi sürekli ışığa boğan o pırıl pırıl, berrak beyni yavaşlamamıştır. Tek, en eski ve en sadık dostu olan çalışma, henüz bütün sadakatiyle yanındadır. Erasmus, günde otuz-kırk mektup yazmakta, Kilise büyüklerinden yaptığı çevirilerle sayfalar doldurmakta, <em>Colloquia</em>’larını tamamlamakta, estetik ve ahlak üzerine peş peşe yazılar kaleme almaktadır. Nankör bir dünyada bile aklın sesini duyurmanın yine aklın verdiği hak ve görev olduğuna gönülden inanmış bir insanın bilinciyle çalışır ve yazar. İç dünyasının en derin noktasında ise çoktandır bilmektedir: Yeryüzünün deliliğin tutsağı olduğu böyle bir anda, insanlara insanlıklarına dönmeleri için seslenmenin bir anlamı yoktur artık; Erasmus, idealinin, o yüce, soylu hümanizm idealinin yenilgiye uğradığını da bilmektedir. İnsanlar arasında anlayışın egemen olmasını, barbarca savaşmak yerine çekişmelerin barışçı yollardan çözümlenmesini istemiş, hep bu uğurda çaba harcamış, ama bütün bu istekleri bağnazların direnişi karşısında kırılmıştır. Kurmak istediği düşünce devletine, yeryüzünde gerçekleşmesini istediği Platon devletine, bilgeler ve bilginler cumhuriyetine, herkesin birbirini boğazladığı bu savaş alanında yer yoktur. Din uğruna, Roma ile Zürich ve Wittenberg arasında sel gibi kan akıtılmakta, Almanya, Fransa, İtalya ve İspanya arasında türlü savaşlar, gezginci fırtınalar fırtınalar gibi sürüp gitmektedir; Hazreti İsa’nın adı bir savaş parolasına ve askerî eylemler için de bir bahaneye dönüştürülmüştür. Böyle bir durumda bilimsel eserler kaleme almaktan, prensleri ve hükümdarları kendilerine gelmeleri için uyarmaktan daha gülünç, Tanrı adına konuşup eylemde bulunanlar İncil sözcüğünü bir savaş baltası gibi kullanmaya başladıktan sonra Protestan öğretisinin sözcüsü olmaktan daha anlamsız bir şey düşünülebilir mi? “Hepsinin ağzında beş sözcük var: İncil, Tanrı kelamı, İnanç, Hazreti İsa ve Kutsal Ruh, ama görüyorum ki, çoğu içlerine Şeytan girmiş gibi davranıyor.” Hayır, siyaset kargaşasının böylesine alıp yürüdüğü bir zamanda hâlâ arabuluculuğa, yatıştırmaya kalkışmak, artık bir anlam taşımamaktadır; ahlaki bakımdan birleşmiş, Avrupa çapında bir hümanizmin kurulabileceğine ilişkin soylu düş, artık son bulmuştur; o düşü bütün insanlık için kuran kişi, yani Erasmus ise, artık yaşlandığı ve kimse kendisine kulak vermediği için tükenmiş bir adamdır. Dünya, yanından geçip gitmektedir; ona artık ihtiyaç duymamaktadır.</p>
		<p class="lvl2">Ancak bir mum sönmeden önce alevi son bir kez, çaresizce parlar. Bir düşünce, çağının fırtınasında kaynayıp gitmeden önce bir kez daha kalan son gücünü sergiler. Bu bağlamda Erasmus düşüncesi için de aynı durum görülür; barış ve uzlaşma düşüncesi son bir kez kısa, ama görkemli biçimde zamanını aydınlatır. Her iki dünyanın efendisi olan V. Karl, önemli bir karar almıştır. İmparator, artık Worms günlerindeki çekingen, kendisine güveni zayıf genç değildir. Uğradığı hayal kırıklıkları ve geçirdiği deneyimlerle olgunlaşmış, kısa bir süre önce Fransa’ya karşı kazandığı büyük zafer, gerekli olan güven ve otoriteyi sonunda ona kazandırmıştır. Almanya’ya döndükten sonra din çekişmelerine son vermeyi, Luther’in parçaladığı Kilise birliğini, kuvvete başvurma pahasına da olsa, bir kez daha kurmayı kararlaştırmıştır; ama asıl hedefi eski Kilise ile yeni Kilise arasındaki çekişmeyi, Erasmus Anlayışı’na uygun olarak uzlaşma yoluyla sağlamak, “bilge ve önyargısız kişilerden oluşacak bir konsil toplamak” tır; bu konsilin görevi, sevgi havası içinde ve özenle Kilise’yi birliğe ve yenileşmeye götürebilecek düşüncelere kulak vermek olacaktır. İmparator V. Karl, Reichstag’ı bu amaçla Augsburg’da toplantıya çağırır.</p>
		<p class="lvl2">Augsburg’daki Reichstag toplantısı hem Almanya’ nın en büyük kader anlarından biri, hem de bütün insanlık tarihinde gerçek anlamda bir yıldızın parladığı andır; kendi içerisindeki gelişme seyriyle, gelecek yüzyılların akışını da içeren ender fırsatlardan biridir. Dış görünüş açısından belki Worms’taki kadar dramatik nitelik taşımayan Augsburg toplantısı, yarattığı tarihsel etkiler açısından birincisinden geri kalmaz. Her iki toplantının da amacı, Avrupa’da din ve düşünce birliğini sağlamaktır.</p>
		<p>Augsburg günleri, başlangıçta Erasmus düşüncesinin, Erasmus’un hep talep ettiği, birbirlerine din ve düşünce bakımından hasım olanların karşılıklı görüşmeler yoluyla uzlaşmaya varmaları ideali açısından son derece elverişli bir görünümdedir. Çünkü her iki güç, eski ve yeni Kilise bir bunalım içindedir ve bundan ötürü büyük tavizler vermeye hazırdır. Katolik Kilisesi, başlangıçta Almanya’daki küçük dinsize karşı takındığı o tepeden bakan ve yanına yaklaşılmaz tavrından, Reform hareketinin bir orman yangını gibi bütün Kuzey Avrupa’yı sardığını ve her saat büyüdüğünü gördüğünden bu yana çok şey yitirmiştir. Hollanda, İsveç, İsviçre, Danimarka ve hele İngiltere, yeni öğretinin safına katılmışlardır bile; sürekli para sıkıntısı çeken prensler, Kilise’nin büyük servetlerine İncil adına el koymanın kendi durumları açısından ne kadar yararlı olduğunu her yerde keşfetmektedirler. Roma’nın eski savaş silahları olan aforoz ve cin kovma, bir Augustin Papazı papalığın aforoz fermanını herkesin gözü önünde yakıp cezasız kaldığından bu yana, artık Canossa’nın<a class="si-noteref epub-type_noteref" href="#f40" id="ref_f40">40</a> zamanındaki korkutuculuğunu yitirmiştir. Ama en korkunç darbe, Papa’nın kendisine olan güvenine inmiştir; Papa, Castel Sant Angelo’dan yağma edilmiş bir Roma’ya bakmak zorunda kaldığında, güveni de yıkılıp gitmiştir. <em>Sacco di Roma</em>,<a class="si-noteref epub-type_noteref" href="#f41" id="ref_f41">41</a> Papalığın yürekliliğine ve görkemine birkaç yüzyıl için son vermiştir. Öte yandan durum Luther ve yandaşları için de baş döndürücü ve kahramanca Worms günlerinin ardından sıkıntılı zamanlar başlamıştır. “Kilisenin sevgi havası içinde birliği”nin durumu, Protestanlığın saflarında da pek parlak değildir. Çünkü Luther daha kendi Kilisesini kendi içerisinde bir bütün oluşturacak biçimde örgütlendirmeyi başaramadan, ilk karşı Kiliseler belirmiş, Zwingli ve Karlstadt’ın Kiliseleri ile VIII. Henry’nin İngiliz Kilisesi ve çeşitli tarikatlar ortaya çıkmıştır. Dürüstlüğü kuşku götürmeyen inanç bağnazı Luther, yalnızca manevi alanda gerçekleşmesini istediğinin, birçoklarınca maddi anlamda alındığını ve türlü yararlar uğrunda alçakça kötüye kullanıldığını çoktan anlamıştır; Luther’in, ileri yaşlarda yaşamak zorunda kaldığı trajediyi en güzel dile getiren, Gustav Freytag olmuştur:</p>
		<blockquote>
			<p>Kendi çağına kadar en büyük diye bilineni yeniden yaratmaya kaderin memur ettiği kişi, bunu yaparken kendi yaşamının bir bölümünü de yıkar. Ne kadar dürüst ve vicdanlı ise, dünyanın düzeninde yarattığı çatlağı kendi içinde o denli derinden duyar. Tarihteki her büyük düşüncenin beraberinde getirdiği gizli acı, dahası, pişmanlık duygusu, işte budur.</p>
		</blockquote>
		<p>İlk defa olarak sert tutumlu ve uzlaşma tanımaz Luther’in içinde de uzlaşmadan yana hafif bir eğilim belirir; başka zamanlar onun iradesini güçlendirmiş ve desteklemiş olan Alman prensleriyle yandaşları da, efendileri ve imparatorları V. Karl’ın artık başındaki dertlerden kurtulduğunu ve silahını onlara çevirdiğini anladıklarından bu yana daha dikkatli davranmaya başlamışlardır. Aralarında, Avrupa’nın efendisinin karşısına bir asi olarak çıkmamanın belki de daha akıllı bir iş olacağını düşünenler vardır; çünkü inatçı bir direnişi sürdürme durumunda insan, başını ve topraklarını yitirebilir.</p>
		<p>Tarihte ilk kez olarak, başlangıçtan bu yana inanç konularında Almanya’da egemenliğini sürdüren ödün tanımaz tutum gevşemiş, bağnazlıktaki bu gevşeme de çok büyük bir fırsatın doğumuna yol açmıştır. Çünkü eski Kilise’yle yeni öğreti arasında Erasmus’un düşünceleri doğrultusunda bir uzlaşma ve anlayış havası gerçekleşecek olursa, Almanya’da ve dünyada yeniden bir tinsel birlik kurulacak, yüz yıllık din savaşının, içsavaşın ve devletler arasındaki savaşın kültürel ve maddi değerlere yönelik korkunç yıkıcılığından kaçınmak mümkün olabilecektir. Almanya’nın dünyadaki ahlaki egemenliği güvence altına alınabilecek, din yüzünden insanların iğrenç bir biçimde kovuşturmaya uğramaları son bulacaktır. Odun yığınları ateşlenmeyecek, <em>Index</em> ve Engizisyon, düşünce özgürlüğüne zalim damgalarını basmayacaktır; türlü sınavlardan geçmiş olan Avrupa, ölçüsüz acılardan esirgenmiş olacaktır. Tarafları birbirinden ayıran gerginlik artık çok zayıftır. Karşılıklı anlayışla bu gerginlik de aşılınca, akıl, hümanizm ve sonunda Erasmus, bir kez daha zafere ulaşmış olacaklardır.</p>
		<p>Bu kez Protestanlık davasını temsil görevinin Luther’in ödün tanımaz ellerinde değil, ama daha diplomat olan Melanchthon’da oluşu, böyle bir uzlaşma olasılığı açısından daha da umut vericidir. Protestan Kilisesi’nin Luther’in en sadık dostu ve yardımcısı saydığı Melanchthon, bu şaşılacak kadar ılımlı ve soylu kişi, bütün hayatı boyunca büyük hasmı Erasmus’un da bir hayranı ve öğrencisi olarak kalmıştır. Dahası, Melanchthon’un uysal ve ihtiyatlı yaradılışına Erasmus Anlayışı doğrultusunda hümanist bir Protestan öğretisi, Luther’in sert görüşlerinden daha yakındır; ama Luther’in kişiliğinin ve telkin gücünün onun üzerindeki etkisi de büyüktür. Melanchthon, Wittenberg’de, Luther’in en yakın çevresindeyken, kendisini bütünüyle onun iradesinden bağımlı hisseder, parlak ve örgütlendirme yeteneğine sahip aklının bütün gücüyle ona hiç sesini çıkartmaksızın hizmet eder. Ancak Augsburg’da, kendisini ilk kez büyük liderinin hipnozu dışında bulduğunda, doğasının öteki yarısı, yani iç dünyasındaki Erasmus Anlayışı da, engellenmeksizin serpilme olanağını kazanır. Melanchthon, Augsburg günlerinde hiçbir koşul ileri sürmeksizin en ileri ölçüde uzlaşmadan yana çıkar; ödünleriyle neredeyse bir ayağıyla eski Kilise’nin saflarına geçecek kadar ileri gider. Luther, Melanchthon kadar “yumuşak ve sessiz yürüyemeyeceğini” açıkça söylemiş olduğundan, “Augsburg Bildirisi”, Melanchthon tarafından kaleme alınmıştır; açık ve sanatçı anlatımına karşın, bu yazıda Katolik Kilisesi için tahrik edici nitelik taşıyabilecek hiçbir nokta yoktur; tartışma sırasında ise en tartışmalı olan sorunların çevresinden dolanılır. Bu bağlamda, uğruna bir zamanlar Luther’in Erasmus’la onca acımasızca savaşmış olduğu önceden belirlenmişlik öğretisi tartışılmaz; bunun gibi, Papalığın kaynağını Tanrı’da bulan yetkisi, rahipliğin yoruma kapalı bulunan karakteri, sakramentlerdeki yedi sayısı gibi hassas noktalara da temas edilmez. Her iki taraftan şaşılacak kadar uzlaşmacı sözler duyulur. Melanchthon, şöyle yazar:</p>
		<div class="letter html5_section">
			<p>Roma’daki Papa bizi reddetmediği sürece, onun otoritesine ve Kilise’nin duyarlılığına saygılı kalacağız.</p>
		</div>
		<div class="img-container html5_figure">
			<img alt="resim 07" src="image/img07.jpg"/>
			<div class="fig-text html5_figcaption">Lucas Cranach, <em>Büyük Philipp Melanchthon</em>, 1540.</div>
		</div>
		<p>Öte yandan Vatikan’ın bir temsilcisi yarı resmî ağızla, rahiplerin evlenebilmesi ve kilisede kutsal şarabın ruhban sınıfından olmayanlara ikramı gibi konuların tartışma konusu yapılabileceğini söyler. Bütün güçlüklere rağmen, toplantıya katılanların içinde küçük bir umut ışığı parlamaya başlamıştır bile. Böyle bir anda manevi otoritesi yüksek bir adam, içten ve coşkulu bir barış iradesinin taşıyıcısı olan bir adam toplantıda bulunsa, karşısındakini inandırma yeteneğinin bütün gücünü, mantığının sanatını ve düşünceleri sözcüklerin kalıbına dökmekteki bütün ustalığını kullansa belki de son anda her ikisine de yakınlık duyduğu Protestanlar ile Katolikler arasında bir birlik sağlayabilecek ve böylece de Avrupa düşüncesi kurtulmuş olacaktır.</p>
		<p>Bu adam, bunu yapabilecek tek adam, Erasmus’tur ve her iki dünyanın efendisi olan İmparator Karl, onu Reichstag’a resmen davet etmiş, bundan önce de onun öğütlerine ve arabuluculuğuna başvurmuştur. Ne var ki, Erasmus’a özgü kader, bir kez daha trajik biçimde yinelenir; bu ileri görüşlü, ama öne çıkma yürekliliğini hiçbir zaman gösteremeyen adamın kaderi, her zaman dünya tarihinin dönüm noktası niteliğini taşıyan anları başka kimsenin yapamadığı biçimde doğru saptayabilmek, ama buna rağmen kişisel yetersizliği yüzünden, giderilmesi olanaksız bir cesaret eksikliği yüzünden karar ânını kaçırmaktır: Bu noktada da Erasmus’un tarihî suçu, bir kez daha yinelenir. Tıpkı Worms’taki gibi, Augusburg’daki Reichstag’da da Erasmus yoktur; davasını, inancını kişisel olarak savunmaya karar veremez. Gerçi hiç durmaksızın mektup yazar; her iki tarafa çok akıllı, çok insancıl, çok inandırıcı mektuplar yazar, her iki kampta bulunan dostlarını, bir yandan Melanchthon’a, öte yandan Papa’nın elçisine en ileri ölçüde anlayış göstermeleri için razı etmeye çalışır. Ama kader ânında yazı, hiçbir zaman etiyle, kemiğiyle, damarlarında dolaşan sıcak kanıyla bir bedenden yükselecek seslenişin yerini tutamaz; hem sonra, Luther de, bulunduğu Coburg’dan Melanchthon’a, onu iç dünyasının elverdiğinden daha sert ve ödün tanımaz bir tutuma zorlamak için haber üzerine haber göndermektedir. Sonunda, gerçek ve dâhi uzlaştırıcının kişisel olarak toplantıda hazır bulunmaması nedeniyle, karşıtlıklar yeniden sertleşir: Sayısız tartışmalarda uzlaşma düşüncesi, değirmen taşları arasında kalan verimli bir tohum gibi ezilir gider. Büyük Augsburg Konsili, birleştirme amacını güttüğü Hıristiyanlığı kesinlikle iki inanç kampına ayırır, yeryüzüne barış yerine ikilik egemen olur. Luther, sert tutumuyla sonucu şöyle özetler:</p>
		<blockquote>
			<p>Bundan sonra savaş çıkarsa çıksın; biz yeterince öneride bulunduk ve elimizden geleni yaptık.</p>
		</blockquote>
		<p>Buna karşılık Erasmus’un trajik haykırışı şöyledir:</p>
		<blockquote>
			<p>Yeryüzünde korkunç kargaşalar çıktığını görürsen eğer, o zaman Erasmus’un bunların olacağını önceden söylediğini düşün!</p>
		</blockquote>
		<p>Yaratıcısı olduğu “Erasmus Anlayışı”nın son ve kesin biçimde yenilgiye uğradığı o günden sonra Freiburg’da, kitaplarının arasına gömülmüş yaşayan yaşlı adam, artık sadece yararsız bir varlıktır; bir zamanlarki ününün yalnızca soluk bir gölgesidir. Ve bu “gürültülü, daha açık deyişle kudurmuş çağ”da, köşesine çekilmiş bir adama yer olmadığını kendisi herkesten daha iyi bilmektedir. Hal böyle olunca hırpalanmış, eklem iltihabının acılarıyla kıvranan bir bedeni her türlü barış düşüncesine yabancılaşmış bir dünyada daha uzun zaman sürükleyip durmanın ne anlamı olabilir? Erasmus, bir zamanlar o kadar sevdiği hayattan yorgun düşmüştür; dudaklarından sarsıcı bir yakarış yükselir:</p>
		<blockquote>
			<p>Tanrı beni bir an önce bu çılgın dünyadan kurtarıp yanına alsın!</p>
		</blockquote>
		<p>Çünkü yüreklerin sadece bağnazlık tarafından kamçılandığı bir dünyada düşünce adamı artık kendisine nasıl bir yer bulabilir ki? Erasmus’un kurduğu yüce hümanizm imparatorluğu düşmanların ayakları altında kalmış, yarı yarıya onların eline geçmiştir bile; <em>Eruditio et eloquentia</em>’nın zamanları geride kalmıştır; insanlar artık edebiyatın ince ve düşünülerek söylenmiş sözlerine değil, yalnızca politikanın kaba saba ve tutku dolu sloganlarına kulak vermektedirler. Düşünce, kitle çılgınlığının kurbanı olmuş, üzerine kimi yerde Papalığın, kimi yerde de Luthercilerin üniformaları giydirilmiştir; bilginler birbirleriyle artık zarif üsluplu mektuplarla ve broşürlerle değil, ama ama pazaryerlerindeki satıcı kadınlar gibi kaba saba küfürlerle savaşmaktadırlar. Kimse birbirini anlamak istememekte, herkes kendi tarafının inancını, öğretisini bir dövme gibi zorla karşısındakilere kabul ettirmek peşinde koşmaktadır: Bir kenarda kalıp kendi inançlarına bağlı kalmayı sürdürenlerin ise hali dumandır: Tarafların arasında ve onların üzerinde kalmak isteyenler, katmerli bir nefretin kurbanı olmaktadır! Böyle zamanlarda yalnız aklın sesine kulak vermek isteyenden daha yalnız bir kişinin varlığı düşünülebilir mi? Siyaset arenasının türlü gürültü ve çığlıkları içinde kulaklar ince ara tonları ve zarif, ısrarlı ironiyi duyamayacak kadar sağırlaştıktan sonra, daha kimin için yazılacaktır? Tanrı öğretisi, savlarını kanıtlamak için en iyi çareyi askerleri, topları ve süvarileri yardıma çağırmakta bulan kuramcıların ve bağnazların eline düştükten sonra, kiminle tanrıbilime ilişkin tartışmalar yapma olanağı kalmıştır? Başka türlü düşünenlere, özgür düşünenlere karşı bir sürek avı, tek yanlılığın diktatörlüğü başlamıştır: Hıristiyanlığa gürzlerle ve cellat kılıcıyla hizmet edilebileceği sanılmakta, inananlar arasında özellikle en cesur ve düşünsel evreni en geniş olanlar, en kaba gücün kurbanı olmaktadır. Erasmus’un kehaneti gerçekleşmiş, <em>tumultus</em> gelmiştir; bütün ülkelerden peş peşe gelen korkunç haberler, Erasmus’un umutsuz ve yorgun yüreğini parçalar. Paris’ te, onun eserlerini Fransızcaya çevirmiş olan öğrencisi Berquin, ateşte ağır ağır kızartılarak öldürülmüştür; İngiltere’de, en sevgili ve en soylu dostları olan John Fisher ve Thomas More, celladın baltası altında can vermiştir. Onların ölüm haberini alan Erasmus, şöyle inler:</p>
		<blockquote>
			<p>Sanki onlarla birlikte ben de öldüm!</p>
		</blockquote>
		<p>Kaç kez mektuplaştığı, dostça konuşmalar yaptığı Zwingli, Koppel’de, savaş alanında can vermiştir, Thomas Müntzer ise puta tapanların ve Çinlilerin bile akıl edemeyecekleri korkunç işkencelerle öldürülmüştür. Anabaptistler, dilleri koparıldıktan sonra sırığa bağlanıp ateşte kızartılmaktadır; kiliseler yağmalanmakta, kitaplar ve kentler yakılmaktadır. Dünyanın görkemini kendisinde toplayan Roma, ayaktakımının kurbanı olmuştur – Tanrı adına, nasıl da hayvansal içgüdüler dizginlerinden boşalmaktadır! Hayır, bu dünyada artık düşünce özgürlüğüne, anlayış ve hoşgörüye, hümanist öğretinin bu temel düşüncesine yer yoktur. Böylesine kanlı bir ortamda sanatlar gelişip serpilemez; uluslarüstü bir toplumun oluşturulması, bundan böyle onyıllar için, yüzyıllar için, belki de hiçbir zaman için düşünülemeyecektir ve Latince, birleşik Avrupa’nın bu son dili, Erasmus’un yüreğinin dili de can çekişmektedir: O halde artık sen de ölebilirsin, Erasmus!</p>
		<p>Ama hayatının trajedisi bitmemiştir henüz; bu ezelî gezginci, yine yola çıkmak zorundadır. Neredeyse yetmişinde olduğu halde yine ansızın evini, ocağını bırakıp kaçar. Açıklanması olanaksız bir isteğin etkisi altında Freiburg’dan ayrılmak, Brabant’a gitmek amacındadır, dük tarafından davet edilmiştir ama derinliklerdeki davet sahibi, bir başkasıdır, ölümdür. Esrarengiz bir tedirginlik sarmıştır Erasmus’u ve bütün hayatını bir kozmopolit, bilinçli bir vatansız olarak geçiren bu insan, ürkek ve sevgi dolu bir yönelimle vatan diyebileceği bir toprağa ihtiyaç duyar. Yorgun vücudu nereden geldiyse yine oraya dönmek istemektedir, Erasmus’un içindeki bir sezgi, yolculuğun artık sona ermek üzere olduğunu söylemektedir.</p>
		<p>Fakat artık gitmek istediği yere kadar ulaşamaz. Normalde kadınların kullanımı için yapılmış küçük bir araba, yaşlı adamı Basel’e getirmiştir, Erasmus orada bir süre dinlenmek ve buzlar çözülüp de ilkbaharla birlikte Brabant’a, vatanına doğru yola çıkabileceği gün gelene kadar beklemek istemektedir. Bu arada Basel, Erasmus’u alıkoyar, burada hâlâ o manevi sıcaklıktan bir şeyler kalmıştır, hâlâ sadık birkaç dost, Froben’in oğlu, Amerbach ve daha başka birkaç kişi yaşamaktadırlar. Bu insanlar, bu hasta adamın rahat etmesini sağlar, onu yanlarına alırlar. Eski basımevi de hâlâ ayaktadır, Erasmus yine düşünülmüş ve kâğıda geçirilmiş olanın, basılı söze dönüşmesini izlemenin mutluluğunu yaşar, baskı makinesinin yağlı kokusunu ciğerlerine çeker, tertemiz basılmış güzel kitapları eline alır ve onlarla, o hayran olunacak ölçüde sessiz ve barışçı dostlarla öğretici söyleşiler yapabilir. Sessizliğe gömülmüş, dünyaya kapılarını kapatmış, artık yataktan günde ancak dört ya da beş saat çıkacak kadar yorgun ve bitkin düşmüş olan Erasmus, yaşamının son günlerinde iç dünyasında sanki donup kalmıştır. Unutulduğu, aşağılandığı duygusuna kapılmıştır; çünkü Katolikler onu artık arayıp sormamakta, Protestanlar ise onunla alay etmektedir; artık kimse ona ihtiyaç duymamakta, görüşünü ve kararlarını talep etmemektedir. Hümanist bir düşünce alışverişini hayatın en güzel ve mutluluk verici yanı saymış olan bu yalnız adam, çaresizlik içerisinde, “Düşmanlarım çoğalıyor, dostlarım ise gittikçe azalmakta,” diye yakınmaktadır.</p>
		<p>Ama bu yalnızlığının ortasında, saygıyı ve selamı dile getiren sözcükler bir kez daha gecikmiş bir kırlangıç gibi gelip Erasmus’un artık kışın soğuklarından buğulanmış pencere camlarına konar.</p>
		<blockquote>
			<p>Bugün neysem ve ne değerim varsa, tümü senin sayendedir ve ben bunu kabul etmeseydim, bütün zamanların en nankör insanı olurdum. <em>Salve itaque etiam atque etiam, pater amantissime, pater decusque patriae, litterarum assertor, veritatis propugnator invictissime. </em>Selam ve tekrar selam sana, ey sevgili babamız ve vatanın onuru, sanatların koruyucu ruhu, doğruluğun şaşmaz savaşçısı.</p>
		</blockquote>
		<p>Bu sözleri yazan adamın adı, Erasmus’unkini parlaklıkta aşacaktır; henüz genç ününün sabah kızıllıklarının ortasından, artık ölmekte olan ustanın akşam ışıklarını selamlayan bu insanın adı, François Rabelais’dir. Ve sonra, bu kez Roma’dan bir mektup daha gelir. Yetmiş yaşındaki Erasmus, bu mektubu sabırsızlıkla açar ve sonra dudaklarında acı bir gülümsemeyle yine elinden bırakır. Alay mı etmektedirler onunla? Yeni Papa ona, bu dünyadaki bütün makamları özgür kalabilmek uğruna yaşamı boyunca aşağı görerek geri çevirmiş olan Erasmus’a, düşünülebilecek en zengin gelirlerle bir kardinallik önermektedir. Erasmus, neredeyse onur kırıcı bu payeyi, kararlı bir tutumla geri çevirir:</p>
		<blockquote>
			<p>Artık son günlerini yaşamakta olan ben, yaşamım boyunca geri çevirdiğim yükleri şimdi mi omuzlarıma alacağım?</p>
		</blockquote>
		<p>Hayır, nasıl özgür yaşanmışsa öylece özgür ölünmelidir! Özgür ve sıradan giysiler içinde, hiçbir işaret takmaksızın ve bu dünyanın sunacağı tüm onurlandırmalardan uzak, bütün yalnız insanlar gibi özgür ve bütün özgür insanlar gibi yalnız ölmek.</p>
		<p>Ama bütün yalnızlıkların en sadık dostu ve avutucusu olan çalışmak, son saatine kadar yanında kalır. Erasmus ağrılardan iki büklüm olmuş bedeniyle, yatağında ve titreyen parmaklarıyla gece gündüz Origenes şerhini, mektuplarını ve broşürlerini kaleme alır. Artık ne ün kazanmak için ne de para uğruna yazmaktadır; yazmasının tek nedeni hayatı daha tinselleştirerek öğrenmenin, öğrenerek daha güçlü yaşamanın, ciğerlerine bilgiyi çekebilmenin ve bilgiyi soluğuyla bırakmanın verdiği o tuhaf zevktir; Erasmus’un kanının damarlarında hâlâ dolaşmasını sağlayan, yalnızca yeryüzünün bu ebedi şiiridir. Son ânına kadar çalışan Erasmus, böylece çalışmanın o kutsal labirenti sayesinde artık benimsemediği ve anlamadığı, artık onu tanımak ve anlamak istemeyen bir dünyadan kaçar. Sonunda büyük barışın müjdecisi, yatağının yanına gelir. Ve o zaman, hayatı boyunca onca korktuğu ölüm başucuna vardığında, yorgun Erasmus ona sessizce ve neredeyse şükranla bakar. Bilinci, son âna kadar yerindedir, yatağının etrafındaki dostlarını, Froben’i ve Amerbach’ı hâlâ Eyub’un<a class="si-noteref epub-type_noteref" href="#f42" id="ref_f42">42</a> dostlarıyla karşılaştırabilir, onlarla Latincenin en inceliklerle dolu ve zengin olanını konuşur. Fakat son anda, soluk almakta artık güçlük çekerken tuhaf bir şey olur; hayatı boyunca sadece Latince konuşmuş olan büyük hümanist bilgin, ansızın bu alıştığı ve kendisi için çok doğal olan dili unutur. Ve yaradılışın ezelî korkusuyla gerilmiş dudaklarından ansızın çocukluğunda öğrendiği anadilinin sözcükleri olan “Sevgili Tanrı” sözcükleri dökülür; hayatının ilk ve son sözcükleri aynı Aşağı Almancayla seslendirilmiştir. Son bir soluk daha – ve Erasmus, bütün insanlık için alabildiğine özlemini çekmiş olduğu şeye, huzura kavuşur.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f40"><a class="si-backref" href="#ref_f40">40.</a><span class="si-footnote-text"> IV. Heinrich, bu kalede üç gün (25-27 Ocak 1077) tövbe ederek Papa VII. Gregor’un aforozunu geri almasını sağlamıştı. Kale 1255 yılında yıkılmıştır. (Ç.N.)</span></div>
		<div class="si-footnote html5_aside epub-type_footnote" id="f41"><a class="si-backref" href="#ref_f41">41.</a><span class="si-footnote-text"> (İt.) Roma’nın yağmalanması. Roma’nın 1527-1528’de V. Karl’ın buyruğundaki Alman ve İspanyol paralı askerlerince yağmalanmasını belirtmek için kullanılır. (Ç.N.)</span></div>
		<div class="si-footnote html5_aside epub-type_footnote" id="f42"><a class="si-backref" href="#ref_f42">42.</a><span class="si-footnote-text"> Tevrat’ta yer alan ve Kutsal Kitap’ın şiir ve bilgelik kitaplarının ilki olan Eyub Kitabı’nın kahramanı. Eyub ile arkadaşları arasında geçen üç tartışma dizisinde Eyub, günahsız olduğunu savunurken arkadaşları kişisel günahları yüzünden acı çektiğini öne sürer. Eyub ile Tanrı arasında geçen konuşma dramatik gerilimi çözerse de haksız yere acı çekme sorununa bir açıklama getirmez. (Ç.N.)</span></div>
	</div>
</body>
</html>