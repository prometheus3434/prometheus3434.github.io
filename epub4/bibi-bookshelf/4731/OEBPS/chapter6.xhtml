<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Hümanizmin büyüklüğü ve sınırları</h1>
		<p>Kırkıncı ve ellinci yaşları arasındaki dönemde Rotterdamlı Erasmus, ününün doruğuna erişir: Avrupa, yüzlerce yıldır ondan daha büyüğünü tanımamıştır. Dürer, Raffaello, Leonardo, Paracelsus ya da Michelangelo dahil, çağdaşlarından hiçbirinin adı o günlerin ruhsal atmosferinde Erasmus’unki kadar saygıyla anılmaz, hiçbir yazarın eserleri onunkiler kadar çok basılıp yaygınlaşmamıştır, onunkiyle ahlak ya da sanat alanında boy ölçüşebilecek başkaca bir ün yoktur. Erasmus, yeni başlayan on altıncı yüzyıl için bilgeliğin ta kendisidir, Melanchthon’un Latince methiyesinde belirttiği gibi, <em>optimum et maximum</em>’dur, yani düşünülebilecek en iyi ve en yücedir, bilim ve edebiyat alanında, din ve dünya işlerinde çürütülemez otoritedir. Kimi zaman <em>doctor universalis</em> diye, kimi zaman “bilimlerin prensi”, “bilimsel çalışmaların babası” ve “dürüst bir tanrıbilimin koruyucusu” diye övülmekte, “dünyayı aydınlatan ışık”, “Avrupa’nın Pythia’sı”<a class="si-noteref epub-type_noteref" href="#f33" id="ref_f33">33</a>, <em>vir incomparabilis et doctorum phoenix</em> diye adlandırılmaktadır. Erasmus ne denli övülse azdır. Onun için Mutian, şöyle yazar:</p>
		<blockquote>
			<p>Erasmus, tüm insani ölçülerin üzerindedir. O, ilahî bir varlıktır, yeri Tanrı katında olan bir varlık gibi, dinî bir saygıyla onurlandırılması gerekir.</p>
		</blockquote>
		<p>Bir başka hümanist, Camerarius ise şöyle yazar:</p>
		<blockquote>
			<p>Musaların evreninde yabancı sayılmak istemeyen herkes, ona hayranlık duyuyor, onu göklere çıkararak övüyor. Biri ondan bir mektup almayı başarabildiği takdirde, ünü çok büyük oluyor ve zaferlerin en görkemlisini kutluyor. Onunla konuşabilen ise, cennete yeryüzünde kavuşuyor.</p>
		</blockquote>
		<p>Durum, gerçekten de böyledir: Daha kısa süre öncesine kadar kimselerin tanımadığı bu bilginin, o zamana kadar yaşamını ithaflarla, ders vererek ve yardım isteyen mektuplar yazarak güçlükle yürütebilmiş, alçaltıcı yaltaklanmalarla iktidar sahiplerinden bir lokma ve bir hırkaya yetecek kadar arpalıklar elde etmeye çalışan bu insanın yakınlığını kazanabilme uğruna bir yarıştır başlamıştır – şimdi ona talip olanlar, iktidar sahipleridir ve dünya iktidarıyla paranın düşünceye hizmet etmek zorunda kalması, her zaman zafer sevinciyle izlenen bir oyun olagelmiştir. Artık imparatorlar, krallar, prensler ve dükler, bakanlar ve bilginler, papalar ve yüksek din adamları, birer bendesi gibi onun yakınlığını elde edebilmek için birbirleriyle yarışmaktadırlar: Her iki dünyanın efendisi olan İmparator Karl, ona danışmanları arasında yer önerir; Erasmus’u VII. Henry İngiltere’ye, Avusturya İmparatoru Ferdinand Viyana’ya, I. François Paris’e çağırmaktadırlar; Hollanda’dan, Brabant’dan, Macaristan’dan, Polonya’dan ve Portekiz’den birbirinden çekici öneriler gelmektedir; beş üniversite ona bir kürsü sunabilmenin onuru için birbirleriyle çekişmektedirler, üç Papa’dan saygı ifadeleriyle dolu mektuplar gelmektedir. Erasmus’un odasında zengin hayranlarının gönüllü vergileri olan altın kupalar ve gümüş takımlar birikmektedir; fıçılar dolusu şarap, değerli kitaplar gönderilmektedir; herkes onun ünüyle kendisininkini pekiştirebilmek amacıyla gönlünü çelmeye çalışmaktadır. Hem akıllı hem de kuşkucu bir insan olan Erasmus ise bütün bu armağanları ve onurları nazikçe kabul etmektedir. Kendisine armağanlar verilmesine, övülmesine ve göklere çıkarılmasına ses çıkarmamakta, üstelik bütün bunlardan saklamaya gerek görmediği bir hoşnutluk da duymaktadır ama kendisini satmaz. Kendisine hizmet edilmesine izin verir, fakat kimsenin hizmetine girmez; bu tutumuyla da, her türlü ruhsal etkinin zorunlu önkoşulu saydığı o sanatçıya özgü iç özgürlüğünün ve satılmazlığın yılmaz öncüsü olur. Ancak kendi kendisi olarak kalabildiği sürece en büyük güce sahip olacağını bilmektedir; ününü bir yıldızın parlaklığı ve dinginliğiyle kendi çatısının üzerinde koruyacak yerde, o ünün peşinden saraydan saraya gezmenin son derece gereksiz bir delilik olacağının bilincindedir. Erasmus’un artık çoktandır kimseye gitmesine gerek yoktur; çünkü herkes ona gelmektedir. Basel, onun varlığı sayesinde bir başkent olur, düşünce hayatı bakımından dünyanın bir odak noktasına dönüşür. Kendi saygınlığını önemseyen hiçbir prens, hiçbir bilgin geçerken yolculuğuna ara verip bu büyük bilgine saygılarını sunmayı ihmal etmez, çünkü Erasmus’la konuşmuş olmak, artık her yerde kültürel alanda bir tür şövalyeliğe yükseltilme, ona yapılacak bir ziyaret ise (tıpkı on sekizinci yüzyılda Voltaire’e, on dokuzuncu yüzyılda da Goethe’ye yapılanlar gibi) göze görünmez ruhsal iktidarın simgesel taşıyıcısının önünde yapılan en somut saygı gösterisi anlamını taşır. Yüksek soylular ve bilginler, onun elinden bir imza alabilmek için günlerce sürecek bir hac yolculuğuna çıkmayı göze alırlar; Papa’nın yeğeni olan bir kardinal, Erasmus’u üç kez boşuna yemeğe davet ettikten sonra, onu Froben’in kir pas içindeki basımevinde ziyaret etmeyi kendisi açısından hiç de onur kırıcı bulmaz. Erasmus’un yazdığı her mektup, alıcısı tarafından sırmalı kumaştan yapılma keselerde saklanır ve saygıyla eğilen dostlara kutsal bir emanetmiş gibi gösterilir, büyük ustanın bir öğüdü tüm kapıların açılması için yeterlidir – Goethe ve Voltaire dahil, hiç kimse Avrupa’da tek başına ve salt tinsel varlığı nedeniyle bütün dünyayı bu kadar egemenliği altına alan bir güce sahip olmamıştır. Günümüz açısından baktığımızda, Erasmus’un bu üstün konumu ilk başta ne eserleriyle ne de kişiliğiyle tam olarak anlaşılabilir; bugün Erasmus’u akıllı, inancı çok yönlü, esin kaynağı olan ve çekici bir kişilik olarak tanımaktayız, ama çevresindekileri sürükleyici, dünyayı değiştiren bir düşünce adamı olarak değil. Gelgelelim Erasmus, yaşadığı yüzyıl için yalnızca edebiyat dünyasında kalan bir kişi olmanın ötesindeydi, o yüzyılın en gizli ruhsal özleminin simgesel anlatımına dönüşmüştü ve bu simgenin ta kendisiydi. Kendisini yenilemek isteyen her çağ, idealini önce bir kişiliğe yansıtır, çağın ruhu kendi özünü somut bir biçimde kendi bilinç düzeyinde algılayabilmek için, her zaman önce bir insanı tip olarak seçer ve bu biricik, çoğu kez rastgele seçilmiş bireyi kendi ölçülerinin çok üzerine çıkarmakla, bir anlamda kendi coşkularından arınmış olur. Yeni duygular ve düşünceler her zaman yalnızca seçkin bir çevre tarafından anlaşılabilir, geniş kitle bunları hiçbir zaman soyut düzeyde değil, ama yalnızca somut ve insanbiçimci düzeyde kavrayabilir; bu nedenle yenilik, düşüncenin yerine bir insanı, bir görüntüyü, bir örneği koymaktan hoşlanır ve kendi kendisini inançla bunlara benzetmeye çalışır. Çağının bu dileği, kısa bir zaman parçası boyunca Erasmus’un kişiliğinde yetkin düzeyde belirginleşir, çünkü <em>uomo universale</em>, yani “evrensel insan”, tek yanlılıktan uzak, çok bilen, geleceğe özgür biçimde bakabilen insan, yeni kuşağın ideal tipi olmuştur. Çağ, hümanizmin çatısı altında kendi düşünme yürekliliğinin ve yeni umutlarının şenliğini yaşamaktadır. Tarihte ilk kez tinsel iktidar, salt miras yoluyla edinilen, geleneğe dayanan iktidarın önüne geçmektedir ve eski iktidar sahiplerinin buna gönüllü boyun eğmeleri, değer yargılarındaki bu değişimin ne kadar çabuk yerleştiğinin kanıtıdır. V. Karl’ın, saraylıların dehşet dolu bakışları önünde bir çobanın oğlu olan Tiziano’nun düşürdüğü bir fırçayı almak üzere eğilmesi, Papa’nın, Michelangelo’nun kabaca verdiği buyruğa uyarak, ustayı rahatsız etmemek için Sistina Şapeli’nden çıkması, prenslerin ve piskoposların silah yerine ansızın kitaplar, resimler ve elyazmaları biriktirmeye koyulmaları – evet, bunların tümü de yalnızca birer simgedir ve bu kişilerin hepsi böyle davranmakla, Avrupa’da yaratıcı düşüncenin iktidara geçtiği ve sanat alanında yaratılanların, savaşlarla politikalar sonucunda yaratılanlardan daha uzun ömürlü olacakları olgusu önünde bayraklarını indirmiş olmaktadırlar. Avrupa, tarihinde ilk kez olarak anlamını ve misyonunu düşüncenin egemenliğinde, parçalanmışlıktan uzak bir Batı uygarlığının, örnek yapıtlar yaratan bir dünya kültürünün oluşturulmasında bulmaktadır.</p>
		<p>Çağ, bu yeni düşünce biçimi için bayraktar olarak Erasmus’u seçmiştir. Erasmus’u <em>antibarbarus</em> olarak, her türlü gericiliğe ve gelenekçiliğe savaş açan biri, daha yüksek düzeyde, daha özgür ve daha insancı bir insanlığın sözcüsü, gelecekteki bir dünya vatandaşlığı kavramının yol göstericisi olarak herkesten önde tutar. Bugün bizler o yüzyılın gözüpek ve sürekli arayan, görkemli bir boğuşmaya atılan, Faust’u çağrıştıran insanın, <em>uomo uni</em><em>versale</em>’nin bir başka ve daha derin tipinde, Leonardo ve Paracelsus’un temsil ettikleri tiple karşılaştırma kabul etmeyecek ölçüde daha görkemli biçimde belirginleşmiş olarak bulmaktayız. Oysa Erasmus’un o zamanlarki şansı, açık ve seçik (kimi zaman aşırı saydam bir biçimde) anlaşılabilirliği, yalnızca bilinebilecek olanla yetinmesi, aşırı nazik yaradılışı gibi, bugün son çözümlemede büyüklüğünü yıpratan özellikleriydi. Ve zaman, içgüdüsel olarak doğru bir seçim yaptı: Dünyadaki her köklü yenilik, her köklü değişim, şansını önce öfkeli devrimcilerle değil ama ılımlı Reformcularla dener ve yaşadığı çağ Erasmus’u, sessiz, ama önüne geçilmez biçimde etkinliğini sürdüren aklın simgesi olarak görmüştür. Avrupa, görkemli bir an boyunca birlik ve bütünlük içerisinde bir uygarlığın hümanist düşünde birleşmiştir; bu uygarlık içerisinde tek bir dünya diliyle, tek bir dünya diniyle, tek bir dünya kültürüyle insanlığa yalnızca yıkımlar getiren o öncesiz parçalanmışlığa son verilmesi öngörülmüştür; bu unutulmaz deney, tuhaf bir biçimde Rotterdamlı Erasmus’un adına ve kişiliğine bağlı kalmıştır. Çünkü Erasmus’un düşünceleri, istekleri ve düşleri, dünya tarihinin kısa bir zaman dilimi boyunca Avrupa’ya egemen olmuştur ve Avrupa’nın kesin olarak birleştirilmesine ve barışa kavuşturulmasına yönelik bu arı ruhlu iradenin, hepimizin ortak vatanının kanla yazılan trajedisi içerisinde yalnızca çok çabuk unutulan bir sahne olarak kalması, hem Erasmus adına, hem de bizler adına müthiş bir yıkımdır.</p>
		<p>Erasmus’un tarihte ilk kez olarak –gerçekten unutulmaz bir zaman dilimi!– Avrupa’nın tüm ülkelerini, tüm halklarını ve dillerini çatısı altına alan bu imparatorluğu, sertlikten uzak bir hükümranlıktı. Bu imparatorluk kaba güce başvurulmaksızın, yalnızca ruhsal edimlerin inandırıcı gücüyle kurulduğundan, hümanizm her türlü kaba güçten nefret eder. Yalnızca <em>per acclamationem</em> (çağrılarak) seçilmiş olması nedeniyle, Erasmus kendisini hep haklı gören bir diktatörlüğü uygulamaktan kaçınır. Onun görünmeyen imparatorluğunun devlet ilkeleri, zora başvurmama ve iç özgürlüktür. Erasmus Anlayışı, insanları kendi hümanist ideallerine bağlarken, daha önce hükümdarların ve dinlerin yaptığı gibi sabırsızca ve hoşgörüsüz değil, ama tıpkı ışığın karanlıkta uçuşan hayvancıkları kendi tertemiz evrenine çekmesi gibi, henüz bilgisiz ve yoldan çıkmış olanları kendi aydınlığına yumuşak ve inandırıcı davranarak çağırmak ister. Hümanizm emperyalist değildir, düşman tanımaz, uşakları da yoktur. Bu seçkin çevreye girmek istemeyen dışarıda kalabilir, kendisine karşı zor kullanılmaz; yeni idealin zorla benimsetilmesine kalkışılmaz; her zaman iç dünyalardaki anlayışsızlıklardan kaynaklanan sabırsızlıklar, bu dünya çapındaki uzlaşma öğretisine yabancıdır. Ama öte yandan da bu yeni ruhsal loncaya girmek, kimseye yasaklanmaz. Eğitim ve kültür isteyen herkes hümanist olabilir; her sınıftan her insan, erkek ya da kadın, şövalye ya da rahip, kral ya da tüccar, isterse bu özgür topluluğa katılabilir, hangi ırktan ve sınıftan geldiği, hangi ulustan olduğu, hangi dili konuştuğu sorulmaz. Böylece Avrupa düşünce evreninde yeni bir kavram ortaya çıkmaktadır: uluslarüstü. O zamana kadar insanlar arasında aşılmaz duvarlar gibi dikilen diller, artık halkları birbirinden ayırmamalıdır: Her yerde geçerli hümanist Latince aracılığıyla, bu ortak dil aracılığıyla bütün uluslar arasında bir köprü kurulur; bunun gibi, kapsamının aşırı darlığından ötürü yetersiz bir ideal olan vatan ideali, Avrupa idealince, başka deyişle uluslarüstü idealle aşılmalıdır. Erasmus, <em>Querela pacis</em>’inde “Bütün dünya, ortak bir vatandır,” diye ilan eder ve Avrupa’ya bu üst noktadan baktığında, uluslar arasındaki öldürücü düşmanlık, İngilizler, Almanlar ve Fransızlar arasındaki her türlü nefret gözüne bir saçmalık olarak görünür:</p>
		<blockquote>
			<p>İsa adının hepimizi birleştirmesine rağmen, bütün bu deli saçması adlandırmaların bizi hâlâ birbirimizden ayırması neden?</p>
		</blockquote>
		<p>Avrupa’daki bütün bu düşmanlıklar, hümanist anlayıştaki insan için anlayış azlığından, eğitim yetersizliğinden kaynaklanan yanlış anlamalardan başka bir şey değildir ve gelecekteki Avrupalının görevi, kendisini duygusal bir tutumla parçalanmış ülkelerin hükümdarlarının, bağnaz tarikatçıların ve ulusçu bencillerin kibirli isteklerine kaptırmak yerine, sürekli olarak insanları birbirlerine bağlayanları, ulusların karşısında Avrupa’yı, anavatan karşısında tüm insanlar için ortak olanı vurgulamak ve Hıristiyanlık kavramını sadece bir dinsel topluluğu gösteren bir kavram olmaktan çıkarıp evrensel bir Hıristiyanlık anlayışına, kendisini adayarak hizmet etmeyi öngören, kendisini beğenmişlikten arınmış bir insanlık sevgisine dönüştürmektir. Demek ki Erasmus idealinin hedefi, salt kozmopolit bir toplum oluşturmanın ötesindedir; bu ideal içerisinde daha o zamandan, düşünce düzeyinde yeni bir birlik ve bütünlük oluşturan bir Avrupa’ya yönelik kararlı bir irade dile gelmektedir. Gerçi daha önce Roma imparatorları, Charlemagne gibileri Avrupa’yı birleştirmeyi denemişlerdir ve aynı deneyi sonradan Napoléon da yineleyecektir; ama bu iktidar sahipleri halkları ve devletleri kılıç ve ateşin yardımıyla bir araya getirmek istemişlerdir; fatihler, daha güçlü olanların boyunduruğuna sokmak için zayıf ülkeleri kaba güçle ezmişlerdir. Erasmus’ta ise –Çok önemli bir ayrımla!– Avrupa, ahlaki bir düşünce, bencillikten tümüyle uzak ve ruhsal düzeyde bir istem niteliğiyle ortaya çıkar; Erasmus’la birlikte, bugün hâlâ gerçekleştirilememiş bir ideal, yani ortak bir kültürün ve uygarlığın çatısı altında birleşik Avrupa devletleri ideali ilk kez belirginleşir.</p>
		<div class="img-container html5_figure">
			<img alt="resim 03" src="image/img03.jpg"/>
			<div class="fig-text html5_figcaption">Hans Holbein’ın (Genç), Erasmus’un, Basel’de Froben Basımevi’nden çıkan kitabı için illüstrasyonu, 1516.</div>
		</div>
		<p>Bu ve buna benzer tüm birleştirici düşüncelerin öncüsü Erasmus için doğal önkoşul, her türlü kaba gücün, özellikle de savaşın, yani “tüm iyi şeylerin sonunun” ortadan kaldırılmasıdır. Erasmus’u edebiyat alanında pasifizmin ilk kuramcısı saymak gerekir; çünkü Erasmus, sürekli savaşlarla geçen bir dönemde savaşa karşı beş yazı kaleme almıştır; 1504’te Yakışıklı Felipe’ye yazılan mektup, 1514’te Cambrai Piskoposu’na yazılan, “Hıristiyan prensleri olarak, Hazreti İsa aşkına barışı kabul etsinler” tümcesini içeren yazı, 1515’te <em>Adagia</em>’da, doğruluğunu sonrasız koruyacak olan <em>Dulce bellum inexpertis</em><a class="si-noteref epub-type_noteref" href="#f34" id="ref_f34">34</a> başlıklı yazı. 1516’da Erasmus, “Dindar bir Hıristiyan hükümdarına öğüt” adlı yazısıyla genç İmparator V. Karl’ı uyarır ve sonunda 1517 yılında, bütün dillere çevrilmiş olan, ama yine de hiçbir ulusun bilmediği <em>Querela pacis</em>, yani “Avrupa’nın tüm ulusları ve halklarınca aşağı görülen, kovulan ve öldürülen barışın yakınması” yayımlanır.</p>
		<p>Ama Erasmus daha o zamandan, yani zamanımızdan neredeyse beş yüz yıl önce, hep barıştan yana çıkan birinin pek teşekkür ve onay beklemeyeceğini bilmektedir, “İnsanın ağzını savaş aleyhine açması, artık bir delilik ve Hıristiyanlığa aykırı bir davranış sayılıyor.” Ama bu durum, Erasmus’un en büyük zorbalıkların egemen olduğu bir çağda, hükümdarların savaş tutkularına kararlı bir tutumla sürekli saldırmasını engellemez. Erasmus’a göre Cicero, “Adil olmayan bir barış bile, en haklı savaştan daha iyidir,” demekte haklıdır ve Erasmus, bu yalnız savaşçı, yanında bugün için bile zengin bir kaynak olabilecek kanıtlardan oluşma bir cephaneyle savaşa sefer açar. “Hayvanların birbirlerine saldırmalarını, bilgisizliklerine vererek anlayışla karşılayabiliyorum,” diye yakınır; ama insanlar savaşın başlı başına bir adaletsizlik olduğunu anlamak zorundadırlar, çünkü genel olarak savaşta yara alanlar, onu körükleyenler ve yürütenler değildir; savaşın bütün yükünü masumlar ve eline ne zaferlerden ne de yenilgilerden bir şey geçecek olan zavallı halk taşır.</p>
		<blockquote>
			<p>Savaşın en büyük yükü, bu savaşın hiç ilgilendirmediği kişilerin sırtına biner ve savaşta herhangi bir başarı söz konusu olsa bile, taraftarlardan birinin mutluluğu, öteki tarafın zararı ve yıkımı demektir.</p>
		</blockquote>
		<p>Demek ki savaş düşüncesiyle adalet düşüncesini birbiriyle bağdaştırabilmek olanaksızdır. “O halde –diye sorar Erasmus bir kez daha– bir savaş nasıl haklı olabilir?” Erasmus için mutlak ve tek başına geçerli bir doğruluk ne tanrıbilim alanında ne de felsefe alanında vardır. Erasmus’a göre doğruluk ve hak, her zaman çok anlamlı ve çok renklidir, bu nedenle:</p>
		<blockquote>
			<p>Hükümdar hiçbir yerde savaşa razı olacak kadar dikkatsiz olmamalıdır ve hep haklılığını ileri sürmemelidir, çünkü kendi davasını haklı görmeyen var mıdır?</p>
		</blockquote>
		<p>Erasmus’a göre her hakkın iki yanı vardır, her şey çok yönlüdür ve taraflarca yozlaştırılmıştır. Biri haklılığına içtenlikle inansa bile, bir hak ne zorla çözüme bağlanabilir ne de zorla sona erdirilebilir; çünkü, “Her savaştan bir başkası, bir savaştan bir ikincisi doğar.”</p>
		<p>O halde düşünen insanlar için silahlarla elde edilecek sonuç, hiçbir zaman bir çekişmenin ahlaki çözümü olmaz; Erasmus açıkça, bir savaş çıkması durumunda tüm ulusların düşünürlerinin ve bilginlerinin dostluklarına son vermemeleri gerektiğini savunur. Onların tutumu, hiçbir zaman düşünceler, uluslar, ırklar ve sınıflar arasındaki karşıtlıkları hareketli yan tutmalarla güçlendirmek olmamalıdır; onlar sarsılmaz bir kararlılıkla insanlığın ve adaletin tertemiz evreninde kalmalıdırlar. Onların sonrasız görevleri, “savaşın iyilikten uzak, Hıristiyanlığa aykırı ve vahşi anlamsızlığı” karşısında dünya çapında bir ortaklığı ve Hıristiyanlık anlayışını savunmaktır. Bu nedenle Erasmus’un en yüksek ahlaki makam olarak Kilise’ye yönelttiği en şiddetli eleştiri, Kilise’nin “Hıristiyanlık anlayışındaki dünya barışı” düşüncesini, yani Augustus’un o büyük idealini yeryüzündeki iktidarını artırma pahasına bir yana atmış olmasıdır. “Tanrıbilimciler ve Hıristiyan hayatının ustaları, Hazreti İsa’nın o kadar nefret etmiş olduğu bir şeyin baş kışkırtıcıları olmaktan utanmıyorlar!” diye bağırır öfkeyle ve sözlerini şöyle sürdürür:</p>
		<blockquote>
			<p>Piskoposluk asasıyla kılıç, piskoposluk şapkasıyla miğfer, İncil ve kalkan nasıl bir araya gelir? Aynı vaazda hem Hazreti İsa hem de savaş nasıl anılır, aynı trompetle hem Tanrı hem de Şeytan nasıl selamlanır?</p>
		</blockquote>
		<p>Demek ki, “savaşçı din adamı”, Tanrı buyruğu karşısında bir saçmalıktan başka bir şey değildir, çünkü böyle bir din adamı, efendisinin ve öğretmeninin, “Hepiniz barış içinde yaşayın!” demekle ona iletmek istediği en yüce mesajı inkâr etmiş olur.</p>
		<p>Erasmus sesini ne zaman savaşa, nefrete ve dar görüşlülüğe karşı yükseltse heyecanlanır; ama öfkesinden kaynaklanan bu heyecan hiçbir zaman dünyaya bakışındaki netliği bulandırmaz. Hem yürekten bir idealist, hem de düşünce biçimi açısından bir kuşkucu olan Erasmus, gerçek dünyada “Hıristiyanlık anlayışındaki dünya barışı”nın, hümanist aklın tek başına egemenliğinin gerçekleştirilmesinin önüne dikilen engellerin bilincindeydi. <em>Deliliğe Övgü</em>’sünde insana özgü deliliğin ve saçmalıkların her türünü iyileşmezlikleriyle birlikte gözler önüne sermiş olan bu düşünür, yazılı sözler, kitaplar, vaazlar ve bilimsel yapıtlarla insan doğasının zorbalık içgüdüsünün öldürülebileceğine ya da en azından uyuşturulabileceğine inanan idealist hayalcilerden değildi; Erasmus, bu güçlülük tutkusunun ve savaşma isteğinin yüzlerce ve binlerce yıldan bu yana insanlığın kanına işlemiş olduğunu, bir zamanlarki yarı hayvan insanın hemcinslerine duyduğu, hayvansı nitelikteki o ilk nefretten kaynaklandığını ve insan soyunun hayvani yanlarından tümüyle arınıp insancılaşması için daha yüzlerce, belki de binlerce yıllık bir ahlak eğitimine ve kültürel kalkınmaya gerek bulunduğunu iyi biliyordu. Temel içgüdülerin tatlı ve ahlaktan yana sözlerle silinip atılamayacağını da biliyordu ve bu dünyanın barbar yanını bir gerçek ve henüz aşılması olanaksız bir durum olarak kabulleniyordu. Bu nedenle asıl kavgasını bir başka alanda vermekteydi; bir düşünce adamı olarak güdülenlere ve yoldan çıkarılanlara değil, yalnızca ve yalnızca düşünen kafalara, hükümdarlara, rahiplere, bilginlere, sanatçılara, başka deyişle Avrupa’daki her çatışmadan sorumlu tuttuğu kişilere seslenebilirdi. Uzak görüşlü bir düşünür olarak kaba güç kullanma içgüdüsünün tek başına çok büyük bir tehlike oluşturmadığını çoktan saptamıştı. Tek başına kaba güç, uzun soluklu değildir; darbelerini körü körüne, kudurmuşçasına indirir, ama bilinçli bir hedef seçmediğinden, düşünmesi de yeterli olmadığından, bu tür ani patlamaların ardından şiddetini hemen yitirir ve kendi içinde çöker. Bulaşıcı etki yarattığı ve psikolojik açıdan toplulukları harekete geçirdiği zaman bile, yalnızca ilk heyecanın yatışmasıyla birlikte dağılıveren, başıbozuk sürülerin varlığı söz konusudur. Tarihin akışı boyunca, gerçek bir düzenin ruhsal önderliğinde gerçekleşmeyen ayaklanmalar ve patlamalar, hiçbir zaman tehlikeli olmamıştır – asıl kargaşalar, kanlı ve yıkıcı devrimler, ancak kaba güç kullanma içgüdüsü bir düşüncenin hizmetine girdiği ya da düşünce bu içgüdüden yararlandığı zaman ortaya çıkar, çünkü başıbozuk bir sürü, ancak bir parolayla partiye, örgütlenmeye, orduya, dogmayla bir harekete dönüşür. İnsanlığın kaba güce dayanan tüm büyük çatışmaları, kana susamış bir zorbalık iradesinden çok, bu iradenin zincirlerini çözen ve insanlığın belli bir bölümünün üstüne yönelten bir ideolojiden kaynaklanır. İnsanların toplumunu dost ve düşman, yandaş ve hasım, kahramanlar ve caniler, inananlar ve dine karşı gelenler diye bölen şey, düşüncenin ve zorbalığın birleşmesinden doğma bir piç olan bağnazlıktır; bu bağnazlık, tek bir kişinin düşüncesinin diktatörlüğünü, egemen olmasına izin verilen tek inanç ve yaşama biçimi niteliğiyle tüm dünyaya benimsetmek ister. Yalnızca kendi sistemini tanıdığından ve yalnızca kendi doğru bildiğini gerçekleştirmek peşinde olduğundan, Tanrı’nın bir çeşitlikler dünyası olmasını istediği dünyada başka herkesi susturabilmek için kaba güce başvurmak zorundadır. İnanç ve düşünce özgürlüğünün tüm kısıtlamalarını, Engizisyon’u ve sansürü, insanların yakıldığı odun yığınlarını ve idam sehpalarını dünyanın başına saran, gözü kör zorbalık değil, ama bir tek yanlılık dehası, evrenselliğin düşmanı, tek bir düşüncenin tutsağı olan, bütün dünyayı da kendi hapishanesine çekmek ve kapatmak uğruna sürekli çaba harcayan bağnazlıktır.</p>
		<p>İşte bu nedenle, insanlığa her zaman herkese ortak olanları en yüce ve en kutsal varlığı diye gösteren hümanist Erasmus’a göre düşünce insanının en büyük suçu, kitlelerin zorbalığa her zaman hazır olan iradelerine gerekli bahaneyi sağlamaktır; çünkü düşünen insan böyle yapmakla, kendisinin başlangıçtaki düşüncelerini vahşice çiğneyip geçecek ve en temiz amaçlarını yıkacak olan güçleri harekete geçirmiş olur. Tek bir kişi, kitleyi coşkuya sürükleyebilir, ama bir kez zincirlerinden boşalmış olan coşkuyu geri döndürmeyi hemen hiçbir zaman başaramamıştır. Sözlerini ufak bir aleve üfleyen, bundan yıkıcı bir yangının doğacağının bilincinde olmalıdır, tek bir yaşama, düşünme ve inanç biçimini geçerli ilan eden, böylece dünyayı bölünmeye, başka her düşünme ve yaşam biçimine karşı ruhsal düzeyde ya da savaş alanlarında yürütülecek bir savaşa itmenin sorumluluğunu da yüklenmelidir. Her düşünce tiranlığı, insanlığın düşünme özgürlüğüne karşı açılmış bir savaştır ve bu nedenle de Erasmus gibi bütün düşünceler için en yüksek düzeyde bir sentez, tüm insanlığa ortak bir uyum arayan biri, düşüncedeki her türlü tek yanlılığı, körü körüne anlamak istemeyişi kendi uzlaşma düşüncesine yöneltilmiş bir saldırı olarak görmek zorundadır. Bundan ötürü hümanist yetiştirilmiş ve hümanist düşünceli insan, kendisini hiçbir ideolojiye adamamalıdır, çünkü bütün düşünceler, özleri gereği hegemonya kurmak peşindedirler; bir hümanist hiçbir partiye bağlanmamalıdır, çünkü bir partiden olan her insanın görevi yanlı görmek, yanlı duymak ve yanlı düşünmektir. Bir hümanist, düşünme ve eylem özgürlüğünü her durumda korumalıdır, çünkü özgürlük olmaksızın adalet, yani bütün insanlığın en yüce ideal sayması gereken tek düşünce gerçekleşemez. Bundan ötürü Erasmus Anlayışı doğrultusunda düşünmek, bağımsız düşünmek demektir, Erasmus Anlayışı doğrultusunda etkin olmak da, karşılıklı anlaşmayı sağlamak amacıyla etkin olmayı dile getirir. Erasmus Anlayışı’nı taşıyan, insanlığa inanan kişi, kendi yaşam çevresi içinde insanları birbirinden ayıranları değil, birleştirenleri destekleyecektir, onun görevi tek yanlıları yanlılıklarında, düşmanlık besleyenleri düşmanlıklarında desteklemek değil, anlayış yaymak ve anlaşmalara zemin hazırlamaktır. Ve zaman, bağnazlığı doğrultusunda yanlılığını ne kadar artırırsa hümanist insan da bütün bu yanılgıların ve kargaşaların içerisinde tüm insanlara ortak olanı görmesini sağlayan partilerüstü konumunda kalmayı o ölçüde dirençle sürdürecektir; o, yeryüzünde ruhsal özgürlüğün ve adaletin şaşmaz savunucusudur. Bunun için Erasmus, her düşünceye hakkını verir, ama hiçbir düşüncenin tek başına haklılığını onaylamaz; deliliği bile anlamaya ve övmeye çalışmış olan Erasmus, hiçbir kuramın ve savın karşısına daha baştan düşmanca dikilmez, ama bunlar başkalarına saldırmaya yeltendikleri anda karşılarında yer alır. Çok bilen kişi sıfatıyla hümanist insan, dünyayı özellikle çeşitliliğinden ötürü sever ve bu dünyadaki karşıtlıklar yüzünden korkuya kapılmaz. Tüm değerleri tek bir paydaya, tüm çiçekleri tek bir biçime ve renge indirgemek peşinde olan bağnazlar ve sistem koymak isteyenler gibi dünyanın karşıtlıklarını ortadan kaldırmayı aklının ucundan bile geçirmez; zaten hümanist düşüncenin belirleyici özelliği de karşıtları düşmanlık olarak değerlendirmemek, görünüşte bağdaşmaz olan her şey için onların üstündeki birliği, insanlığı aramaktır. Erasmus, Hıristiyanlık ve Antik Çağ, inanç özgürlüğü ve tanrıbilim, Rönesans ve Reform gibi birbirine normalde amansız düşman olan öğeleri kendi iç dünyasında uzlaştırmayı bilmiş olduğundan, günün birinde insanlığın da bütün farklılıkları mutluluk kaynağı bir birlikteliğe, çelişkileri daha yüksek düzeyde bir uyuma dönüştürebileceğine inanmaktaydı. Dünya çapındaki bu anlaşma, Avrupa’da, tinsel düzeyde gerçekleşecek bu birleşme, genelde soğukkanlı ve akılcı bir tutumda olan hümanizmin tek dinsel inanç öğesini oluşturuyordu ve hümanizm, o karanlık yüzyılda başkalarının Tanrı’ya olan inançlarını ilan ederken duydukları coşkuyla, insanlığa olan inancını içeren mesajı, dünyanın anlamının, hedefinin ve geleceğinin tek yanlılıklar yerine ortak yanları yaşamak, böylece de gittikçe daha insancı, daha insana yaraşır olmak olduğunu haykırıyordu.</p>
		<p>Hümanizm, insanları hümanist olarak yetiştirmek için tek bir yol tanır; o yol, eğitimdir. Erasmus ve yandaşları, insanoğlunun içindeki insancı yanın ancak eğitim ve kitaplar aracılığıyla güçlendirilebileceğini düşünürler, çünkü onlara göre yalnızca eğitilmemiş, kendisine bir şey öğretilmemiş olan insan, kendisini körü körüne tutkularına kaptırır. Eğitilmiş, uygarlaşmış insan –Erasmus’ un ve yandaşlarının düşüncelerinin trajik yanlışlığı, buradadır– artık zorbalığa kayamaz, eğitilenler, kültürlüler, uygarlaşmış olanlar ağırlık kazandıklarında, kaos ve vahşet kendiliğinden son bulacak, savaşlar ve ruhsal baskılar çağdışı eylemler olarak geçmişe karışacaktır. Hümanistler, uygarlık konumunu gözlerinde aşırı büyütmeleri sonucu, o dizginlenmesi olanaksız güçlere sahip bulunan içgüdülerin dünyasını anlayamamışlar, kültür alanındaki iyimserlikleriyle çözümü neredeyse olanaksız ve korkunç bir sorunu, insanlar arasındaki nefret ve insanlığın büyük psikozları sorununu aşırı yalın bir düzeye indirgemişlerdir. Hümanistlerin hesapları çok yalındır; onlara göre biri alt, biri de üst olmak üzere iki kesim vardır, aşağıda uygarlaştırılmamış, kaba, yalnızca tutkularına göre yaşayan kitle, yukarıda ise eğitilmişlerin, anlayanların, insancı ve uygar olanların bölgesi yer alır; hümanistlere göre alttaki eğitilmemiş kesimlerin gittikçe daha büyük bölümlerinin üst kültüre çekilmesi başarılabilirse, işin büyük bölümü de tamamlanmış sayılacaktır. Avrupa’da nasıl önceden vahşi ve tehlikeli hayvanların gezindiği çorak ülkeler gittikçe daha çok oturulabilir kılınmışsa, insanlar arasında da anlayışsızlığın ve zorbalığın zamanla ortadan kaldırılması, özgür, aydınlık ve verimli bir insanlık ikliminin yaratılması mümkün olmalıdır. Böylece hümanistler, dinsel düşüncenin yerine insanlığın önüne geçilemez biçimde ilerlemesi düşüncesini koyarlar. İlerleme düşüncesi, Darwin tarafından bilimsel bir yönteme dönüştürülmeden çok önce, hümanistlerce ahlaki bir ideal niteliğiyle ortaya konur: On sekizinci ve on dokuzuncu yüzyıl, bu idealden temellenir; Erasmus’un düşünceleri pek çok bakımdan modern toplum düzeninin temel ilkelerine dönüşmüştür. Buna rağmen, hümanizmde ve özellikle de Erasmus’un kişiliğinde bir demokrat ve liberalizmin bir öncüsünü görmek, çok büyük bir yanılgı olur. Erasmus ve yandaşları halka, yani bilgisizlerden ve ergin olmayanlardan –onlara göre her eğitilmemiş insan, aynı zamanda erginlikten uzak insandır– oluşan kitleye en ufak bir hak tanımayı bile düşünmezler ve soyut düzeyde tüm insanlığı sevmelerine karşın, <em>vulgus profanum</em>’la (sıradan halkla) ortak bir yanlarının bulunmasından dikkatle kaçınırlar. Daha yakından bakıldığında, hümanistlerde soylulara özgü kendisini büyük görmenin, yerini yeni bir türe, üç yüz yıl boyunca etkinliğini sürdürecek olan akademik kendisini beğenmişliğe bırakmış olduğu görülür; bu yeni tutum, hak ve haksızlık, ahlaklılık ve ahlakdışılık konusunda karar verme hakkını yalnızca Latince bilen, üniversiteli insana tanır. Hümanistler, akıl adına dünyayı yönetme konusunda, kaba güçle yönetmek isteyen hükümdarlar ve Hazreti İsa adına yönetmek isteyen Kilise kadar kararlıdırlar. Düşledikleri, bir oligarşidir, kültür aristokrasisinin egemenliğidir: Polisin, devletin yönetimini antik Yunanlılar doğrultusunda, yalnızca en iyiler ve en kültürlüler ellerinde bulundurmalıdırlar. Üstün bilgilerinden, aydın ve hümanist dünya görüşlerinden güç alan hümanistler, uluslar arasındaki budalaca ve ancak geriye götürmeye yarayan çekişmelere birer aracı ve önder olarak el atma görevinin yalnızca kendilerine ait olduğuna inanırlar, ama durumları kesinlikle halkın yardımıyla değil, fakat kitleyi bir yana bırakarak düzeltmek isterler. Böylece temeline inildiğinde hümanizm, şövalyeliğin reddedilişi değil, tinsel biçimde yenilenmesidir. Şövalyeler dünyayı kılıçla ele geçirmeye çalışmışlardır; hümanistler bu işi kalemlerinin gücüyle yapacaklarına inanırlar ve bilincinde olmaksızın, tıpkı şövalyeler gibi, kendilerine “barbarlar”dan ayrılmalarına yarayan bir toplumsal konum, bir tür saray etiketi yaratırlar. Halktan geldiklerini perdelemek için, adlarını Latinceye ya da Yunancaya çevirerek soylulaştırırlar, kendilerine Schwarzerd yerine Melanchthon, Geisshüsler yerine Mykonius, Oelschlaeger yerine Olearius, Kochhafe yerine Chytraeus ve Dobnick yerine Cochlaeus gibi adlar takar, kendilerini kentte yaşayan öteki insanlardan dış görünüş bakımından bile ayırmak için özel bir özenle siyah ve bol giysiler giyerler. Bir şövalyeye, at üstünde önden gitmek yerine yürüyenlerin arasında gitmesini önermenin aşağılayıcı gelmesi gibi, hümanistler de bir kitabı ya da bir mektubu kendi anadillerinde yazmayı bir aşağılanma sayarlar. Ortak kültürel idealleri nedeniyle, her biri davranışlarında ve insanlarla ilişkilerinde özellikle soylu bir tutum takınmak zorunda olduğuna inanır; hepsi de sert sözcükler kullanmaktan kaçınırlar ve zorbalıkla kabalığın egemen olduğu bir çağda, nezaketi özel bir görev sayarlar. Bu düşünce aristokratları sözde ve yazıda, dilde ve davranışta düşünce ve anlatımlarının soylu olması için çaba harcarlar, böylece aslında İmparator Maximilian’la birlikte mezara girmiş olan şövalyeliğin, can çekişen bu sınıfın son parıltıları, kendisine simge olarak çarmıh yerine kitabı seçmiş olan bu tinsel tarikattan yansır. Ve soylu şövalye sınıfının topların gülleler saçan zorba gücü önünde yenik düşmesi gibi, bu soylu idealist topluluk da bir Luther’in, bir Zwingli’nin yarattığı halk devriminin köylü yumruklarını andıran darbeleri önünde tüm güzelliğiyle, ama herhangi bir biçimde karşı koyamadan yıkılıp gidecektir. Çünkü özellikle bu halkı görmezden geliş, gerçekler karşısındaki bu umursamaz tutum, Erasmus’un imparatorluğunu daha başında her türlü ayakta kalabilme olanağından, düşüncelerini de doğrudan etkin olabilme gücünden yoksun kılmıştır: Halkı anlamaya ve ondan bir şeyler öğrenmeye çalışmak yerine, halka tepeden bakarak ders vermeye çalışması, organik açıdan hümanizmin temel yanlışıydı. Bu akademik idealistler, imparatorluklarının sınırları geniş olduğundan, tüm ülkelerde, saraylarda, üniversitelerde, manastırlarda ve kiliselerde, o güne değin barbarlığın kol gezdiği bölgelerde <em>eruditio</em> (eğitim) ve <em>eloquentia</em>’nın (hitabet sanatı) ilerlemelerini onlara gururla haber veren görevlileri bulunduğundan, artık iktidarın kendilerinde olduğuna inanmışlardı; oysa aslında imparatorluk, yalnızca incecik bir üst yüzeyi kapsamına almaktaydı ve gerçeklerle olan bağları da son derece zayıftı. Polonya’dan ve Bohemya’dan, Macaristan’dan ve Portekiz’den gelen mektuplar Erasmus’a her gün sevinçli haberler ulaştırdıklarında, bütün ülkelerden imparatorlar, krallar ve papalar Erasmus’un yakınlığını aradıklarında, o zaman Erasmus çalışma odasına kapandığı kimi anlarda kendisini aklın imparatorluğunun artık kalıcı biçimde kurulduğu gibi bir çılgınlığa kaptırabiliyordu. Ama bu Latince mektupların perde arkasında ne milyonlarca insandan oluşan büyük kitlenin suskunluğunu ne de ölçüsüz derinliklerden gittikçe daha şiddetle gelmekte olan homurtuları algılayabiliyordu. Hümanizm, halkın varlığını hiçbir zaman kabul etmediğinden, sevgisini kazanmak uğruna kitleye yaltaklanmayı, bilgisizlerle, “barbarlarla” herhangi bir ilişki kurmayı kültürlü bir kişiye yakışmayan, soyluluğa aykırı bir davranış olarak gördüğünden, her zaman yalnızca mutlu bir azınlık için var oldu; bu anlayışın ürünü olan platonik insanlık imparatorluğu ise çok kısa bir zaman parçası boyunca bütün dünyayı aydınlatan, bulunduğu yüceliklerden mutlu bakışlarını karanlık yeryüzünde gezdiren, izlenmesi çok görkemli, yaratıcı ruhun katıksız bir ürünü olan, ama yalnızca bulutlardan oluşma bir imparatorluktu. Bu iddialı yapı –karanlıklarda çoktandır oluşmaya başlamış– gerçek bir fırtına karşısında dayanamayacak, hiç savaşmaksızın geçmişin pençelerine düşecekti.</p>
		<p class="lvl2">Çünkü hümanizmin en derinde yatan trajedisi ve çabuk çöküşünün nedeni, düşüncelerinin büyük, ama bu düşünceleri yayan insanların büyüklükten uzak olmalarıydı. Sadece akademik düzeyde kalarak dünyaya bir çekidüzen vermeye çalışan insanlarda görüldüğü gibi, çalışma odalarından dışarı çıkmayan bu idealistlerin de biraz gülünç yanları vardır; hepsi de kısır ruhlu insanlardır, iyi niyetli, dürüst, Latince adlarını bir maskeli balodaymışçasına taşıyan, biraz kendisini beğenmiş kılı kırk yaranlardır; bir öğretmen gibi titiz davranmaları, en canlı düşüncelerin bile ellerinde tozlanıp kalmasına yol açar. Erasmus’un bu küçük yoldaşlarının akademik saflıkları gerçekten duygulandırıcıdır; bu halleriyle, bugün de rastlanan, insanlar arasında dostluğu yaymayı ve dünyayı daha güzel kılmayı amaçlayan derneklerde toplanan dürüst insanlara benzerler; bu kuramcı idealistler, ilerlemeye bir dine iman etmişçesine inanırlar; gerçek dünyada savaşlar birbirini izlerken, barış düşüncelerini hayranlıkla alkışlamış olan aynı papalar, imparatorlar ve prensler, bir yandan da birbirleriyle ve birbirlerine karşı antlaşmalar imzalayıp dünyaya ateşe verirlerken, ayık kafayla düş gören bu insanlar yazı masalarının başında ahlakın egemen olacağı bir dünyayı kurgularlar ve sürekli barışın tezlerini kaleme alırlar. Cicero’ya ait yeni bir elyazması bulunduğunda hümanist klan, bütün dünyanın sevinçten yerinden oynayacağına inanır, ellerine geçen her taşlama, heyecandan kendilerini kaybetmeleri için yeterlidir. Ama sokaktaki insanları neyin harekete geçirdiğini, kitlelerin derinliklerinde baştan beri neyin egemen olduğunu bilmezler ve bilmek de istemezler; odalarına kapalı kaldıkları için iyi niyetle söyledikleri sözler, gerçeklerin dünyasında titreşimler yaratmaktan uzak kalır. Kötü sonuçlara yol açan bu kopukluk, tutkulardan ve halka dönüklükten bu kadar uzak kalış nedeniyle hümanizm, verimli düşüncelerini gerçekten verimli kılmayı hiçbir zaman başaramamıştır. Öğretilerinin temelinde bulunan görkemli iyimserlik, insanlık düşüncelerinin bu kuramcı öğreticileri arasında sesini halka kadar ulaştırabilecek güçte tek bir kişi bile bulunmadığından, yaratıcılık düzeyine ulaşamamıştır. Büyük ve kutsal bir düşünce, birkaç yüzyıl boyunca hiçbir parıltısı bulunmayan bir soy içerisinde kuruyup gitmiştir.</p>
		<p>Ama insanlığa duyulan güvenin kutsal bulutlarının yumuşak, kanla lekelenmemiş parıltılarının Avrupa’mızın topraklarını ışığa boğduğu o kısa zaman parçası, dünya tarihinde güzel bir zaman parçasıydı ve bu dönemin, ulusların artık aklın çatısı altında barışa ulaştıkları ve birleştikleri yolundaki çılgınca düşü, biraz aceleye gelmiş bir düş bile olsa, bize düşen ona saygı ve şükran duymaktır. Tarihin kısır ve tekdüze bir kendi kendisini tekrarlamadan, değişik görünüşler içerisinde aynı anlamsızlıkla yenilenen bir oyundan başka bir şey olmadığına inanmayı reddeden, bunun yerine tarihin ahlaki bakımdan bir ilerleme anlamını taşıdığına ne pahasına olursa olsun inanmayı sürdüren, insanlığın görünmeyen bir merdivenin yardımıyla hayvanların düzeyinden Tanrı katına, zorbalıktan bilgece düzen getiren anlayışa doğru tırmandığına, kesin anlaşmayı temsil eden en yüksek aşamanın artık çok yakında olduğuna, bu aşamaya neredeyse erişildiğine inanan insanların varlığı, dünya için her zaman gerekli olmuştur. Rönesans ve hümanizm, dünya tarihinde işte böyle bir an, dünyaya inançla ve iyimserlikle dolu bir an yaratmıştı; o dönemi bunun için sevmemiz ve o dönemde kurulan düşleri aynı nedenle saygıyla karşılamamız gerekir. Çünkü Avrupa insanı, tarihinde ilk kez o dönemde geçmişteki tüm çağları aştığı, Antik Yunan’da ve Roma’da bile olduğundan çok daha yüce, bilgili, bilge bir insanlığı oluşturmaya koyulduğu gibi bir özgüven kazanmıştı. Ve gerçekler, Avrupa’nın iyimserliğinin bu ilk önderlerini haklı çıkarır gibidir; çünkü geçmişte ne varsa gölgede bırakan görkemler, o günlerde yaşanmamış mıdır? Dürer ve Leonardo yeni bir Zeuksis’in ve Apelles’in, Michelangelo da yeni bir Phidias’ın temsilcileri değil midirler? Bilim, yıldızları ve dünyayı açık ve yeni yasalara göre düzenlememiş midir? Yeni ülkelerden akan para yeni bir zenginlik, bu zenginlik de yeni bir sanat yaratmamış mıdır? Yaratıcı, insanları eğitici sözleri dünyanın dört bir yanına ulaştıran mucize, Gutenberg’in mucizesi o günlerde gerçekleşmemiş midir? Hayır, artık kurtuluşa az kalmıştır, Erasmus ve yandaşlarının sevinçleri budur ve kendi gücü konusunda fazlasıyla aydınlatılmış, bu güçle yeterince donatılmış olan insanlık, artık gelecekte yalnızca kardeşçe yaşamak, ahlaklı davranmak ve doğasının hayvansı yanlarını kesin olarak kurutmak yolundaki ahlaki misyonunun bilincine varmalıdır. Ulrich von Hutten’in “Yaşamak, başlı başına bir zevk!” çığlığı, bir davul sesi gibi dünyanın dört bir yanına dağılır ve yeni Avrupa’nın vatandaşları, Erasmus imparatorluğunun burçlarından inançlı ve sabırsız bakışlarını, geleceğin ufkundaki bir ışık çizgisine çevirirler; bu ışık, kafaları sarmış olan uzun gecenin ardından dünya barışının güneşini müjdeler gibidir.</p>
		<p>Ama karanlık yeryüzünün üzerinde yükselen, sabahın kutsal kızıllığı değil, hümanistlerin ideal dünyasını yıkacak olan yangının ilk ışıklarıdır. Germenlerin Roma’ ya saldırışları gibi, Luther, yani bu bağnaz eylem insanı da ulusal bir halk hareketinin önüne geçilmez vurucu gücüyle hümanistlerin uluslarüstü idealist düşlerinin üstüne çöker. Ve hümanizm, dünyayı birleştirmeye yönelik çabalarına daha tam anlamıyla başlayamadan, Reform hareketi Avrupa’da düşünce düzeyindeki son birliği, <em>ecclesia universalis</em>’i (Evrensel Kilise) bir balyoz darbesiyle ikiye ayırıverir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f33"><a class="si-backref" href="#ref_f33">33.</a><span class="si-footnote-text"> Anadolu’da Lidya’da, Pytho’nun yerlilerinden 50 yaşlarındaki Pythia, Apollon’un kehanetlerini büyük Apollon tapınağında insanlara ulaştırırdı. Bu kehanetler daha sonra rahipler tarafından yorumlanarak şiir biçimine sokuldu. (Ç.N.)</span></div>
		<div class="si-footnote html5_aside epub-type_footnote" id="f34"><a class="si-backref" href="#ref_f34">34.</a><span class="si-footnote-text"> (Lat.) “Savaş, yalnızca onun deneyimini yaşamamış olanlar için güzeldir.” (Ç.N.)</span></div>
	</div>
</body>
</html>