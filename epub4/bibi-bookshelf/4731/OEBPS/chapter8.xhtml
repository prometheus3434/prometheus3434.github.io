<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Rotterdamlı Erasmus</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
	</head>
	<body class="chapter epub-type_chapter">
	<div class="container html5_section">
		<h1>Bağımsızlık uğruna savaş</h1>
		<p>Worms’ta toplanan Reichstag’dan, Luther’in Kilise’ den atılmasından ve imparatorun onu yasadışı ilan etmesinden sonra Erasmus –ve onunla birlikte büyük bir çoğunluk– Luther’in Reform girişimlerine sona aziz gözüyle bakıyordu. Luther’in çabalarını bundan sonra da sürdürmesi, devlete ve Kilise’ye karşı açık bir ayaklanma anlamına gelecek ve büyük bir olasılıkla acımasızca bastırılmak istenecekti. Erasmus’un önlemek istediği, böyle kanlı bir çözüm yoluydu. O, Protestan öğretisini Reform yoluyla Kilise’nin bünyesine sokmayı düşlemişti ve böyle bir hedefi sevinçle destekleyebilirdi. “Luther, Katolik Kilisesi’nde kalırsa sevinerek onun yanında yer alırım,” diye açıkça söz vermişti. Oysa kaba kuvvetten yana olan Luther, bir silkinişte Roma’yla olan bağlarını geri dönülemez bir biçimde koparmıştı. Artık her şey bitmişti. “Luther trajedisi sona erdi; keşke hiç sahneye konmamış olsaydı!” Barışsever Erasmus, böyle yakınıyordu. Protestanlığın kıvılcımı sönmüş, manevi ışığın kaynağı olan yıldız kayıp gitmişti. Bundan böyle Hıristiyanlığın geleceği cellat yamaklarının eline kalmıştı. Erasmus ise yüz yüze kaldığı sınavın çetinliği karşısında kendisini güçsüz hissettiğinden, bundan böyle çıkacak her çekişmeden uzak durmaya kararlıydı. Kaderci bir tutumla, bu kadar büyük ve sorumluluk kaynağı bir kararı verebilecek kadar kendisinden emin değildi:</p>
		<blockquote>
			<p>Zwingli ve Bucer bu ruha sahip olabilirler ama Erasmus bir insandır yalnızca; Tanrı’nın dilinden anlamaz.</p>
		</blockquote>
		<p>Tanrısal sorunların ne kadar derinliğine inilemez olduğunu çoktan anlamış olan bu ellilik adamda, bu çekişmede sözcülük görevinin kendisine verildiği duygusu yoktu; o, yalnızca ebedi aydınlığın hüküm sürdüğü yerde, bilim ve sanat alanında, sessizce ve kaderine boyun eğerek hizmetini sürdürmek isteğindeydi. Böylece tanrıbilimden, politikadan, Kilise çekişmelerinden çalışma odasına, verimsiz tartışmalardan kitapların yüce suskunluğuna çekildi; ancak burada dünyaya hâlâ yararlı olabilirdi. O halde dön bakalım yaşlı adam hücreye ve kapat pencerelerini zamana! Kavgayı, Tanrı’nın çağrısını yüreklerinde duyan ötekilere bırak ve daha sessiz sedasız bir görevin, kendini gerçeği, sanat ve bilimin daha dürüst atmosferinde savunma görevinin peşinden git.</p>
		<blockquote>
			<p>Roma’daki ruhban sınıfının ahlaki çöküntüsü olağanüstü bir ilacın kullanılmasını gerektirebilir; ama kurtarıcı rolünü üstlenmeye kalkışmak, benim gibilerinin haddi değildir. Çoğunlukla istenenin tam tersi yönlere kayan yeni bir huzursuzluk çıkartmaktansa olayların akışına katlanmayı yeğlerim. Bilerek bir ayaklanmanın önderliğini yaptığım ya da bir ayaklanmaya katıldığım, ne oldu ne de bundan sonra olacak.</p>
		</blockquote>
		<p>Erasmus, artık Kilise kavgalarından sanatın ve bilimin kucağına, kendi asıl edimine çekilmiştir. Tartışmalardan ve kavgalardan tiksinmektedir. <em>Consulo quieti meae</em>, artık tek aradığı huzurdur, sanatın kutsal rahatıdır. Oysa dünya, onu rahat bırakmamaya sanki yemin etmiştir. Zaman olur, tarafsızlığın suç diye adlandırıldığı zamanlar vardır; politik dalgalanmalarla dolu anlarda dünya, kime karşı, kimden yana olunduğu konusunda, Luther’den veya Papa’dan yana net bir cevap talep eder. Erasmus’un yaşadığı Löwen kenti de onun barışçı tutumunu sürdürmesini güçleştirir. Reformcu Almanya, Erasmus’u aşırı ılımlı bir Luther yanlısı olmakla suçlarken, Löwen’in tutucu Katolik fakültesi ona düşman kesilmiş ve onu “Luther denen vebanın kışkırtıcısı” diye nitelendirmiştir. Her zaman köktenciliğin vurucu gücünü oluşturan öğrenciler, Erasmus’a karşı gürültülü gösteriler düzenlemekte, kürsüsünü devirmektedirler. Aynı zamanda da Löwen kiliselerinde sürekli olarak Erasmus aleyhinde konuşmalar yapılmaktadır. Papalık Elçisi Alexander, eski arkadaşını hiç olmazsa açıktan açığa sövüp saymalara karşı korumak için bütün otoritesini kullanmak zorunda kalır. Yürekli davranmak, yaşamı boyunca Erasmus’un elinden gelmemiştir. Onun için kaçmayı savaşmaya yeğler. Nefret havasından vebadan kaçarcasına kaçar ve yıllarca türlü eserler verdiği o kentten ayrılır. Yaşlı gezgin, birkaç parça eşyasını toplayıp yeniden yollara düşer.</p>
		<blockquote>
			<p>Almanya’dan ayrılmadan önce, artık kendilerini yitirmiş olan Almanların elinde paramparça olmamaya dikkat etmeliyim.</p>
		</blockquote>
		<p>Tarafsız olan, her zaman kavgaların en acımasızıyla karşı karşıya kalır.</p>
		<p class="lvl2">Erasmus, artık ne koyu Katolik ne de koyu reformcu bir kentte yaşamak istemektedir, kaderine uygun tek yer, tarafsız bir kent olabilir. Bu nedenle çareyi, tarih boyunca bağımsızlık düşüncesinin sığınağı olmuş bir ülkeye, İsviçre’ye gitmekte bulur. Basel, artık uzunca bir süre için seçimlik vatanı olacaktır; Avrupa’nın ortasında yer alan bu sakin ve soylu kent, tertemiz caddeleri, coşkudan uzak insanları, dizginleri savaş düşkünü bir prensin elinde olmayan demokratik yönetimiyle bağımsız bilimadamına özlediği huzuru vaat etmektedir. Erasmus, burada bir üniversite, ona saygı duyan dostlar, çalışmalarına yardımcı olabilecek kişiler, Holbein gibi bir sanatçı ve hepsinden önemlisi, basımcı Froben’i, yıllardan beri son derece verimli bir işbirliği yaptığı bu büyük ustayı bulur. Hayranlarının çabasıyla Erasmus’a rahat bir ev hazırlanır. Bu sürekli gezgin, bu özgür kentin rahat atmosferi içinde, ilk kez vatanındaymış gibi bir duyguya kapılır. Burada düşünce evreninde, başka bir deyişle kendi gerçek evreninde yaşama olanağını bulabilecektir. Çünkü Erasmus, ancak kitaplarını huzur içinde yazabildiği ve yazdıklarının titiz bir çabayla basılabildiği yerde kendisini rahat hissedebilir. Basel, yaşamının en sakin durağıdır. Erasmus, bu kentte her yerdekinden çok, tam sekiz yıl kalmış ve akıp giden zaman içerisinde iki ad, Erasmus ve Basel, bir zafer takının altında birleşmişçesine birbiriyle kaynaşmıştır. O zamandan bugüne dek ne Basel’siz Erasmus’u ne de Erasmus’suz Basel’i anma ve düşünme olanağı kalmıştır. Bugün Basel’de Erasmus’un yaşadığı ev olduğu gibi korunmakta, Holbein’in Erasmus’un yüzünü ölümsüzlük katına yüceltmiş olan birkaç resmi, bu evde bulunmaktadır. Erasmus, en güzel yazılarının büyük bir kısmını, özellikle <em>Colloquia</em>’larını, o pırıl pırıl Latince diyalogları, burada kaleme almıştır; başlangıçta Froben’in oğlu için okuma parçaları olarak kaleme alınan bu diyaloglar, nice kuşaklara Latince yazı yazma sanatı konusunda kılavuzluk etmiştir. Erasmus, Kilise büyüklerine ait büyük eserini de burada tamamlamış, yine aynı kentten dünyanın her yanıyla mektuplaşmıştır. Avrupa’nın düşünce dünyası, önderini aradığında gözlerini Basel’e çevirmiştir. O yıllarda Basel, Erasmus’un varlığı nedeniyle, Avrupa’nın başkenti olmuştur. Büyük bilimadamının çevresinde Johannes Oekolampadius, Beautus Rhenanus ve Bonifacius Amerbach gibi hümanist öğrenciler toplanmıştır; önemli olan hiç kimse, hiçbir prens ve bilimadamı ya da sanat dostu, Froben’in basımevinde ya da bizzat evinde Erasmus’u ziyaret edip saygılarını sunma fırsatını kaçırmamıştır. Hümanistler, bu saygın kişiyi çalışırken görebilmek amacıyla Fransa, Almanya ve İtalya’dan kalkıp gelmişlerdir. Wittenberg’de, Zürich’te ve bütün üniversitelerde din kavgaları olanca şiddetiyle sürüp giderken Basel’in sessizliğinde sanat ve bilim sanki son bir sığınak bulmuştur.</p>
		<p class="lvl2">Ama kendi kendisini aldatmamalısın, yaşlı adam. Çünkü senin zamanın artık geride kalmış, ekmek istediğin tarla yakılıp yıkılmıştır. Dünya, bir ölüm kalım savaşının cehennemi içindedir, düşünce taraf tutmaktadır, insanlar, birbirinin can düşmanı olan sürüler içerisinde birleşmektedir: Böyle bir ortamda özgür ve bağımsız olana, kenarda kalmak isteyene yer yoktur. Şimdi Reform’dan yana veya ona karşı dünya çapında bir kavga sürüp gitmektedir; artık pencereleri kapatmanın, kitapların arasına sığınmanın bir yardımı dokunamaz; Luther’in, Hıristiyan dünyasını paramparça ettiği bir Avrupa’da, başını kuma sokup onun eserlerini okumadığı gibi çocukça bir bahaneyle işin içinden sıyrılabilme olanağı yoktur. Şimdi sağda da, solda da o korkunç ve zorlayıcı söz fırtına gibi esmektedir:</p>
		<blockquote>
			<p>Bizden olmayan, bize karşıdır!</p>
		</blockquote>
		<p>Bir evren iki parça olduğunda, çatlak tek tek bütün bireylerden de geçer; hayır, Erasmus, boşunaydı bütün kaçmaların ve seni sığındığın yerden dumanlayarak çıkmak zorunda bırakacaklar. Bu çağ, açık tutum istemektedir; bu zamanın dünyası, Erasmus’un, manevi önderinin, Luther’den yana mı, ona karşı mı, Papa’dan yana mı, Papa’ya karşı mı olduğunu bilmek istemektedir.</p>
		<p class="lvl2">Artık sarsıcı bir oyun sahnelenmektedir. Dünya, savaşmaktan yorgun düşmüş bir insanı ne pahasına olursa olsun savaşın içine çekmek peşindedir. Elli beş yaşına gelen Erasmus, şöyle yakınmaktadır:</p>
		<blockquote>
			<p>Onca çalışmamdan sonra tam hak ettiğim huzura kavuşacağım umudunda olduğum sırada, dünyayı saran bu fırtınaya yakalanmam ne mutsuz bir rastlantı! Oyunculuğu için bunca elverişsiz oluşuma ve bir sürü insanın bunca tutkuyla sahneye atılmak istemesine karşın, bu trajedinin yalnızca izleyicisi kalmama neden izin vermiyorlar?</p>
		</blockquote>
		<p>Ne var ki ün, böyle zamanlarda bir yüküme, lanetli bir kadere dönüşür; Erasmus, sağdan da, soldan da olanların vazgeçemeyeceği kadar bütün dünyanın merakının odak noktasıdır ve otorite sahibidir; kampların önderleri, onu kendilerinden yana çekmek için ellerinden geleni yapmaktadırlar. Onu akıllı suskunluğundan çekip almak için parayla ve abartmalı övgülerle gözünü kamaştırmaya çalışmakta, kimi zaman da korkaklığıyla alay etmektedirler; bazen kitaplarının Roma’da yasaklandığına ve yakıldığına ilişkin yalan haberler yayıp onu korkutmakta, mektuplarını taklit edip sözlerini çarpıtmaktadırlar. Bağımsız kişinin gerçek değeri bütün görkemiyle böyle anlarda ortaya çıkar. Bir yanda imparatorlar, krallar ve birbiri ardından üç Papa, öte yandan Luther, Melanchthon ve Zwingli, Erasmus’un ağzından bir onay sözcüğü koparabilmek için yarışmaktadırlar. Erasmus, kamplardan birine katılsa, akla gelebilecek yeryüzü nimetlerinin tümüne birden kavuşacaktır: Ayrıca istese “Reform hareketinin ön safında yer alabileceğini” ya da Luther’in aleyhinde yazacak olursa, bir piskoposluk elde edebileceğini de bilmektedir. Ne var ki bu tür koşulsuz ve tek yanlı bir katılmayı asla onuruyla bağdaştıramamaktadır. Papalığın Kilisesi’ni içtenlikle savunması olanaksızdır; çünkü bu çekişmede o Kilise içindeki yolsuzluklara karşı çıkan, bir yenileşmeye gidilmesini isteyen kendisi olmuştur. Ne var ki açıkça Protestanlardan yana çıkması da olanaksızdır. Çünkü onlar, Erasmus’un “barış yanlısı Hazreti İsa” düşüncesini dünyaya yayacak yerde, gözünü kan bürümüş bağnazlar olup çıkmışlardır.</p>
		<blockquote>
			<p>Durmaksızın “İncil, İncil” diye bağırıyorlar! Ama o İncil’i yorumlama hakkını da yalnızca kendi tekellerine almak istiyorlar! O İncil ki, bir zamanlar vahşileri ehlileştirir, suçluları doğru yola getirir, durmaksızın kavga arayanları barış yanlısı kılar, lanet okuyanları çevrelerini kutsayan kişilere dönüştürürdü. Bunlar ise, gözleri hiçbir şey görmeksizin kargaşanın her türlüsünü körüklüyor ve iyilik yolunda hizmeti dokunanların ardından kötü konuşuyorlar. Yeni dalkavuklar, yeni acımasızlar var ortada, ama İncil’in ruhundan katre yok.</p>
		</blockquote>
		<p>Hayır, Erasmus açıktan açığa ne Papa ne de Luther yanlısı olmak istemektedir. Huzur ve barıştır bütün istediği; huzur ve barış içinde, olayların dışında kalmak, salt bütün insanlığı ileri götürecek işler için çaba harcamak: <em>Consulo quieti meae</em>.</p>
		<p>Gelgelelim Erasmus’un ünü çok büyüktür ve çevre, onun kimden yana olduğunu açıklamasını daha fazla bekleyebilecek durumda değildir. Dünyanın dört bir yanından yöneltilen çağrılar giderek çoğalmaktadır; Erasmus öne çıkmalı, kendisi ve herkes için kararını açıklamalıdır. Bütün kültürlüler çevresinde Erasmus’un soylu ve satın alınamaz bir düşünür olduğuna ilişkin inancın ne kadar kökleşmiş olduğunu, büyük bir Alman’ın ruhunun derinliklerinden fışkıran sarsıcı bir çağrı çok iyi kanıtlar. Albrecht Dürer, Hollanda gezisi sırasında Erasmus’u tanımıştır; birkaç ay sonra, Almanya’nın dinî önderi Luther’in öldüğü söylentileri yayıldığında, Dürer bu kutsal davayı sürdürebilecek tek kişi olarak Erasmus’u görür ve içine düştüğü ruhsal bunalımı, güncesinde Erasmus’a yönelttiği şu çağrıyla dile getirir:</p>
		<blockquote>
			<p>Ey Rotterdamlı Erasmus, neredesin? Dinle, ey Hazreti İsa’nın şövalyesi! Hazreti İsa’nın yolundan git, gerçeğin savunucusu ol ve kendilerini din yoluna adayanların tacını giy! Artık yaşlı bir adamsın; bir şeyler yapabilmek için önünde yalnızca iki yılının kaldığını sen söylüyorsun. Bu süreyi İncil’e, Hıristiyan inancının gerçek kaynağına ada... Ondan sonra sesini yükselttiğinde, Hazreti İsa’nın deyişiyle Cehennem’in kapıları olan Roma, artık karşında dayanamayacaktır... Ey Erasmus, bil ki Golyat’ı yıkacak güçtesin!</p>
		</blockquote>
		<p>Dürer ve onunla birlikte bütün Alman ulusu böyle düşünmektedir. Öte yandan Katolik Kilisesi de, bütün umudunu Erasmus’a bağlama konusunda Protestanlardan geri kalmamaktadır ve Hazreti İsa’nın yeryüzündeki temsilcisi sayılan Papa, kendi elyazısıyla kaleme aldığı bir mektupta sözcüğü sözcüğüne şu uyarıda bulunur:</p>
		<div class="letter html5_section">
			<p>Öne çık! Sana ihsan edilmiş olan o görkemli yeteneklerini Tanrı’nın onuru için kullan! Luther yüzünden yanılgıya düşenlerin büyük bir kısmının yine doğru yola gelmesinin, henüz bizden kopmamış olanların ayakta durabilmelerinin ve uçuruma yuvarlanmak üzere olanların bundan korunmasının senin elinde olduğunu düşün!</p>
		</div>
		<p>Hıristiyanlığın başı ile piskoposları, yeryüzünün efendileri olan İngiltere Kralı VIII. Henry, Kutsal Roma-Germen İmparatorları V. Karl, I. Franz ve I. Ferdinand, Burgonya Dükü, öte yanda Reform hareketinin önderleri, bir zamanlar öfkeli Akhilleus’un çadırının önünde duran Homeros prensleri gibi, dinginliğinden sıyrılıp savaşa girmesi için Erasmus’un çevresini almışlardır. Sahne, gerçekten görkemlidir; yeryüzünün iktidar sahiplerinin tek bir düşünürün sözü uğrunda bunca çırpındıkları, manevi gücün maddi güce böylesine galebe çaldığı, tarihte pek az görülmüştür. Ne var ki, Erasmus’ta doğuştan var olan gizli bir aksaklık, bu vesileyle belirginleşir. Onu kendi saflarına çekmek isteyen bu kişilere Erasmus, açıkça ve yüreklilikle “Hayır, istemiyorum,” diyemez. İçten bir sözcük, dudaklarının arasında biçimlenemez. İstediği, şu ya da bu yanı tutmamaktır; bu nitelik, onun iç bağımsızlığını onurlandırır. Ama ne yazık ki Erasmus, kimseyle arası bozulsun da istemez; bu, Erasmus’un kesinlikle doğru olan tutumunu yücelikten yoksun kılar. Çünkü Erasmus, koruyucuları ve hayranları olan bu gibi kişilere karşı açıktan açığa direnmek yürekliliğini gösterecek yerde, hepsi anlamı bulanık kaçamaklarla oyalar, söz verir, duraklamalar geçirir, gerçekte bağlanmaksızın bağlayıcı sözcükler yazar, karşısındakinin gururunu okşayıp yaltaklanır, arka planda kalmasına gerekçe olarak bazen hastalığını, bazen yorgunluğunu, bazen de kendisini yetkili görmeyişini gösterir. Papa’ya verdiği karşılıkta, alabildiğine alçakgönüllüdür: Nasıl? Böylesine büyük bir girişime atılmak, dinsizliğin kökünü kazımaya kalkışmak gözüpekliğini, onun gibi kültür düzeyi ortanın altında olan biri mi gösterecektir? İngiltere Kralı’nı aylar ve yıllar boyu türlü avutmalarla oyalar; öte yandan aynı zamanda Melanchthon ve Zwingli’yi pohpohlayıcı mektuplarla yatıştırmaya çalışır. Hiç durmaksızın yeni bahaneler bulur. Ancak insana ilk bakışta itici gelen bütün bu hile ve dolanların arasında kararlı bir irade gizlidir:</p>
		<div class="letter html5_section">
			<p>Eğer Erasmus’u, inancı zayıf bir Hıristiyan’dır, diye takdir etmeyen varsa hakkımda nasıl isterse öyle düşünsün. Ben, neysem oyum; başka türlü olmak elimden gelmez. Hazreti İsa’dan daha büyük yetenekler almış ve kendisine güveni benimkinden çok olan biri varsa, o bunları Hazreti İsa’nın yoluna adasın. Daha sessiz ve güvenlik verici bir yoldan gitmek, bana düşünce açısından daha uygun gelen bir davranıştır. İkilikten nefret etmekten, barışı ve uzlaşmayı sevmekten başkaca bir şey elimden gelmez. Çünkü insanlar arasındaki sorunların ne denli karanlık olduğunu anladım bir kez. Kargaşa çıkarmanın, bastırmaktan çok daha kolay olduğunu biliyorum. Ve kendi aklıma her alanda güvenmediğimden, başkalarının manevi yanı üzerine kesin konuşmaktan kaçınmayı yeğliyorum. İsterdim ki, herkes kaba güce başvurmaksızın, salt gerçeğin ve aklın önderliğinde Hıristiyanlık davası ve barışın kaynağı İncil uğrunda çaba harcasın; isterdim ki, gerek din adamlarının yeri, gerekse Hazreti İsa’nın özgür olmasını istediği halkın özgürlüğü konusunda görüş birliğine varabilelim. Erasmus, bu hedefe yönelen herkese elinden geldiğince yardımcı olacaktır. Ama beni kargaşanın içine sokmak isteyen, beni ne önder ne de yoldaş olarak yanında görebilir.</p>
		</div>
		<p>Erasmus’un kararı kesindir: İmparatorları, kralları, papaları, Luther’i, Melanchthon’u, Dürer’i ve savaşmakta olan bütün dünyayı yıllar yılı bekletir; aralarından bir teki bile onun ağzından kesin bir söz almayı başaramaz. Dudakları herkese nazikçe gülümser, ama iş son sözü söylemeye geldiğinde, açılmamakta direnir.</p>
		<p class="lvl2">Ama biri vardır ki, beklemek niyetinde değildir ve bu Gordiyon’u çözmeye kesinlikle kararlıdır. Bu atılgan ve sabırsız düşünce savaşçısı, Ulrich von Hutten’dir. Bu “ölüme ve Şeytana meydan okuyan şövalye”, Erasmus’a karşı hep ancak bir babaya beslenebilecek inancı ve sevgiyi beslemiştir. Kendisini hümanizme tutkuyla veren bu gencin en büyük özlemi ve isteği, “bu Sokrates’in Alkibiades’i” olabilmektir; tüm yaşamını güvenle Erasmus’ un ellerine bırakmıştır.</p>
		<blockquote>
			<p>Tanrılar beni korudukça ve seni Almanya’nın onuru aşkına esirgedikçe, seninle kalabilmek için dünyanın bütün nimetlerini tepebilirim.</p>
		</blockquote>
		<p>Kendisine hayranlık duyulması karşısında her zaman duygulanmış olan Erasmus, “Musaların bu eşsiz sevgilisini” içtenlikle desteklemiş, ölçüsüz bir sevinç, mutluluk ve güvenle, “Ey içinde yaşadığımız çağ! Ey edebiyat! Yaşamak, başlı başına bir mutluluk!” diye haykıran bu ateşli genci sevmişti. Bu genç öğrenciyi dünya çapındaki bilim yaşamının yeni bir ustası olarak yetiştirebileceğine içtenlikle inanmış, bu yolda çaba harcamaya karar vermişti. Ne var ki siyaset, kısa sürede Ulrich von Hutten’i de avucuna almış, hümanizmin kitap kokusu ve kapalı odaların havası, Hutten’e giderek sıkıcı ve çekilmez gelmeye başlamıştı. Ulrich von Hutten, sonunda eldivenlerini eline geçirdi. Artık kalem değil, fakat Papa’ya ve açgözlü din adamlarına karşı kılıç oynatmak istiyordu. Bir Latin yazarı olmanın tacını başında taşıdığı halde, bundan böyle yalnız Almanca sözcüklerle çağını Almanya’daki Reform hareketi için silah başına çağırmak üzere, Latinceyi, bilginlerin dilini bir yana bıraktı:</p>
		<div class="poem html5_section epub-type_epigraph">
			<span>Latince yazdım önceleri,</span>
			<span>Ama anlaşılır değildi herkes için;</span>
			<span>Şimdi vatanıma sesleniyorum.</span>
		</div>
		<p>Ne var ki Almanya, bu haddini bilmez genci kovdu. Roma da onu dine karşı gelmekle suçlayarak yakmak istedi. Daha otuz beş yaşını doldurmamış olan Ulrich von Hutten, her yerden kovulmuş, varını yoğunu yitirip çökmüş, frengi yüzünden kemiklerine dek erimiş, her yanı cerahatli yaralarla kaplı bir halde, avcıların kovaladığı ölesiye yaralı bir hayvan gibi, son gücünü harcayarak Basel’e gelebilmişti. Büyük dostu, “Almanya’nın güneşi”, öğretmeni, ustası ve koruyucusu Erasmus, nasılsa o kentte yaşıyordu. O güne dek ondan dostluğunu hiç esirgememiş, türlü çevrelere salık vererek ilerlemesini sağlamıştı. Neredeyse yitip gitmiş olan sanatçı gücünün büyük bir kısmını Erasmus’a borçluydu. Ardından Şeytanların kovaladığı kaçak, mahvolmasına bir adım kala, karanlık dalgaların arasında kaynayıp gitmek üzereyken son bir tahta parçasına rastlayan bir kazazede gibi, elini Erasmus’a uzattı.</p>
		<div class="img-container html5_figure">
			<img alt="resim 05" src="image/img05.jpg"/>
			<div class="fig-text html5_figcaption"><em>Erasmus Çalışma Odasında</em>, anonim.</div>
		</div>
		<p>Ama Erasmus, yasadışı ilan edilmiş olan Hutten’i evine almadı – ruhunun acınası korkaklığı hiçbir zaman bu olaydaki kadar çıplak bir biçimde gözler önüne serilmemiştir. Erasmus, bu kavgacı kişiden çoktandır hoşlanmaz olmuş, ona bir asalak gözüyle bakmaya başlamıştı; daha Löwen’de, Hutten ondan Papa’ya karşı açıkça savaş açılmasını istediğinde, “Benim görevim yalnızca insanları eğitme yolunda hizmet etmektir,” diyerek bu isteği sert bir ifadeyle geri çevirmişti. Edebiyatı siyaset uğruna bırakmış olan bu bağnazla, “Luther’in Pylades’i”<a class="si-noteref epub-type_noteref" href="#f37" id="ref_f37">37</a> ile, en azından açıkça ve hele yüzlerce gözün penceresine dikili olduğu bu kentte bir ilişkisi olsun istemiyordu. Erasmus, bu zavallı kaçaktan, yarı ölü halde dolaşan bu insandan üç nedenden ötürü korkuyordu. Birincisi, bu hastalıklının, kendisine –Erasmus, yaşamı boyunca birinden hastalık kapmaktan çok hiçbir şeyden korkmamıştır– konuk olmak istemesinden korkuyordu. İkincisi, bu varını yoğunu yitirmiş dilencinin kendisine sürekli yük olmasından korkuyordu. Ve üçüncüsü de, Papa’ya sövüp saymış ve Alman ulusunu Katolik din adamlarına karşı kışkırtmış olan bu adamın, herkese açıkça belli etmeye çalıştığı tarafsızlığına gölge düşürmesinden korkuyordu. Böylece Hutten’in Basel’de kendisiyle görüşme isteğini geri çevirdi. Bunu da, her zamanki tutumuna bağlı kalarak açık ve kararlı bir “İstemiyorum,” sözüyle değil, sudan bahanelerle yaptı. Taş sancılarından ve bağırsak rahatsızlığından ötürü sıcak isteyen Hutten’i ısıtılmış bir odada ağırlayamayacağını, çünkü kendisinin en ufak bir soba dumanına bile dayanamadığını ileri sürdü – açıkça, daha doğrusu acınası bir bahaneydi bu.</p>
		<p>Böylece, bütün dünyanın gözleri önünde utanç verici bir oyun sahnelendi. O sıralarda belki topu topu yüz sokak ve caddesi, iki ya da üç meydanıyla henüz küçük, içinde yaşayan herkesin birbirini tanıdığı bir kent olan Basel’de haftalar boyu acınası bir hasta adam, Ulrich von Hutten, büyük yazar ve Almanya’daki Reform hareketiyle Luther’in bahtı kara gönüllüsü, sokaklarda ve lokantalarda dolanıp durdu. Eski dostunun, uğrunda savaştıkları davanın ilk önderinin evinin önünden defalarca geçti. Bazen pazar alanında durup öfkeli bakışlarını onu bir zamanlar “yeni bir Lukianos”, “çağın büyük hiciv yazarı” diye dünyaya ilan etmiş olan adamın sürgülü kapısına ve korkudan panjurları kapatılmış pencerelerine dikti. Panjurların ardında kabuğuna çekilmiş bir böcek gibi oturan Erasmus, artık ufalmış olan bu yaşlı adam ise, sabırsızlıkla, huzurunu kaçıran insanın bir an önce kentten çıkıp gitmesini bekliyordu. Bu arada el altından haberler de gönderiliyordu. Çünkü Hutten hâlâ, belki eski dostun eli yardım için yoksulluğuna uzanır, şu önündeki kapı açılır, diye bekliyordu. Ama Erasmus susuyor, suçluluk duygusuyla evinde saklanıyordu.</p>
		<p>Sonunda Hutten, zehirlenmiş kanının yanı sıra yüreği de zehirlenmiş olarak kentten ayrıldı. Zürich’e, onu korkusuzca karşılayan Zwingli’ye gitti. Binbir güçlükle gövdesini bir hasta döşeğinden ötekine sürükledi. Ufenau Adası’ndaki mezarının kazılmasına artık yalnızca birkaç ay kalmıştı. Ama bu korkusuz şövalye düşmeden önce Erasmus’u kılıcının sapıyla olsun öldürücü biçimde yaralayabilmek umuduyla, son bir kez silahına sarıldı. Eski arkadaşına ve ustasına korkunç bir yazıyla –<em>Expostulatio cum Erasmo</em>– saldırdı. Bütün dünyanın gözü önünde Erasmus’u, bir başkasının artan gücü karşısında –bu sözleriyle Luther’i kastediyor ve böylece Erasmus’a ağır bir darbe indiriyordu– kıskançlığa kapılacak kadar şöhret düşkünü biri, diye nitelendirdi, onu acınacak kadar güvenilmez biri olmakla suçladı, anlayış biçimini aşağıladı ve Erasmus’un ulusal davaya, Luther’in davasına içinden inanmasına rağmen ihanet ettiğini bütün Almanya’ya haykırdı. Ölüm döşeğinden ateşli sözlerle Erasmus’a seslenerek Protestan öğretisini savunmak yürekliliğini gösteremediğine göre, hiç olmazsa bu öğretiye karşı açıktan açığa cephe almasını, çünkü Protestanların artık çoktandır kendisinden korkmadıklarını söyledi:</p>
		<blockquote>
			<p>Doğrul artık; iş, eyleme geçilebilecek olgunluğa vardı. Senin yaşına yaraşır bir görev belirdi. Bütün gücünü topla ve eylem yolunda kullan. Düşmanlarının hazırlıksız olmadıklarını göreceksin. Yeryüzünden silmek istediğin Lutherciler, savaşı bekliyorlar ve o savaşı senden esirgemeyecekler.</p>
		</blockquote>
		<p>Erasmus’un ruhunun derinliklerinde yatan gizli çelişkiyi çok iyi bilen Hutten, hasmının böyle bir savaşa kalkışamayacağını, çünkü vicdanının birçok konuda Luther’e hak verdiğini söylüyordu.</p>
		<blockquote>
			<p>Bir anlamda kendi eski yazılarına kendin ve üstelik bizim yapabileceğimizden çok daha şiddetle karşı çıkacaksın. Kendi bilgini, konuşma yeteneğini kendine karşı kullanmak zorunda kalacaksın. Kaleme aldığın yazılar, birbiriyle savaşacak.</p>
		</blockquote>
		<p>Erasmus, darbenin ağırlığını derhal hissetti. O güne kadar karşısına yalnızca önemsiz kişiler çıkmıştı. Arada sırada bazı öfkeli kalem sahipleri küçük çeviri yanlışlarını sergilemiş, bazı düzensizliklere ve yanlış alıntılara dikkati çekmişlerdi; bu tehlikesiz sivrisinek vızıltıları bile Erasmus’u tedirgin kılmaya yetmişti. Şimdi ise karşısına ilk kez gerçek bir hasım çıkıyor ve ona bütün Almanya’nın önünde meydan okuyordu. Erasmus, içinde uyanan ilk korkuların etkisiyle önce von Hutten’in elden ele dolaşmakta olan elyazısı metinlerinin basımını önlemeye çalıştı; bunu başaramayınca kaleme sarılıp <em>Spongia adversus aspergines Hutteni</em>’siyle (Hutten’in Suçlamalarını Süngerle Temizlemek İçin) karşılık verdi. Darbelerini aynı acımasızlıkla indirdi ve bu amansız savaşta Hutten’in frengisinden söz etmekten bile kaçınmadı. Dört yüz yirmi dört paragraf içinde Hutten’in her suçlamasını teker teker çürüttükten sonra, güçlü ve açık seçik bir itirafta bulundu – güçlü denilmesi gerekirdi bu itirafa, çünkü Erasmus, ne zaman kendisi için en önemli olan nokta, yani bağımsızlık söz konusu olsa büyüklüğünün doruğuna erişirdi:</p>
		<blockquote>
			<p>Bunca kitapta, mektupta ve tartışmada hiçbir zaman taraf tutmak, bu tür sorunlara karışmak isteğinde olmadığımı defalarca ve kararlı biçimde açıkladım. Hutten’in, Luther’i onun istediği gibi desteklemeyişimden ötürü bana kızmasına gelince; daha üç yıl önce bu partiye tamamen yabancı olduğumu ve böyle kalmak istediğimi, dahası, kendimi bu çevrenin dışında tutmakla yetinmeyip bütün dostlarımı da benim gibi bir tutum almaları için yüreklendirdiğimi açıkça belirtmiştim. Bu görüşümden dönecek değilim. Taraf tutmaktan, Luther’in yazdığı, yazmakta olduğu ve bundan sonra yazacaklarının tümüne kendini koşulsuz adamayı anlıyorum; böylesine kendini feda ediş ancak olağanüstü kişilerde görülür. Bana gelince; bütün dostlarıma, beni ancak koşulsuz bir Luther yanlısı olduğum takdirde sevebileceklerse hakkımda istedikleri gibi düşünmekte özgür olduklarını bildirdim. Ben özgürlüğü seviyorum; bundan ötürü herhangi bir zamanda şu ya da bu partiye hizmet etmek ne elimden gelir ne de böyle bir şey yapmak isterim.</p>
		</blockquote>
		<p>Bu sert karşı darbe hedefini bulamadı. Çünkü Erasmus’un öfkeli yazısı baskıdan çıktığında Hutten, bu ebedi savaşçı, son nefesini vermişti. Zürich Gölü’nün dalgaları tatlı tatlı onun yalnız mezarını okşamaktaydı. Ölüm, Erasmus’un darbesinden önce davranmıştı. Ama Hutten, yenilgisinde yücelen bu insan, ölüm döşeğinde son bir zafer kazanmayı başarmıştı. İmparatorların, kralların, papaların ve bütün din adamlarının yapamadıklarını o yapmış, acı alaylarıyla Erasmus’u sığındığı tilki ininden dışarı uğratmıştı. Çünkü kendisine açıkça meydan okunan, bütün dünyanın önünde korkaklık ve kaypaklıkla suçlanan Erasmus, şimdi hasımların en güçlüsüyle, Luther’le tartışmaya girmekten çekinmediğini kanıtlamak zorundaydı. Kafasını dinlemekten başkaca bir isteği olmayan, ayrıca Luther’in davasının çoktandır artık kalemle bastırılamayacak kadar güçlendiğini bilen ve bu konuda kendisini aldatmayan yaşlı adam, yüreği sıkıntı içinde çalışmaya koyuldu. Kimseyi inandıramayacağını, hiçbir şeyi değiştirip düzeltemeyeceğini biliyordu. Zorla itildiği bu savaşa katılma konusunda içinde ne en ufak bir istek ne de sevinç vardı. Ne var ki artık geri dönmesi olanaksızdı. Luther’e karşı kaleme aldığı yazıyı 1524 yılında baskıya verdiğinde, <em>Alea iacta est</em> (Zar atıldı) diyerek rahat bir soluk aldı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f37"><a class="si-backref" href="#ref_f37">37.</a><span class="si-footnote-text"> Yunan mitolojisinde Strophios ile Agamemnon’un kız kardeşlerinden Anaksibia’nın oğlu. Annesi ile babasının yanında yetişen Orestes’in sadık dostu ve yardımcısı olmuştur. (Ç.N.)</span></div>
	</div>
	</body>
</html>