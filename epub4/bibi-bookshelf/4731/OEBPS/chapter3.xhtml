<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Rotterdamlı Erasmus</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
</head>
<body class="chapter epub-type_chapter">
	<div class="container html5_section">
		<h1>Karanlık gençlik yılları</h1>
		<p>Uluslarüstü nitelikte ve bütün dünyaya ait olan bir deha için gerçekten eşsiz bir simge: Erasmus’un ne vatanı ne de doğru dürüst bir babaevi vardır; bir hava boşluğunun içine doğmuş gibidir. İleriki yıllarda dünya çapında bir ünün parıltılarıyla süslediği Erasmus Roterodamus adı, babalardan, atalardan kalmamış, sonradan alınmıştır. Hayatı boyunca konuştuğu, kullandığı dil ise, doğduğu Hollanda’ nın dili değil, sonradan öğrendiği Latincedir. Doğum tarihi ve bu doğumu saran koşullar tuhaf bir karanlığa gömülmüştür; bu konuda 1466 yılında doğduğundan başka bir şey bilinmemektedir. Ama geçmişini örten bu karanlığın sorumluluğu Erasmus’un değildi; evlilik dışı dünyaya geldiğinden, üstelik daha da kötüsü, bir din adamının oğlu olduğundan, geçmişinden söz etmeyi sevmezdi. (Charles Reade’in <em>The Cloister and the Hearth</em> [Manastır ve Ocak] adlı ünlü romanında, Erasmus’un çocukluğuyla ilgili olarak yaptığı romantik açıklamaların gerçekle hiçbir ilgisi yoktur.)<a class="si-noteref epub-type_noteref" href="#f10" id="ref_f10">10</a> Annesi ile babası, Erasmus çok küçükken ölmüşlerdi. Hısımları da doğal olarak bu evlilik dışı çocuğu elden geldiğince para harcamak zorunda kalmaksızın kendilerinden uzak tutmak için çaba göstermişlerdi; neyse ki Kilise, yetenekli bir çocuğu her zaman kanatlarının altına almaya hazırdı. Küçük Desiderius<a class="si-noteref epub-type_noteref" href="#f11" id="ref_f11">11</a>, (oysa gerçekte istenmeyen bir çocuktu) önce Deventer Kilise Okulu’na, sonra da Herzogenbusch’a gönderildi. 1487 yılında da Steyn’deki Augustin Manastırı’na girdi. Ancak buraya girişinin nedeni, dine olan eğilimi değil, ülkenin en iyi klasik eserler kitaplığının bu manastırda bulunmasıydı. Erasmus, rahiplik yeminini 1488 yılında burada etti. Manastırda geçirdiği yıllar boyunca kendisini tümüyle dine adamış olduğunu gösterir hiçbir belirti yoktur. Mektuplardan anlaşıldığı kadarıyla, daha çok güzel sanatlarla, Latin edebiyatıyla ve resimle ilgilenmiştir. Bu meraklarına rağmen, 1492 yılında Utrecht Piskoposu’nca rahip olarak kutsanmıştır.</p>
		<p>Erasmus’u hayatı boyunca din adamı giysisiyle görmüş olanların sayısı çok azdır. Ve insan, ne zaman bu özgür düşünceli ve özgür kalemli adamın son nefesine kadar din adamı olarak kaldığını hatırlasa, buna inanmakta güçlük çeker. Ne var ki Erasmus, çok büyük bir sanatın, kendisini sıkan ne varsa belli etmeksizin ağır ağır çevresinden uzaklaştırma, her kılıkta ve her türlü baskı altında iç özgürlüğünü koruyabilme sanatının ustasıydı. Akıllıca düşünülmüş sözde nedenlerle, iki Papa’dan din adamı giysisi giymeme ayrıcalığını kopardı, oruç tutma zorunluluğundan doktor raporuyla kurtuldu, manastırdan ayrıldıktan sonra ise, bir daha onun sıkı düzenine – bütün isteklere, uyarılara, dahası tehditlere rağmen bir gün için olsun dönmedi. Bunların tümü, karakterinin belki de başlıca özelliğini vurgular: Erasmus, hiçbir şeye ve hiç kimseye bağımlı olmak istemez. Sürekli olarak ne bir prense ne başkaca bir efendiye ne de Kilise’ye boyun eğmekten hoşlanır. Yaradılışındaki bağımsızlık tutkusu, onu hep özgür kalmaya, kimsenin boyunduruğuna girmemeye zorlar. Erasmus, iç dünyasında hiçbir zaman hiç kimseyi üstü olarak tanımamış, bir saraya, bir üniversiteye, bir uğraşa, bir Kilise’ye ya da bir kente karşı kendisini yükümlü saymamış, yaşamı boyunca gerek düşünce, gerekse ahlak özgürlüğünü sessiz, ama sert bir direnişle savunmuştur.</p>
		<p>Karakterinin bu başlıca özelliğine, doğal olarak bir ikincisi daha eklenir. Erasmus, gerçi bağımsızlık konusunda bağnazdır, ama bundan ötürü asla başkaldıran bir kişi ya da bir devrimci değildir. Çekişmelerin su yüzüne çıkmasından nefret eder, akıllı bir taktik adamı olarak, yeryüzündeki güçlere ve güçlülere karşı sonuç vermeyecek direnişlerden kaçınır. Onlara cephe almak yerine anlaşma yolunu yeğler; bağımsızlığını savaşarak değil, dolaylı yollardan giderek elde eder. Üstündeki Aigustinusçu keşişlerin cüppesini, ruhunu sıkan bu giysi parçasını, Luther’in yaptığı gibi, korkusuz ve dramatik bir jestle çıkarıp atmaz; dolambaçlı yollardan, bunun için gerekli izni aldıktan sonra sessizce bırakır. “Vatandaşı” Reineke Fuchs’un<a class="si-noteref epub-type_noteref" href="#f12" id="ref_f12">12</a> iyi bir öğrencisi olarak, özgürlüğüne kurulan her tuzaktan ustalıkla sıyrılmasını bilir. Aşırı ihtiyatlılığı, kahraman olmasına olanak tanımaz; ama insanların zayıf yanlarını büyük bir ustalıkla seçen parlak aklıyla, kişiliğinin gelişmesi açısından önemli ne varsa elde eder. Hayatını düzenleme özgürlüğü uğrunda atıldığı sonsuz savaşta korkusuzluğun değil, ruhbilimin yardımıyla zafer kazanır.</p>
		<p>Ama yaşamını özgür ve bağımsız yönlendirebilme sanatı –her sanatçı için en güç olan bu sanat–, bir öğrencilik dönemini gerektirir. Erasmus’un öğrencilik yılları uzun sürdü ve güç koşullar altında geçti. Dar görüşlülüğüne dayanamadığı manastırdan ancak yirmi altı yaşında kurtulabildi. Fakat –diplomaside ilk sınavını başarıyla vererek– üstlerinin yanından, yeminini bozmuş bir rahip damgasını yiyip kaçmadı; gizli görüşmelerden sonra, Cambrai Piskoposu tarafından, ona İtalya’ya yapacağı gezide Latince bilen sekreter sıfatıyla eşlik etmek üzere çağrılmasını sağladı. Böylece Kolomb’un Amerika’yı bulduğu yıl eski manastır tutsağı da gelecekteki dünyası Avrupa’yı keşfe çıkıyordu. Mutlu bir rastlantı sonucu Piskopos gezisini erteleyince Erasmus da bir süre dilediğince yaşayabilme olanağını buldu. Artık ayinlere katılmak zorunda değildi. Büyük ziyafet sofralarında oturabiliyor, akıllı kişilerle tanışabiliyor, kendisini tutkuyla Latin ve Kilise klasiklerinin incelemesine verebiliyor, ayrıca da <em>Antibarbari</em> adını taşıyan diyaloğu üzerinde çalışma fırsatını bulabiliyordu. Bu ilk eserinin adı, gerçekte bütün eserlerine başlık olabilirdi. Erasmus, davranışlarının inceliğine giderek daha özen göstermekle ve bilgi hazinesini durmaksızın genişletmekle, bu dönemde bilincinde olmaksızın bilgisizliğe, akılsızlığa ve geleneksel kendisini beğenmişliğe karşı savaşmaya başlamıştı. Ne yazık ki Cambrai Piskoposu’nun Roma gezisinden vazgeçmesi üzerine güzel günler de ansızın son buldu; gezi yapılmayacağına göre artık Latince bilen bir yazmana da gerek kalmamıştı. Bu durumda dış dünyaya bir süre için ödünç verilmiş olan Erasmus’un uslu uslu manastırına dönmesi gerekirdi. Gelgelelim özgürlüğün tadını bir kez almış olan Erasmus, bir daha ondan yoksun kalmak niyetinde değildi. Onun için din bilimin yüksek derecelerine ulaşmaya alabildiğine istekliymiş gibi davrandı, manastır korkusunun verdiği güçle ve çabuk geliştirdiği ruhbilimin bütün olanaklarını kullanarak iyi yürekli Piskopos’tan, din bilimi doktorası yapabilmesi için kendisini burslu olarak Paris’e göndermesini istedi. Piskopos, ona istediği izni, daha da önemlisi, burs olarak cılız bir para kesesi verdi. Manastırın başrahibi ise bağlılık nedir bilmeyen Erasmus’un dönmesini boş yere bekleyip durdu. Ne var ki daha uzun yıllar beklemeye alışmak zorundaydı; çünkü Erasmus, kendisini gerek din adamlığından, gerekse her türlü özgürlüğünü kısıtlayıcı bağdan bir kez izinli saymıştı.</p>
		<p class="lvl2">Cambrai Piskoposu, genç din bilimi öğrencisine normal bir para vermişti. Ama bu para, otuz yaşına gelmiş bir öğrenciye neredeyse yetmeyecek kadar azdı ve Erasmus, eli sıkı koruyucusuna bu yüzden, dudaklarında acı bir gülümsemeyle “Antimaecenas”<a class="si-noteref epub-type_noteref" href="#f13" id="ref_f13">13</a> adını takmıştı. Özgürlüğe çabuk alışmış ve bir kez zengin piskopos sofralarının tadını almış olan Erasmus, Paris’te bir <em>domus pauperum</em>’da<a class="si-noteref epub-type_noteref" href="#f14" id="ref_f14">14</a>, adı kötüye çıkmış olan Collége Montaigu’de oturmak zorunda kaldı; burayı, sıkı kuralları yüzünden hiç beğenmedi. Mont Saint-Michel’de (aşağı yukarı bugünkü Panthéon’da), Quartier Latin kesiminde bulunan bu “düşünce ıslahhanesi”, genç ve yaşamı tüm yönleriyle öğrenmek merakıyla yanıp tutuşan öğrenciyi büyük bir kıskançlıkla, yeryüzünün bütün zevklerini tadan yaşıtlarının neşeli uğraşlarından ayırıyordu. Erasmus, gençliğinin bu en güzel yıllarından, onları hapiste geçirmiş gibi söz eder. Sağlıkbilimi üzerine o çağ için şaşılacak ölçüde yenilik yanlısı düşünceler besleyen genç adam, mektuplarında sürekli yakınır: Yatak odaları sağlık koşullarına uygun olmaktan uzaktır; tuvaletler yatak odalarına “hissedilir” derecede yakındır; duvarlar sıvanıp bırakılmıştır ve çıplaklığı, bakanın kanını dondurur; bu okulda ağır bir hastalığa yakalanmadan ya da ölüm döşeğine düşmeden uzun süre yaşayabilmek olanaksızdır. Erasmus, yemekleri de beğenmemektedir. Yumurtalar ve etler çürük, şaraplar ekşimiş çıkmaktadır. Geceler ise onur verici yanı bulunmayan bir savaşla, haşarata karşı verilen savaşla geçmektedir. Erasmus, daha sonra <em>Konuşmalar</em>’ında, okulun durumuyla şöyle alay etmiştir:</p>
		<blockquote>
			<p>Montaigu’den mi geliyorsun? O halde başını defne dalları süslemektedir hiç kuşkusuz! – Hayır, yalnızca bitlerle süslüdür başım.</p>
		</blockquote>
		<p>Üstelik o çağda manastırın sıkı düzeni, dayağa başvurmaktan da çekinmezdi. Aynı binada Loyola gibi bağnaz bir keşişin, iradesini eğitme uğruna yirmi yıl seve seve katlandığı sopa, özgürlüğe düşkün ve sinirli yaradılışta olan Erasmus’a çok ters geliyordu. Derslerden de hoşlanmıyordu. Artık modası çoktan geçmiş biçimciliği, içerikten yoksun kalıpları yüzünden skolastik anlayıştan kısa sürede tiksindi. İçindeki sanatçı ruhu, düşüncenin bu Prokrustes yatağında<a class="si-noteref epub-type_noteref" href="#f15" id="ref_f15">15</a> kirletilmesine başkaldırdı – sonradan Rabelais de aynı anlayışa başkaldıracak, ama bunu taşlama yoluyla yapacaktı. Erasmus ise şöyle diyordu:</p>
		<blockquote>
			<p>Bir zamanlar Musalar ve Kharisler’le<a class="si-noteref epub-type_noteref" href="#f16" id="ref_f16">16</a> bağlantı kurmuş olan bu bilimin sırlarını kimse kavrayamaz. Burada, edebiyatın sana verdiklerini yitirmek, Helikon’un<a class="si-noteref epub-type_noteref" href="#f17" id="ref_f17">17</a> kaynaklarından içtiklerini de çıkartmak zorundasın. Bana gelince; Latince konuşmamak, ince ve esprili bir söz etmemek için öylesine büyük çaba harcıyorum ki, sanırım günün birinde beni de kendilerinden saymaya başlayacaklar.</p>
		</blockquote>
		<p>Sonunda yakalandığı bir hastalık, bedenini ve ruhunu sıkan bu boyunduruktan, din bilimi doktorasını feda etmek pahasına kaçmak için özlediği olanağı sağladı. Kısa bir iyileşme döneminden sonra yine Paris’e geldi; fakat “Sirke Koleji”ne, Collège vinaigre’e dönecek yerde, genç ve varlıklı Almanlara ve İngilizlere özel öğretmen ve yardımcı sıfatıyla ders vererek ekmeğini kazanmayı yeğledi: Rahibin iç dünyasında sanatçının bağımsızlığı filizlenmeye başlamıştı.</p>
		<p class="lvl2">Gelgelelim bir ayağı henüz Ortaçağ’da olan bir dünyada, düşünür için özgürlük ve bağımsızlık kesinlikle öngörülmüş değildi. Bütün sınıflar kesin çizgilerle birbirinden ayrılmış, siyaset ve din alanı önderlerinin, din adamlarının, meslek kuruluşlarının, askerlerin, memurların, küçük esnafın ve köylülerin yerleri kesinlikle saptanmış, sınıfların her biri donmuş bir toplum biçiminde düzenlenmiş, birinden ötekine sızmaları önlemek için de gerekli bütün önlemler alınmıştı. Düşünür ve yaratıcı için, başka deyişle bilimadamı, özgür sanatçı, müzisyen için bu dünyanın düzeni içerisinde henüz yer yoktu; çünkü onlara sonradan bağımsızlıklarını sağlayabilecek ücret kurumu henüz icat edilmiş değildi. Bu durumda düşünür için, egemen sınıflardan birinin hizmetine girmekten başka çıkar yol yoktu; o, ya hükümdar ve prenslerin ya da Tanrı’nın hizmetinde çalışmak zorundaydı. Sanat, henüz bağımsız bir güç niteliğiyle geçerlik kazanmadığından, sanatçı da güçlülerin kanadı altına sığınmak, eli açık bir efendinin gözdesi olmak, kiminden iş, kiminden aylık bağlanmasını istemek ve –Haydn ve Mozart’a kadar– hizmetliler arasında kalmak zorundaydı. Eğer aç kalmak istemiyorsa, yapması gereken şey, büyüklerin gururunu okşamak, yazdığı taşlamalarla zayıfların gözünü korkutmak, zenginlere sürekli istek mektupları göndermekti. Günlük ekmeği sağlama uğruna girişilen bu onur kırıcı savaş, bir ya da birkaç koruyucunun yanında ve her türlü güvenceden yoksun olarak sürdürülürdü. Walther von der Vogelweide’den<a class="si-noteref epub-type_noteref" href="#f18" id="ref_f18">18</a> başlayarak on ya da yirmi sanatçı kuşağı bu hayatı paylaştı; ilk kez Beethoven, döneminin güçlülerinden sanatının hakkını istedi ve bu hakkı kimsenin gözünün yaşına bakmaksızın almayı da bildi. Ne var ki, küçülmek, eğilip bükülmek, yaranmak uğrunda çaba harcamak, Erasmus gibi üstün yaradılışta ve alaycı bir ruh için büyük bir ödün değildi. Oyunun kurallarını erken kapmıştı; açıkça başkaldırmak yanlısı bir karakteri olmadığından, içinde yer aldığı dünya düzeninin yürürlükteki yasalarını yakınmaksızın benimsedi ve bütün çabalarını, bu yasaların arasından sıyrılmak amacına yöneltti. Ama bu tutumuna rağmen, başarıya giden yolu yine de uzun sürdü ve bu yolun gıpta edilecek yanı, hemen hiç olmadı. Elli yaşına geldiğinde, artık prensler o kendilerinden yana olsun diye birbirleriyle yarışıyorlar, papalar ve Reform’dan yana olanlar binbir dilekle kapısına geliyorlar, yayımcılar bir eserini alabilmek için kapısını aşındırıyorlar ve zenginler ona armağan göndermekten gurur duyuyorlardı. Ne var ki Erasmus, bu aşamaya gelene kadar, elli yıl boyunca, başkalarının verdiği, dahası, almak için zaman zaman dilenmek zorunda kaldığı ekmekle yaşadı. Saçları kırlaşmaya başladıktan sonra bile başkalarının önünde eğilmek zorunda kaldı. İthaflarının sayısı belli değildir; övgü dolu mektupları, yaşamı boyunca sürdürdüğü yazışmalarının önemli bölümünü oluşturur; Erasmus, isteklerini öylesine ince ve sanat dolu anlatımların kalıbına dökmüştür ki, bu mektupların toplamı istek sahipleri için adeta klasik diye nitelendirilebilecek bir yol göstericilik işlevi görebilir. Ancak çoğu kez zayıf karakterli olmakla suçlanmış bu kişiliğin özünde, bağımsız kalmaya yönelik, büyük ve kararlı bir irade yatar. Erasmus, eserlerinde gerçeğe biraz daha yaklaşabilmek için, mektuplarında yaltaklanma yolunu seçmiştir. Sürekli armağan verilmesine ses çıkarmaz, ama kendisini kimseye satmaz ve onu bir başkasına sürekli olarak bağlamaya elverişli ne varsa, bir çırpıda geri çevirir. Kaç üniversitede ona kürsü vermek için yarıştıkları, uluslararası üne sahip bir bilimadamı olmasına karşın, Venedik’teki Aldus Yayınevi’nde salt düzeltmen olarak çalışmayı yeğler. Genç İngiliz aristokratlarının evlerinde yazmanlık yapar, gezilerinde onlara eşlik eder. Ya da zengin tanıdıklarının yanında bir iş görmeden yaşar. Ama bütün bunları ancak canının istediği sürece yapar; hiçbir zaman sürekli olarak aynı yere bağlanıp kalmaz. Özgürlüğe yönelik bu kararlı irade, hiç kimseye sürekli hizmet etmeme tutkusu, Erasmus’un ömrünün sonuna kadar bir gezgin hayatı sürmesine yol açmıştır. Bugün Hollanda’da, yarın İngiltere’de, öbür gün İtalya’da, Almanya’da ya da İsviçre’dedir; çağının bilginleri arasında en çok gezmiş olanıdır. Hayatı boyunca ne çok yoksul ne de çok zengin olmuştur; Beethoven gibi, hep paranın değerini bilmeden yaşamıştır. Ama bütün bu dolaşmalar, bu serseri hayat, onun filozof ruhu için yuva ve vatan kavramlarından çok daha değerlidir. Hayatının sonuna kadar piskoposluk görevini üstlenmek yerine, bir piskoposun yanında sınırlı bir süre için yazmanlık yapmayı, bir prensin güçlü bakanları arasına katılmak yerine, bir avuç düka altını karşılığında arada ona danışmanlık yapmayı yeğler. Bu düşünce adamı, içgüdüsünün zorlamasıyla her türlü iktidardan ve uğraştan nefret eder – iktidarın gölgesinde her türlü yükümden uzak yaşamak, sessiz bir köşede iyi kitaplar okuyup eserler kaleme almak, kimseye ne efendilik ne de uşaklık etmek; Erasmus’un hayatının ideali, işte budur. O, bu türden bir düşünce özgürlüğü uğruna çoğu kez karanlık, bazen de dürüst diye nitelendirilemeyecek yollardan da gitti; fakat hedefi hep aynı kaldı: sanatının ve hayatının bağımsızlığını koruyabilmek.</p>
		<p>Erasmus, hangi alanda etkili olabileceğini ilk kez otuz yaşındayken, İngiltere’de anladı. O güne kadar kasvetli manastır odalarında, dar görüşlü ve boyunduruk altına girmeye alışkın insanların arasında yaşamıştı. Seminerlerin baskısı ve skolastiğin sıkı düzeni, onun duygulu ve meraklı yaradılışı için gerçek bir işkence olmuştu; engin ufuklara açılmak için yaratılmış ruhu, bu sınırlar içerisinde olanaklarını değerlendirememişti. Ama belki de bu acı yıllar, Erasmus’un içinde bilgiye ve özgürlüğe karşı dinmek bilmez bir özlem uyandırmak için gerekliydi; çünkü nice sınavların eleğinden geçen Erasmus, ancak bu sıkıcı düzen sayesinde tüm dar görüşlülükleri, tek yanlılıkları, tüm acımasızlıkları ve küçük görmeleri insanlığa aykırı diye damgalayıp onlardan nefret etmesini öğrendi. Ortaçağ’ın tüm acılarını kendi ruhunda yaşamış olmasıdır ki, Rotterdamlı Erasmus’a, yeni bir çağın müjdecisi olabilme yeteneğini kazandırdı. Öğrencisi genç Lord Montjoy’la gittiği İngiltere’de, ilk kez ölçüsüz bir mutlulukla tinsel kültürün güçlendirici havasını ciğerlerine çekti. Anglosakson dünyasına ayak basışı, çok uygun bir zamana rastlamıştı. Ülke, yıllar süren yıpratıcı bir iç savaştan sonra ilk kez yine barışın mutluluğunu tadıyordu. Savaşın ve siyasetin ağırlığını yitirdiği her yerde, sanat ve bilim daha özgür bir ortama ve gelişme olanaklarına kavuşur. Genç manastır öğrencisi ve öğretmen, ilk kez yalnızca düşünce ve bilginin güç kaynağı sayıldığı bir ülkeye adımını atmıştı. Burada ne evlilik dışı dünyaya gelmiş oluşundan ötürü ona kötü gözle bakan ne de katıldığı ayinleri ve ettiği duaları sayan vardı. Salt sanatçı niteliği, aydın bir kişi oluşu, akıcı Latincesi ve hiç sıkmayan konuşması sayesinde en soylu çevrelerde övgü derliyordu. Ronsard’ın, “<em>Ces grands Mylords; accords, beaux et courtois, magnanimes et forts,</em>”<a class="si-noteref epub-type_noteref" href="#f19" id="ref_f19">19</a> sözleriyle övdüğü İngilizlerin büyük konukseverliğine, soylu önyargısızlıklarına mutlulukla tanık oluyordu. Erasmus, bu ülkede yepyeni bir düşünce biçimiyle karşılaşmıştı. Wycliffe’in<a class="si-noteref epub-type_noteref" href="#f20" id="ref_f20">20</a> çoktan unutulmuş oluşuna karşın, Oxford’da daha özgür ve yürekli bir din anlayışı varlığını sürdürmekteydi. Erasmus, burada ona yeni bir klasik anlayışının kapılarını açan Yunanca öğretmenleri buldu. En parlak düşünürler ve en büyük adamlar, koruyucuları ve dostları oldular; o yıllarda henüz veliaht olan VIII. Henry bile genç din adamını davet etti. Kuşağının en soylu kişilerinin, Thomas More ve John Fisher’in en yakın dostları olması, John Colet’in, Warham ve Cranmer başpiskoposlarının onu korumaları, Erasmus’un ne kadar etkileyici bir kişilik olduğunu kanıtlar. Genç hümanist, düşünceyle yoğrulmuş olan bu havayı tutkuyla ciğerlerine çeker, konukluğu boyunca bilgisini her alanda genişletir, gerek soylularla, gerekse onların eş dostlarıyla yaptığı konuşmalarda davranışlarına alabildiğine incelik kazandırır. Bulunduğu yerin bilincinde oluşu, bu değişimi hızlandırır; bir zamanların beceriksiz ve ürkek rahibi, sırtındaki cüppeyi salon giysisi gibi taşımasını bilen bir tür başrahip olup çıkar. Artık üstüne başına özen göstermekte, ata binmesini ve avlanmasını öğrenmektedir. Erasmus, sonraları onu Almanya’daki taşra hümanistlerinin kaba saba davranış biçimlerinden açıkça ayıran, eriştiği yere gelmesine büyük ölçüde yardımcı olan aristokrat tutumunu İngiliz soylularının evinde geliştirmiştir. Siyaset arenasının ortasında gerek Kilise’nin, gerekse sarayın kültürlü kişileriyle içten bir kardeşlik havasında yaşayan Erasmus’un ileri görüşlülüğü, sonraları dünyanın hayranlığını çekecek olan enginliğine ve evrenselliğine bu çevrede kavuşmuştur. Bu arada tinsel dünyası da giderek aydınlanmaktadır. Bir arkadaşına şöyle yazar:</p>
		<div class="letter html5_section">
			<p>Bana İngiltere’yi sevip sevmediğimi soruyorsun. Eğer bana inanan bir insansan, şu söyleyeceğime de inanmalısın: Hayatımda hiçbir şeyin bana bu İngiltere gezisi kadar iyi geldiğini hatırlamıyorum. Buranın yumuşak ve sağlıklı bir iklimi var. Kültür ve bilime gelince; Latincede olsun, Yunancada olsun, kılı kırk yaran, basmakalıp bir yöntem değil, sorunların derinine inen, kesin sonuçlara rağbet eden, ağırlık noktasını klasik kültüre kaydıran bir yöntem yeğleniyor. Öyle ki, görülmeye değer yerlerinin dışında, İtalya’ya pek az özlem duyuyorum. Dostum Colet’i dinlerken, Platon’un karşısında sanıyorum kendimi. Thomas More’a gelince; Tanrı, ondan daha yürekli, ince ruhlu ve karşısındaki için mutluluk kaynağı bir insan yaratmış mıdır acaba?</p>
			<p>İngiltere’de Erasmus, Ortaçağ’dan iyileşmiştir. Gelgelelim, İngiltere’ye olan sevgisi ne kadar büyük olursa olsun, onu İngilizleştirmeye yeterli değildir. Artık özgürlüğüne kavuşmuş olan Erasmus, bir dünya vatandaşı ve evrensel bir kişilik olarak geri döner. O andan başlayarak bilgi ve kültür, eğitim ve kitap nerede ağır basıyorsa, Erasmus’un sevgisi de oraya yöneliktir; artık ülkeler, akarsular, denizler, ırklar ve sınıflar, onun gözünde yeryüzünü bölen öğeler değildir. Bir tek ayrım tanır: Kültür ve düşünce aristokrasisi yeryüzünün yüceliğini, barbarlık ise aşağı yanlarını oluşturur. Kitabın ve sözün, <em>eloquentia</em><a class="si-noteref epub-type_noteref" href="#f21" id="ref_f21">21</a> ve <em>eruditio</em>’nun<a class="si-noteref epub-type_noteref" href="#f22" id="ref_f22">22</a> egemen olduğu yer, bundan böyle onun vatanıdır.</p>
		</div>
		<p>Düşünce aristokrasisinin çevresinden, o zamanlar henüz incecik olan bir kültür kabuğundan dışarı çıkmama yolundaki bu ısrarlı direniş, Erasmus’un gerek kişiliğinin, gerekse ediminin biraz köksüz kalmasına yol açmıştır. Gerçek bir dünya vatandaşı olan Erasmus, nereye gitse yalnızca konuk olarak kalır, hiçbir yerde belli bir toplumun göreneklerini kapmaz, o toplumun özüne inmez; hiçbir yerde bir tek dili benimsemez. Sayısız gezilerinde her ülkenin özyapısının yanından geçip gider. Erasmus için İtalya, Fransa, Almanya ve İngiltere, verimli konuşmalar yapabileceği ve sayıları düzineyi geçmeyen kişilerin dışında bir önem taşımaz. Kentlere ise ancak kitaplıklarına göre değer biçer. Bunun dışında sadece nerenin otellerinin en temiz, insanlarının en nazik, şaraplarının en güzel olduğuna dikkat eder. Ama kitabın dışında her şeye yabancı kalır. Ne resim sanatına eğilir ne de müziğe kulak verir. Roma’da bir Leonardo’nun, bir Raffaello’nun, bir Michelangelo’nun yaşadığına ve eserler verdiğine dikkat etmez; papaların sanata olan düşkünlüklerini gereksiz bir savurganlık, İncil’le bağdaştırılması olanaksız bir görkem tutkusu diye suçlar. Ludovico’nun dizelerini hiçbir zaman okumamıştır; İngiltere’de Chaucer’e, Fransa’da Fransız edebiyatına yabancı kalır. Kulağı yalnızca Latinceye açıktır. Gutenberg’in sanatı ise, kendisini gerçekten kardeş duyduğu tek tanrıçadır. Erasmus, dünyanın anlamını ancak harflerin yardımıyla özümseyebilen titiz bilge kişinin örneğidir. Gerçekle ilişki kurması, yalnızca kitapların aracılığıyla olur; kitaplara yakınlığı, her zaman kadınlara duyduğu ilgiden daha yoğun olmuştur. Kitapları sessiz oluşlarından, zorbalık nedir bilmeyişlerinden ve bilgisiz kitlece anlaşılamayışlarından ötürü sever; kitapları tekeline alabilmek, böylesine haktanımaz bir çağda aydının elinde bulundurabildiği tek ayrıcalıktır. Gerçekte tutumlu bir insan olan Erasmus, sadece bu noktada harcamalardan kaçınmaz; ithaflarıyla para kazanma çabasının tek nedeni, gittikçe daha çok kitap satın alabilmek, Yunan ve Latin klasiklerini edinebilmektir. Erasmus, kitapları sırf içeriklerinden ötürü sevmekle de kalmaz; ilk kitap koleksiyoncularından biri olarak onların maddi varlıklarına, görkemli ve estetik biçimlerine de tapar. Venedik’teki Aldus ya da Basel’deki Froben yayınevlerinde, basık tavanlı basım odalarında çalışanların arasında durmak, sayfaları daha kurumadan eline almak, süslemeleri, bu sanatın ustalarıyla birlikte baskıya hazır hale getirmek, keskin gözlü bir avcı gibi, ucu sivriltilmiş kalemiyle baskı yanlışlarının ardından koşmak ya da ıslak sayfalar üstünde Latince bir özdeyişi daha temiz ve klasik bir anlatıma kavuşturmak; bütün bunları yaptığı anlar, Erasmus’un hayatının en mutlu anlarıdır; varlığı, gerçek anlamını kitaplar arasında çalışırken bulur. Bir sonuç belirtmek gerekirse, Erasmus, hiçbir zaman ülkelerde, halkların arasında yaşamamış, hep onların üzerinde, çok daha yoğun bir ileri görüşlülük yeteneğini içeren ince bir atmosferde, sanatçıya ve akademisyene özgü fildişi kulede kalmıştır. Ama bütünüyle kitaplardan ve bilimsel çalışmalardan yapılma bu kuleden aşağı bir Lynkeus<a class="si-noteref epub-type_noteref" href="#f23" id="ref_f23">23</a> gibi bakmayı da unutmamıştır; amacı, çevresinden akıp giden hayatı bütün açıklığıyla ve gereğince görmek, anlamaktır.</p>
		<p class="lvl2">Anlamak, hep daha çok bilincine varabilmek, bu tuhaf dehanın gerçek tutkusudur. Erasmus, belki tam anlamıyla her sorunun derinine inen bir düşünür sayılamaz; yeryüzüne yeni düşünce sistemleri armağan eden devrimcilerden, bir düşünceyi sonuna kadar götürüp sonuçlara varmak hedefini güdenlerden farklıdır. Erasmus’un gerçekleri, aslında getirdiği açıklıklardadır. O, düşüncelerinde belki derine inmeyen, ama doğru düşünmesini bilen bir kişiydi; Voltaire ve Lessing anlamında özgür düşünceliydi. Her şeyi örnek biçimde anlayan ve anlatan, söze en soylu anlamında açıklık kazandıran biriydi. Aydınlatmak ve dürüst bir tutum getirmek, Erasmus için doğal bir işlevdi. Her türlü karışıklıktan tiksinir; karanlık, gizemsel ya da fizikötesi konular, onu sanki organik olarak iterdi. Goethe gibi, onun da yeryüzünde en çok tiksindiren, “dumanlı olan”dı. Enginleri her zaman çekici buldu, derinlikte ise hiçbir çekici yan bulamadı. Pascal’in “uçurum”una hiçbir zaman eğilmedi, bir Luther’in, bir Loyola’nın ya da bir Dostoyevski’nin ruhsal sarsıntılarına, esrarengiz bir biçimde ölümün ve deliliğin hısımları olan bu tür korkunç bunalımlara hep yabancı kaldı. Abartmaları hiçbir zaman us ve mantık çevresine sığdıramadı. Öte yandan Ortaçağ’ ın boş inançlardan belki de en uzak kişisiydi. Çağdaşlarının sarsıntı ve bunalımları, Savonarola’nın cehennem düşleri, Luther’in Şeytan karşısında kapıldığı aşırı korku ve Paracelsus’un yıldız falcılığından esinlenerek ileri sürdüğü gerçekdışı savlar karşısında Erasmus, büyük bir olasılıkla sessizce gülmekle yetinmiştir. O, yalnızca açık seçik olanı anlayabilir, başkalarına anlatabilirdi. Düşüncesinin bu saydamlığı ve duygularının bu denli karışıklıktan uzak oluşu yüzündendir ki, Erasmus, yaşadığı yüzyılın büyük eleştirmeni, eğitimcisi ve öğreticisi olabildi; öğreticilik çabaları, yalnız kendi kuşağını değil, daha sonra gelenleri de olumlu yönde etkiledi; on sekizinci yüzyılın bütün özgür düşüncelileri, aydınları, ansiklopedistleri ve on dokuzuncu yüzyılın birçok eğitimbilimcileri, onun düşüncelerinin potasında yoğruldular.</p>
		<div class="img-container html5_figure">
			<img alt="resim 01" src="image/img01.jpg"/>
			<div class="fig-text html5_figcaption">Hans Holbein (Genç), <em>Erasmus Kabuğunda</em>.</div>
		</div>
		<p>Gelgelelim her türlü gerçekçilikte ve öğretici olanda, her zaman dar görüşlülüğün sığlığına kayma tehlikesi de gizlidir; ve on yedinci, on sekizinci yüzyılların aydınlatma çabaları, cüretkâr akılcılığıyla bize itici geliyorsa eğer, bunun suçunun Erasmus’ta aranmaması gerekir, çünkü sözü edilen aydınlatmacı tutum, Erasmus’un sadece yöntemini taklit etmekteydi; buna karşılık onun tinsel zenginliğinden yoksundu. Bu küçük beyinlilerde, ustalarının bütün mektuplarını ve diyaloglarını onca sürükleyici, edebî açıdan lezzetli kılan ince espri gücünün, yani o rakip tanımaz üstünlüğün katresi yoktu. Erasmus’ta, öğreticilikle hafif bir alay ve şaka havası, birbirini sürekli dengelerdi. Ve Erasmus, düşüncesinin sunduğu olanaklarla istediği gibi oynayabilme gücüne de sahipti; özellikle iğneleyici, ama kötülükten ve kötü niyetten uzak bir şakacılık yanı, eserlerinden hiç eksik olmadı. Önce Swift, onun ardından da Lessing, Voltaire ve Shaw, aynı yolu izlediler. Erasmus, yeni bir çağın ilk büyük üslupçusu olarak sakıncalı, kendisini dinsizlik suçlamasıyla karşı karşıya bırakabilecek gerçekleri göz kırparak fısıldamayı, dâhice bir edepsizlikle ve taklit edilebilmesi olanaksız bir ustalıkla en hassas konuları sansürün burnunun ucundan geçirmeyi başardı. Karşısındaki için tehlikeli bir asiydi, ama kendisini hiçbir zaman tehlikeye atmadı; bazen bilimadamı cüppesiyle, bazen de şakacılığıyla kendisini korumasını bildi. Erasmus’ un o yüzyılda söylemiş olduklarının onda biri, başkalarını odun yığınının üstüne çıkarmaya yetiyordu; bunun nedeni, ikincilerin sözlerini hiç kılıflamadan söylemeleriydi. Erasmus’un kitaplarını ise papalar ve Kilise ileri gelenleri, krallar ve dükler almaktan onur duyuyorlardı, dahası, teşekkür borçlarını ona türlü yüksek görevler önererek ve armağanlar yollayarak yerine getiriyorlardı. Erasmus, edebî-hümanist kılıflayabilme sanatı sayesinde Reform hareketinin bütün patlayıcı maddelerini manastırlara ve saraylara sokmayı başarmıştır. Her alanda olduğu gibi, burada da bir çığır açıcı olmuş, türü şiirselden yergiye kadar uzanan politik düzyazı sanatı, sonradan Voltaire, Heine ve Nietzsche’de doruğuna varan, bütün dünyevi ve dinsel güçlerle alay eden, yürürlükteki düzen için açık saldırılardan daha sakıncalı olan o yakıcı, iğneleyici sözlerin sanatı, Erasmus’la başlamıştır. Yazar, Erasmus’un sayesinde ilk kez Avrupa çapında bir güç olarak öteki güçlerin yanındadır. Erasmus’un, bu gücü, bölmek ve ayaklandırmak hedefine değil, fakat birleştirme ve ortaklık hedefine yöneltmiş olması ise, onun kalıcı ününü oluşturur.</p>
		<p class="lvl2">Erasmus, başlangıçtan itibaren bu büyük yazar değildi. Onun gibiler, dünyada etkin olabilmek için yaşlanmak zorundadır. Bir Pascal, bir Nietzsche ya da bir Spinoza erken yaşlarda ölebilirler, çünkü onların yoğun tinsel evrenleri yetkinliğine ancak en yoğunlaşmış ve kapalı biçimler içerisinde varabilir. Buna karşılık Erasmus gibi toplayıcı, araştırmacı, yorumlayıcı, yoğunlaştırıcı, tözünü kendi içinde taşımaktan çok çevresindeki dünyadan kazanan bir düşünür ise, gerçek etkisini yoğunluğuyla değil ama yayılmasıyla gösterir. Erasmus, kendi alanında sanatçıdan çok beceri sahibi bir insandı; uyanıklığını hiçbir zaman yitirmeyen zekâsı için yazmak, sadece konuşmanın bir başka biçimiydi; bu biçim, tinsel devingenliğine özel bir çabaya mal olmazdı; kendisi de bir defasında yeni bir kitap yazmanın eskisini düzeltmekten daha kolay olduğunu söylemiştir. Erasmus, kızışmak, kendisini zorlamak gibi bir ihtiyaç duymaz, aklı zaten, peşinden sözcüklerin yetişemeyeceği kadar hızlıdır. “Yazını okurken,” diye yazar Zwingli, “sanki senin konuştuğunu duyar ve ufak tefek, ama zarif bedeninin en uygun biçimde hareket ettiğini görür gibi oldum.” Erasmus kolay yazabildiği ölçüde inandırıcıdır; yarattığı ölçüde de etkilidir.</p>
		<p>Erasmus’a ününü kazandıran ilk yazısı, talihini bir rastlantıya, ya da daha çok, zamanın atmosferini bilincinde olmaksızın anlamasına borçludur. Genç Erasmus, öğrencileri için kullanmak amacıyla yıllar boyu Latince özdeyişler toplamıştı; karşısına iyi bir fırsat çıkınca, bunları Paris’te <em>Adagia</em><a class="si-noteref epub-type_noteref" href="#f24" id="ref_f24">24</a> adı altında bastırdı. Bunu yapmakla da aslında amaçlamaksızın, zamanının snobizmine uygun davranmış oldu, çünkü o sıralarda Latince moda haline gelmişti ve edebiyat dünyasında yeri olan herkes –Bu kötüye kullanış, neredeyse çağımıza kadar uzanır!– “kültürlü kişi” sıfatıyla bir mektubu, bir makaleyi ya da bir konuşmayı Latince özdeyişlerle süslemek zorunluluğunu duyuyordu. Erasmus’un yaptığı ustaca seçim ise bütün hümanist züppeleri oturup klasikleri okuma zorunluluğundan kurtarmıştı. Bundan böyle bir mektup kaleme alan, uzun uzun sayfa karıştırma gereğini duymaksızın <em>Adagia</em>’dan hoş bir özdeyiş seçip kullanabilecekti. Snobların sayısı her çağda kabarık olduğundan, kitap çabuk tanındı: Bütün ülkelerde bir düzine ve her biri öncekinin neredeyse iki katı kadar özdeyiş içeren baskı yapıldı; anası babası belli olmayan ve bulunmuş bir çocuk olan Erasmus’un adı, bir çırpıda bütün Avrupa’da ün kazanmıştı.</p>
		<p class="lvl2">Bir defaya özgü bir başarı, bir yazar için hiçbir şey kanıtlamaz. Ama bu başarı sürekli yinelenir ve her defasında kendisini başka bir alanda belli ederse, o zaman özel bir misyon kendisini belli eder, söz konusu sanatçı bağlamında özel bir içgüdü kanıtlanmış olur. Bu güç, artırılamaz, bu sanat öğrenme yoluyla edinilemez. Erasmus da hiçbir zaman bilinçli olarak belli bir başarıyı hedeflemez; başarı, sürekli ve şaşırtıcı bir biçimde ona koşar. <em>Colloquia</em>’larında kendisine özel olarak emanet edilmiş bulunan öğrencileri için, Latinceyi daha iyi öğrenebilsinler diye birkaç diyalog yazdığında, ortaya üç kuşağa yetecek bir okuma kitabı çıkar. <em>Deliliğe Övgü</em>’süyle şakacı bir üslupla, yergi türünde bir eser yazdığını düşünür, fakat bu eseriyle tüm otoritelere karşı bir başkaldırmanın kışkırtıcısı olur. İncil’i yeniden Yunancadan Latinceye çevirip yorumladığında, bununla yeni bir din bilim başlar; kocasının dini umursamaması nedeniyle incinen, dindar bir kadın için teselli yerine geçmek üzere bir kitap kaleme aldığında, eser yeni Evangelist dindarlığın kateşizmlerinden birini oluşturur. Erasmus, nişan almamasına rağmen hedefi hep ortasından vurur. Özgür ve önyargısız bir kafanın hiç kimseye aldırmaksızın elini değdirdiği her şey, artık çoktan eskimiş tasarımların kafesinde yaşayan bir dünya için yepyeni bir görünüm kazanır. Çünkü bağımsız düşünebilen kişi, aynı zamanda başkaları için de en iyi ve en destekleyici biçimde düşünmüş olur.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f10"><a class="si-backref" href="#ref_f10">10.</a><span class="si-footnote-text"> İngiliz yazar Charles Reade’in (1814-1884), Erasmus’un babasının serüvenlerini anlattığı tarihî roman. (Ç.N.)</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11.</a><span class="si-footnote-text"> Erasmus’un önadı Desiderius, Latincede “istenen” anlamına gelir. (Ç.N.)</span></div>
		<div class="si-footnote html5_aside epub-type_footnote" id="f12"><a class="si-backref" href="#ref_f12">12.</a><span class="si-footnote-text"> Burada Erasmus’un zekâsı bir tilkinin kurnazlığıyla karşılaştırılmaktadır. Fuchs, “tilki” anlamına gelir. <span class="dipnot-yazisi char-style-override-5">Reineke Fuchs</span>, Almanca yazılmış bir fablın adıdır. Hollandalı Hinrek von Alckmer’in <span class="dipnot-yazisi char-style-override-5">Van den vos Reinaerde</span> masalından geliştirilmiş; aynı konu 1794 yılında Goethe tarafından da işlenmiştir. (Ç.N.)</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13.</a><span class="si-footnote-text"> Cilnius C. Maecenas (ölümü MÖ VIII), Romalı zengin bir soyluydu. İmparator Augustus tarafından siyasi görevlere atandığı da olmuştur. Genç ozanları (Vergilius, Horatius) çevresine toplayıp her bakımdan desteklemesiyle ün kazanmıştır. Bu nedenle adı “mezen” biçiminde, edebiyat ve güzel sanatları koruyanların simgesi olarak kalmıştır. (Ç.N.)</span></div>
		<div class="si-footnote html5_aside epub-type_footnote" id="f14"><a class="si-backref" href="#ref_f14">14.</a><span class="si-footnote-text"> (Lat.) Hiçbir çekici yanı olmayan, sefil görünüşlü yapı. (Ç.N.)</span></div>
		<div class="si-footnote html5_aside epub-type_footnote" id="f15"><a class="si-backref" href="#ref_f15">15.</a><span class="si-footnote-text"> Kaynağını Yunan mitolojisinden alan bu deyim, katılık, acımasızlık anlamında kullanılır. Efsaneye göre, Damastes ya da Polypemon olarak da anılan haydudun iki demir yatağı vardı; kurbanlarını bu yataklara yatırır, boyu yataktan kısa olanları çeke çeke uzatır, uzun olanların bacaklarını da yatağa sığmaları için keserdi. (Ç.N.)</span></div>
		<div class="si-footnote html5_aside epub-type_footnote" id="f16"><a class="si-backref" href="#ref_f16">16.</a><span class="si-footnote-text"> Burada sözü edilenler, Eski Yunan dininde üç bereket tanrıçasıdır: Aglaia (Parlaklık), Euphrosyne (Sevinç) ve Thalia (Gençlik). (Ç.N.)</span></div>
		<div class="si-footnote html5_aside epub-type_footnote" id="f17"><a class="si-backref" href="#ref_f17">17.</a><span class="si-footnote-text"> Günümüzde Óros Elikon olarak bilinen, Yunanistan’da, Boiotia’daki Helikon Sıradağları’nda dağ. Eski Yunan edebiyatında Musaların gözde uğrak yeri olan dağın, özellikle Boiotia’ya bakan doğu tarafı kutsal sayılırdı. Dağın yakınında Aganippe ve Hippokrene pınarları vardı. Efsaneye göre Hippokrene pınarı, kanatlı at Pegasus’un toynak izlerinden fışkırmıştı. (Ç.N.)</span></div>
		<div class="si-footnote html5_aside epub-type_footnote" id="f18"><a class="si-backref" href="#ref_f18">18.</a><span class="si-footnote-text"> Alman şiirinin ilk dönemlerinin en büyük ozanı olan Walther von der Vogelweide (yklş. 1170-1230), saraydan saraya, şatodan şatoya gezgin yaşamı sürdürmüştür. (Ç.N.)</span></div>
		<div class="si-footnote html5_aside epub-type_footnote" id="f19"><a class="si-backref" href="#ref_f19">19.</a><span class="si-footnote-text"> (Fr.) “Bu büyük Lordlar, yakışıklı, nazik, soylu ve güçlü.” (Ç.N.)</span></div>
		<div class="si-footnote html5_aside epub-type_footnote" id="f20"><a class="si-backref" href="#ref_f20">20.</a><span class="si-footnote-text"> İngiltere’deki Reform girişiminin öncülerinden olan John Wycliffe (1330-1384), din adamlarının yozlaşması karşısında başkaldırmış, Roma’dan bağımsız bir halk kilisesinin kurulmasını istemiş, 1415 tarihli Konstanz Konsili’nce dinsiz ilan edilmiştir. (Ç.N.)</span></div>
		<div class="si-footnote html5_aside epub-type_footnote" id="f21"><a class="si-backref" href="#ref_f21">21.</a><span class="si-footnote-text"> (Lat.) Güzel konuşma sanatı. (Ç.N.)</span></div>
		<div class="si-footnote html5_aside epub-type_footnote" id="f22"><a class="si-backref" href="#ref_f22">22.</a><span class="si-footnote-text"> (Lat.) Eğitim. (Ç.N.)</span></div>
		<div class="si-footnote html5_aside epub-type_footnote" id="f23"><a class="si-backref" href="#ref_f23">23.</a><span class="si-footnote-text"> Yunan mitolojisinde İdas’ın ikiz kardeşi; eşyanın derinliklerine bile geçebilen bakışlarıyla ünlüdür. (Ç.N.)</span></div>
		<div class="si-footnote html5_aside epub-type_footnote" id="f24"><a class="si-backref" href="#ref_f24">24.</a><span class="si-footnote-text"> Bu yapıtın tam adı <span class="dipnot-yazisi char-style-override-5">Collectanea Adagiorum</span>’dur. (Ç.N.)</span></div>
	</div>
</body>
</html>