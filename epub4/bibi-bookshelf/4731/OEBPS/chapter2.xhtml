<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Rotterdamlı Erasmus</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:4aa259f2-ae79-4632-ac1f-1cea16e3927e"/>
	</head>
	<body class="chapter epub-type_chapter">
	<div class="container html5_section">
		<h1>Zamana bakış</h1>
		<p>On beşinci yüzyıldan on altıncı yüzyıla geçiş, Avrupa tarihinde bir dönüm noktasıdır ve bu zaman kesiti, dramatik yoğunluğu açısından, ancak yaşadığımız yüzyılla karşılaştırılabilir. Bu dönemde Avrupa’nın ufukları bir çırpıda dünya çapında boyutlara ulaşır, keşifler birbirini izler; yüzyılların umursamazlık ve korkaklıktan ötürü elde edemediklerini, yeni ve atak bir denizci kuşağı birkaç yılda gerçekleştirir. Karşımızda sanki bir elektrikli saatin kadranı vardır; sayıdan sayıya geçiş, öylesine hızlıdır: 1486’da Dias, Ümit Burnu’na kadar gidebilen ilk Avrupalı olur; 1492’de Kolomb, Amerika adalarına varır; 1497’de Sebastian Cabot, Labrador’a ve böylece Amerika kıtasına ayak basar. Beyaz ırk, artık yeni bir kıtaya sahip olmanın bilincine varmıştır. Ama bununla yetinilmez: Zenzibar’dan Kalküta’ya yelken açan Vasco da Gama, Hindistan’a giden denizyolunu açar. 1500 yılında Cabral, Brezilya’yı bulur ve nihayet Macellan, 1519-1522 yılları arasında bu başarıların doruğuna erişir. İspanya’da başlayıp yine İspanya’da biten bir yolculukla ilk dünya turunu tamamlar. Böylece, Martin Behaim<a class="si-noteref epub-type_noteref" href="#f9" id="ref_f9">9</a> tarafından 1490 yılında yapılan ve o zamanlar Hıristiyanlığa aykırı bir kuram, bir deli saçması diye nitelendirip alaylara hedef olan yerkürenin gerçeğe uygunluğu anlaşılır; eylemlerin en gözüpek olanı, düşüncelerin en yüreklisini onaylamış olur. Düşünen insanlık için, o güne kadar üstünde ne olduğunun bilincine varmaksızın, bilinmeyen bir ülkeymişçesine yaşadığı ve yıldızların evreninde dolanıp duran yuvarlak küre, bir çırpıda anlaşılabilir, derinliklerine ulaşılabilir bir gerçeğe dönüşür; yine o güne kadar efsanelerde uçsuz bucaksız, mavi dalgalardan oluşma bir çöl diye bilinen deniz, ölçülebilir ve insanlığa yararlı bir öğe olur. Avrupa’nın atılgan ruhu uyanmıştır; evrenin keşfi için başlatılan kıyasıya yarış, artık durmaksızın sürdürülecektir. Cádiz ve Lizbon’un topları ne zaman yolculuktan dönen bir gemiyi selamlasa, meraklılardan oluşan bir kalabalık, o güne kadar hiç görülmemiş kuşları, hayvanları ve insanları hayranlıkla izlemek için limanlara doluşur. Bir yandan boşaltılan tonlarca altın ve gümüş tatlı ürpertilerle izlenirken öbür yandan, halklarının düşünce alanında gösterdiği kahramanlıktan ötürü bir anda bütün evrenin odak noktası ve efendisi olan Avrupa’nın her yanına haber uçurulur. Aynı anda Kopernik, ansızın aydınlığa kavuşan yeryüzünün çevresinde bulunan ve o güne kadar bilinmeyen yıldız yörüngelerini araştırmakta, edinilen bütün bu yeni bilgiler, yeni geliştirilen baskı tekniği sayesinde yine o güne kadar eşi görülmemiş bir çabuklukla Avrupa’nın en uzak köşelerine ulaşmaktadır: Avrupa, yüzyıllardan bu yana ilk kez insanlığı mutlu kılan, varlığının anlamını yücelten ortak yaşantıları paylaşmaktadır. Tek bir kuşağın ömrüyle ölçülebilecek bir zaman parçası içerisinde insan düşüncesinin temel öğeleri, zaman ve uzay, yepyeni ölçüler ve değerler kazanmıştır. Hayatın temposuna keşifler ve icatlar yoluyla böylesine köklü değişikliklerin girmesine bir daha ancak yüzyılımızın başında, zaman ve uzay, telefon, radyo, uçak ve otomobilin etkisiyle ansızın kısalıp daraldığında tanık olunmuştur.</p>
		<p>Dış dünyanın böylesine beklenmedik biçimde genişlemesi, doğal olarak düşünce dünyasında da aynı yoğunlukta dönüşümlere yol açar. Artık birey, o âna kadar aklından geçirmediği bir durumla karşılaşmış, başka boyutlar içerisinde düşünmek, hesap yapmak, hayatını sürdürmek zorunda kalmıştır; ne var ki duyguların dünyası, düşüncenin bu olağanüstü değişikliklere alışmasına neredeyse meydan bırakmayacak kadar hızlı bir tempoyla değişmektedir – ölçülerini ansızın yitiren, o güne kadar sürekli temel bildiği tüm normlar ve biçimler, sanki görünmez biri tarafından çekilip alınmışçasına ayaklarının altından kayıp giden insan ruhunun bu duruma ilk tepkisi, yarı korku, yarı sarhoşluk ve hayranlıktan oluşma bir duygu kargaşasıdır. Daha önce kesinliğinden kuşku duyulmayanın çevresini bir gecede kuşkunun bulutları sarmış, dünün olan ne varsa ansızın binlerce yıl yaşlanmış, eskimiştir; yirmi hanedan boyunca kutsallığı yadsınamaz sayılan Ptolemaios’un (Batlamyus) yeryüzü haritaları, Kolomb ve Macellan’la birlikte bütün değerini yitirmiş, coğrafya, gökbilim, geometri, tıp ve matematik bilimleri alanında binlerce yıldır yazılagelen ve yanlışsız sayılarak hayranlık toplayan eserler, geçersiz kalıp aşılmıştır; o güne kadar var olanların tümü, yeni bir çağın sıcak soluğuyla sararıp solmaktadır. Açımlamaların ve eski bilimsel tartışmaların sonu gelmiştir; eski otoritelerin ancak gelenekleşmiş bir saygıyla ayakta kalabilen, düzmece tanrılıkları yıkılmış, skolastiğin derme çatma kuleleri devrilmiş, görüş ufkunu karartabilecek engel kalmamıştır. Avrupa’nın damarlarının ansızın yepyeni bir dünya görüşünün kanıyla beslenmesi, düşünen kafalarda bilgiye ve bilime karşı bir tutkunun doğumuna yol açmış, akış hızlanmıştır. Bu tutku, ilerleyişlerini ağırdan sürdürmekte olan gelişmeleri koşuya kaldırmış, dinginlik, bir yer sarsıntısı olmuşçasına yerini devinime bırakmıştır. Ortaçağ’ın kalıntısı olan düzenler yer değiştirmekte, bazısı yükselmekte, bazısı batıp gitmektedir. Derebeyi sınıfı yok olurken kentler gelişmekte, köylü sınıfı yoksullaşmakta, ticaret ve lüks okyanusların ötesinden gelen altınlarla, tropik bitkilerinkine eş bir gelişme hızıyla dal budak sarmaktadır. Kaynaşma giderek artmakta, toplum içerisindeki sınıflar, zamanımızda, tekniğin toplum yaşamına girişinde ve hızla örgütlendirilip akılcı kılınmasında görüldüğü gibi, köklü bir değişime uğramaktadır. İnsanoğlunun bir anda kendi çabalarının gerisinde kaldığı ve sonra yine kendisine yetişebilmek için bütün gücünü harcama zorunluluğunu duyduğu o tipik anlardan biri yaşanmaktadır.</p>
		<p>Büyük dalga toplum düzeninin bütün alanlarını sarsmış, bu görkemli dönüm noktasında etkileri ruhsal evrenin en alt kesitine, kural olarak zamanın fırtınalarından hiç etkilenmeksizin dipte kalan bir bölgeye, dinsel alana kadar uzanmıştır. Katolik Kilisesi’nin sert kalıplar içerisine hapsettiği dogma, o güne kadar bir kaya gibi yerinden santim kaymaksızın bütün fırtınalara göğüs germişti ve kökenini inançtan alan bu büyük boyun eğiş, Ortaçağ’ı simgeleyen bir öğe olmuştu. Kilise, bu ezelî ve yüce otorite, yukarıdan buyruklarını verir, insanlık ise inançla yoğrulmuş bir kendisini adayış içerisinde bakışlarını bu yüceliklere kaldırır, oradan gelecek kutsal sözleri beklerdi. Din adamlarının dile getirdikleri gerçeklerden kuşkulanmak cesaretini kimseler gösteremez ve nerede bir ayaklanma baş gösterse, Kilise savunma gücünü ortaya koyardı: Yağdırdığı, Kilise birliğinden çıkarma cezaları imparatorların kılıcını parçalar, dine karşı gelenlerin soluğunu keserdi. Halklar, kabileler, ırklar ve sınıflar birbirlerine istedikleri kadar yabancı ve düşman olsunlar, bu ortak boyun eğişin ve körü körüne inancın çatısı altında büyük bir toplum halinde birleşmişlerdi. Ortaçağ’da Avrupa insanının hemcinsleriyle paylaştığı bir tek ortak ruh vardı: Katolik ruhu. Avrupa, Kilise’nin kucağında uyumaktaydı; zaman olur, mistik düşlerin etkisiyle şöyle bir kıpırdanırdı, ama uyumayı yine de sürdürürdü. Gerçeğe ve bilime ilişkin her türlü istek, ona yabancıydı. Şimdi ise Avrupa ruhunu ilk kez bir tedirginliktir kaplamıştı. Değil mi ki yeryüzünün sırları açıklanabiliyor, akılcı gerekçelere dayandırılabiliyordu, o halde aynı olanak tanrısal sırlar için neden düşünülemesindi? O güne kadar başları önlerinde diz çökmüş duranlar, tek tük doğrulup soran bakışlarını çevrelerinde gezdiriyorlardı, kadere boyun eğiş, yerini bir yürekliliğe, soru sorma ve düşünme yürekliliğine bırakıyordu. Ve bilinmeyen denizleri keşfe çıkan gözüpek serüvencilerin, Kolomb’un, Pizarro’nun ve Macellan’ın yanı sıra, bilinmeze ve ölçülmeze kararlı bir tutumla yaklaşma yürekliliğini gösteren bir fatihler kuşağı pekleşiyordu. Yüzyıllar boyu ağzı mühürlü bir şişenin içindeymişçesine, dogmanın kalıplarında tıkılı kalmış olan dinsel güç, şimdi uçarcasına dört bir yana dağılıyor, konsillerden halkın arasına iniyordu. Dünya, bu son alanda da bir yenilenme ve değişim ihtiyacı içindeydi. On altıncı yüzyılın insanı, nice sınavları başarıyla vermiş kendisine güveni sayesinde, artık kendisini Tanrı’nın bağışlayacağı çiy damlasını bekleyen, küçücük ve iradeden yoksun bir toz parçası olarak değil, ama olup bitenlerin odak noktası, yeryüzünde bir güç öğesi olarak görüyordu; boyun eğiş ve karamsarlık, ansızın bir kendi kendisinin bilincine varışa dönüşmüş, bu dönüşüm, en belirgin ve kalıcı anlatımını Rönesans sözcüğünde bulmuştu. Düşünce, eşit haklarla dinin yanında yer almış, bilim, Kilise’yle aynı düzeye varmıştı. Her alanda olduğu gibi burada da o zamana kadar en yüce diye bilinen bir otorite kırılmış, en azından sarsılmış, Ortaçağ’ın yazgısına ses çıkarmadan boyun eğen insan gitmiş, kendisinden öncekilerin dinsel coşkusunu taşıyan, ama onlar gibi inanmak ve dua etmekle yetinecek yerde, artık soran ve araştıran yeni bir insan dünyaya gözlerini açmıştı. Öğrenme tutkusu manastır duvarlarının ardından çıkıp özgür ve araştırmacı düşüncenin kaleleri halinde gelişen üniversitelere, Avrupa’nın tüm ülkelerinde aşağı yukarı aynı sıralarda kurulan bu bilim yuvalarına akmıştı. Yazar ya da düşünür olsun, insan ruhunun bütün sırlarını araştırmak ve ortaya koymak isteyenler için varlığı gerekli olan ortam doğmuştu. Düşünce, gücünü artık çok başka kalıplarda açığa vuruyordu; hümanizm, tanrısal olanı din adamlarının aracılığına gerek kalmaksızın insanoğluna geri vermek uğrunda çaba harcıyor, Reform hareketinin dünya tarihi açısından büyük olan misyonu önce bir azınlık tarafından, onun hemen ardından da büyük kitlelerce paylaşılarak kendisini belli ediyordu.</p>
		<p>Gerçekten görkemli bir an, büyük bir çağdönümü yaşanmaktaydı: Avrupa, bir soluk alıp verme süresinde tek bir iradeye, tek bir isteğe sahip olmuş, bütün gücüyle ona artık değişmesini buyuran, ama anlamı henüz açığa kavuşmamış bir buyruğa kulak vermişti. Zaman, görkemli bir hazırlığın ortasındaydı; ülkelerde tedirginlik, ruhlarda korku ve sabırsızlık dalgaları kaynaşıyordu. İnsanlık, kurtarıcısı olacak, ona hedefini gösterecek söze kulak vermişti; düşünce, dünyayı ya şimdi yenileyebilirdi ya da hiçbir zaman.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f9"><a class="si-backref" href="#ref_f9">9.</a><span class="si-footnote-text"> Martin Behaim (1459-1507): Bilinen en eski coğrafya küresi olan Nürnberg Küresi’ni yapan Alman denizci ve coğrafyacı. (Ç.N.)</span></div>
	</div>
	</body>
</html>