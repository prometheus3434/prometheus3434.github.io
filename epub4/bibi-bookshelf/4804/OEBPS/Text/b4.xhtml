<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>IV.</h2>

  <p>Gökyüzünü yağmur bulutları kaplamıştı, ben de o sırada, akşam yemeğinin ardından şehrin sokak ve caddelerindeki ilk gezintime başlamıştım. Kiremit çatılı evler arasındaki sokaklar korkutucu bir karanlığa bürünmeye başlamıştı bile. Yeryüzünden yavaş yavaş yükselen aydınlığa dek uzanabilen tek yapı, titrek titrek parıldayan cam kabiniyle&nbsp;deniz feneriydi.&nbsp;</p>

  <div class="image"><img alt="" src="../Images/main-24.jpg" /></div>

  <p>Lowestoft’tan buraya kadar uzun bir yol yürüdüğüm için ayaklarım öyle yorulmuştu ki, Gunhill adı verilen geniş çimenlikteki bir banka oturdum hemen ve derinliklerinden şimdi gölgelerin yükseldiği durgun denize baktım. Akşam gezintisine çıkmış son birkaç kişi de ortadan kaybolmuştu. Kendimi boş bir tiyatrodaymış gibi hissediyordum ve karşımda bir anda perde açılsa, perdenin&nbsp;önünde de sözgelimi 28 Mayıs 1672 tarihi canlanıverse hiç&nbsp;şaşırmayacaktım; arkasında sabah güneşinin parlak ışıklarıyla Felemenk filosunun denizin yüzeyinde sürüklenen sisin içinden çıkıp Sole Körfezi açıklarında toplanmış İngiliz&nbsp;gemilerine ateş açtığı o hatırlanmaya değer gün yani.&nbsp;Southwold sakinleri ilk toplar atılır atılmaz büyük bir ihtimalle şehir merkezinden buraya koşmuş ve bu nadir gösteriyi kıyıdan izlemişlerdi. Parlak güneşe karşı ellerini gözlerine siper ederek, gemilerin sanki plansız hareket ediyormuş gibi nasıl bir oraya bir buraya gidip geldiğini, yelkenlerin hafif kuzey rüzgârında nasıl kabardığını, sonra yön değiştirmek için ağır ağır dönerken nasıl tekrar indiğini seyretmiş olmalıydılar. Ama insan figürlerini bu kadar uzaktan&nbsp;seçemezlerdi tabii, hatta komuta köprüsündeki Felemenk&nbsp;ve İngiliz amiralleri bile. Daha sonra savaş hızını aldığında&nbsp;cephanelikler patlayıp birkaç katranlı gemi gövdesi su hizasına kadar yandığında ise, döne döne bütün körfeze yayılan&nbsp;bulanık renkli, yakıcı bir dumana bürünecekti her şey ve bu&nbsp;yüzden savaşta olup bitenleri görme olanağı kalmayacaktı&nbsp;hiç. Bu “şeref meydanları”nda yapılan savaşlar hakkında&nbsp;anlatılanların oldum olası güvenilir olmadığı düşünülecek&nbsp;olursa, büyük deniz çarpışmalarını gösteren bu türden resimlerin istisnasız hepsinin de salt kurmacadan ibaret olduğu söylenebilir. <span style="font-style:italic;">Storck,</span> van <span style="font-style:italic;">der Velde</span> ya da Greenwich Deniz&nbsp;Müzesi’ndeki Sole Körfezi’ndeki deniz savaşına adanmış resimlerini ayrıntılı olarak incelediğim Loutherbourg gibi deniz savaşlarını temsil eden ressamlar, gerçekçi olma niyetini taşıdıkları apaçık belli olsa da, yanan direkler ve yelkenler devrildiği ya da ağzına kadar levazım ve asker dolu gemilerde insan bedenlerinin tıklım tıkış doldurduğu ara güvertelere toplar düştüğü sırada neler olup bittiğini hissettirebilecek tek bir sahici izlenim uyandıramazlar. Bir fener&nbsp;gemisiyle ateşe verilen Royal James’te bile bin kişilik mürettebatın yarısı ölmüştür.</p>

  <div class="image"><img alt="" src="../Images/main-25.jpg" /></div>

  <p>Bu üç yelkenli geminin batmasıyla ilgili, günümüze ulaşan daha kesin bilgiler yok. Farklı tanıklar, neredeyse yüz elli kilo ağırlığındaki İngiliz amirali&nbsp;Sandwich Kontu’nu, arka güvertede alevler içinde kalmış&nbsp;bir halde çaresizce çırpınırken gördüklerini iddia ediyorlar.&nbsp;Kesin olarak bilinen tek şey, şişmiş bedeninin birkaç hafta&nbsp;sonra Harwich yakınlarında kıyıya vurduğu. Üniformasının&nbsp;dikişleri patlamış, düğme delikleri yırtılmıştı, ama Dizbağı&nbsp;Nişanı görkemini hiç yitirmeden parıldamaya devam ediyordu. O dönemde böyle bir savaşta bu kadar can kaybetmiş&nbsp;pek az şehir vardır dünyada. Duyulan acı, bütün bu yıkım&nbsp;bizim hayal edebileceğimizden kat kat fazladır, yok etmekte kullanılacağı ta baştan belli olan araçlar yapmak ve bunları donatmak için -ağaçları kesip yontmaktan maden cevheri çıkarıp işlemeye, demiri dövmeye, yelkenleri örüp dikmeye kadar- sarf edilmesi gereken olağanüstü çabayı kavramak da aynı şekilde mümkün değil. <span style="font-style:italic;">Stavoren, Resolution,&nbsp;Victory, Groot Hollandia</span> ve <span style="font-style:italic;">Olyfan</span> isimleriyle vaftiz edilmiş bu tuhaf mahluklar, yeryüzünün soluğu rüzgârlarla denizin üzerinde sadece bir an için süzülebilmiş, sonra hemen&nbsp;yitip gitmişler. Ayrıca ekonomik avantaj elde etmek için&nbsp;Southwold açıklarında yapılan bu savaşta, sonuç olarak hangi tarafın kazandığı bugüne kadar netleşmedi, yine de savaşta bütün kaynakların tüketildiği hesaba katılırsa, Felemenk Cumhuriyeti’nin çöküşünün burada başladığı kesindir. Öte yandan diplomatik olarak izole edilmiş ve Felemenk’in Chatham’a saldırısıyla itibarı ağır biçimde zedelenmiş, neredeyse bozguna uğramış İngiliz hükümeti, görünüşte stratejiden tamamen yoksun durumuna ve dağılmanın eşiğindeki bir donanmaya rağmen, belki de sırf rüzgârın ve dalgaların oyunu sayesinde, bu savaşla birlikte denizler üzerinde uzun süre sarsılmayacak bir egemenlik sağlamıştır. - O akşam Southwold’da oturmuş, Kuzey Denizi’ne bakarken, dünyanın karanlığa doğru yavaşça döndüğünü çok net olarak hissediyormuşum gibi geldi birdenbire. İranlılar tam derin bir uykuya daldıkları sırada, diyordu Thomas Browne ölü külü kapları hakkındaki incelemesinde, Amerika’da avcılar uykudan uyanır. Bir elbisenin kuyruğu misali gecenin gölgesi çekilir dünyanın üzerine ve güneşin batışıyla birlikte dünyadaki neredeyse her şey meridyenleri takip ederek sırayla uyuduğu için, diye devam eder Browne, hep batmakta olan güneş takip edilirse, üzerinde yaşadığımız dünyada, Satürn’ün tırpanıyla kesip biçilmiş gibi görünen yüzükoyun yatmış bedenlerden başka bir şey görülmez - saralı bir insanlık için sonsuza dek uzayıp giden bir mezarlık. Denizin üzerinden uzaklara, ta uzaklara doğru bakıyordum, karanlığın en yoğun olduğu ve çok tuhaf bir biçim almış bulut kümelerinin belli belirsiz göründüğü yere doğru; Southwold’da akşamüzeri çıkan fırtınanın ardından manzara böyleydi. Bu mürekkep renkli dağların dorukları, Kafkaslar’daki buzullar gibi bir süre daha parıldadı ve onların parıltısının yavaş yavaş sönüp gittiğini izlerken, yıllar önce bir gece düşümde tıpkı bunun gibi uzak ve de yabancı bir dağ sırasını boydan boya yürüyerek geçtiğim geldi birdenbire aklıma. Uçurumlardan, dar boğazlar ve vadilerden geçen, dağ sırtlarının, tepelerin ve deniz akıntılarının üzerinden aşan, orman kenarları boyunca ilerleyen, kayalarla, çakıl taşlarıyla ve karla kaplı alanlara uzanan bin mil uzunluğunda, hatta daha da uzun bir yol olmalıydı bu. Düşte yolculuğumun sonuna geldiğimde geriye dönüp baktığımı ve saatin tam akşamüzeri altı olduğunu anımsıyorum. Geride bıraktığım dağların dimdik dorukları, pembe renkli iki-üç bulutun süzüldüğü turkuvaz renkli gökyüzünden insanı korkutacak denli keskin hatlarla ayrılmış gibi görünüyordu. Açıklaya-masam da yakınlık duyduğum bir manzaraydı bu ve haftalar boyunca da aklımdan çıkmadı, ama sonunda anladım nedenini: Okula yazılmadan birkaç gün önce Montafon’a bir yolculuk yapmıştık ve akşam saatlerinde yorgunluktan ölmek üzereyken döndüğümüz sırada otobüsten gördüğüm Vallüla Sıradağları’nın manzarasıyla bu manzara en ufak ayrıntısına kadar örtüşüyordu. Düşlerimizde gördüklerimizin tuhaf bir üst gerçeklik hissi uyandırmasını sağlayan, bu üzeri örtülü anılardır büyük olasılıkla. Ama belki de başka bir şey, sis ya da tül benzeri bir şeydir bu, içinden geçince, aksi olması gerekirken, her şey daha çok netlik kazanır. Küçük bir su birikintisi göle, hafif bir esinti fırtınaya, bir avuç toprak çöle, kandaki bir zerre kükürt ise volkanik bir patlamaya dönüşür. Yazarı, oyuncusu, sahne amiri, dekor ressamı ve seyircisinin biz olduğumuz bir oyun, ne biçim bir oyundur? Düşsel imgelerin içinden geçerken, uyumak üzere yatağa girerken beraberimizde götürdüğümüz aklımızın da az ya da çok payı olabilir mi?</p>

  <p>Tüm bunlar benim gözümde öteden beri akıl almaz şeyler olmuştur, aynı şekilde Southwold, Gunhill’deki o akşam, tam bir yıl önce Hollanda sahilinden İngiltere’ye baktığıma inanmak da en az bunlar kadar olanaksızdı. İsviçre’nin Baden yöresinde geçirdiğim kötü bir gecenin ardından Basel ve Amsterdam üzerinden Lahey’e gitmiş ve istasyon yolundaki pek de tekin olmayan otellerden birine yerleşmiştim. Otelin ismi Lord Asquith miydi, Aristo yoksa Fabiola mıydı anımsamıyorum. Adı her ne idiyse, en kanaatkâr gezginlerin bile ağır bir moral bozukluğu yaşamasına neden olacak pansiyonun resepsiyonunda, artık pek genç sayılamayacak, belli ki uzun zamandır evli olan iki adam ve aralarında da -deyiş yerindeyse, çocuk yerine- kayısı renginde bir kaniş oturuyordu. Bana gösterilen odada bir süre dinlendikten sonra, bir şeyler atıştırma niyetiyle dolaşmaya çıktım, istasyon yolundan şehir merkezine doğru yürüdüm, Bristol Bar’ ın, Yuksels Cafe’nin, bir videocunun, Aran Lahmacun Salonu’nun, Euro-Sex-Shop’un, İslami usullere göre kesim yapan bir kasabın ve vitrininde çölden geçen kervanların gösterildiği dört parçalı basit bir fresk olan bir halıcının önünden geçtim. Üst katlardaki birçok çerçevesi beyaz kireçle kaplanmış harabe halindeki bir binanın ön tarafında, kırmızı harflerle Perzenpaleis yazıyordu. Başımı kaldırmış binanın&nbsp;cephesine bakarken, hemen yanımdan, dirseklerimiz birbirine değecek kadar yakınımdan koyu renk sakallı bir adam geçti.</p>

  <p class="image"><img alt="W. G. Sebald - Saturn-un Halkalari-page-083" src="../Images/W.%20G.%20Sebald%20-%20Saturn-un%20Halkalari-page-083.jpg" /><br /></p>

  <p>&nbsp;Uzun bir fistanın üzerine ceket geçirmiş olan bu adam usulca süzülüp bir kapıdan içeri girdi. Benim için unutulmaz, zamandan bağımsız gibi gelen bir an boyunca gözlerim, kapının aralığından görülen ahşap rafa takıldı. Rafta üst üste ve yan yana olmak üzere düzgün bir biçimde konmuş belki yüz çift eskimiş ayakkabı duruyordu. Binanın arka bahçesinden Hollanda akşamlarının açık mavi göğüne uzanan minareyi ancak daha sonra fark edebildim. Bir bakıma ait olduğu toprakların dışında kalmış olan bu bölgede bir saat, hatta daha uzun bir süre dolanıp durdum. Yan sokaklara bakan pencerelerin çoğuna tahtalar çakılmıştı ve isli tuğla duvarlarda “Yağmur Ormanlarını Kurtaralım!” ve “Hollanda Kraliyet Mezarlığı’na Hoşgeldiniz” gibi sözler ve sloganlar yazılıydı. Bir yere oturup bir şeyler yiyip içmek konusunda karar verecek durumda değildim. Bunun yerine MacDonald’s’a gittim, ışıklarla aydınlatılmış tezgâha yaklaştım, tıpkı bütün ülkelerde uzun zamandır aranan bir suçlu gibi; ardından bir kızarmış patates alıp otele dönüş yolunda yavaş yavaş yedim. İstasyon yolundaki çeşitli eğlence mekânları ile restoranların giriş kapılarının önünde Doğulu adamlar toplanmış, aralarında küçük gruplar oluşturmuşlardı bu arada, çoğu sessizce durmuş sigara içerken, birkaç tanesi de müşterileriyle pazarlık yapıyormuş gibi görünüyordu. İstasyon yolunu kesen küçük kanala ulaştığımda, sanki yoktan var olmuş gibi, yanımdan birdenbire ışıklarla donatılmış, metalik renkli, üstü açık bir Amerikan limuzini geçti, içinde de bir pezevenk oturuyordu, beyaz takım elbise giymişti, gözünde altın sarısı çerçeveli bir güneş gözlüğü, başında da komik bir şapka vardı. Ben neredeyse gerçeküstü denebilecek bu görüntüyü şaşkınlık içinde izlerken, sokağın köşesinden esmer bir adam fırlayıp üzerime doğru koşmaya başladı. Yüzünde dehşet dolu bir ifade vardı, etrafımdan dolanarak yön değiştirdi ve böylece beni de, arkasından kovalayan kişinin önüne itmiş oldu; görünüşüne bakılırsa, bu kişi de onun memleketlilerinden biriydi. Öldürme arzusu ve öfkeden gözlerinde şimşekler çakan bu adam bir aşçı ya da bir mutfak personeli de olabilirdi, çünkü beline bir önlük bağlamıştı ve elinde de parıldayan uzun bir bıçak vardı, adam o kadar yakınımdan geçti ki, bir an için bıçağın kaburga kemiklerimin arasına saplandığını sandım. Daha sonra oteldeki odama çıkıp bu olay yüzünden altüst olmuş bir durumda yattım. Pek hoş olmayan, bunaltıcı bir geceydi, öyle ki, pencere kapalı yatmak olanaksızdı. Pencereyi açınca da dörtyol ağzındaki trafiğin gürültüsü geliyor ve birkaç dakikada bir durakta rayların üzerinde güçlükle duran tramvayın korkunç gıcırtısı duyuluyordu. Dolayısıyla ertesi sabah, Mauritshuis’ta bulunan, neredeyse dört metrekare büyüklüğündeki Dr. Nicolaes Tulp’un Anatomi Dersi’nin karşısında dururken, oldukça kötü bir ruh hali içindeydim. Özellikle yıllar geçtikçe zihnimi çok daha fazla meşgul eden bu resim yüzünden Lahey’e gelmiş olmama karşın, uykumu alamamış olduğum için, cerrahlar loncasının bakışları altında boylu boyunca yatan otopsi yapılmış bedenle ilgili düşüncelerimi toparlayabilmem kesinlikle mümkün olmadı. Nedenini tam olarak bilmesem de, kendimi resim tarafından öylesine ele geçirilmiş gibi hissediyordum ki, Jacob van Ruisdael’in Haarlem’den Görünüm’ünün karşısında tekrar sakinleşinceye kadar bir saat geçmesi gerekti. Haarlem’e uzanan düzlük, yukarıdan ve genel olarak iddia edildiği gibi, kum tepelerinin üzerinden gösterilmişti, ama buradaki kuşbakışının etkisi o kadar güçlüydü ki, burası dağlık bir bölge olmasa da, hiç değilse hafif dağlık bir alan gibi görünüyordu. Van Ruisdael resmini yaparken gerçekten kum tepelerinin üzerinde durmuyordu elbette, bakış noktası yeryüzünden biraz yukarıdaki hayali bir noktaydı. Resmin üçte ikisini kaplayan, devasa bulutların olduğu gökyüzünü, bütün binalardan daha yüksek St. Bavo Katedrali haricinde ufuk çizgisinin kenarında püskül gibi görünen şehri, karanlıkta kalan çalılık ve fundalıkları, ön kısımdaki araziyi, altından beyaz tuval bezindeki çizgilerin seçildiği ve yarım santimetre büyüklüğünde bile olmayan yedi ya da sekiz figürün çalışırken görüldüğü aydınlık tarlayı, kısacası her şeyi birden yalnızca bu yolla, yani böyle bir hayali noktadan görebilirdi. Galeriden çıktıktan sonra, sarayın üzerine güneş vuran merdiveninde bir süre oturdum. Satın aldığım bir rehbere göre, bu sarayı, Vali Johan Maurits’in yedi yıllık Brezilya ikameti sırasında kendi vatanında yaptırdığı ve burayı en uzak bölgelerdeki dünya harikalarını yansıtacak ve kendi “dünyanın en uzak ucuna kadar” sloganına da uygun düşecek kozmografik bir rezidans olarak döşettiği yazıyordu. 1644 Mayısı’nda, yani benim doğumumdan tam üç yüz yıl önce malikânenin açılış töreninde, bu yeni binanın önündeki kaldırım taşlı alanda, valinin Brezilya’ dan gelirken yanında getirdiği Kızılderililer dans etmiş, böylece orada toplanan şehir sakinlerinin, hükümdarlarının sahip olduğu iktidarın artık hangi yabancı ülkeleri içine alacak kadar yayıldığına dair bir fikir edinmeleri sağlanmıştı. Günümüze haklarında başka bir bilginin ulaşmadığı bu dansçılar kaybolup gitmişler, gölgeler kadar sessiz, balıkçıl kuşları kadar sakince, tıpkı tekrar yola koyulduğumda, Hofvijver kıyısı boyunca adım adım ilerleyen trafikten hiç etkilenmeden, düzgün bir biçimde kanat çırparak suyun parıldayan yüzeyinde uçtuklarını gördüğüm o balıkçıl kuşları gibi. Eski zamanlarda gerçekten neyin nasıl olduğunu kim biliyor ki? Diderot gezi notlarında Hollanda’yı Avrupa’nın Mısır’ı olarak betimlemişti, tarlalarının üzerinden kayıkla geçilebilecek ve neredeyse hiçbir şeyin göz alabildiğine su içinde yüzen bu düzlükleri aşıp boy veremediği bir yer olarak. Küçük bir tümsek bile, diye yazar Diderot, bu olağanüstü ülkede insana büyüklük, yücelik duygusu vermeye yetiyor. Kaldı ki Diderot’ya göre, kenarlarında ağaçların sıralandığı dümdüz kanalları olan, her açıdan örnek gösterilebilecek kadar temiz Hollanda şehirleri kadar insanın ruhuna huzur veren başka bir şey daha yoktu. Yan yana sıralanan yerleşim bölgeleri bir gecede bir sanatçının elinden büyülü bir biçimde ortaya çıkıvermiş, bütün ayrıntıları düşünülmüş bir plana uygun olarak yapılmış gibi sanki, diyordu Diderot ve en büyük yerleşim bölgesinin ortasında bile insanın kendini köyde sandığını yazıyordu. Diderot, o dönemde yaklaşık kırk bin nüfusu olan Lahey’i yeryüzündeki en güzel köy, şehirden Scheveningen sahiline uzanan yolu da eşi benzeri olmayan bir gezinti yolu olarak tanımlamıştı. Parkstraat boyunca yürüyerek Scheveningen’e doğru giderken bu gözlemleri hissetmeye çalışmak hiç de kolay olmadı; çünkü orada burada bahçeli güzel bir villa olsa da, beni sıkıntıdan kurtarıp rahat bir nefes aldıracak başka hiçbir şey yoktu. Yabancı şehirlerde sık sık yaptığım gibi, büyük olasılıkla yanlış bir yoldan gelmiştim. Scheveningen’de, uzaktan denizi görebileceğimi umduğum halde, sanki bir uçurumun dibindeymişim gibi, çok katlı apartmanların gölgesinde yürümek zorunda kaldım uzun bir süre. Sonunda sahile vardığımda o kadar yorulmuştum ki, uzanıp akşam üzerine kadar uyudum. Denizin çağıltısını duyuyor ve kısmen rüyamda, her bir Felemenkçe sözcüğü anlıyor, yaşamımda ilk kez kendimi evimde gibi hissediyordum. Hatta uyanırken bile bir an için çevremde benim halkımdan insanlar varmış, çölde mola vermişiz gibi hissetmiştim. Kaplıca otelinin cephesi karşımda kocaman bir kervansaray gibi göğe doğru uzanıyordu, ayrıca yüzyıl başında kumun tam ortasına inşa edilmiş otel binasının çevresinde çatıları çadıra benzeyen ek binalar olması da bu kervansaray görüntüsünü destekliyordu; çok yakın bir zamanda yapıldığı belli olan bu binalar gazete bayilerine, hediyelik eşya dükkânlarına ve fast food restoranlarına ev sahipliği yapıyordu.</p>

  <p class="image"><img alt="W. G. Sebald - Saturn-un Halkalari-page-087" src="../Images/W.%20G.%20Sebald%20-%20Saturn-un%20Halkalari-page-087.jpg" /><br /></p>

  <p>Bu restoranlardan birinde, tezgâhın üzerindeki ışıklı panoda sıradan hamburger kombinasyonları yerine daha yenilebilir yemek resimlerinin bulunduğu Massada-Grill’de, şehre dönmeden önce bir fincan çay içtim ve yüzlerinden mutluluk saçılan bir büyükanne ile büyükbabayı hayranlıkla izledim. Çevrelerini saran cıvıl cıvıl bir torun sürüsüyle birlikte, başka kimsenin olmadığı restoranda herhangi bir aile ya da tatil kutlaması yapıyorlardı.</p>

  <p>Akşama doğru Amsterdam’da, Vondel Parkı’nın yakınlarında eskiden beri bildiğim özel bir otelin eski mobilyalar, resimler ve aynalarla döşenmiş sakin salonunda oturdum ve neredeyse sonuna yaklaştığım yolculuğumun duraklarıyla ilgili çeşitli notlar aldım: Bad Kissingen’de çeşitli araştırmalarla geçirdiğim günler, Baden’daki panik nöbeti, Zürih Gölü’ndeki tekne gezintisi, Lindau kumarhanesinde şansın yüzüme güldüğü o kısacık zaman dilimi, Münih’teki Alte Pinakothek’te dolaşmam ve de benim ismini aldığım Aziz Sebaldus’un Nürnberg’deki mezarına yaptığım ziyaret. Efsaneye göre Daçyalı ya da Danimarkalı bir kralın oğlu olan bu aziz, Paris’te bir Fransız prensesle evlenmiş. Düğün gecesinde çok derin bir değersizlik duygusuna kapılmış. Anlatıldığına göre, Bak, demiş geline, bugün bedenlerimiz süslerle donatıldı, ama yarın kurtlara yem olacaklar. Sabah güneş doğmadan önce kaçmış, İtalya’ya hac ziyaretinde bulunmuş ve inzivaya çekilip orada uzun süre yaşamış, ta ki içinde mucizeler yaratma gücünün oluştuğunu hissedinceye kadar. Açlıktan ölmek üzere olan Anglosakson prensler Winnibald ile Wunibald’i bir meleğin ikisi için getirdiği, külde pişmiş ekmekle kurtardıktan ve Vicenza’da o ünlü vaazını verdikten sonra, Alpler’i aşarak Almanya’ya gelmiş. Regensburg’da Tuna Nehri’nden paltosunun üzerinde geçmiş, şehirde kırılmış bir camı eski haline getirmiş ve cimriliğinden odun kullanmak istemeyen bir tahta araba imalatçısının ocağında saçak buzlarını tutuşturup ateş yakmış. Donmuş yaşamsal özün yanmasının benim için her zaman özel bir önemi olmuştur, kaldı ki içsel bir soğuma ve ıssızlaşma da sonuç olarak, insanın bir tür baş döndürücü gösteri sayesinde bütün dünyayı zavallı yüreğinin hâlâ alevler içinde olduğuna inandırabilmesi için gerekli bir ön koşul değil midir, diye kendime sık sık sormuşumdur. İsmini aldığım aziz daha sonra Regnitz ve Pegnitz nehirleri arasındaki imparatorluk ormanında münzevi hayatını sürdürürken daha pek çok mucize yaratmış ve hastaları iyileştirmiş, ta ki kendisinin önceden belirlediği gibi naaşı, iki öküzün çektiği bir arabanın üzerinde bugün mezarının bulunduğu yere götürülünceye kadar. Yüzyıllar sonra, 1507 Mayısı’nda ise Nürnberg Patrikliği bronz ustası ve heykelci Peter Vischer’e göklerin kutsal prensi için bir kabir yaptırmaya karar verdi.&nbsp;</p>

  <p class="image"><img alt="W. G. Sebald - Saturn-un Halkalari-page-089" src="../Images/W.%20G.%20Sebald%20-%20Saturn-un%20Halkalari-page-089.jpg" /><br /></p>

  <p>1519 Haziranı’nda, on iki yıllık bir çalışmanın ardından, on iki salyangoz ile kuyruğunu kıvırmış dört yunusun üzerinde neredeyse beş metre yükselen, tonlarca ağırlığa sahip olan ve evrenin bütün kutsal tarihini gösteren anıt, şehrin azizine adanmış kilisedeki koro yerine yerleştirildi. Kabrin kaidesinde, dört temel fazilet olan bilgelik, ölçülülük, adalet ve yürekliliğin çevresinde satirler, denizkızları, düşsel varlıklar ve akla gelebilecek her türden hayvan toplanmıştı. Bunların üstünde de efsaneler diyarından figürler vardı -Avcı Nimrod, topuzlu Herkül, eşek çene kemiğiyle Samsan ve iki kuğunun arasında duran Tanrı Apollon-, yanan buz mucizesine dair temsillerinin yanı sıra açları doyurma ve bir dine dönüş temsili. Bunlardan sonra da kendilerine özgü simgeleriyle havariler geliyordu ve en tepede de sayısız meskeniyle üç tepeli kutsal kent Kudüs vardı, özlemle beklenen gelin, Tanrı’nın insanlar arasındaki meskeni; yenilenmiş, farklı bir yaşam imgesi. Seksen meleğin çevrelediği mahfazanın iç kısmında, gümüş bir levhayla kaplı sandukanın içinde ise bu örnek alınası ölü adamın; gözlerden yaşların silindiği ve ne acı, ne sızı, ne de çığlıkların olduğu bir dönemin habercisinin kemikleri istirahat ediyordu.</p>

  <p>Amsterdam’da gece olmuştu. Vondel Parkı yakınlarındaki otelin tavan arasındaki odamda karanlıkta oturmuş, ağaçların tepelerini dalgalandıran şiddetli rüzgârın sesini dinliyordum. Uzaklarda bir yerlerde gök gürlüyordu. Ufukta şimşek çakıyor, solgun bir ışık yayılıyordu. Saat bire doğru, penceremin önüne kadar inen madeni levhayla kaplı damda ilk yağmur damlalarının sesini duyduğumda parmaklığa tutunup dışarıya, sıcak ve rüzgârlı havaya doğru eğildim. Kısa bir süre sonra, parkın mavi işaret maytapları patlıyormuşçasına ateş gibi kıpır kıpır dalgalanan gölgeli derinliklerine bardaktan boşanırcasına yağmur yağmaya başladı. Çatı oluğundaki su, dağlardan inen dere misali gurul gurul akıyordu. Gökyüzünde bir şimşek daha çaktığında, benim bulunduğum yerden epeyce aşağıda kalan otel bahçesine baktım ve bahçeyi parktan ayıran geniş bir hendeğin olduğu yerde, bir salkım söğüdün aşağıya sarkan dallarına sığınmış bir çift ördek gördüm, çimen yeşili buğday tanelerinin tamamen örttüğü suyun yüzeyinde hiç hareket etmeden duruyorlardı. Karanlığın içinden çıkan bu görüntü bir an öyle belirginleşti ki, her bir söğüt yaprağını, kuşların tüylerine düşen gölgenin tüm tonlarını, hatta gözlerine düşen göz kapaklarının üzerindeki gözeneklerin noktalarını bugün bile gözümde canlandırabildiğimi söyleyebilirim.</p>

  <p>Ertesi sabah Schiphol Havalimanı binasına öylesine sessiz bir hava hâkimdi ki, insan bir an için bu dünyanın ötesine geçmiş sanabilirdi kendini. Sanki sakinleştirici ilaçların etkisi altındaymış ya da yavaş çekimde hareket ediyorlarmış gibi, uçak yolcuları salonlardan ağır ağır geçiyor ya da yürüyen merdivenlerde sakince durarak, yukarıda ya da aşağıda gitmeleri gereken yerlere doğru süzülüyorlardı. Amsterdam’dan hareket eden trende Hüzünlü Dönenceler’in sayfalarını çevirirken, Sao Paulo’da bir cadde olan Campos Elyseos’un bir betimlemesine rastladım. Bir zamanlar zenginler tarafından İsviçre’ye özgü fantastik tarzda yapılmış, göz alıcı renklerle boyanmış ahşap villa ve malikânelerin -Levi-Strauss Brezilya’da geçirdiği günleri böyle anımsıyor- okaliptüs ve mango ağaçlarıyla kaplı bahçelerde yavaş yavaş viraneye döndüğü bir caddedir burası. O sabah içinden yumuşak bir fısıltının geçtiği havaalanı belki de bu yüzden bana hiçbir yolcunun dönmediği, bilinmeyen bir ülkenin ön bahçesi gibi geliyordu. Ara sıra, mesaj getiren cisimsiz melekler misali, anons yapan bir kadın sesi kimilerinin adını söylüyordu. Kopenhag yolcuları Sayın Sandberg ve Stromberg. Lagos yolcusu Mr. Freemann. Sinyora Rodrigo. Er geç, burada toplanan herkese sıra gelecekti. Gidip bir banka oturdum. Geceyi bu geçiş salonunda geçiren yolculardan bazıları banklarda kendinden geçmiş bir halde uzanmış ya da kıvrılıp yatmış, hâlâ uyuyorlardı. Hemen yakınımda bir grup Afrikalı oturuyordu, kar beyazı geniş kıyafetler giymişlerdi, tam karşımda ise yeleğinin üzerinde altın saat zinciri bulunan, dikkat çekecek denli bakımlı bir adam gazete okuyordu. Gazetenin ilk sayfasının büyük bir bölümünü, korkunç bir biçimde kendi içinden dışarıya doğru katmerlenerek çıkan bir duman kümesinin fotoğrafı kaplıyor ve bu duman kümesi bir mercan adasının üzerinde nükleer patlama sonucunda yükselen mantar şeklindeki bulutlara benziyordu. Başlık şöyleydi: Pinatubo Yanardağı’nın Üzerini Kül ve Duman Bulutları Kapladı. Dışarıdaki asfaltın üzerinde yazın bunaltıcı sıcağı dalgalanıyor, küçük araçlar durmadan bir oraya bir buraya gidip geliyor; o ağır, yüzlerce insanla dolu araçlar uçuş pistinden birbiri ardı sıra kalkıp mavi gökyüzüne yükseliyorlardı. Benim ise bu gösteriyi izlerken bir süre için içim geçmiş olmalı; çünkü ismim, çok uzaklardan geliyormuş gibi kulağıma çalındı birden ve hemen ardından da uyarı geldi: Lütfen hemen C4 kapısına geliniz.</p>

  <p>Amsterdam ve Norwich arasında uçuş yapan bu küçük, pervaneli uçak önce güneşe doğru yükseldi, sonra da batıya döndü. Aşağıda Avrupa’nın en yoğun yerleşim bölgelerinden biri uzanıyordu, sıra sıra dizilmiş sayısız ev ve büyük uydu-kentler, iş merkezleri ve sürüklenen dört köşeli kocaman buz kütleleri gibi görünen ışıltılı limonluklarıyla el değmemiş tek bir taşın bile kalmadığı bir ülkenin toprakları. Yüzyıllar boyunca süren bir düzenleme, ekip biçme ve imar faaliyeti bütün bölgeyi geometrik bir modele dönüştürmüştü. Yollar, kanallar, tren yolları, tarlalar ve otlakların, havuzlar ve su havzalarının arasından geçip düz çizgiler ya da hafif eğimli kavisler çizerek ilerliyordu. Sonsuzluğu hesaplamak üzere icat edilmiş abaküsün boncukları gibi, araçlar kendi dar şeritlerinde kayıp gidiyor, bu arada akıntıya karşı ve akıntı yönünde ilerleyen gemiler de sanki sürekli duruyormuş izlenimini uyandırıyorlardı. Üzerine düzgün işlemeler yapılmış bir kumaş gibi görünen bu yüzeyde, ağaç kümeleriyle çevrili bir malikâne de bulunuyordu, eski dönemlere ait bir kalıntı olarak. Uçağımızın gölgesinin aşağıda çitlerin ve bahçe parmaklıklarının, kavak dizilerinin ve kanalların üzerinden hızla geçtiğini görüyordum. Bir traktör, ürünü kaldırılmış bir tarlanın bir tarafından öbür tarafına sanki cetvelle çizilmiş gibi düzgün bir hat üzerinde gidiyor ve tarlayı biri daha açık, öbürü daha koyu olmak üzere iki parçaya ayırıyordu. Ama hiçbir yerde tek bir insan bile görünmüyordu. İster Newfoundland üzerinde uçalım, ister karanlık çöktüğünde Boston’dan Philadelphia’ya kadar uzanan ışık seli üzerinde ya da Arabistan’ın sedef gibi parıldayan çölleri, Ruhr bölgesi ya da Frankfurt üzerinde, hiç insan yokmuş gibidir her zaman, sırf onların yaptıkları ve içinde saklandıkları şeyler vardır sanki. Oturdukları mahalleleri, bu mahalleleri birbirine bağlayan yolları görürüz, evlerinden ve fabrikalarından çıkan dumanı görürüz, içinde oturdukları araçları görürüz, ama insanların kendisini görmeyiz.</p>

  <p class="image"><img alt="W. G. Sebald - Saturn-un Halkalari-page-093" src="../Images/W.%20G.%20Sebald%20-%20Saturn-un%20Halkalari-page-093.jpg" /><br /></p>

  <p>&nbsp;Oysa yerkürenin çehresinde her yere dağılmış durumdadır onlar, her geçen saat daha da yayılır, göklere doğru yükselen kulelerin petekleri arasında hareket eder ve tek tek kişilerin hayal gücünün erişemeyeceği denli karmaşık bir ağın içine giderek daha da çok girerler; ister bir zamanlar olduğu gibi Güney Afrika’daki elmas madenlerinde çıkrıklar ve vinçler arasında olsun ister bugün olduğu gibi borsaların ve acentelerin koridorlarında, yerkürenin çevresinde sürekli akan bir bilgi selinin içindeyiz. Kendimize böyle bir yükseklikten baktığımızda, kendimiz hakkında, amacımız ve dünyamız hakkında bu kadar az şey bilmemiz ne kadar korkutucu, diye düşündüm sahili arkamızda bırakıp jelatin gibi yemyeşil parıldayan denizin üzerinden uçmaya başladığımızda.</p>

  <p>O akşam Gunhill, Southwold’da tek başıma otururken, bir yıl önce Hollanda’da geçirdiğim günlere ilişkin olarak anımsadıklarım aşağı yukarı bunlardı. Şunu da eklemem gerekiyor ki, Southwold’da gezinti yolunun yukarısında küçük bir bina var. Sailors’ Reading Room denen bu kamu binası, balıkçılık mesleğinin yok olmaya yüz tuttuğu günümüzde bir tür deniz müzesi olarak hizmet veriyor, deniz ve denizcilikle ilgili her şey burada bir araya toplanmış ve bunlar uygun bir biçimde muhafaza ediliyorlar. Duvarlarda barometreler ile yer ve güzergâh belirlemeye yarayan aletler asılı, cam kutular ve şişelerde de gemilerin burnuna konan oyma süsler ve gemi modelleri var. Masalarda liman şefliğine ait eski kayıt defterleri, seyir defterleri, denizcilikle ilgili bilimsel incelemeler, çeşitli denizcilik dergileri ve içinde renkli resimlerin olduğu kitaplar duruyor ve bu resimlerde de Conte di Savoia ve Mauretania gibi efsanevi açık deniz yelkenlileri ile okyanusa açılan gemiler görülüyor; demir ve çelikten yapılmış, boyu üç yüz metreyi aşan, direkleri alçak bulutların içinde kaybolacak kadar uzun, Washington parlamento binasını tamamen içine alabilecek kadar büyük dev gibi gemiler bunlar. Southwold’daki bu Reading Room (Noel hariç) her sabah saat yedide açılıyor ve gece yarısına kadar aralıksız açık kalıyor. Olsa olsa tatil günlerinde birkaç ziyaretçi geliyor ve gelen bu nadir kişilerin çoğu da, turistlere özgü bir anlayışsızlıkla çevrelerine şöyle bir bakındıktan sonra çıkıp gidiyor. Bu yüzden Reading Room neredeyse hep boş oluyor, hâlâ hayatta olan bir-iki balıkçı ya da denizci gelip rahat koltuklarda hiç konuşmadan zaman geçirmiyorsa tabii. Ara sıra akşamları arka odada kendi aralarında bilardo oynadıkları da oluyor. Böyle zamanlarda toplar birbirine vurduğunda çıkan çıt sesi, denizin yavaşça içeriye süzülen hışırtısına karışıyor, hatta kimi zaman o kadar sessiz oluyor ki burası, oyunculardan birinin ıstakanın ucuna tebeşir sürüşü ve tozları üfleyişi bile duyulabiliyor. Southwold’da en sevdiğim mekân, Sailors’ Reading Room’dur. Kitap okumak, mektup yazmak, düşüncelere dalıp gitmek ya da uzun kiş mevsiminde dalgaların taşıp gezinti yoluna çarptığı fırtınalı denizi seyretmek için en iyi yerdir burası. Bu nedenle, her zaman yaptığım gibi bu kez de Southwold’a varır varmaz, sabah hemen, bir önceki gün yaşadıklarımla ilgili bazı notlar alma niyetiyle Reading Room’a gittim. Burayı daha önceki ziyaretlerimde de zaman zaman yaptığım gibi, 1914 sonbaharından beri rıhtımda demir atmış duran karakol gemisi Southwold’un seyir defterinin sayfalarını şöyle bir karıştırdım. Her biri farklı bir tarih taşıyan, eni boyundan daha geniş kocaman sayfalarda, “Maurice Farman çift kanatlı uçağıyla kıyıdan içeriye doğru uçtu” ya da “Beyaz buharlı yat coşkuyla S. yönünde ufka doğru süzüldü” gibi çevrelerindeki beyaz boşluklarla birbirinden ayrılan notlar vardı. Ne zaman bu notlardan birinin şifresini çözsem, havada ya da suda çoktan kaybolup gitmiş bir izin burada, kâğıt üstünde hâlâ değişmeksizin görülebiliyor olması beni hep hayrete düşürür. O sabah aklımdan yazının gizemli bir biçimde uzun ömürlü olabilmesiyle ilgili düşünceler geçmekteyken, seyir defterinin mermer gibi damarlı kapağını dikkatlice kapattığım sırada, Reading Room’a daha önceki gelişlerimde hiç görmediğim, parçalanmış, kalın, büyük boy bir kitap ilişti gözüme masanın kenarında. Görünüşe göre kitap, resimli bir Birinci Dünya Savaşı tarihiydi, 1933’te Daily Express’in yazı işleri tarafından derlenmiş ve yayımlanmıştı; yaşanmış felaketin anısına adanmış ya da yaklaşan başka bir felaket için uyarı olması amaçlanmış olabilirdi. Bu kapsamlı derlemede, Avusturya-İtalya Alpleri cephesindeki Vall Inferno’dan Flandre ovalarına kadar çeşitli savaş meydanları belgelerle ortaya konmuş ve tek bir gözcü uçağın Somme Irmağı’nın denize döküldüğü yere düşüşünden Galiçya bataklıklarındaki kitlesel kıyımlara kadar cebren ölümün akla gelebilecek her türlü biçimi gösterilmişti. Fransa’nın yerle bir olmuş şehirleri, çarpışma bölgesindeki siperler arasında çürüyen cesetler, top ateşiyle dümdüz olmuş ormanlar, simsiyah gaz bulutlarının altında denize batmakta olan savaş gemileri, marş halindeki ordular, sonu gelmez mülteci akınları ve paramparça olmuş zeplinler görülüyordu, bir de Prszemysl ve St Quentin, Montfaucon ve&nbsp;Gelibolu’nun fotoğrafları, yıkımın, tahrifatın, tecavüzün, açlığın, büyük yangınların, buz gibi soğuğun fotoğrafları.</p>

  <p class="image"><img alt="W. G. Sebald - Saturn-un Halkalari-page-096" src="../Images/W.%20G.%20Sebald%20-%20Saturn-un%20Halkalari-page-096.jpg" /><br /></p>

  <p><br /></p>

  <p>&nbsp;İstisnasız neredeyse bütün başlıklarda acı bir ironi vardı - Sokakları Savaş İçin Süslenen Kentler! Burası Bir Ormandı! Bu Bir İnsandı! Orda Bir Köşe Var Yabancı Bir Meydanda, İşte Orası Sonsuz Dek İngiltere! Balkanlar’daki karmaşık durum için özel bir bölüm ayrılmıştı; o dönemde burası İngiltere’ye Lahor ya da Omdurman kadar uzak bir yerdi. Sayfalar ilerledikçe Sırbistan, Bosna ve Arnavutluk fotoğrafları sıralanıyor, bu fotoğraflar darmadağın edilmiş insan toplulukları ile tek tek insanları gösteriyor, insanların yazın kavurucu sıcağında tozlu yollardan kağnılarla ilerleyerek ya da yorgunluktan ölmek üzere olan bir atla birlikte karlar arasından yürüyerek savaştan nasıl kaçmaya çalıştıkları gözler önüne seriliyordu. Doğal olarak en başta da Saraybosna’daki olayı gösteren o ünlü enstantane vardı. Princip, Fitili Ateşliyor, yazıyordu fotoğrafın üzerinde. Tarih 28 Haziran 1914, pırıl pırıl güneşli bir gün, saat on kırk beş, yer Latin Köprüsü. Fotoğrafta birkaç Boşnak, Avusturya ordusundan bazı kişiler ve az önce yakalanmış suikastçı görünüyor. Karşı sayfada da Arşidük Franz Ferdinand’ın soylu kanına&nbsp;bulanmış, delik deşik üniforması gösteriliyor.</p>

  <p class="image"><img alt="W. G. Sebald - Saturn-un Halkalari-page-097" src="../Images/W.%20G.%20Sebald%20-%20Saturn-un%20Halkalari-page-097.jpg" /><br /></p>

  <p><br /></p>

  <p>&nbsp;Belli ki o dönemde bu kıyafet, ölen veliahtın üzerinden çıkarılmış ve basın için özel olarak fotoğrafı çekilmiş ve tahminimce, kendi özel mahfazası içinde trenle imparatorluğun başkentine götürülmüş ve şimdi de oradaki Askeri Müze’de siyah çerçeveli mahfazası içinde şapkası ve pantolonuyla birlikte hâlâ sergileniyor. Suikasta giriştiğinde on dokuzuna henüz basmış olan ve kısa bir süre öncesine değin Belgrad’da bir liseye devam eden Grahovolu çiftçi oğlu Gavrilo Princip, yargılandıktan sonra Theresienstadt Hapishanesi’ne kapatıldı ve 1918 Nisanı’nda gençliğinden beri bedenini kemiren kemik vereminden öldü. Sırplar 1933’te onun yetmiş beşinci ölüm yıldönümünü kutladılar.</p>

  <p>Öğleden sonra Crown Hotel’in restoran-barında çay saatine kadar tek başıma oturdum. Mutfaktan gelen tabak çanak sesleri çoktan kesilmişti, üzerinde doğan ve batan bir güneş ve bir de akşam olduğunda ortaya çıkan bir ay olan sarkaçlı saatin içinde dişli çarklar iç içe geçmekteydi, saatin sarkacı düzenli olarak bir sağa bir sola hareket ediyor, her tiktakta yelkovan kadran üzerinde ilerliyordu ve ben kendimi bir an için sonsuz bir huzur ve barış içinde hissetmiştim ki, <i>Independents</i> hafta sonu baskısına şöyle bir göz gezdirirken, sabah Reading Room’da gördüğüm Balkanlar’la ilgili fotoğraflarla doğrudan ilişkili uzun bir makaleye rastladım. Elli yıl önce Hırvatların Bosna’da Almanlar ve Avusturyalılarla danışıklı olarak giriştiği temizlik harekâtı denilen olaylarla ilgili olan makale, Hırvat Ustaşa örgütünün milislerinden birinin -belli ki hatıra olsun diye çekilmiş- bir fotoğrafının betimlenmesiyle başlıyordu. Fotoğrafta Branco Jungic adlı bir Sırp’ın kafasını keserken görülen milislerin keyfinin yerinde olduğu anlaşılıyordu, hatta bazıları bir kahraman gibi pozlar vermişti. Espri olsun diye çekilmiş ikinci bir fotoğrafta ise Jungic’in bedeninden ayrılmış başı görülüyordu; acıyla attığı son çığlık yüzünden hafifçe aralanmış ağzında da bir sigara vardı. Bu olay, Sava Irmağı yakınlarındaki Jasenovac Toplama Kampı’nda gerçekleşmişti ve sırf burada yedi yüz bin kadın, erkek ve çocuk öyle yöntemlerle öldürülmüştü ki, Büyük Alman Reich’ındaki konunun uzmanları bile ara sıra kendi aralarında konuşurken, tüylerinin diken diken olduğunu söylüyordu.&nbsp;</p>

  <p class="image"><img alt="W. G. Sebald - Saturn-un Halkalari-page-098" src="../Images/W.%20G.%20Sebald%20-%20Saturn-un%20Halkalari-page-098.jpg" /><br /></p>

  <p>Sırpların, Yahudilerin ve Boşnakların kargalar ve saksağanlar gibi sırayla yan yana asıldığı bir tür ilkel darağacının yanı sıra kılıç ve testereler, balta ve çekiçler, Solingen’de özel olarak boyun kesmek için yapılmış, kolun altına takılan deri manşetlere sabitlenmiş bıçaklar ölüm cezasının infazında en çok tercih edilen aletlerdi. Yine Jasenovac’ın yakın çevresinde, buradan olsa olsa elli kilometre uzaklıkta Prijedor, Stara Gradiška ve Banja Luka toplama kampları da vardı ve arkalarında Wehrmacht’ın<a href="../Text/dipnot.xhtml#d4" id="n4"><sup>4</sup></a> desteği ve Katolik Kilisesi’nden aldıkları kutsal güçle, Hırvat milisler buralarda da benzer biçimlerde gündelik görevlerini yerine getirmişlerdi. Yıllarca süren bu katliamın tarihi, 1945 yılından kalma elli bin Alman ve Hırvat’ın evraklarında belgelenmişti. Yazarın 1992’de yazdığı bu makaleye göre, söz konusu evraklar Banja Luka’daki Bosanske Krajine Arşivi’nde günümüze kadar saklanmıştır. Bu arşiv, 1942’de Heeresgruppe E’nin<a href="../Text/dipnot.xhtml#d5" id="n5"><sup>5</sup></a> karargâh istihbarat merkezi olarak çalışan eski bir imparatorluk kışlasında oluşturulmuştur ya da zaten daha da önce oluşturulmuştu. Oradakiler Ustaşa toplama kamplarında neler olup bittiğini biliyordu kuşkusuz, sözgelimi Tito partizanlarına karşı yürütülen Kozara kampanyası sırasında işlenen utanç verici suçlar da aynı şekilde biliniyordu. Sırf bu kampanyada, adına savaş suçları denen işler yüzünden, idamlar ve sürgünler yüzünden altmış ila doksan bin insan hayatını kaybetmişti. Kozara’nın kadın nüfusu Almanya’ya götürülmüş ve orada Reich’ın neredeyse her yerinde uygulanan zorunlu çalışma programında ölesiye çalışmışlardı. Milisler, hayatta kalan yirmi üç bin çocuğun yarısını hemen orada öldürmüş, öteki yarısını ise Hırvatistan’daki çeşitli toplanma noktalarına sürmüş, bunların çoğu da, bu hayvan vagonları Hırvatistan’ın başkentine varmadan önce tifodan, yorgunluk ve korkudan ölüp gitmişti. Hâlâ hayatta kalabilmiş olanların çoğunun boynunda, üzerinde kimlik bilgilerinin yazılı olduğu kartonlar vardı, açlıktan kemirmişlerdi bunları, dolayısıyla böylesine bir umutsuzluk içinde kendi isimlerini kendileri silmişti. Bu çocuklar daha sonra Hırvat ailelerin yanında Katolik Hıristiyanlar olarak yetiştirilmiş, günah çıkartmaya gönderilmiş ve komünyon ayinine katılmışlardı. Bütün öbür çocuklar gibi onlar da sosyalizmin abc’sini okulda öğrenmiş, bir meslek edinmiş, demiryolu işçisi, tezgâhtar, çilingir ya da muhasebeci olmuşlardı. Ama bugüne dek hangi bulanık anıların zihinlerini kemirdiğini kimse bilmiyor. Ayrıca bu noktada şunu da eklemek gerekiyor: O dönemde Heeresgruppe E’nin istihbarat servisinde Viyanalı genç bir hukukçu vardı, öncelikli işi, insani nedenlerden dolayı zorunlu olarak gerçekleştirilen sürgünlerle ilgili notlar tutmaktı ve bu yararlı çalışmaları karşılığında Hırvat Devlet Başkanı Ante Pavelic onu Kral Zvonomir adina verilen meşe yaprağı şeklindeki Kraliyet Gümüş Madalyası’yla ödüllendirmişti. Kariyerinin daha başındayken böylesine gelecek vaat eden ve yönetim tekniği açısından böylesine başarılı işler yapmış olan subayın, savaştan sonraki yıllarda daha yüksek makamlara da terfi ettiği, hatta bunların arasında Birleşmiş Milletler Genel Sekreterliği olduğu da söyleniyor. Ayrıca bu son görevinde, dünyanın dışında evreni mesken tutan tüm canlı türlerine selam gönderebilmek için bir kaset doldurttuğu da anlatılır. Bu kaset şu anda, uzay aracı Voyager II’de insanlık tarihiyle ilgili hatırlanmaya değer öbür bilgilerle birlikte, güneş sistemimizin dışındaki yerlere doğru ilerliyor.<br /></p>
</body>
</html>
