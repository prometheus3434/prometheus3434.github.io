<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>V.</h2>

  <p>Southwold’daki ikinci akşamımda, BBC televizyonu gece yarısı haberlerinin ardından benim o güne kadar bilmediğim bir konu hakkında, vatan haini olması gerekçesiyle 1916’da Londra’daki bir hapishanede idam edilen Roger&nbsp;Casement hakkında bir belgesel yayınladı. Filmde, her yerde rastlanılamayacak görüntüler olduğu için kendimi filmin&nbsp;büyüsüne kaptırmış&nbsp;olmama karşın, televizyonun karşısına çektiğim yeşil kadife koltukta hemen derin bir uykuya dalmışım.</p>

  <div class="image">
    <img alt="main-33" src="../Images/main-33.jpg" /><br />
  </div>

  <p>&nbsp;Aslında Casement’ın öyküsü hakkında anlatılanların özel olarak bana hitap ettiğini hissediyor, gittikçe dağılan bilincimin süzgecinden geçen sözleri çok net duyuyor,&nbsp;ama bunları anlamıyordum. Ninniler, ninniler, sonunda&nbsp;hepsi birden beynimin içinde yankılanır olmuştu, hep benim için ninniler.&nbsp;Saatler sonra güneşin ilk ışıklarıyla birlikte kötü bir rüyadan uyanıp test yayınına geçmiş televizyonun sessiz ekranında titreyen görüntüyü gördüğümde,&nbsp;programın başında yazar Joseph Conrad’ın Casement’la&nbsp;Kongo’da nasıl tanıştığının anlatıldığını anımsıyordum yalnızca. Conrad kısmen tropik iklim, kısmen de kendi hırs ve&nbsp;tutkuları yüzünden ahlaki çöküntü yaşayan oradaki Avrupalıların arasındaki tek dürüst insanın Casement olduğunu&nbsp;düşünüyordu. Bir keresinde, deniyordu Conrad’ın Kongo&nbsp;günlüğünden yapılan ve tuhaf bir biçimde kelimesi kelimesine aklımda kalan alıntıda, onu elinde silah olarak sadece&nbsp;bir sopa ve yanında da Luandalı bir genç ile İngiliz Buldogları Biddy ve Paddy’yle birlikte, Kongo’daki bütün yerleşim&nbsp;yerlerini çevreleyen el değmemiş bölgelere doğru yol aldığını görmüştüm. Birkaç ay sonra da yanında bir çıkın taşıyan&nbsp;Luandalı genç ve köpeklerle birlikte, elindeki sopayı sallayarak geldiğini gördüm; biraz zayıf düşmüştü belki, ama&nbsp;başka hiçbir yerine bir şey olmamıştı, sanki bir öğleden sonra Hyde Park’ta dolaşmaya çıkmıştı da oradan dönüyordu.&nbsp;Bu birkaç satır ve Conrad ile Casement’ın hayal meyal&nbsp;anımsadığım birkaç görüntüsü dışında, belgeselde -öyle sanıyorum ki- sırayla her iki adamın yaşamı hakkında anlatılan her şey aklımdan uçup gittiğinden, vaktiyle Southwold’da anlatılırken (sorumsuzca) uyuyakaldığım için kaçırdığım&nbsp;bu öykünün eksik kalan parçalarını o günden sonra çeşitli&nbsp;kaynaklardan tamamlamaya çalıştım.</p>

  <p>1862 yazının sonunda Madam Evelina Korzeniovska, o dönemde beş yaşında bile olmayan oğlu Teodor Josef Konrad ile birlikte küçük bir Podolya şehri olan Jitomir’den Varşova’ya gitti; orada, pek kazançlı olmayan kâhyalık görevinden ayrılan kocası Apollo Korzeniovski’yle buluşacaktı. Kocası, Rusların zulmüne karşı uzun zamandır özlemle beklenen ayaklanma hazırlıklarını edebiyat ve siyasi komplo çalışmalarıyla desteklemek niyetindeydi. Yasadışı Ulusal Merkez Komitesi’nin Polonya’daki ayağı olan Varşova Komitesi’nin ilk toplantıları eylül ayının ortalarında Korzeniovski’nin Varşova’daki evinde gerçekleşti. Küçük Konrad, ilerleleyen haftalarda&nbsp;annesiyle babasının evine pek çok gizemli&nbsp;insanın girip çıktığını görmüştü kuşkusuz. Kırmızı-beyaz&nbsp;döşenmiş salonda aralarında kısık sesle konuşan insanların&nbsp;ciddi mimikleri, ona en azından, olup bitenlerin tarihsel bir&nbsp;önem taşıdığını hissettirmiş olmalıdır. O dönemde Konrad,&nbsp;büyük olasılıkla bu gizli hareketin amacından da haberdardı ve sevgili anneciğinin, yabancı bir gücün egemenliği altında ezilen halkı için yas tutmasının ifadesi olarak -yasak&nbsp;olduğu halde- siyahlar giydiğini de biliyordu. Bilmiyorsa bile, en azından ekim sonunda babası tutuklanıp bir kaleye&nbsp;kapatıldığında bunu anlamış olmalıdır. Askeri mahkemede&nbsp;aralıksız sürdürülen davanın ardından, Korzeniovski’nin&nbsp;Nizhni Novgorod’un yakınlarındaki kuş uçmaz kervan geçmez bir yer olan Vologda’ya sürülmesine karar verdi. Vologda, diye yazar Apollo Korzeniovski 1863 yazında kuzenine,&nbsp;yolları ve caddeleri yıkılmış ağaç kütüklerinden oluşan büyük bir bataklık. Evler de taşra soylularının rengârenk boyanmış ahşap malikâneleri de bataklığın ortasındaki kazıklar üzerinde duruyor. Çevredeki her şey batmış, çürümüş ve&nbsp;kokuşmuş. Sadece iki mevsim var, bir beyaz kış, bir de yeşil&nbsp;kış. Buz gibi bir soğuk hava dalgası Kuzey Buz Denizi’nden&nbsp;aşağıya doğru dokuz ay boyunca esmeye devam ediyor. Hava sıcaklığı inanılmaz ölçüde düşüyor. Çevreye sonsuz bir&nbsp;karanlık hâkim. Yeşil kış boyunca durmaksızın yağmur yağıyor. Kapı eşiklerinden içeriye çamur doluyor. Ölümden&nbsp;sonraki katılaşma şimdi korkunç bir zafiyete dönüşüyor.&nbsp;Beyaz kışta her şey ölmüş oluyor, yeşil kışta ise ölmeye başlıyor.</p>

  <p>Evelina Korzeniovska’nın yıllardır çektiği verem, bu koşullar altında hiçbir engel tanımadan ilerlemişti. Kalan&nbsp;sayılı günleri de tükenmişti artık. Çarlık makamlarının Evelina’nın sağlığına yeniden kavuşabilmesi için erkek kardeşinin Ukrayna’daki çiftliğinde uzun süre kalma izni tanıması, sonuç olarak daha fazla acı vermekten başka bir işe yaramadı; çünkü bütün başvuru ve dilekçelere rağmen ve artık&nbsp;yaşamdan çok ölüme yakın olduğu halde, izin verilen sürenin sonunda Evalina’nın Konrad’la birlikte sürgüne dönmesi&nbsp;gerekiyordu. Yolculuk günü Evelina Korzeniovska, akrabalarının, hizmetkârlar ve komşu evlerden koşup gelen&nbsp;dostlarının oluşturduğu bir sürü insanın ortasında, Novofastov’daki malikânenin dış merdivenlerinde duruyordu.&nbsp;Çocuklar ve üzerinde hizmetkâr üniforması olanların dışında, orada toplananların hepsi siyah kumaş ya da siyah ipekten kıyafetler giymişti. Kimsenin ağzından tek bir kelime&nbsp;bile çıkmıyordu. Tek gözü kör olan büyükanne bu hüzünlü&nbsp;sahnenin ardındaki boş araziye gözlerini dikmiş, bakıyordu.&nbsp;Şimşir ağacı tarhının çevresinde kavis çizen kumlu arazide,&nbsp;tuhaf, normalden daha uzun görünen bir araba durdu. Arabanın ön kısmı ileriye doğru çok fazla çıkıyormuş gibi duruyor, arabayı çeken hayvan ile arabacı ise her türden eşya&nbsp;sandığı ve kutusuyla yüklü arka bölümden çok uzakta kalıyormuş gibi görünüyordu. Arabanın gövdesi bile tekerleklerin arasında iyice aşağıda kalıyordu, tekerlekler sonsuza&nbsp;dek birbirinden ayrılmış iki dünyaydı sanki. Arabanın kapısı açık duruyordu ve içeride aşınmış deri döşemenin üzerinde bir süredir oturmakta olan küçük Konrad karanlığın&nbsp;içinden bakıyor ve daha sonra anlatacağı sahneyi izliyordu.&nbsp;Zavallı anne Korzeniovska çevresine bir kez daha çaresiz&nbsp;gözlerle baktıktan sonra, dayı Tadeusz’un koluna tutunarak&nbsp;dikkatlice merdivenden çıkıp arabaya bindi. Geride kalanlar sakin kalmayı güçlükle başarıyorlardı. Hatta Konrad’ın&nbsp;en sevdiği, üzerindeki ekose kumaştan kısa eteğiyle siyahlara bürünmüş topluluğun içinde prenses gibi görünen kuzini bile, bu iki sürgünün yola çıkmasından duyduğu dehşetin ifadesi olarak sadece parmaklarıyla ağzını kapayabilmişti. Bütün yaz boyunca kendini büyük bir gayretle Konrad’ın&nbsp;eğitimine adamış olan ve aslında her fırsatta gözyaşlarına&nbsp;boğulan İsviçreli çirkin kızkurusu Durand bile mendilini&nbsp;sallayarak veda ederken, talebesine cesaretle şöyle seslendi:&nbsp;Fransızcanı unutma tatlım! Dayı Tadeusz, arabanın kapısını&nbsp;kapatıp bir adım geri çekildi. Araba hareket etti. Dostları ve&nbsp;sevgili akrabaları arabanın küçük penceresinden görünmez&nbsp;olmuşlardı bile. Konrad öbür tarafa baktığında, ta uzaklarda, şimşir ağacı tarhının öteki tarafında, bölge polis şefinin Ruslara özgü tarzda üç atın koşulduğu arabasını hareket ettirdiğini ve ateş gibi kıpkırmızı bir şeridin çevrelediği şapkasının siperini eldivenli elleriyle gözlerine kadar indirdiğini gördü.&nbsp;</p>

  <p>1865 Nisanı’nın başında Novofastov’dan ayrılışından on sekiz ay sonra, otuz iki yaşındaki Evelina Korzeniovska, veremin tüm bedenine yayılan gölgesi ve ruhunu darmadağın&nbsp;eden sıla özlemiyle sürgünde öldü. Apollo’nun yaşama sevinci de neredeyse tamamen tükendi. Öyle ki, bu kadar çok&nbsp;mutsuzluk yaşamak zorunda kalan oğlunun eğitimine kendini adayabilecek durumda değildi. Artık kendi işiyle de neredeyse hiç ilgilenmiyordu. Olsa olsa arada bir Victor Hugo’&nbsp;nun <span style="font-style: italic;">Deniz</span> İşçileri’nden yaptığı çeviride birkaç satır değiştiriyordu. Bu korkunç sıkıcı kitap, ona kendi yaşamının aynası gibi geliyordu. Ülkesinden sürülmüşlerin kaderi hakkında bir kitap bu, dedi bir keresinde Konrad’a, dışlanmış ve&nbsp;kaybolmuş bireyler, kaderin bir kenara attıkları, bir kenara&nbsp;atılmışlar ve yalnızlar üzerine bir kitap. 1867’de, Noel’den&nbsp;kısa bir süre önce Apollo Korzeniovski Rusya’da tutulduğu&nbsp;sürgünden serbest bırakıldı. Resmi makamlar artık onun&nbsp;herhangi bir zararının dokunmayacağı sonucuna vardılar ve&nbsp;ona, kendini toplaması için Madeira Adaları’na bir kereye&nbsp;mahsus olmak üzere bir seyahat yapması için pasaport verdiler. Ama ne Apollo’nun maddi durumu ne de hassas bünyesi izin veriyordu böyle bir yolculuğa çıkmasına. Ona çok&nbsp;fazla Avusturyalı gelen Lemberg’de kısa bir süre kaldıktan&nbsp;sonra Krakow’daki Poselska Caddesi’nde birkaç oda kiraladı. Burada zamanının çoğunu, koltuğunda hareketsizce oturup kaybettiği karısı, başarısızlıklarla geçen bütün yaşamı&nbsp;ve tek başına kalmış zavallı oğlu için üzülerek geçirdi, <span style="font-style: italic;">Johan Sobieski’nin Gözleri</span> başlıklı yurtsever bir tiyatro oyunu&nbsp;yazan oğlu için. Apollo ise kendi müsveddelerinin hepsini&nbsp;şöminede yakmıştı. Zaman zaman siyah bir ipek parçasına&nbsp;benzeyen ağırlıksız bir kül parçası yükseliyor, odanın içinde&nbsp;bir-süre havada süzülüyor,sonra ya yere düşüyor yada karanlıkta dağılıp gidiyordu. Ölüm, Evelina gibi Apollo için de&nbsp;ilkbaharda, karlar erimeye başladığında geldi; ama ne yazık&nbsp;ki karısının ölüm yıl dönümünde ölmek ona nasip olmadı.&nbsp;Mayısa kadar yatağında öylece yatmak zorunda kaldı, her&nbsp;geçen gün daha zayıf, daha güçsüz düştü. Konrad, ölümün&nbsp;yaklaştığı bu haftalarda akşamüzerleri okuldan döndükten&nbsp;sonra, hücre gibi küçücük, penceresiz bir odada, yeşil bir&nbsp;lambanın aydınlattığı küçük bir masada oturup ödevlerini&nbsp;yaptı. Defterindeki ve ellerindeki mürekkep lekeleri yüreğindeki korkudan kaynaklanıyordu. Ne zaman yan odanın&nbsp;kapısı açılsa, babasının güçsüz soluğunu duyuyordu. Başlarında bembeyaz başlıkları olan iki hemşire, hastayla ilgileniyordu. Sessizce bir oraya bir buraya gidip geliyor, şunu&nbsp;bunu hallediyor ve ara sıra da, çok kısa bir süre içinde öksüz kalacak çocuğa kaygıyla bakıyor, onun harfleri yan yana sıralayışını, sayıları toplayışını ya da Lehçe ve Fransızca&nbsp;yazılmış kalın macera kitaplarını, gezi notlarını ve romanları saatlerce okuyuşunu izliyorlardı.</p>

  <p>Yurtsever Apollo Korzeniovski’nin cenazesi, sessizlik içinde gerçekleşen büyük bir gösteriye dönüştü. Kasketlerini çıkarmış işçiler, lise ve üniversite öğrencileri ve silindir&nbsp;şapkalarını çıkarmış vatandaşlar törensel bir duygusallık&nbsp;içinde, trafiğe kapanmış caddeleri boydan boya kaplamıştı.&nbsp;Binaların üst katlarında, dışarıya doğru açılmış pencerelerin hepsini siyahlara bürünmüş insanlar hıncahınç doldurmuştu. En büyük acıyı yaşayan on iki yaşındaki Konrad&nbsp;başta olmak üzere, cenaze alayı dar sokaktan çıkıp şehir&nbsp;merkezine doğru yürümeye başladı, Kutsal Meryem Ana Kilisesi’nin birbirine eşit olmayan kulelerinin yanından geçerek Florian Kapısı’na yöneldi. Güzel bir öğleden sonraydı.&nbsp;Evlerin çatılarının üzerinde masmavi bir gökyüzü kubbelenmişti ve rüzgârın önüne kattığı bulutlar bir grup yelkenli gibi sürüklenip gidiyordu. Cenaze merasimi sırasında, gümüş işlemeli ağır cüppesini giymiş olan peder, mezardaki&nbsp;ölünün ardından törensel sözler mırıldanırken, Konrad da&nbsp;başını bir kere kaldırıp yukarı bakmış ve buluttan yelkenlilerin hayatında daha önce hiç rastlamadığı gösterisine tanık&nbsp;olmuştu belki. Polonyalı bir taşra soylusunun aklına kesinlikle gelemeyecek düşünceye o sırada kapılmıştı belki de ve&nbsp;kaptan olmak istemişti. Bu isteğini vasisine ilk kez üç yıl&nbsp;sonra dile getirmiş ve o günden itibaren de dünyadaki hiçbir&nbsp;şey onu bundan vazgeçirememiş, hatta dayısı Tadeusz’un&nbsp;kendisini özel öğretmeni Pulman’la birlikte yazın İsviçre’ye,&nbsp;haftalar süren bir yolculuğa göndermesinin bile hiç etkisi olmamıştı. Pulman’ın, öğrencisine denizcilikten başka ne kadar çok ve farklı yaşam biçiminin olduğunu göstermek için&nbsp;bütün fırsatları değerlendirmesi gerekiyordu; fakat Schaffhausen yakınlarındaki Ren Çağlayanı’nın karşısında, Hospenthal’de, Sankt Gotthard Tüneli şantiyesini ziyaret ettiklerinde ve yukarıda Furka Geçidi’nde Konrad’a ne anlatırsa&nbsp;anlatsın, o kafasına bir kez koyduğu planı gerçekleştirmekte ısrar ediyordu. Aradan henüz bir yıl geçtikten sonra, 14&nbsp;Ekim 1874’te -Konrad on yedi yaşında bile değildi- Krakow&nbsp;Garı’nda tren penceresinin önünde duran büyükannesi&nbsp;Theofila Bobrovska ile vefakâr dayısı Tadeusz’a veda etti.&nbsp;Cebindeki Marsilya bileti 137 gulden 75 kuruş tutmuştu. Küçük bir el çantasına sığan eşyası dışında yanında hiçbir şey&nbsp;yoktu ve hâlâ özgürlüğüne kavuşamamış anavatanına ziyaret amacıyla dönünceye kadar aradan on altı yıl geçecekti.</p>

  <p>Konrad Korzeniovski, 1875’te üç direkli gemi Mont Blanc’la Atlas Okyanusu’nu ilk kez geçti. Temmuz sonunda&nbsp;Martinik’teydi, gemi burada iki ay demirli kaldı. Geri dönüş&nbsp;yolculuğu neredeyse üç ay sürdü. Mont Blanc Le Havre’a,&nbsp;kış fırtınaları yüzünden hasar görmüş bir halde ancak yılbaşı günü varabildi. Bu ilk denizcilik tecrübesinde karşılaştığı zorluklardan yılmayan Konrad, yolculuklarına devam etti, Batı Hint Adaları’na, orada Cap-Haїtien’a, Portau-Prince’e, St. Thomas’ya ve kısa bir süre sonra Pelee Dağı’&nbsp;nın patlamasıyla yerle bir olan St. Pierre’e gitti. Oraya silah,&nbsp;buhar makineleri, barut ve cephane götürüyor, tonlarca şeker ile yağmur ormanlarından elde edilen kereste getiriyorlardı. Korzeniovski, denize açılmadığı zamanlarda vaktini&nbsp;Marsilya’da, ya meslektaşları ya da seçkin insanlarla geçiriyordu. Rue Saint-Ferreol’daki Cafe Boudol’da ya da banker&nbsp;ve armatör Delestang’ın saygıdeğer karısının salonunda&nbsp;soyluların, bohemlerin, sermaye sahiplerinin, macerapestlerin&nbsp;ve Carlismo yanlılarının oluşturduğu tuhaf, karma bir topluluğun arasına karışıyordu.&nbsp;</p>

  <div class="image"><img alt="" src="../Images/main-34.jpg" /></div>

  <p>Şövalyelik ruhunun son&nbsp;çırpınışları en vicdansız entrikalarla birleşiyor, karmaşık&nbsp;dolaplar çevriliyor, kaçakçılık sendikaları kuruluyor ve şüpheli işler yapılıyordu. Korzeniovski de iyice batmıştı bunların içine, sahip olduğundan çok daha fazla para harcıyor ve&nbsp;kendisiyle aynı yaşta, fakat şimdiden dul kalmış olan gizemli bir kadının ayartmalarına karşı koyamıyordu. Gerçek&nbsp;kimliği hiçbir zaman kesin olarak anlaşılmayan bu kadın,&nbsp;önemli bir role sahip olduğu Carlismo yanlıları arasında Rita olarak tanınıyor ve bir biçimde İspanya krallık tahtına&nbsp;geçmesi istenen Bourbon Prensi Don Carlos’un sevgilisi olduğu iddia ediliyordu. Sonradan farklı kaynaklardan yayılan bir söylentiye göre, Rue Sylvabelle’deki bir villada ikamet eden Doña Rita ile Paula de Somoggy denilen kadın da&nbsp;aynı kişiydi. Bu hikâyeye göre Don Carlos, 1877 Kasımı’nda&nbsp;Türk-Rus Savaşı cephelerinde incelemeler yapıp Viyana’ya&nbsp;döndükten sonra, Madam Hannover adlı bir hanımdan, güzelliğiyle başını döndüren, Pestli genç kabare kızı Paula&nbsp;Horvath’ı getirmesini istemişti. Don Carlos, yeni arkadaşıyla&nbsp;Viyana’dan Graz’daki ağabeyinin yanına, oradan da Venedik, Modena ve Milano’ya gitmiş ve bu kadını orada herkese Barones de Somoggy olarak tanıtmıştı. Bu iki kadının ay-m kişi olduğuna dair böyle bir söylenti çıkmasının nedeni,&nbsp;Rita’nın Marsilya’da ortadan kaybolmasıyla Don Carlos’un,&nbsp;oğlu Jaime’nin yaklaşan ilk komünyon ayini dolayısıyla aralarında çıkan sözde bir tartışma yüzünden Barones’i terk etmesinin aynı tarihe denk gelmesiydi ve yine aynı söylentiye göre Barones, tenor Angel de Trabadelo ile evlenmiş ve&nbsp;1917’deki ölümüne kadar Londra’da onunla birlikte mutlu&nbsp;mesut yaşamıştı. Aslında Rita ile Paula’nın aynı kişi olup olmadığı sorusu yanıtsız kalsa da, genç Korzeniovski’nin, ister Katalonya dağlık bölgesinin çoban kızı ister Balatan Gölü’nde yetişen kaz çobanı olsun, bu iki kadından birinin kalbini çalmak istediğine kuşku yoktu. Ayrıca bazı açılardan&nbsp;fantastik boyutlara varan aşk hikâyesinin, 1877 Şubatı’nın&nbsp;sonunda Korzeniovski kendini göğsünden vurduğunda ya&nbsp;da rakiplerinden biri tarafından vurulduğunda doruk noktasına eriştiği de kesindi. Şans eseri ölümcül bir tehlike yaratmayan bu yaralanmanın, Korzeniovski’nin daha sonradan iddia ettiği üzere bir düellonun mu sonucu olduğu, yoksa dayısı Tadeusz’un tahmin ettiği gibi bir intihar girişimi&nbsp;mi olduğu günümüze kadar açıklığa kavuşamamıştır. Kendisini Stendhal’ci olarak gören bu gencin belli ki içinde bulunduğu durumu açıklığa kavuşturmak için yaptığı dramatik hareketlerin esin kaynağı, tüm Avrupa kentlerinde olduğu gibi Marsilya’da da toplumsal davranış kurallarını ve&nbsp;özellikle de aşk özleminin ifade ediliş tarzını şekillendiren&nbsp;operaydı. Korzeniovski <span style="font-style:italic;">Theatre de Marseille’de</span> Rossini ile&nbsp;Meyerbeer’in eserlerini tanımış ve özellikle Jacques Offenbach’ın o dönemde hâlâ çok moda olan operetlerinden etkilenmişti; kaldı ki bunlar arasında <span style="font-style:italic;">Konrad Korzeniowski ve&nbsp;Marsilya’da Carlismo Yanlılarının Komplosu</span> da rahatlıkla&nbsp;başka bir örnek olarak gösterilebilirdi. 24 Nisan 1878’de&nbsp;Korzeniovski <span style="font-style:italic;">Mavis</span> adlı bir şileple İstanbul’a doğru yola&nbsp;çıktığında, Fransa’daki çıraklık yıllarına bir kez daha son&nbsp;nokta konmuş oldu. Türk-Rus Savaşı bitmiş olsa da, Korzeniovski -sonradan anlattığı üzere- gemiden, barış antlaşmasının imzalandığı Ayastefanos’taki askerî kampı görmüş, bu&nbsp;çadır kent bir serap gibi gözünün önünden kayıp geçmişti.&nbsp;Şilep İstanbul’dan Azov Denizi’nin ta öteki ucundaki&nbsp;Yeisk’e gitmiş, orada şilebe keten tohumu yağı yüklenmiş,&nbsp;Lowestoft’ın liman müdürlüğündeki kayıtlarda belirtildiği&nbsp;üzere, <span style="font-style:italic;">Mavis</span> bu yükle birlikte, 18 Haziran 1878 Salı günü&nbsp;İngiltere’nin doğu kıyısına varmıştı.</p>

  <p>Korzeniovski temmuzdan eylülün başına, Londra’ya doğru yola çıkıncaya kadar Lowestoft ile Newcastle arasında&nbsp;gidip gelen <span style="font-style:italic;">Skimmer of the Seas</span> adlı kıyı ticaret gemisinde&nbsp;tayfa olarak altı sefer yaptı. Korzeniovski’nin Marsilya’nınkinden tümüyle farklı olan Lowestoft Limanı ve sahilinde&nbsp;haziranın ikinci yarısını nasıl geçirdiği hakkında günümüze&nbsp;çok fazla bilgi ulaşmamıştır. Kendine bir oda kiralamış ve&nbsp;bundan sonraki planları için gerekli olan bilgileri toplamış&nbsp;olmalıdır. Akşamları denizin üzerine karanlık çöktüğünde,&nbsp;yirmi bir yaşındaki bu yabancı, bir sürü İngiliz’in arasında&nbsp;kordon boyunda tek başına dolaşmıştır. Örneğin ben onun,&nbsp;tam da bir orkestra gece müziği olarak <span style="font-style:italic;">Tannhauser’in</span> uvertürünü çaldığı sırada rıhtımda tek başına durduğunu görebiliyordum. Denizden esen hafif rüzgârın eşliğinde, öbür&nbsp;dinleyicilerin arasından geçip eve doğru giderken, o zamana kadar hiç bilmediği İngilizce’yi böylesine kolay öğrenebilmiş olmasına hayret ediyor. İleride dünyaca ün kazanmasını sağlayacak romanlarını da ruhunu yepyeni bir güven ve&nbsp;kararlılıkla dolduran bu dilde yazacak. Kendi sözlerine göre, Korzeniovski’nin okuduğu ilk İngilizce kaynaklar, <span style="font-style:italic;">Lowestoft Standard</span> ve <span style="font-style:italic;">Lowestoft Joumal’di.</span> Korzeniovski’nin&nbsp;oraya vardığı hafta, bu iki yayın organı için son derece tipik&nbsp;olan şu karma haberler kamuoyunun bilgisine sunulmuştu:&nbsp;Wigan’daki korkunç maden ocağı patlamasında iki yüz insan hayatını kaybetti; Rumeli’nde Müslümanlar ayaklandı;&nbsp;Güney Afrika’da Bantu kabilesinin yarattığı kargaşa önlenmeli; Lord Grenville kadınların eğitimi hakkında yazıyor;&nbsp;bir sevkıyat gemisi, Hindistan askerî birliklerini teftiş edecek olan Cambridge Dükü’nü Malta’ya götürmek üzere</p>

  <p>Marsilya’ya geldi; Whitby’de bir hizmetçi kız, üzerine yanlışlıkla parafın dökülen elbisesi şöminenin önünde tutuşunca diri diri yandı; <span style="font-style:italic;">Largo Bay</span> şilebi 352 göçmenle birlikte Clyde’dan ayrıldı; neredeyse on yıldır Amerika’da olan oğlunu birdenbire kapısında gören Silsdenli Mrs. Dixon adlı bir&nbsp;kadına inme indi; genç İspanya kraliçesi gün geçtikçe zayıflıyor; iki binden fazla işçinin çalıştığı Hong Kong’daki tahkim çalışmaları hızla tamamlanıyor ve Bosna’daki tüm yolları haydut çeteleri istila etti, bazıları dağa çıktı. Saraybosna’yı çevreleyen ormanlık arazi de her türlü çapulcu, kaçak&nbsp;ve başıbozuk askerle dolu. Bu nedenle seyahatler durmuş&nbsp;durumda.</p>

  <p>Korzeniovski, 1890 Şubatı’nda, yani Lowestoft’a geldikten on iki, Krakow Garı’ndan ayrıldıktan on beş yıl sonra Kazimierovska’ya, dayısı Tadeusz’un evine dönmüştür. Bu&nbsp;arada İngiliz vatandaşı olmuş, kaptanlık belgesi almış ve&nbsp;dünyanın en uzak köşelerinde bulunmuştur. Çok sonraları&nbsp;yazdığı notlarda, Berlin’de, Varşova’da ve Lublin’de kısa süreli konaklamaların ardından nihayet Ukrayna durağına&nbsp;ulaştığını anlatacaktır. Orada dayısının arabacısı ile vekilharcı, dört atın koşulduğu ama küçücük, oyuncağa benzeyen bir kızakla ' onu bekliyorlardı. Kazimierovska’ya yapacakları yolculuk sekiz saat sürecekti. Korzeniovski, her ihtimale karşı, diye anlatır, vekilharç arabada yanıma oturmadan önce, bana ayaklarıma kadar uzanan, ayı postundan bir&nbsp;kürk giydirdi ve başıma da kulaklarımı kapatan acayip bir&nbsp;kürk kalpak yerleştirdi. Kızak hareket ettiğinde, sürekli duyulan hafif bir çan sesinin eşliğinde, benim için çocukluk&nbsp;dönemime doğru bir kış yolculuğu başlamış oldu. Sanırım&nbsp;on altı yaşlarında olan genç arabacı, sonsuza dek uzanıyor-muş gibi görünen karla kaplı tarlalar arasından yolu şaşmaz&nbsp;bir içgüdüyle buluyordu. Hiç tereddüte düşmeyen ve bir&nbsp;kez bile yanlış yola sapmayan arabacının şaşırtıcı bir yön&nbsp;bulma duygusu olduğunu söylediğimde, diye devam eder&nbsp;Korzeniovski, vekilharç, bu gencin merhum büyükannem&nbsp;Bobrovska’nın arabacılığını yapmış ve Pane Tadeusz’a da,&nbsp;koleradan öldüğü tarihe kadar aynı sadakatle hizmet etmiş&nbsp;olan eski arabacının oğlu olduğunu söyledi. Arabacının karısı da, dedi vekilharç yine, buzların çözülmesiyle birlikte ortaya çıkan bu hastalık yüzünden öldü, aynı şekilde bir ev dolusu çocuk da öyle ve aralarından sadece, önde oturan bu sağır dilsiz çocuk hayatta kaldı. Çocuk hiç okula gönderilmedi&nbsp;ve herhangi bir şey için ondan yararlanılabileceği de kimsenin aklına gelmedi, ta ki bir gün atların öbür uşaklardan çok&nbsp;onun sözünü dinlediği ortaya çıkıncaya kadar. Aşağı yukarı&nbsp;on bir yaşlarındayken bütün bölgenin haritasını tüm yolları&nbsp;ve dönemeçleriyle ezbere bildiği anlaşıldı, öyle ki sanki doğuştan biliyordu bunları. Çevremize yayılan karanlığa doğru hiç böylesine güzel bir yolculuk yapmamıştım o güne kadar, diye devam eder Korzeniovski vekilharcın anlattığı&nbsp;hikâyenin ardından. Çok uzun zaman önce yaptığım gibi,&nbsp;güneşin yeryüzünün ardında batışını izledim. Kocaman, kırmızı, yuvarlak bir cisim karların içine batıyordu, sanki denizin üzerindeydi de suya gömülüyordu. İyice çöken karanlığın içine, yıldızlarla kaplı gökyüzüyle sınırlanan o uçsuz bucaksız bembeyaz çöle hızla girdik, ağaçlarla çevrili köyler de&nbsp;karanlık adacıklar gibi görünüyordu bu bembeyaz çölde.</p>

  <p>Korzeniovski, Polonya’ya ve Ukrayna’ya doğru yola çıkmadan önce, <span style="font-style:italic;">Societe Anonyme pour le Commerce du Haut-Congo’da</span> (Yukarı Kongo Ticaret Anonim Şirketi) iş bulmaya çalıştı. Kazimierovska’dan döner dönmez, şirketin Brüksel’&nbsp;de Rue de Brederode’de bulunan merkezinde şirket yöneticisi Albert Thys’le görüştü. İriyarı bedeni üzerine çok dar&nbsp;gelen redingotunun içinde sıkışıp kalmış olan Thys, kasvetli bir büroda bütün duvarı kaplayan bir Afrika haritasının&nbsp;altında oturuyordu. Korzeniovski ricasını dile getirir getirmez, Thys ona hemen, Kongo Irmağı’nın yukarı kolunda işleyen bir ticaret gemisinin kaptanlığını teklif etti, bunun da&nbsp;nedeni, geminin Freiesleben adında bir Alman ya da Danimarkalı kaptanının tam da o sıralarda yerliler tarafından öldürülmüş olmasıydı. İki hafta süren telaşlı hazırlıklar ve&nbsp;şirketin iskeletten hayaletlere benzeyen sigorta doktorunun&nbsp;ona tropikal iklime uygun olup olmadığını anlamak için gelişigüzel yaptığı tetkikler sonrasında Korzeniovski, trenle&nbsp;<span style="font-size: 1em; text-indent: 1.3em;">Bordeaux’ya gitti, oradan da mayıs ortalarında</span> <span style="font-size: 1em; text-indent: 1.3em; font-style: italic;">Ville de</span> <span style="font-size: 1em; text-indent: 1.3em;">Ma-</span><span style="font-size: 1em; text-indent: 1.3em; font-style: italic;">ceio</span> <span style="font-size: 1em; text-indent: 1.3em;">adlı bir gemiyle Boma’ya doğru hareket etti. Daha Tenerife’te kötü önsezilere kapıldı. Hayat bir trajikomedidir, diye yazıyordu Korzeniovski Brüksel’deki güzel yengesi dul Marguerite Poradovska’ya, -bir sürü hayal ama nadir bir mutluluk kıvılcımı, biraz öfke, sonra hayal kırıklığı ve son- iyi de&nbsp;olsa, kötü de olsa hepimiz kendi rolümüzü oynamak zorundayız. Hiç de iyi sayılmayacak böyle bir ruh haliyle Korzeniovski, uzun deniz yolculuğu boyunca, bu sömürgeci teşebbüsün çılgınlığını yavaş yavaş anlamaya başladı. Günler geçiyor, sahiller hep aynı kalıyordu, gemi yerinden hiç kıpırdamıyordu sanki. Ama, diye yazıyordu Korzeniovski, grotesk&nbsp;farslardan fırlamış gibi görünen Gran Bassam ya da Little&nbsp;Popo ve benzeri limanlara ve sömürgelere uğradığımız da oldu. Bir keresinde, bir savaş gemisinin yanından geçtik. Gemi, insan yaşadığına dair hiç izin olmadığı bir sahile demir&nbsp;atmış, duruyordu. Görebildiğimiz tek şey, okyanus, gökyüzü&nbsp;ve incecik yeşil bir çizgi halinde uzanan çalılıktı. Direğe asılı duran yıpranmış bir bayrak aşağı doğru sarkıyor, ağır gemimiz üzerinde yağ tabakaları görünen ölü denizde ağır ağır&nbsp;batıp çıkıyor ve altı inçlik uzun toplar düzenli aralıklarla bu&nbsp;yabancı Afrika kıtasına doğru ateşleniyor, belli ki amaçsızca&nbsp;ve belli bir hedef gözetmeksizin atılıyordu.</span></p>

  <p>Bordeaux, Tenerife, Dakar, Conakry, Sierra Leone, Kotonou, Libreville, Loango, Banane, Boma - denizde geçen dört haftanın ardından Korzeniovski nihayet Kongo’ya, çocukluğunun bu en uzak hayaline ulaştı. Kongo, küçük bir&nbsp;çocukken Korzeniovski için Afrika haritasındaki beyaz bir&nbsp;lekeden başka bir şey değildi. Küçük Korzeniovski kimi zaman saatlerce bu haritanın başında oturur ve üzerindeki heyecan verici isimleri kendi kendine mırıldanıp dururdu.&nbsp;Dünyanın bu bölgesinde neler olduğunu gösteren hiçbir şey&nbsp;işaretlenmemişti haritada, ne tren yolları, ne yollar, ne şehirler vardı; çünkü haritacılar bu türden boş yüzeylere, kükreyen bir aslan ya da ağzını açmış bir timsah gibi egzotik&nbsp;hayvanlar çizmeye bayılır ve kaynağının deniz kıyısından&nbsp;binlerce mil uzakta olması dışında hakkında hiçbir şey bilmedikleri Kongo Irmağı’nı da bu uçsuz bucaksız toprakların ortasından kıvrıla kıvrıla geçen bir yılan olarak gösterirlerdi. Ama aradan geçen zaman içinde harita dolmuştu elbette. Beyaz leke karanlık bir bölgeye dönüştü. Büyük bir kısmı yazılmamış olan sömürgecilik tarihinde, Kongo’nun&nbsp;ticarete açılmasından daha karanlık bir bölüm yoktur. Association <span style="font-style: italic;">Internationale pour I’Exploration et la Civilisation&nbsp;en Afrique</span> (Afrika Uluslararası Keşif ve Medeniyet Derneği), 1876 Eylülü’nde sözüm ona her türlü ulusal ve kişisel çıkardan bağımsız, akla gelebilecek en iyi niyetlerle kurulmuştu. Toplumun yüksek kesiminden kişiler, yüksek aristokrasi ve kilise mensupları, bilim ve ekonomi çevrelerinden temsilciler gibi toplumun her alanından önde gelen kişiler açılış toplantısına katıldılar. Bu öncü girişimin hamisi&nbsp;Kral Leopold, insanlık dostlarının bugün burada toplanmasının daha soylu bir nedeni olamazdı, dedi, dünyanın uygarlık tarafından kutsanmamış bu son parçasını ticarete açıyorlardı. Amacımız, diyordu Kral Leopold, hâlâ pek çok halkın tutsak olduğu karanlığı yarıp geçmek ve bu ilerleme çağının tamamlanıp mükemmelleşmesini hedefleyen bir haçlı seferi düzenlemektir. Bu deklarasyonda dile getirilen yüce amaçlar doğal olarak uçup gitti. Artık Kongo Bağımsız&nbsp;Devleti’nin hükümdarı unvanını taşıyan Leopold, daha&nbsp;1885’te, dünyanın en uzun ikinci ırmağının havzasında bulunan ve bir milyon mil kare, yani kendi ülkesinin yüz ölçümünden yüz kat daha büyük bir ülkenin tek hükümdarı oldu, kimseye hesap vermek zorunda değildi ve hiçbir şeye aldırış etmeden, bu ülkenin bitmek tükenmek bilmez zenginliklerini sömürmeye başladı. Sömürü araçları da <span style="font-style: italic;">Societe&nbsp;Anonyme pour le Commerce du Haut-Congo’da</span> gibi ticari&nbsp;müesseselerdi. Bunların efsanevi boyutlara ulaşan bilançolarının kaynağı ise, tüm hissedarlar ile Kongo’da çalışan&nbsp;tüm Avrupalıların onayladığı zorunlu çalışma kampları ve&nbsp;kölelik sistemiydi. Öyle ki Kongo’nun bazı bölgelerinde,&nbsp;tüm güçleriyle çalışmaya zorlanan yerli halkın adeta posası&nbsp;çıkmıştı ve Afrika’nın öteki kesimlerinden ya da denizaşırı&nbsp;ülkelerden buraya sürülenler de dizanteriden, sıtmadan, çiçek hastalığından, beriberiden, sarılıktan, açlıktan, bedenleri bitkin düştüğünden ve veremden kitleler halinde ölüyorlardı. 1890-1900 arasında her yıl, hiçbir almanakta söz&nbsp;edilmeyen bu isimsiz kurbanlardan tahminen beş yüz bini&nbsp;yaşamını yitirdi. Aynı zaman diliminde <span style="font-style: italic;">Compagnie du Chemin de Fer du</span> Congo’nun (Kongo Demiryolları Şirketi) hisse&nbsp;senetlerinin değeri ise 320 Belçika frankından 2850 Belçika&nbsp;frankına çıktı.</p>

  <p>Korzeniovski Boma’ya varınca <span style="font-style:italic;">Ville de Maceio'dan</span> küçük bir buharlı gemiyle aktarma yaptı ve bu gemiyle 13 Haziran’da Matadi’ye geldi. Matadi ile Stanley Gölcüğü arasındaki bölge Kongo Irmağı’ndan dolayı pek çok çavlanla dolu olduğu, akıntı kimi yerlerde çok fazla olduğu için yoluna&nbsp;karadan devam etmek zorunda kaldı. Matadi, yöre sakinlerinin “taş kent” dediği ıssız bir yerleşim bölgesiydi, o güne&nbsp;dek hiç el değmemiş dört yüz kilometre uzunluğundaki bir&nbsp;ırmağın sonundaki toprak yığınlarının üzerinde iltihap toplamış bir çıban gibiydi. Toprak yığınları ile çatıları paslanmış oluklu sac kaplı, rasgele dağılmış barakaların arasında,&nbsp;sonra ortasından bir ırmağın akıp gittiği yüksek kayalıkların eteğinde ve de sahile inen dik yamaçlarda, kısacası her&nbsp;yerde siyah figürler gruplar halinde çalışırken ya da uzun&nbsp;bir sıra oluşturacak şekilde birbiri ardı sıra dizilmiş, taşıdıkları yüklerle geçit vermez bölgede ilerlerken görülüyordu.&nbsp;Aralarında sadece birkaç gözcü vardı, onlar da üzerlerinde&nbsp;açık renkli bir kıyafet, başlarında da beyaz bir kaskla orada&nbsp;burada duruyorlardı. Korzeniovski, buradaki henüz ilk ya&nbsp;da ikinci gününde, devasa bir taşocağını anımsatan, su şırıltılarının hiç kesilmediği bir meydana geldi. Korzeniovski’nin daha sonra <span style="font-style:italic;">Karanlığın Yüreği’</span>nde Marlow’un ağzından&nbsp;anlatacağı bu meydan, yerleşim bölgesinin biraz dışında kalıyordu. Burada, hastalıktan bitap düşmüş, açlıktan ve çalışmaktan mahvolmuş insanlar ölümü bekliyorlardı. Bir katliam sonrası misali, grimsi bir alacakaranlıkta orada, uçurumun dibinde yatıyorlardı. Bu siyah gölgeler sürüne sürüne&nbsp;çalılığa doğru giderken, belli ki kimse onlara engel olmuyordu. Artık özgürdü onlar, çevreleri saran ve zamanla içinde&nbsp;dağılıp kaybolacakları hava kadar özgürlerdi. Derken, diyordu Marlow, öteki taraftan bana çevrilmiş birkaç gözün&nbsp;parıltısı, karanlığın içinden belirmeye başladı. Aşağıya eğilince, elimin yanında bir yüz olduğunu gördüm. Gözkapakları ağır ağır kalktı. Bu bomboş bakışın derinliklerinden titrek bir parıltı belirdiyse de, hemen ardından kayboldu. Daha çocukluk çağını bile tamamlamamış bu insan son nefesini işte böyle verirken, nefesi henüz tükenmemiş olanlar,&nbsp;içinde yiyecek maddeleri bulunan elli kilo ağırlığındaki çuvalları, alet kutularını, mermiler, her türden teçhizat malzemesi, makine parçaları ve gemi gövdelerinin ayrılmış parçalarını bataklıklardan ve ormanlardan, güneş altında kavrulan dağlık alanlardan geçirerek taşıyorlar ya da Palaballa&nbsp;Dağı’nda veya M’pozo Irmağı’nın yanında çalışıyor ve Matadi’yi Yukarı Kongo’ya bağlayacak bir demiryolu için ray döşüyorlardı. Korzeniovski, kısa bir süre içinde Songolo,&nbsp;Thumba ve Mbanza-Ngungu yerleşim bölgelerinin oluşacağı bu yolu büyük zorluklarla aştı. Otuz bir kişilik bir kervan&nbsp;ona eşlik ediyordu ve bir de aşırı şişman ve can sıkıcı bir&nbsp;Fransız olan Harou adlı bir rehber vardı. Harou, en yakındaki gölgeye daha millerce mesafe varken nedense baygınlık&nbsp;geçiriveriyor, dolayısıyla uzun bir yol boyunca bir hamakta&nbsp;taşınmak zorunda kalıyordu. Yürüyerek yapılan bu yolculuk neredeyse kırk gün sürdü ve bu süre içinde Korzeniovski, çektiği tüm sıkıntıların onu, sırf Kongo’da bulunmakla&nbsp;bile işlemiş sayılacağı suçtan kurtaramayacağını anlamaya&nbsp;başladı. Gerçi Leopoldville’den sonra, Yukarı Kongo’dan&nbsp;Stanley Çavlanları’na kadar <span style="font-style:italic;">Roi</span> des Belges adlı bir şileple&nbsp;indi, ama <span style="font-style:italic;">Societe</span> Anonyme’de yetki sahibi olma planı yüreğini artık yalnızca tiksintiyle dolduruyordu. Her şeyi çürüten nemli hava, insanda çarpıntıya neden olan güneş ışınları, nehrin üzerinden hiç kalkmayan sis, ona her geçen gün&nbsp;daha da çıldırıyormuş gibi gelen <span style="font-style:italic;">Roi</span> des Belges’deki insan&nbsp;topluluğu - Korzeniovski geri dönmesi gerektiğini biliyordu. Marguerite Poradovska’ya, Buradaki her şey antipatik&nbsp;geliyor bana, diye yazıyordu, insanlar, nesneler ama özellikle de insanlar. Tüm bu Afrikalı satıcıların, fildişi tüccarlarının içgüdüleri iğrenç. Buraya gelmiş olmaktan pişmanlık duyuyorum. Hem de acı bir pişmanlık. Gerisin geri Leopoldville’e döndü, ruhu ve bedeni öyle hastaydı ki, ölmeyi&nbsp;bile istiyordu. Ancak o günden itibaren yazınsal çalışmalarıyla dönüşümlü olarak uzun umutsuzluk krizleri yaşamaya&nbsp;başlayan Korzeniovski’nin Boma’dan evine doğru yola çıkması için daha üç ay geçmesi gerekecekti. Korzeniovski,&nbsp;1891 Ocağı’nın ortalarında Ostende’ye ulaştı. Birkaç gün önce Joseph Löwy adlı biri de <span style="font-style: italic;">Belgian Prince</span> adlı bir buharlı&nbsp;gemiyle aynı limandan Boma’ya doğru yola çıkmıştı. O yıllarda yedi yaşlarında olan Franz Kafka’nın dayılarından biri olan Löwy, Panama Skandalı’na adı karışanlardan biri olarak, kendisini nelerin beklediğini çok iyi biliyordu. Beş kez&nbsp;olmak üzere Avrupa’nın kaplıcaları ve dinlenme merkezlerinde geçireceği aylar sürecek konaklamalar da dahil olmak&nbsp;üzere, toplam on iki yıl boyunca Matadi’de çeşitli önemli pozisyonlarda bulunacak ve bu süre içinde yaşam koşulları&nbsp;onun gibi biri için zamanla biraz daha katlanılır hale gelecekti. Örneğin 1896 Temmuzu’nda, Thumba ara istasyonunun tamamlanması vesilesiyle çağrılan konuklara lezzetli&nbsp;yerel yiyeceklerin yanı sıra Avrupa yemekleri ve şarapları&nbsp;da sunulmuştu. Bu anılmaya değer olaydan iki yıl sonra&nbsp;Löwy (resimde en solda), ticari işler bölümünün şefi olmuştu ve Kongo demiryolunun açılışı için düzenlenen törende&nbsp;bizzat Kral Leopold’dan Kraliyet Altın Aslan Nişanı’nı aldı.</p>

  <div class="image"><img alt="" src="../Images/main-35.jpg" /></div>

  <p>Ostende’ye vardıktan sonra Marguerite Poradovska’yı ziyaret etmek üzere dosdoğru Brüksel’e giden Korzeniovski, giderek daha abartılı bir görünüm kazanan binalarıyla&nbsp;Belçika Krallığı’nın başkentini artık kurban edilen yüzlerce&nbsp;siyahi bedenin üzerinde yükselen bir anıt mezar gibi algılıyordu ve caddelerde yürüyen insanların da hepsi, ona Kongolulara özgü o karanlık gizi taşıyormuş gibi geliyordu. Gerçekten de Kongo kolonisinin engel tanınmaksızın sömürüldüğü dönemlerden bugüne dek Belçika’da, eşine pek az&nbsp;rastlanan bir çirkinlik hâkimdir; bu çirkinlik, kimi salonların ölüm kokan atmosferinde ve halk içinde kötürüm insan&nbsp;nüfusunun dikkat çekecek denli artmasında da kendini belli eder. Sonuçta 1964 Aralığı’nda Brüksel’e ilk gidişimde,&nbsp;normalde bütün bir yıl boyunca görebileceğimden çok daha&nbsp;fazla kambur insan ve akıl hastasıyla karşılaştığımı gayet&nbsp;iyi anımsıyorum. Hatta bir akşam Rhode St. Genese’deki&nbsp;bir barda vücudu deforme olmuş felçli bir bilardo oyuncusu&nbsp;görmüştüm. Her hareketi vücudunda kasılmalara neden olduğu halde, oyunda sıra kendisine geldiğinde bu adam, bir&nbsp;an için sabit durabiliyor, en zor vuruşları bile kendinden&nbsp;emin bir dikkatle gerçekleştiriyordu. O dönemde bir-iki gün&nbsp;kaldığım Bois de la Cambre’daki otel, maun ağacından ağır&nbsp;mobilyalar, Afrika’ya özgü çok çeşitli hediyelikler, bazıları&nbsp;çok büyük olan bir sürü saksı bitkisi, bunların arasında&nbsp;zambaklar, devetabanları ve dört metre yüksekliğindeki tavana kadar uzanan kauçuk bitkileriyle öyle tuhaf bir biçimde döşenmişti ki, gün ortasında bile havaya çikolata renkli&nbsp;bir alacakaranlığın hâkim olduğunu sanabiliyordu insan.&nbsp;Üzeri oymalarla süslü yekpare büfeyi hâlâ gözümün önüne&nbsp;getirebiliyorum. Büfenin bir tarafında, içinde yapay ağaç&nbsp;dalları, renkli ipekten fiyonklar ve sinek kuşları olan cam&nbsp;bir fanus duruyordu, öbür tarafta ise porselen meyveler koni biçiminde dizilmişti. Ama Brüksel’e ilk gidişimden bu&nbsp;yana, bence Belçika’ya özgü çirkinliğin en iyi örneği, Waterloo savaş meydanındaki aslan heykeli ile tüm o sözüm ona&nbsp;tarihsel anıtlardır.</p>

  <div class="image"><img alt="" src="../Images/main-36.jpg" /></div>

  <p>O dönemde Waterloo’ya niçin gitmiştim, bilmiyorum. Yine de otobüs durağından sonra çorak bir tarla boyunca yürüyüp gecekondu gibi görünmekle birlikte&nbsp;yüksek olan binaların bir arada bulunduğu yerden geçtikten sonra nihayet hediyelik eşya dükkânlarının ve ucuz restoranların olduğu yere geldiğimi hatırlıyorum. Noel’den önceki bu son günde, tahmin edilebileceği üzere, çevrede herhangi bir ziyaretçiden eser yoktu. Bir öğrenci grubu bile&nbsp;yoktu. Napoleon dönemi kıyafetleri giymiş küçük bir grup,&nbsp;tüm bu terk edilmişliğe inat, sayıları zaten az olan dar sokaklarda davullar ve düdüklerden çıkardıkları gürültüler&nbsp;eşliğinde uygun adım ilerliyordu; grubun en arkasında da&nbsp;orduya gıda malzemeleri satan seyyar satıcı kadın yürüyordu; üstü başı yırtık pırtık, suratında da kötü bir makyaj olan&nbsp;bu kadın, içinde bir kaz olan kafesi, tuhaf bir el arabasıyla&nbsp;ardı sıra çekerek götürüyordu. Binaların arasında bir an için&nbsp;kaybolup hemen ardından bir başka yerden çıkan ve sanki&nbsp;sonsuz bir dönme hareketine kapılmış gibi görünen bu figürleri seyrettim bir süre. Sonra da gidip kendime, daire&nbsp;şeklindeki kubbeli devasa bir yapıdan Panorama denen yeri izlemek için bilet aldım. Tam ortada yükselen platform,&nbsp;-bilindiği üzere panorama ressamlarının en sevdiği&nbsp;konu olan- savaşı tüm yönlerden izleme olanağı sağlıyordu. İnsan kendini adeta olayın tam ortasında hissediyordu. Ahşap&nbsp;korkulukların aşağısında oluşturulmuş sahnede, ağaç kütükleri ve çalılıklar arasında kan izleriyle dolu kumun üzerinde gerçek büyüklüklere sahip soylu atlar yatıyordu, ayrıca kurşuna dizilmiş piyade erleri, acıyla bakışları donup&nbsp;kalmış ya da gözleri çoktan kapanmış süvariler de vardı; suratları balmumundan yapılmıştı; ama çizmeleri, deri kayışları, silahları, göğüs zırhları ve muhtemelen deniz sazları,&nbsp;paçavralar ve benzer maddelerden yapılmış muhteşem&nbsp;renkli, son derece otantik üniformalarıyla teçhizatları her&nbsp;açıdan tamamdı. Akıp giden zamanın soğuk tozuyla kaplanmış bu üç boyutlu dehşet sahnesinin üzerinden ufka doğru&nbsp;bakıldığında, daire biçiminde devasa bir duvar resmi görülüyordu. Yüz ona on iki metrelik ölçüleriyle sirke benzeyen&nbsp;yuvarlak iç mekânın duvarına bu resmi, Fransız deniz ressamı Louis Dumontin 1912 yılında yapmıştı. Gözlerimi çemberin etrafında yavaş yavaş dolaştırdığımda, tarihi temsil&nbsp;etme sanatı işte bu, diye düşünmüştüm. Bu sanatın temelinde de bir perspektif hilesi yatıyordu. Biz hayatta kalanlar,&nbsp;her şeyi yukarıdan aşağıya doğru bakarak izliyor, aynı anda&nbsp;her şeyi birden, eşzamanlı olarak görüyor, yine de tüm bunların nasıl olup bittiğini bilemiyorduk. Çevremizde, bir zamanlar birkaç saat içinde elli bin asker ile on bin atın öldürüldüğü ıssız topraklar uzayıp gidiyordu. Savaştan sonraki&nbsp;gece buradan can çekişme hırıltıları ve inlemeleri yükselmiş olmalıydı. Şimdi ise kara topraktan başka bir şey yoktu. O dönemde bu kadar çok ceset ve iskeleti ne yapmışlardı? Bu koni biçimli anıtın altına mı gömmüşlerdi? Biz şimdi bir ölüler tepesinin üzerinde mi duruyorduk? Bu mu bizim nihai seyir yerimiz? Böyle bir noktadan baktığımızda&nbsp;gerçekten de övünülesi tarihsel bir üst bakış kazanmış mı&nbsp;oluyoruz? Bir keresinde biri bana, Brighton yakınlarında&nbsp;sahilden çok uzak olmayan bir yerde iki küçük koru olduğunu ve buradaki ağaçların savaştan sonra, üzerinde düşünmeye değer galibiyetin anısına dikildiğini söylemişti.&nbsp;Korulardan biri Napoleon tarzı üç köşeli şapka, öbürü ise</p>

  <p>Wellington'un çizmesinin şeklindeydi. Aşağıdan bakıldığında koruların sınır çizgileri belli olmuyordu elbette. Söylendiğine göre bu şekiller, ileride yapılacak balon yolculuklarında görülmesi için düşünülmüştü. Anıtta geçirdiğim o öğleden sonra, bilet almak için makineye birkaç bozuk para daha atıp savaşın öyküsünü Flamanca dinledim. Anlatılan&nbsp;olayların olsa olsa yarısını anlamışımdır. Boş Ohain yolu,&nbsp;Wellington Dükü, Prusya toplarından çıkan dumanlar, Hollanda süvari birlikleri - çoğunlukla olduğu gibi burada da&nbsp;çatışmalar bir ileri bir geri dalgalanarak yayılıyordu sanırım. Net bir manzara çıkmıyordu ortaya. Ne o gün ne de bu gün.</p>

  <div class="image"><img alt="" src="../Images/main-37.jpg" /></div>

  <p>Çok iyi anımsıyorum, yalnızca gözlerimi kapadığımda, bir top güllesinin kavak ağaçlarının arasından kavis çizerek&nbsp;geldiğini ve yeşil ağaç dallarının dağılarak havada uçuştuğunu görebilmiştim. Sonra da Stendhal’in genç kahramanı&nbsp;Fabricio’nun solgun ama ateş saçan gözleriyle savaş meydanında dolandığını görmüştüm. Bir de atından düşmüş bir&nbsp;albay vardı. Hemen toparlanıp başçavuşuna şöyle söylemişti: “Sağ elimdeki eski yaranın acısını duyuyorum yalnızca.”&nbsp;Brüksel’e dönmeden önce biraz ısınmak için bir bara gittim.</p>

  <p>Barın öbür ucunda, Belçika’ya özgü, ortası biraz çıkıntılı, küçük, yuvarlak, pencere camından süzülen donuk ışığın altında kambur bir emekli kadın oturuyordu. Başında yün bir&nbsp;bere, üzerinde tüylü kumaştan kalın bir kışlık manto, ellerinde de parmakları olmayan bir eldiven vardı. Garson kız&nbsp;ona, içinde koca bir et parçası olan bir tabak getirdi. Yaşlı kadın tabağa bir süre baktıktan sonra, çantasından tahta saplı,&nbsp;küçük, keskin bir bıçak çıkarıp eti kesmeye başladı. Şimdi&nbsp;düşünüyorum da, doğum tarihi, yaklaşık olarak Kongo demiryolunun tamamlandığı tarihe denk düşüyor olmalıydı.</p>

  <p>Kongo’nun ticarete açılması çerçevesinde yerli halka uygulanan zorbalıkların tarzı ve boyutlarıyla ilgili haberler&nbsp;kamuoyuna ilk kez 1903 yılında, o sıralarda Boma’daki İngiliz Konsolosluğu’na atanan Roger Casement tarafından duyuruldu. Dışişleri Bakanlığı Sekreteri Lord Landsdowne’a&nbsp;sunduğu raporda Casement, -Korzeniovski Londralı bir tanıdığına, kendisinin uzun zamandır unutmaya çalıştığı şeyleri Casement’ın anlatabileceğini söylemişti- siyahların acımasızca sömürülmesi hakkında kesin bilgiler veriyordu.&nbsp;Sömürgedeki çeşitli inşaatlarda hiçbir ücret almadan, sırf&nbsp;boğaz tokluğuna çalışmaya zorlanıyorlardı; çoğunlukla birbirlerine zincirlenmiş oluyor ve aynı tempoyla sabahtan akşama kadar, kelimenin tam anlamıyla ölene dek çalıştırılıyorlardı. Gözünü para hırsı bürümemiş biri Kongo’nun yukarı havzasından geçerse, diye yazıyordu Casement, bütün&nbsp;bir halkın, İsa’nın çektiği çileleri bile gölgede bırakan eziyetler yüzünden nasıl yürek parçalayıcı bir biçimde can çekiştiğini görecektir. Her yıl çalışmaya zorlanan yüz binlerce&nbsp;kölenin, kendilerine gözcülük yapan beyazlar tarafından&nbsp;ölüme sürüklendiğine ve Kongo’da disiplini sağlamak adına her gün insanların sakat bırakıldığına, elleri ve ayaklarının baltayla kesildiğine ve vurulduklarına dair hiçbir kuşkuya yer bırakmıyordu Casement. Kral Leopold, Casement’ın ortaya çıkan durumu yumuşatmaya ve Casement’ın kışkırtmaları yüzünden Belçika’nın Kongo’yu sömürgeleştirme girişiminin karşı karşıya kaldığı tehlikeleri değerlendirmeye faydası olabilir düşüncesiyle, özel bir görüşme yapmak üzere onu Brüksel’e çağırdı. Ben, diyordu Leopold, siyahların yaptığı işi, tamamen yasal bir vergi ödeme yolu olarak görüyorum, siyahların gözetiminden sorumlu beyazlar&nbsp;zaman zaman kaygı uyandırıcı müdahalelerde bulunuyor -gerçi bundan söz etmek bile istemiyordu; bu üzücü fakat&nbsp;değiştirilmesi mümkün olmayan gerçeğin nedenleri, Kongo&nbsp;ikliminin bazı beyazlarda bir tür bunaklığa yol açmasında&nbsp;aranmalıdır ki, maalesef zamanında önleyemediğimiz durumlar da olabiliyor. Casement öne sürülen bu nedenlerle&nbsp;ikna olmayınca, Leopold Londra’daki ayrıcalıklarını kullandı ve oynanan diplomatik oyunlar sonucunda, Casement’ın&nbsp;raporu bir yandan örnek gösterilip övüldü, raporun yazarına da Saint Michael and Saint George Tarikatı’nın Commander unvanı verildi; ama diğer yandan Belçika’nın çıkarlarına zarar verilebilecek hiçbir girişimde bulunulmadı. Birkaç yıl sonra Casement -herhalde sürekli huzursuzluk yaratan bu insanı bir süreliğine uzaklaştırmak gibi gizli bir niyetle- Güney Amerika’ya gönderildi ve Peru, Kolombiya ve&nbsp;Brezilya’nın ormanlık bölgelerinde de koşulların pek çok&nbsp;açıdan Kongo’ya benzediğini keşfetti. Tek fark, burada Belçikalı ticari şirketlerin değil, merkezi Londra’da olan Amazon Company’nin (Amazon Şirketi) faaliyette olmasıydı. Aynı dönemde Güney Amerika’daki kabilelerin de kökü kurutulmuş ve bütün bölge yakılıp kül edilmişti. Casement’ın&nbsp;raporu ve onun her türlü haktan mahrum olan bu insanları&nbsp;koşulsuzca savunması Dışişleri Bakanlığı’nda saygı uyandırmasına uyandırdı, ama bir yandan da bu hevesli Don&nbsp;Kişot’un yaptıklarının onun aslında gelecek vaat eden kariyeri açısından hiç de iyi olmayacağını düşünen üst düzey&nbsp;yetkililer de kaygıyla başlarını salladılar. Sonra Casement’a,&nbsp;dünyadaki köleleştirilmiş halklar için yaptığı yararlı çalışmalar karşılığında asiller sınıfına girebileceği söylenerek&nbsp;bu sorun çözülmek istendi. Ama Casement iktidarın tarafına geçmeye niyetli değildi; aksine doğa ve bu iktidarın kaynağı ve de bu iktidardan kaynaklanan emperyalist anlayış&nbsp;onu gittikçe daha da çok ilgilendirir olmuştu. Tüm bunların&nbsp;sonucunda İrlandalılığı, dolayısıyla kendisini sorunsallaştırması&nbsp;da son derece doğaldır. Casement, County Antrim’de Protestan bir baba ile Katolik bir annenin oğlu olarak&nbsp;dünyaya geldi ve bütün eğitim dönemi boyunca, İrlanda&nbsp;üzerindeki İngiliz hâkimiyetini korumayı yaşamının en&nbsp;önemli ödevi olarak görenler arasında yer aldı. Ama Birinci&nbsp;Dünya Savaşı öncesinde İrlanda sorunu patlak verdiğinde,&nbsp;Casement “İrlanda’nın beyaz Kızılderilileri” meselesiyle ilgilenmeye başladı. Yüzyıllardır İrlandalılara yapılan haksızlık, vicdanını giderek her şeyden daha çok rahatsız eder hale gelmişti. İrlanda halkının neredeyse yarısının Cromwell’&nbsp;in askerleri tarafından öldürülmüş olması, binlerce kadın&nbsp;ve erkeğin beyaz köleler olarak Batı Hint Adaları’na gönderilmesi, yakın zamanda bir milyondan fazla İrlandalının açlıktan ölmesi ve yeni nesil gençlerin büyük çoğunluğunun&nbsp;kendi vatanlarından göç etmeye zorlanması, tüm bunlar aklından bir türlü çıkmıyordu. 1914 yılında, liberal yönetimin&nbsp;İrlanda sorununa çözüm olarak önerdiği Home Rule sistemi, çeşitli İngiliz çıkar gruplarının açıkça ya da gizliden gizliye desteklediği fanatik Kuzey İrlandalı Protestanların karşı çıkışıyla başarısızlığa uğrayınca, Casement için nihai karar ânı gelmiş oldu. İngiliz Milletler Topluluğu şiddetle sarsılsa bile, İrlanda için Home Rule uğruna, Ulster’ın direnişinden ödün vermeyeceğiz, diye ilan etti Protestan azınlığın&nbsp;önde gelen temsilcilerinden olan Frederick Smith; Protestan azınlık, hükümetin askerî birliklerine karşı gerekirse silah yoluyla mücadele ederek ayrıcalıklarını korumaya hazırdı. Yüz bin insan gücündeki Ulster Gönüllüleri kuruldu&nbsp;ve güneyde de bir gönüllüler ordusu oluşturuldu. Casement&nbsp;asker toplama ve silahlandırma çalışmalarında da rol oynadı. Nişanlarını Londra’ya geri gönderdi. Kendisine teklif&nbsp;edilen emekli maaşını reddetti. 1915’in başında gizli bir görev için Berlin’e gitti. Amacı, Alman İmparatorluğu’nun İrlanda’nın bağımsızlık ordusuna silah temin etmesini sağlamak ve Almanya’daki İrlandalı savaş tutsaklarını bir tugay&nbsp;oluşturmaya ikna etmekti. Ancak iki girişim de sonuçsuz&nbsp;kaldı ve Casement bir Alman denizaltısıyla İrlanda’ya geri&nbsp;götürüldü. Casement, ölesiye yorgun ve buz gibi su yüzünden&nbsp;neredeyse donmuş bir halde, Tralee Koyu’nda, Banna&nbsp;sahilinde karaya çıktı. Artık elli bir yaşındaydı. Kısa bir süre içinde tutuklanacaktı. Yine de bir rahibe, “Almanlar&nbsp;yardıma hazır değil” mesajını göndermeyi başararak, 1916 Paskalya Yortusu’nda başlatılması tasarlanan ayaklanmayı engelledi; çünkü tüm İrlanda için düşünülen ayaklanmanın bu durumda başarısız olacağı zaten belliydi</p>

  <div class="image"><img alt="" src="../Images/main-38.jpg" /></div>

  <p>Buna karşın&nbsp;idealistlerin, yazarlar, sendikacılar ve Dublin’deki sorumlu&nbsp;öğretmenlerin kendilerini ve kendilerine kulak verenleri&nbsp;yedi günlük bir sokak kavgasına kurban etmeleri ise ayrı&nbsp;bir konudur. Ayaklanma bastırıldığı sırada Casement hâlâ&nbsp;Londra Kulesi’nde hücredeydi. Avukatı yoktu. O sıralarda&nbsp;başsavcılığa yükselen Frederick Smith savcı olarak atanınca, davanın seyri de aşağı yukarı belli oldu. Etkili makamlardan gelebilecek her türlü af dilekçesini engellemek amacıyla, Casement’ın evinde yapılan aramada bulunan ve suçluların eşcinsel ilişkilerinin kaydını içeren “Kara Günlük”,&nbsp;İngiltere kralına, Birleşmiş Milletler başkanına ve Papa’ya&nbsp;gönderildi.&nbsp;</p>

  <p class="image"><img alt="W. G. Sebald - Saturn-un Halkalari-page-127" src="../Images/W.%20G.%20Sebald%20-%20Saturn-un%20Halkalari-page-127.jpg" /><br /></p>

  <p class="image"><img alt="W. G. Sebald - Saturn-un Halkalari-page-128" src="../Images/W.%20G.%20Sebald%20-%20Saturn-un%20Halkalari-page-128.jpg" /><br /></p>

  <p>Yakın zamana kadar Londra’nın güneybatısındaki Kew’da, İngiliz Devlet Arşivi’nde kilit altında tutulan Casement’ın “Kara Günlük”ünün gerçek olup olmadığından&nbsp;uzun süre kuşku duyuldu. Bunun en önemli nedenlerinden&nbsp;biri, sözde İrlandalı teröristlere karşı yürütülen davada, kanıtların toplanması ve iddianamenin hazırlanmasıyla ilgilenen yürütme ve yargı organlarının yakın zamana kadar tahmin ve suçlamalarında defalarca ihmalkâr davranmış, dahası gerçekleri kasten değiştirerek suç işlemiş olmasıydı. İrlanda özgürlük hareketinin eski muharipleri için, şehitlerinden&nbsp;birinin İngiltere tarafından ahlaksızlık suçlamasıyla tutuklanmış olduğunu düşünmek bile imkânsızdı. Buna karşılık&nbsp;1994 baharında günlüklerin üzerindeki yasağın kalkmasıyla&nbsp;birlikte, bunların bizzat Casement’ın elinden çıktığına da hiç&nbsp;kuşku kalmadı. Buradan çıkarılabilecek tek sonuç şuydu:&nbsp;Casement’ın iktidar odaklarına en uzak olan insanlara uygulanan ve toplumsal sınıflar ve ırkların sınırlarını aşan baskı,&nbsp;sömürü, köleleştirme hareketinin farkına varmasını sağlayan, tam da onun eşcinselliğiydi belki de. Tahmin edilebileceği üzere, Casement, Old Bailey’de görülen davalar sonucunda vatana ihanetten suçlu bulundu.<br /></p>

  <div class="image"><img alt="" src="../Images/main-39.jpg" /></div>

  <p>Mahkemeye başkanlık eden Yargıç Lord Readıng, eski adıyla Rufus Isaacs, mahkemenin kararını açıkladı. Önce hapishaneye, sonra da idam edileceğiniz yere gideceksiniz, dedi, ve orada da asılarak&nbsp;idam edileceksiniz. Roger Casement’ın Pentonville Hapishanesi’nin avlusundaki kireç kuyusuna atılan cesedi artık kimliği belirlenemeyecek hale gelmişti ve İngiltere yönetimi cesedin oradan çıkarılmasına ancak 1965’te izin verdi.</p>
</body>
</html>
