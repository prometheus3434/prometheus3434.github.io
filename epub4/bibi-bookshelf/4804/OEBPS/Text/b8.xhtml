<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>VIII</h2>

  <p>Middleton’da arkadaşımı ziyaret ettikten sonra ertesi gün, Southwold’daki Crown Hotel’in barında Cornelis de&nbsp;Jong adlı bir Hollandalıyla sohbete daldım; de Jong, defalarca Suffolk’ta bulunmuştu ve artık, emlak büroları tarafından sık sık satışa çıkarılan ve çoğunlukla bin hektardan daha büyük olan devasa arsalardan bir tane almak istiyordu.&nbsp;Bana anlattığına göre, çocukluğu Surabaya yakınlarındaki&nbsp;bir şeker kamışı plantasyonunda geçmiş ve daha sonra, Wageningen Ziraat Enstitüsü’nü bitirmesinin ardından, şekerpancarı üreten bir çiftçi olarak aile geleneğini, biraz daha&nbsp;mütevazı boyutlarda da olsa, Deventer yöresinde sürdürmüştü. Şimdi ilgisini İngiltere’ye kaydırma planlarının ise,&nbsp;öncelikle ticari nedenleri olduğunu söylüyordu. East Anglia’da sürekli olarak satışa çıkarılan bu büyüklükteki araziler onun ülkesinde pazara çıkmıyor, dolayısıyla bu türden&nbsp;arazilerle birlikte neredeyse bedavaya satın alınabilen malikânelere de Hollanda’da rastlanmıyordu. Hollandalılar en&nbsp;şaşaalı dönemlerinde paralarını ağırlıklı olarak kentlere, İngilizler ise taşraya yatırdı tabii, dedi. O akşam bar kapanın-caya dek, iki ulusun yükselişi ve çöküşü ile şeker tarihi ve&nbsp;sanat tarihi arasındaki ta 20. yüzyıla kadar uzanan yakın&nbsp;ilişkiler hakkında konuştuk; şeker kamışı ekimi ve ticaretini az sayıdaki birkaç aile elinde bulunduruyor ve bu aileler&nbsp;olağanüstü miktarlarda kazanç elde ediyordu. Giderek artan zenginliklerini açıkça sergileyebilme olanakları sınırlı&nbsp;olduğu için, bu kazançlarının önemli bir kısmını, uzun bir&nbsp;süre boyunca, görkemli çiftlik evleri ve şehir merkezindeki&nbsp;malikânelerin döşenmesi, bakımı ve onarımı için kullanmışlardı. Lahey’deki Mauritshuis ya da Londra Tate Galerisi gibi pek çok önemli müzenin, geleneksel olarak şeker üretimini sürdüren ailelerin bağışlarından kaynak sağladığına ya da hiç değilse bir biçimde şeker ticaretiyle bağlantılı olduğuna da dikkatimi çeken yine Cornelis de Jong’du.&nbsp;18. ve 19. yüzyıllarda çeşitli biçimlerde sürdürülen köle ticareti sayesinde biriken sermaye, dedi de Jong, hâlâ tedavülde, hâlâ kâr üstüne kâr getiriyor, katlanarak artıyor ve kendinden aldığı bu güçle sürekli yeni filizler veriyor. Eskiden&nbsp;beri bu türden bir parayı meşru kılmak için kullanılan ve&nbsp;güvenilirliği deneyimle sabit olan en geçerli yollarından biri, sanata destek vermek, sanat eserlerini satın almak, sergilemek ve günümüzde de görüldüğü üzere, büyük müzayedelerde fiyatları gülünç bir biçimde giderek artırmaktır, dedi de Jong. Üzeri boyanmış yarım metrekarelik bir tuval&nbsp;için yüz milyon sınırı birkaç yıl içinde aşılmış olacak. Bazen, dedi de Jong, sanki tüm sanat eserleri şekerle kaplıymış ya da tamamen şekerdenmiş gibi geliyor, tıpkı Viyana&nbsp;saray şekercilerinden birinin yaptığı Esztergom Savaşı’nın&nbsp;modeli gibi, söylendiğine göre İmparatoriçe Maria Theresia,&nbsp;geçirdiği korkunç bir melankoli nöbeti sırasında bu tatlının&nbsp;hepsini midesine indirmiş. Pek çok konunun yanı sıra Çinhindi’ndeki şekerpancarı ekim ve üretim yöntemlerine kadar uzanan sohbetimizin ardından, ertesi sabah de Jong ile&nbsp;birlikte aşağıya, Woodbridge’e indik; çünkü de Jong, almak&nbsp;istediği tarlayı görmek istiyordu. Söz konusu tarla, bu&nbsp;küçük şehrin sınırından başlayarak batıya doğru uzanıyor, kuzeyde ise tam da terk edilmiş Boulge Park’ın orada bitiyordu ve ben bu parkı ziyaret etmeyi zaten kafama koymuştum.</p>

  <div class="image"><img alt="" src="../Images/main-51.jpg" /></div>

  <p>&nbsp;Birazdan anlatacağım yazar Edward FitzGerald, yaklaşık iki yüzyıl önce orada büyümüş ve 1883 yazında yine orada toprağa verilmişti. Gördüğüm kadarıyla Cornelis de Jong’da da karşılığını bulan samimi bir vedalaşmanın ardından, A12 yolundan Bredfield’a kadar uzanan tarlaları&nbsp;boydan boya geçtim, FitzGerald 31 Mart 1809’da oradaki&nbsp;White House denen yerde dünyaya gelmiş, ancak bu White&nbsp;House’tan günümüze yalnızca, binanın limonluk kısmı ulaşabilmişti. Kalabalık bir aileye ve bir o kadar da hizmetkâra&nbsp;yetebilecek kadar geniş bir mekâna sahip olan bu binanın&nbsp;ana kanadı 18. yüzyılın ortalarında inşa edilmiş, ama 1944&nbsp;Mayısı’nda, muhtemelen Londra’ya düşmesi planlanan bir&nbsp;roket tarafından yerle bir edilmişti, İngilizlerin doodle <span style="font-style:italic;">bugs&nbsp;</span>dediği ve bir Alman misilleme silahı olan bu roket birdenbire rotasından çıkmış, hiç gereği yokken ta Bredfield’da hasara sebep olmuştu. FitzGeraldlar 1825’te bu binanın hemen&nbsp;yanındaki malikâne Boulge Hall denen malikâneye taşınmış, ama ondan da eser kalmamıştı. 1826’da tamamen yandıktan sonra, kömür haline gelmiş duvarlar uzun bir süre&nbsp;boyunca parkın ortasından yükselmeye devam etti. Harabe&nbsp;ancak savaştan sonra, o da muhtemelen inşaat malzemesi&nbsp;elde etmek için tamamen yıkıldı. Park da bugün tamamen&nbsp;bakımsız bir halde, her yeri yıllardır biçilmeyen otlar bürümüş. Dalları teker teker kuruyan meşeler artık ölüyorlar;&nbsp;araçlar için ayrılmış özel yollar yer yer kırık tuğlalarla düzeltilmeye çalışılmış ve bunlar, içlerinde simsiyah suların&nbsp;biriktiği bir sürü çukurla dolu. FitzGerald’ın onarırken pek&nbsp;de özen göstermediği Boulge’daki küçük kiliseyi çevreleyen koru da aynı şekilde bakımsız durumda. Çürümüş tahtalar, paslanmış demirler ve başka işe yaramaz şeyler çevrede her yere yayılmış, duruyor. Gitgide yayılan akçaağaçların&nbsp;gölgelediği mezarlar yarısına kadar toprağa gömülmüş. Her&nbsp;türlü törenden olduğu gibi cenazelerden de nefret eden&nbsp;FitzGerald’ın bu karanlık yerde gömülmek yerine, küllerinin parıldayan deniz yüzeyine saçılmasını istemesinde şaşılacak bir şey yok, diye düşünüyor insan elinde olmadan.&nbsp;Ama buna karşın burada, ailesinin çirkin mozolesinin yanındaki bir mezara konulmuş olması, insanın son arzusuyla bile üstesinden gelemediği kaderin o kötü cilvelerinden&nbsp;biridir. FitzGeraldlar eski bir Anglo-Norman aileydi ve&nbsp;Eward Fitzgerald’ın anne babası Suffolk’a yerleşinceye dek bu aile altı yüzyılı aşkın bir süre boyunca İrlanda’da yaşamıştı.</p>

  <div class="image">
    <img alt="main-52" src="../Images/main-52.jpg" /><br />
  </div>

  <p>&nbsp;Diğer derebeylere karşı yürütülen mücadelelerden,&nbsp;yöre halkının acımasızca boyunduruk altına alınmasından&nbsp;ve aynı derecede acımasızca olan evlilik politikalarından elde edilen aile serveti, toplumun en yüksek tabakasının sahip olduğu zenginliğin o güne kadarki tüm sınırları aşmaya&nbsp;başladığı bir dönemde bile efsanevi boyutlara ulaşmıştı ve&nbsp;bu servet, İngiltere’deki mülkler sayılmazsa, İrlanda’daki&nbsp;uçsuz bucaksız arazilerden, bu araziler üzerinde bulunan taşınır ve taşınmaz tüm mallardan, sayıları bini aşan ve gerçekte kölelerden farksız olan köylülerden oluşuyordu. Edward Fitzgerald’ın annesi Mary Frances FitzGerald, bu servetin tek vârisi olarak krallığın kuşkusuz en zengin kadınlarından biriydi ve aile şiarı sayılan aynı kan, aynı kader ilkesine bağlı kalarak evlendiği kuzeni John Purcell, eşinin&nbsp;sosyal konumunun daha yüksek olduğunu kabul ederek,&nbsp;FitzGeraldlar uğruna kendi soyadından vazgeçmişti. Tabii&nbsp;buna karşılık olarak Mary Frances FitzGerald da, John Purcell ile yaptığı evlilik dolayısıyla servetini kullanma hakkının hiçbir biçimde kısıtlanmamasını sağlamıştı. Günümüze&nbsp;kadar ulaşmış olan portrelerinde Mary Frances FitzGerald&nbsp;güçlü, dimdik omuzları ve neredeyse korku uyandırdığı&nbsp;söylenebilecek göğüsleriyle heybetli bir kadın olarak görünüyor ve o dönemde yaşayan pek çok kişi, onun genel görüntüsü açısından Wellington Dükü’yle şaşırtıcı bir benzerlik taşıdığını düşünüyordu. Tahmin edilebileceği üzere,&nbsp;Mary Frances FitzGerald’ın evlendiği kuzeni, onun yanında&nbsp;küçümsenmese de kimse tarafından önemsenmediği için,&nbsp;kısa bir süre sonra silik bir figür haline geldi. Bir yandan&nbsp;maden işletmecisi olarak, diğer yandan da çeşitli spekülatif&nbsp;projelerle kendine sağlam bir konum elde edebilmek ve önlenemez bir hızla gelişen endüstride bağımsız bir pozisyon&nbsp;edinebilmek için yaptığı denemelerin hepsi birbiri ardı sıra&nbsp;başarısızlıkla sonuçlandı ve bu da onun, hem hiç de az olmayan kendi servetinin hem de karısının ona verdiği paraların tamamen tükenmesiyle sonuçlandı. Londra mahkemesinde görülen iflas davasının ardından ümitsiz, karısının&nbsp;acıdığı için mecburen katlandığı, işe yaramaz biriydi artık&nbsp;yalnızca. Bu koşullara uygun olarak, zamanının çoğunu&nbsp;Suffolk’taki aile mülkünde geçiriyor, bıldırcın ve çulluk avlamakla ya da buna benzer başka işlerle uğraşıyor, bu arada&nbsp;Mary Frances de Londra’daki konutunda yaşamını sürdürüyordu. Bazı zamanlarda Mary Frances, dört siyah atın çektiği kanarya sarısı bir araba, eşyasını taşıyan başka bir araç&nbsp;ve kendisine eşlik eden bir uşak ve hizmetçi sürüsüyle birlikte yola koyulur, çocukları görmek ve kısa bir süre evde&nbsp;zaman geçirerek kendisine çok uzak olan bu yerde de hâkimiyetini kurabilmek için Bredfield’a giderdi. Bredfield’a&nbsp;geldiği ya da Bredfield’dan ayrıldığı anlarda, Edward ile&nbsp;kardeşleri tavan arasındaki odalarının pencerelerinin ardında taş kesilmiş gibi durur ya da araba kapısının yanındaki&nbsp;çalılıkların arasında saklanırlardı. Onun bu göz kamaştırıcı,&nbsp;şaşaalı halinden öyle ürkerlerdi ki, koşup onu karşılamaya&nbsp;ya da el sallayarak veda etmeye cesaret edemezlerdi. FitzGerald’ın altmış yaşını geçtiği dönemde bile hâlâ hatırladığı üzere, annesi Bredfield ziyaretleri sırasında zaman zaman tavan arasındaki çocuk odasına çıkar, orada, hışırdayan elbisesiyle ve koca bir parfüm bulutuyla sarmalanmış&nbsp;halde, adeta masallardaki devler gibi bir aşağı bir yukarı bir&nbsp;süre gidip gelir, şuna ya da buna işaret ettikten sonra merdivenden inip hemen yine ortadan kaybolurdu, ardında biz&nbsp;çocukları teselli edecek pek de bir şey bırakmadan. Bu arada baba da giderek daha çok kendi dünyasına çekildiğinden, çocuklara gözkulak olma işi dadıları ile özel öğretmenlerine kalmıştı. Onların odaları da tavan arasındaydı ve işverenlerinin kendilerine karşı sık sık sergiledikleri küçümseyici tavırlara duydukları bastırılmış öfkeyi, bu küçük çocuklardan çıkarmaya meyilliydiler doğal olarak. Çocukların&nbsp;gündelik yaşamı, misilleme amaçlı bu tür cezalardan ve&nbsp;bunlardan kaynaklanan aşağılanmalardan duydukları korkulardan, bitmek bilmez matematik ve yazma alıştırmalarından, tabii en iğrenç olanı da, bunlar hakkında her hafta&nbsp;annelerine verilen raporlardan ve en az o kadar keyifsiz geçen, dadı ve özel öğretmenle birlikte yenen yemeklerden&nbsp;ibaretti; bu düzenin yanı sıra da ölçüsüz bir can sıkıntısı, zira kendi yaşıtlarıyla herhangi bir ilişki kurmaktan neredeyse tamamen yoksun olduklarından, boş zamanlarında odalarının mavi boyalı ahşap döşemesinin üzerinde dalgın dalgın saatlerce yatmaktan ya da pencereden dışarıya, parka&nbsp;bakmaktan başka yapacak bir şey bulamıyorlardı, zaten&nbsp;parkta da neredeyse tek bir canlı varlık bile görünmezdi. Olsa olsa bahçıvanlardan biri tekerlekli bir el arabasıyla çimenliğin üzerinde ilerliyor ya da baba FitzGerald av korucusuyla avdan dönüyor olurdu. FitzGerald’ın sonradan&nbsp;anımsadığı üzere, yalnızca havanın pırıl pırıl olduğu bazı&nbsp;ender günlerde, Bredfield’dan uzaklara doğru bakıldığında,&nbsp;ağaçların tepelerinin üzerinden, on mil uzakta bulunan sahilin açıklarında rüzgâra karşı volta vuran gemilerin beyaz&nbsp;yelkenleri görünürdü hayal meyal ve bu çocuk zindanından&nbsp;kurtulma hayalleri kurulurdu belli belirsiz. FitzGerald’ın,&nbsp;ailesinin ağır halılarla döşenmiş, odaları altın kaplamalı mobilyalar, sanat eserleri ve yolculuk hatıralarıyla hıncahınç&nbsp;dolu malikânesine karşı duyduğu dehşet öyle büyüktü ki,&nbsp;Cambridge’te eğitimini tamamlayıp döndüğünde, bu evin&nbsp;kapısından içeriye bir kez daha adım atmayı reddetti. Kendine yakışır bir biçimde oradaki dairelerden birine yerleşmek yerine, parkın hemen yanında bulunan iki odalı minicik bir kulübeye taşındı ve sonraki on beş yıl boyunca, 1837’&nbsp;den 1853’e kadar, daha sonra edineceği eksantrik alışkanlıklarından birini pek çok açıdan önceleyen bekâr hayatı sürdü. Bu inziva mekânında çoğu zaman, çok çeşitli dillere dağılabilen okumalarla, mektuplar yazmakla, bir beylik laflar&nbsp;sözlüğü için notlar almakla, gemicilik ve denizcilik dilini&nbsp;içeren kapsamlı ve açıklamalı bir sözlük için kavramları ve&nbsp;deyişleri bir araya getirmekle ve akla gelebilecek her türlü&nbsp;resim ve gazete kupürlerini yapıştırdığı çeşitli defterler hazırlamakla uğraşıyordu. Geçmiş zamanlara ait mektuplaşmalar üzerinde daha da özel bir ilgiyle yoğunlaşıyordu, Madam de Sevigne’nin mektupları üzerinde olduğu gibi sözgelimi; hâlâ hayatta olan arkadaşlarından çok daha gerçekti o&nbsp;FitzGerald için. Onun yazdıklarını tekrar tekrar okuyor,&nbsp;kendi mektuplarında ondan alıntılar yapıyor, onun hakkında aldığı notları durmaksızın genişletiyor, bir Sevigne Sözlüğü için planlar yapıyor ve bu sözlüğü, yalnızca Sevigne’&nbsp;nin mektuplaştığı ya da mektuplarında adı geçen kişiler ve&nbsp;mekânların hakkında yorumlar içeren bir sözlük olarak değil, onun bir yazar olarak gelişim sürecini anlatan bir kılavuz kitap olarak tasarlıyordu. FitzGerald, tıpkı diğer yazınsal projeleri gibi, Sevigne projesini de sonuçlandıramadı,&nbsp;belki de sonuçlandırmayı zaten hiç istememişti. Ancak 1914&nbsp;yılında, bir devir sona ererken, FitzGerald’ın yeğenlerinden&nbsp;birinin kızı, bugün hâlâ Trinity College’ın kütüphanesinde&nbsp;birkaç karton kutunun içinde muhafaza edilen geniş kapsamlı materyali iki cilt halinde yayımladıysa da, bunları&nbsp;bulmak artık pek mümkün değildir. FitzGerald’ın hayatta&nbsp;olduğu dönemde tamamladığı ve bizzat yayımladığı tek&nbsp;çalışması, İranlı şair Ömer Hayyam’ın rubailerinin muhteşem&nbsp;çevirisidir; FitzGerald, sekiz yüz yıllık bir uzaklığın ötesinde, kendi gönlüne en yakın hissettiği kişiyi keşfetmiştir. <font size="3">İ</font>ki&nbsp;yüz yirmi dört dizelik şiiri aktarmak için harcadığı sonu gelmez saatleri, bize bu ölü adamdan havadisler getirebilmek&nbsp;için onunla yaptığı bir söyleşi olarak betimlemiştir. Onun&nbsp;bu niyetle sıraladığı <font size="3">İ</font>ngilizce dizeler, görünüşte amaçsallık-tan tamamen uzak güzellikleriyle, aslında her türlü yazarlık&nbsp;iddiasını çok gerilerde bırakan bir anonimlik taşırlar ve her&nbsp;kelimesinde, ortaçağın Şark dünyası ile ışığı sönmekte olan&nbsp;Garp dünyasının, tarihin talihsiz seyrinde olduğundan daha&nbsp;farklı bir biçimde karşılaşabileceklerini gösteren görünmez&nbsp;bir noktaya işaret ederler. İçeride ve dışarıda, yukarıda ve&nbsp;aşağıda; büyülü bir gölge oyunundan ibaret her şey / Gölgelerin sırayla girip çıktığı / ve güneşin aydınlattığı bir sahnede oynanan. 1859, rubailerin yayımlanma tarihiydi, aynı zamanda da FitzGerald için muhtemelen dünyadaki tüm diğer insanlardan daha çok şey ifade eden William Browne’ın&nbsp;bir av kazasında aldığı ağır yaralar yüzünden acılar içinde&nbsp;öldüğü tarihti. Bu ikisinin yolları ilk kez, FitzGerald yirmi&nbsp;üç, Browne ise henüz on altı yaşındayken, Wales’e yaptıkları bir gezide kesişmişti. FitzGerald, Browne’ın ölümünün&nbsp;hemen ardından yazdığı bir mektupta karşılaşmalarını&nbsp;anımsıyor ve Bristol’den yola çıkan bir buharlı gemide bir&nbsp;süre sohbet ettiklerini, sonra her ikisinin de konakladığı&nbsp;Tenby’deki bir pansiyonda tekrar karşılaştıklarını, Browne’ın yanağında bilardodan kalan küçük bir tebeşir izi olduğunu gördüğünde -kim bilir kaç zamandır özleyip durduğu birini görmüşçesine- ne kadar duygulandığını anlatıyordu.&nbsp;Wales’teki ilk karşılaşmayı takip eden yıllarda Browne ve&nbsp;FitzGerald, Suffolk ya da Bedfordshire’da birbirlerini pek&nbsp;çok kez ziyaret ettiler, tek atın koşulduğu arabalarla kırlarda dolaştılar, tarlaların içinden geçtiler, öğle saatlerinde yollarının üzerindeki bir handa durup bir şeyler yiyip içtiler,&nbsp;durmadan doğuya doğru kayıp giden bulutlara baktılar ve&nbsp;belki de bazen alınlarında zamanın akıp gittiğini hissettiler.&nbsp;Biraz ata binerek, biraz araba sürerek, biraz da yiyip içerek&nbsp;(sigarayı da unutmamalı) ve benzeri şeylerle günler geçiyordu, diye yazıyordu FitzGerald. Browne’in oltası ile av tüfeği&nbsp;çoğunlukla yanında olurdu ve de suluboya yapmak için bir&nbsp;şeyler; FitzGerald da yanına bir kitap almış olurdu ama, gözünü arkadaşından ayıramadığı için pek okuyamazdı.&nbsp;FitzGerald’ın o dönemde ya da başka herhangi bir zamanda,&nbsp;kendisini kışkırtan bu arzuyla hesaplaşıp hesaplaşmadığını&nbsp;bilmiyoruz; ama sırf Browne’ın sağlık durumuyla ilgili olarak sürekli duyduğu endişeler bile, derin tutkusunun göstergesidir. Browne, FitzGerald için kuşkusuz bir tür idealdi;&nbsp;ama zaten tam da bu nedenle ona, Browne’ın üzerine daha&nbsp;en başından faniliğin gölgesi düşmüş gibi geliyor ve o gözlerin artık kendisine bakamayacağı zamanların o kadar da&nbsp;uzak olmadığından korkuyordu. Çünkü, diyordu FitzGerald, çürümüşlüğün işaretlerini çoktan göstermeye başlamıştı. Browne’ın ilerleyen dönemde evlenmesi de FitzGerald’ın ona olan duygularında hiç değişiklik yaratmadı, aksine onu sıkı sıkı tutamayacağına ve arkadaşının erken bir&nbsp;ölüme yazgılı olduğuna dair içine doğan kötü bir hissi haklı çıkarmış oldu. FitzGerald’ın etmeyi muhtemelen hiçbir&nbsp;zaman göze alamadığı ilanı aşk, Browne’ın dul eşine yazdığı başsağlığı mektubunda ilk kez dile gelmiş oldu, öyle ki&nbsp;kadın mektubu okuduktan sonra pek telaşla olmasa da,&nbsp;mutlaka hayretle elinden bırakmış olmalı. FitzGerald, William Browne’ı kaybettiğinde elli yaşındaydı. Kendi içine giderek daha çok kapanıyordu. Birlikte ziyafet çekme ritüeli&nbsp;FitzGerald’a yüksek sosyetenin tüm iğrenç alışkanlıkları&nbsp;arasında en iğrenci olarak görünür, bu nedenle annesinin o&nbsp;mükellef ziyafetlere katılması için düzenli olarak yaptığı&nbsp;Londra davetlerini eskiden beri zaten reddederdi; ama artık&nbsp;başkentin konser salonları ve galerilerine yaptığı olağan ziyaretlerden de vazgeçmişti ve kendi dar çevresinden yalnızca istisnai durumlarda çıkar olmuştu. Sanırım Suffolk’un&nbsp;en kuytu köşesine çekilip rahatıma bakacağım, diye yazıyordu. Sahip oldukları araziler sayesinde ellerinden geldiğince çok para vuran emlak sahiplerinin yeni bir darbesiyle&nbsp;yaşadığı bu dar çevre de çekilmez hale gelmemiş olsaydı, bu&nbsp;kadarıyla da yetinecekti kuşkusuz. Bütün ağaçları kesiyorlar, diye şikâyet ediyordu, çalıları da yoluyorlar. Çok yakında kuşlar nereye gideceklerini bilemeyecekler. Ormancıklar&nbsp;birbiri ardına yok oluyor, yol kenarlarına bodur ağaçlarla yapılmış olan ve ilkbaharlarda içinde çuha çiçeklerinin ve kokulu menekşelerin yetiştiği çitler yerinden söküldü, toprak&nbsp;dümdüz oldu, Bredfield’dan Hasketon’a giden ve bir zamanlar böylesine güzel olan bu yoldan bugün geçerken, insan&nbsp;sanki çölden geçiyormuş gibi hissediyor kendini. Toprağın&nbsp;her geçen yıl daha da acımasız bir biçimde istismar edilmesi, sürekli daha da kuşkulu bir hal alan araçlar sayesinde&nbsp;özel mülkiyetin artırılması ve kamu haklarının giderek daha da radikal bir biçimde sınırlandırılması, tüm bunlar, kendi sınıfına karşı henüz çocukluk döneminde bile antipati&nbsp;duymaya başlamış olan FitzGeraid’ın ruhunda tiksinti yaratıyordu. İşte böylece, diyordu, suyun olduğu yere gittim: arkadaşların ölmediği, yaya yollarının tıkanmadığı yere. FitzGerald, 1860’tan sonra zamanının büyük bir çoğunluğunu&nbsp;gerçekten de deniz kenarında ya da kendisi için yaptırdığı&nbsp;ve <span style="font-style:italic;">Scandal</span> adını verdiği açık deniz teknesinin güvertesinde geçirdi. Woodbridge’ten yola çıkıp Deben’den aşağıya indi,&nbsp;Lowestoft’a kadar kıyıdan ilerledi ve orada ringa balıkçıları arasından tayfasını toplayıp kendisine William Browne’i anımsatacak bir yüz aramaya koyuldu.</p>

  <div class="image">
    <img alt="main-53" src="../Images/main-53.jpg" /><br />
  </div>

  <p>&nbsp;Kuzey Denizi’nde&nbsp;daha uzaklara da gitti FitzGerald ve bunu da, duruma uygun özel kıyafetler giymeyi her zaman reddeden biri olarak,&nbsp;o sıralarda moda olan yelkenci kıyafetiyle değil, eski bir redingot, kafasında da sıkıca bağlanmış bir silindir şapkayla&nbsp;yaptı. Bir tekne sahibinden beklenen şık görüntüyü anımsatabilecek tek lüksü, beyaz tüylü uzun bir boyun kürküydü; söylendiğine göre, FitzGerald güvertede olduğu zamanlarda bunu boynuna dolamaktan hoşlanıyor, kürkün FitzGerald’ın sırtında rüzgârda dalgalandığı uzaktan bile görülebiliyordu. 1863 sonbaharında FitzGerald, <span style="font-style:italic;">Scandal</span> ile Hollanda’ya gitmeye ve orada, genç Louis Trip’in 1652’de Ferdinand Bol tarafından yapılmış olan ve Lahey Müzesi’nde bulunan portresini görmeye karar verdi. Rotterdam’a vardığında, adı George Manby olan Woodbridgeli rehberi onu, önce bu büyük liman kentini gezmeye ikna etti. Böylece üstü&nbsp;açık bir arabayla, diye yazar FitzGerald, bütün günü yollarda geçirdik, bir o yöne gittik, bir bu yöne, ta ki artık nerede&nbsp;olduğumu bilemeyecek duruma gelinceye ve akşamleyin&nbsp;yorgunluktan bayılacak halde kendimi yatağa atıncaya kadar. Aynı rahatsız edici durum, ertesi gün bu kez de Amsterdam’da yaşandı ve nihayet üçüncü gün, muhtelif aptalca&nbsp;olayların ardından Lahey’e vardık; ama tam biz vardığımız&nbsp;sırada müze kapandı, üstelik bir sonraki haftanın başına kadar açılmayacaktı. Karada yaptığı yolculuğun huzursuzluğuyla artık iyice fenalaşan FitzGerald, anlaşılmaz bulduğu&nbsp;bu uygulamayı, Hollandalıların doğrudan kendi kişiliğini&nbsp;hedef alan kabalığı olarak algıladı, korkunç bir öfke ve&nbsp;umutsuzluk krizine girdi. Bu kriz ânında bir dar kafalı Hollandalılara, bir rehberi Georg Manby’ye, bir kendine küfrediyor, derhal Rotterdam’a gidip eve doğru yelken açmakta&nbsp;ısrar ediyordu. — O yıllarda FitzGerald kış aylarını Woodbridge’te, pazar meydanındaki tüfekçinin yanında kiraladığı bir-iki odada geçiriyordu. Sık sık düşüncelere dalmış bir&nbsp;halde şehirde dolaşırken görülüyordu, sırtında İskoç pelerini,&nbsp;ayağında da çoğunlukla, hatta kötü havalarda bile, terlikleriyle. Browne’ın ona hediye ettiği labrador cinsi siyah&nbsp;bir köpek olan Bletsoe da peşinden gelirdi. Eksantrik kiracısının alışkanlıklarını uygunsuz bulduğu için, tüfekçinin&nbsp;karısıyla yaşanan bir anlaşmazlığın ardından FitzGerald,&nbsp;son ikametgâhına, Woodbridge’in dışında kalan, epeyce&nbsp;epey yıkık dökük bir çiftlik evine taşındı ve kendi deyişiyle&nbsp;burada, kendini son perdeye hazırladı. Her zaman son derece mütevazı olan beklentileri, zaman içinde daha da azaldı.&nbsp;Yaşama güçlerini korumak için yarı pişmiş kocaman et dilimleri yemeleri gerektiğini düşünen çağdaşlarının aksine,&nbsp;on yıllardır zaten sırf sebzeyle beslenen FitzGerald, bu saçma sapan yemek pişirme külfetinden artık tamamen vazgeçmişti; ekmek, tereyağı ve çay dışında yiyip içtiği pek az&nbsp;şey vardı. Güzel günlerde bahçede oturur, beyaz güvercinler&nbsp;çevresinde uçuşurdu, diğer zamanlarda ise çoğunlukla, budanmış ağaçların çevrelediği bir çayıra bakan penceresinde&nbsp;otururdu uzun süre. İşte böylesi bir yalnızlık içinde -mektuplarından da anlaşıldığı üzere- şaşırtıcı bir biçimde keyfi&nbsp;hep yerindeydi, gerçi uzun yıllar önce güzel kız kardeşi Andalusia’yı yiyip bitiren melankolinin o mavi şeytanı -FitzGerald bunu böyle adlandırıyordu- sık sık üzerine saldırıyordu, ama olsun. 1877 yılının sonbaharında, <span style="font-style:italic;">Sihirli Flüt'ü.&nbsp;</span>izlemek üzere tekrar Londra’ya doğru yola koyuldu. Ama&nbsp;son anda, kasım ayının sisinden, sokakların yağmur çamurundan bunalmış bir halde, Covent Garden’daki opera binasına gitme planından vazgeçti. FitzGerald’ın yazdığı üzere,&nbsp;oraya gitmek, Maria Malibran ve Henriette Sontag’a dair o&nbsp;güzel hatıralarını mahvetmekten başka bir işe yaramayacaktı zaten. Bence en iyisi, diye yazıyordu, insanın bu operaları kendi hatıralarının salonunda sahneleniyormuşçasına izlemesi. Ne var ki, kısa bir süre sonra FitzGerald hatıralarında bile bu türden sahnelemeleri başaramaz oldu; çünkü kulaklarındaki susmak bilmez uğultu, zihnindeki müziği bastırıyordu. Ayrıca gözlerinin feri de neredeyse gözle görülecek kadar hızla sönüyordu. Artık çoğu zaman mavi ve&nbsp;yeşil renkli gözlüğünü takmak zorunda kalıyor ve kitapları&nbsp;kâhya kadının oğluna yüksek sesle okutuyordu. FitzGerald,&nbsp;yetmişli yıllarda çekilmiş bir fotoğrafta -bu onun çektirdiği&nbsp;tek fotoğraftır- yüzünü çevirmiş olarak görülür, bunun nedeni ise, özür dilemek amacıyla yeğenlerine de yazdığı üzere, doğrudan makineye baktığında gözlerinin kamaşıyor olmasıydı. — FitzGerald, Norfolk’ta Merton bölge papazı olan&nbsp;arkadaşı Georg Crabbe’yi neredeyse her yaz birkaç günlüğüne ziyaret ederdi.&nbsp;</p>

  <div class="image">
    <img alt="main-54" src="../Images/main-54.jpg" /><br />
  </div>

  <p>1883 Haziranı’nda bu yolculuğa son kez çıktı. Merton, Woodbridge’ten aşağı yukarı altmış kilometre&nbsp;uzaktır; ama FitzGerald’ın yaşadığı dönem boyunca her yöne yayılmış karmaşık demiryolu ağı üzerinden yapılacak&nbsp;bir tren yolculuğu bütün bir gün boyunca beş kez aktarma&nbsp;yapmayı gerektiriyordu. Vagonundaki koltuğa yaslanmış,&nbsp;dışarıda çalılıklar ve mısır tarlalarının önünden geçip&nbsp;gidişini seyrederken FitzGerald’ın yüreğindeki kıpırtının nedeni neydi, bunun hakkında günümüze ulaşan bir bilgi&nbsp;yok, ama bir zamanlar posta arabasıyla Leicester’dan Cambridge’e giderken dışarıdaki yaz manzarasını seyrettiği sırada, nedenini kendi de anlayamadığı halde birdenbire gözlerinden nasıl mutluluk gözyaşları süzüldüyse ve kendini nasıl bir melek gibi hissettiyse, burada da aynı duygulara kapılmış olabilir. Merton’da Crabbe, tek atın çektiği bir arabayla FitzGerald’ı istasyondan almıştı. Alışılmadık derecede sıcak ve uzun bir gün olmasına karşın, FitzGerald havanın serinliğinden dem vurmuş, küçük arabanın içinde otururken, İskoçlara özgü ekose desenli şalına iyice sarınmıştı.&nbsp;Yemekte biraz kahve içtiyse de bir şeyler yemeyi reddetmişti. Saat dokuza doğru bir bardak brandi ile su istemiş ve dinlenmek üzere yukarı çıkmıştı. Ertesi gün sabah erken saatlerde Crabbe onun odasında dolaştığını duymuş, ama daha&nbsp;sonra FitzGerald’ı kahvaltıya çağırmaya gittiğinde, onu yatağında boylu boyunca uzanmış ve yaşamını yitirmiş olarak&nbsp;bulmuştu.</p>

  <p>Boulge Park’tan Woodbridge’e doğru yürürken gölgelerin uzunluğu iyice artmıştı, ben de geceyi Woodbridge’te Bull Inn’de geçirdim. Otel sahibinin bana gösterdiği oda tavan arasındaydı. Bardaki bardakların şıngırtısı ve müşterilerin uğultulu sesleri yukarıya, benim bulunduğum yere kadar geliyor, kimi zaman gürültülü bir haykırış ya da kahkahanın duyulduğu da oluyordu. Bar kapandıktan sonra her&nbsp;şey yavaş yavaş sessizliğe büründü. Eski kâgir binanın öğle&nbsp;sıcağında esnemiş olan tavan kirişlerinin şimdi milimetre&nbsp;milimetre sıkıştığını, ek yerlerinin gıcırdadığını duyuyordum. Bu yabancı odanın karanlığında gözlerim ister istemez seslerin geldiği yöne kayıyor ve alçak tavanı her an&nbsp;boydan boya yürüyebilecek bir çatlak, sıvanın duvardan&nbsp;yaprak yaprak ayrıldığı ya da tahta döşemenin arkasında&nbsp;harcın ufalanarak döküldüğü bir yer arıyordu. Bir an gözlerimi kapasam, sanki bir geminin kamarasında uzanmış yatıyormuşum, sanki açık denizdeymişim gibi hissediyordum&nbsp;kendimi, bütün bina bir dalganın sırtında yükselip biraz&nbsp;sarsıldıktan sonra uğultuyla derinliklere gömülüyordu sanki. Kulağımda bir karatavuğun çığlığıyla, uykuya ancak şafak sökerken dalabildim ve hemen ardından da gördüğüm&nbsp;bir düşten uyanıverdim, önceki gün bana eşlik eden arkadaşım FitzGerald’ı görmüştüm, gömleğinin kollarını sıvamış,&nbsp;siyah ipekten göğüslüğü ve başında silindir şapkasıyla,&nbsp;bahçesinde mavi bir metal masada oturuyordu. Çevresinde,&nbsp;bir insan boyunu aşan, çiçekler açmış ebegümeciler vardı,&nbsp;bir mürver ağacının altındaki kum çukurunun içinde tavuklar eşeleniyordu, siyah renkli köpek Bletsoe da gölgede boylu boyunca uzanmış yatıyordu. Ben ise, düşte kendimi görmüyor, bir hayalet gibi FitzGerald’ın karşısına oturmuş,&nbsp;onunla domino oynuyordum. Çiçek tarhının öteki tarafında,&nbsp;yemyeşil, bomboş bir park dünyanın öbür ucuna uzanıyor,&nbsp;orada da Horasan’ın minareleri görünüyordu. Ama FitzGerald’ın Boulge’daki parkı değildi bu, Manda’da Slieve&nbsp;Bloom Dağları’nın eteklerinde bulunan ve benim de birkaç&nbsp;yıl önce konuk olduğum bir malikânenin parkıydı. Uzaklarda, Ashburylerin yaşadığı, sarmaşıklarla kaplı üç katlı binayı da görebiliyordum. Muhtemelen bugün bile hâlâ orada&nbsp;aykırı yaşamlarını sürdürüyorlardır. En azından ben onlarla&nbsp;tanıştığım dönemde, tuhaf demeyelim de, son derece aykırı&nbsp;bir yaşam biçimleri vardı. Dağdan aşağı inerken, Clarahill’&nbsp;deki biraz karanlık bir dükkâna girmiş, kalabileceğim yerler hakkında bilgi edinmiş ve üzerinde ince pamuklu kumaştan tarçın renkli tuhaf bir manto olan Mr. O’Hare adlı&nbsp;dükkân sahibiyle uzun bir sohbete dalmıştım, anımsayabildiğim kadarıyla sohbetimiz Newton’ın kütle çekimi yasasının etrafında dönüyordu. Mr. O’Hare, konuşmanın ortasında birdenbire durup bağırmıştı: Ashburyler seni misafir&nbsp;edebilirler. Birkaç yıl önce kızlarından biri gelip oda-kahvaltı pansiyon hizmeti verdiklerini gösteren bir ilan getirmişti.&nbsp;İlanı vitrin camına asmanın doğru bir fikir olduğunu sanmıştım. Ama sonuçta ne olacağını ya da müşteri gelip gelemeyeceğini bilemezdim. Zaten solunca ilanı çıkaracaktım.&nbsp;Ya da belki de kendileri gelip ilanı sökeceklerdi. Daha sonra Mr. O’Hare kamyonetiyle beni Ashburylere götürdü ve biri gelip beni içeriye alıncaya kadar her tarafını ot bürümüş avluda bekledi. Kapı ancak defalarca çaldıktan sonra açılmıştı. Catherine soluk kırmızı renkli yazlık elbisesiyle&nbsp;karşımda duruyordu, kaskatı kesilmiş gibi o kadar tuhaf görünüyordu ki, hiç haber vermeden ortaya çıkan bir yabancıyı birdenbire karşısında görünce şaşırmış, aynı şaşkınlıkla&nbsp;donup kalmıştı sanki. Kocaman açılmış gözleriyle bana bakıyor, daha doğrusu bakışları içime işliyordu. Ben ricamı dile getirdikten sonra, donup kaldığı o kaskatı halinden çözülmesi biraz zaman aldı, bir adım kenara çekilerek içeri girip avludaki koltuğa geçmem için sol eliyle belli belirsiz bir&nbsp;işaret yaptı. Sonra hiçbir şey söylemeden dönüp taş döşemenin üzerinde yürüyerek oradan uzaklaşırken, ayaklarının çıplak olduğu gözüme çarptı. Arka tarafın karanlığında&nbsp;sessizce kayboldu ve bana kesinlikle ölçülemezmiş gibi gelen birkaç dakikanın ardından, yine aynı şekilde sessizce&nbsp;karanlığın içinden çıkıp geldi, başıyla işaret edip beni çağırdı ve basamaklardan çıkmayı şaşılacak kadar kolaylaştıran&nbsp;bir merdivenden ilk kata çıkardı, çeşitli koridorlardan geçirerek büyük bir odaya getirdi. Odanın yüksek pencerelerinden bakıldığında, ahır ve arabalıkların çatılarının ve küçük&nbsp;sebze bahçesinin üzerinden, rüzgârda dalgalanan otlaklar&nbsp;güzel bir görüntü oluşturuyordu. Daha ilerde, nehrin kavis&nbsp;çizdiği yerde de, derin kıyının yanında çağıldayarak akan&nbsp;suyun parıltısı görünüyordu. Bunların ardında ise, yeşilin&nbsp;çok çeşitli tonlarında ağaçlar vardı, ağaçların üzerinde de&nbsp;pürüzsüz masmavi gökyüzünden güçlükle ayrılabilen, dağların oluşturduğu çizgi. Oradaki üç pencereden ortadakinde&nbsp;durup bu manzaraya dalıp gitmiş bir halde ne kadar kaldım,&nbsp;hiç hatırlamıyorum; sadece, kapının girişinde duran Catherine’in, “Burası iyi mi?” diye sorduğunu ve bunun üzerine&nbsp;ona doğru dönerken saçma sapan bir şeyler kekelediğimi hatırlıyorum. Salonu andıran bu odanın farkına ancak Catherine gittikten sonra varabildim. Yerdeki ahşap döşemenin&nbsp;üzeri kadifemsi bir toz tabakasıyla kaplıydı. Perdeler ve duvar kâğıtları kaldırılmıştı. Çürüyen bir bedenin teni gibi&nbsp;mor çizgilerle kaplı kireç beyazı bu duvarlar, dedim kendi&nbsp;kendime, kuzeyin en uzak bölgelerine ait olan ve üzerinde&nbsp;neredeyse hiçbir şeyin gösterilmediği o hayran olunası haritalardan birine benziyor. Odanın tüm mobilyası da bir masa,&nbsp;bir sandalye ve bir zamanlar savaşlarda yüksek rütbeli askerler için hazır bulundurulan, kolayca açılıp kapanabilen,&nbsp;demirden bir yataktan ibaretti. Her ne kadar ilerleyen günlerde bu yatakta dinlendirmiş olsam da, bilincim dağılmanın eşiğinde gezinmeye başlamıştı, öyle ki zaman zaman&nbsp;buraya nasıl geldiğimi ya da nerede olduğumu bile söyleyemeyecek duruma geliyordum. Pek çok kez kendimi, bir tür&nbsp;sahra hastanesinde, yaralanmadan kaynaklanan çok yüksek bir ateşle yatıyormuşum gibi hissettim. Dışarıdan tavuskuşlarının insanın iliklerine kadar işleyen çığlıklarını&nbsp;duyuyordum, ama zihnimde, yıllardır üst üste yığılmış ıvır&nbsp;zıvırların bulunduğu, bunların en tepesine de tavuskuşlarının yerleştiği avlu değil, üzerinde akbabaların daireler çizdiği Lombardia’daki muhabere meydanlarından biri canlanıyordu, dört bir yanı savaş yüzünden yakılıp yıkılmış çorak ülke. Ordular çoktun oradan ayrılmış. Baştan aşağı talan&nbsp;edilmiş evde bir tek ben yatmış, arka arkaya baygınlıklar&nbsp;geçiriyorum. Ashburyler kendi çatıları altında bile, korkunç&nbsp;olaylar atlatmış ve şimdi de ulaştıkları kıyıda yerleşmeye&nbsp;cesaret edemeyen mülteciler gibi yaşadığı için, bu görüntüler zihnimde daha da yoğunlaşıyordu. Ailenin tüm üyelerinin koridorlarda ve merdivenlerde durmaksızın oradan oraya gidip gelmesi dikkatimi çekmişti. Tek başlarına ya da&nbsp;birlikte şöyle rahatça oturdukları çok nadir görülüyordu.&nbsp;Hatta yemeklerini bile çoğunlukla ayakta yiyorlardı. Yaptıkları işlerin tamamen plansız ve anlamsız bir yanı vardı ve&nbsp;bunlar, her zamanki gündelik yaşamın bir ifadesi olmaktan&nbsp;çok tuhaf bir takıntının veya kronikleşmiş derin bir sarsıntının ifadesiydiler. En gençleri olan Edmund, 1974’te okuldan ayrıldığından beri, neredeyse on metre uzunluğunda&nbsp;olan, iri gövdeli bir gemi yapmakla uğraşıyordu, laf arasında bana söylediği üzere, ne gemi yapımından anladığı vardı&nbsp;ne de bu biçimsiz kayıkla denize açılmak gibi bir niyeti. Bu&nbsp;suya inmeyecek. Benim yaptığım bir şey bu sadece. Yapacak bir şeylerim olmalı. Mrs. Ashbury kese kâğıtlarının içinde çiçek tohumları topluyordu. Üzerine isimlerini, tarihlerini, yetiştikleri çevreyi, renklerini ve diğer bilgileri yazdıktan&nbsp;sonra bunları, ot bürümüş çiçek tarhlarında, bazen de daha&nbsp;uzaktaki çayırlıkta kurumuş çiçeklerin tepesine yerleştirdiğini ve iple bağladığını görmüştüm. Bunların saplarını kesip eve götürüyor ve eskiden kütüphane olarak kullanılan&nbsp;yerde, tavanın biraz aşağısında yere paralel olarak sağdan&nbsp;sola, soldan sağa gerilmiş olan ve bir sürü küçük parçadan&nbsp;oluşan ipin üzerine asıyordu. Kütüphanenin tavanından&nbsp;aşağı sarkan, üzeri beyaz kese kâğıtlarıyla sarılmış bu çiçek&nbsp;saplarından o kadar çok vardı ki, bunlar bir tür kâğıttan bulut oluşturuyorlardı. Kütüphanenin merdivenine çıkmış, hışırdayan tohum keselerini toplamakla ya da ipe asmakla uğraşan Mrs. Ashbury’nin ise, göğe yükselen bir azize gibi bedeninin yarısı bu bulutların içinde kaybolmuş oluyordu.&nbsp;Toplanan kese kağıtları, görünüşe göre Üzerlerindeki kitap&nbsp;yükünden çok uzun zaman önce kurtulmuş olan raflarda ve&nbsp;anlaşılmaz bir sistemle muhafaza ediliyordu. Mrs. Ashbury’&nbsp;nin kendi topladığı bu tohumların günün birinde doğanın&nbsp;hangi parçasında topraktan fışkıracağını bildiğini sanmıyorum, aynı şekilde Catherine ile kız kardeşleri Clarissa ve&nbsp;Christine’in kuzey kanattaki kumaş parçalarıyla dolu odalardan birinde her gün birkaç saatlerini niçin renkli yastık&nbsp;kılıfları, yatak çarşafları ve benzeri şeyler dikmek için harcadıklarını bildiklerine de inanmıyorum. Neredeyse aynı&nbsp;yaşlarda olan bu üç bekâr kadın, kendilerine büyü yapılmış&nbsp;çocuk devler gibi, yerde kumaş yığınlarının oluşturduğu tepelerin ortasında oturup çalışıyorlar, birbirleriyle pek az konuşuyorlardı. Dikerken iğneyi her batırıştan sonra ipi sağa&nbsp;sola ve yandan yukarıya doğru kaldırarak yaptıkları hareket, bana çok uzun zaman öncesinde kalmış şeyleri, hayatta çok az vaktimin kaldığına dair duyduğum endişeyi anımsatmıştı. Bir keresinde Clarissa bana, kız kardeşleriyle birlikte iç mekân tasarımı işine girmeye kalkıştıklarını, ama&nbsp;hem tecrübesiz oldukları hem de böylesi bir iş için yakınlarında tek bir müşteri bile olmadığı için planlarının başarısızlıkla&nbsp;sonuçlandığını anlatmıştı. Bugün diktiklerini genellikle ertesi ya da daha sonraki gün tekrar sökmelerinin nedeni buydu belki de. Ya da hayallerinde olağanüstü güzelliğe sahip öyle bir şey canlandırıyorlardı ki, ortaya çıkardıkları işler onları büyük bir hayal kırıklığına uğratıyordu, diye düşündüm. En azından, çalıştıkları odaya yaptığım ziyaretlerden birinde bana, sökülmekten kurtulabilmiş birkaç&nbsp;parçayı gösterdiklerinde böyle düşünmüştüm. İpekli kumaş parçalarından yapılmış, ipekli ipliklerle işlenmiş, daha&nbsp;doğrusu örümcek ağı gibi dokunmuş bir gelinlikti bu, başı&nbsp;olmayan terzi mankenlerinden birinde asılı duran bu gelinlik öyle güzel ve renkli bir sanat eseriydi ve öyle gösterişli,&nbsp;öyle mükemmel görünüyordu ki, adeta her an canlanabilecek gibiydi ve ben gözlerime inanamamıştım, tıpkı şimdi de&nbsp;hafızama güvenemediğim gibi.</p>

  <p>Oradan ayrılmadan önceki akşam Edmund’la birlikte dışarıda taraçada taş parmaklıklara yaslanmış, duruyordum. Her şey o kadar sessizdi ki, havada zikzaklar çizerek&nbsp;uçan yarasaların çığlıklarını duyduğumu sandım. Park karanlığa gömülüyordu, Edmund, uzun bir suskunluğun ardından birdenbire konuşmaya başladı. Projeksiyon aletini&nbsp;kütüphaneye kurdum. Annem eskiden burada her şeyin nasıl yürüdüğünü görmek isteyebileceğini düşündü. Mrs.&nbsp;Ashbury, içeride, kütüphanede gösterimin başlamasını hazır bir biçimde bekliyordu zaten. Kesekâğıtlarının oluşturduğu gökyüzünün altında, Mrs. Ashbury’nin yanına oturdum, ışık söndü ve projeksiyon aleti vızıldayarak çalışmaya&nbsp;başladı. Şömine rafının üzerindeki çıplak duvarda geçmişin&nbsp;sessiz görüntüleri yansıyor, bunlar bazen neredeyse tamamen hareketsiz duruyor, bazen de kesik kesik birbiri ardı sıra diziliyor, bazıları hızla, paldır küldür geçiyor, bazılarının&nbsp;ise üzerindeki çizgiden dolayı ne olduğu anlaşılmıyordu.&nbsp;Bunların istisnasız hepsi dış mekânlarda çekilmiş görüntülerdi. Üst katlardaki bir pencereden bakan birinin gözüyle,&nbsp;çevreyi yarım daire şeklinde saran doğa, ağaç kümeleri, tarlalar, çayırlıklar görünüyor ya da tam tersi, parktan bahçenin ön kısmına gelen birinin gözüyle, evin cephesi önce&nbsp;uzaktan, oyuncak gibi küçücük görünüyor, daha sonra giderek yukarı yükseliyor, sonunda da görüntünün çerçevesinden taşıyordu. Hiçbir yerde ihmalkârlıktan eser yoktu. Araç&nbsp;yollarına kum serpilmiş, çalılar budanmıştı, sebze bahçesindeki tarhlar düzenlenmişti, artık yarısı yıkılmış olan müştemilat henüz yerli yerindeydi. Daha sonra, Ashburyler pırıl&nbsp;pırıl bir yaz gününde, yanları açık olan bir tür çadırda oturmuş, çay içerlerken göründü. Olağanüstü güzel bir gündü,&nbsp;dedi Mrs. Ashbury, Edmund’un vaftiz töreninin olduğu gündü. Clarissa ile Christina badminton oynuyorlardı. Catherine’in kucağında siyah bir <font size="3">İ</font>skoç teriyesi vardı. Arka planda&nbsp;yaşlı bir uşak, elinde ağır bir tepsiyle girişe doğru ilerlemeye çalışıyordu. Kapıda, başında başlık olan bir hizmetçi kız&nbsp;belirdi ve güneşe karşı elini gözlerine siper etti. Edmund&nbsp;başka bir film makarası koydu. Bundan sonraki görüntülerin çoğu, bahçe ve arazilerdeki çalışmalarla ilgiliydi. Eski&nbsp;zamanlardan kalma kocaman bir el arabasını iten çelimsiz&nbsp;bir oğlanı; sonra küçücük bir atın çektiği, cüce kalmış birinin kullandığı bir çim biçme makinesini, çimlerin üzerinde&nbsp;nasıl düzgün hatlar çizerek bir sağa bir sola gittiğini; salatalıkların yetiştiği karanlık seranın görüntüsünü; ayrıca ekin&nbsp;biçen düzinelerce işçinin buğdayları kesip ekin demetleri&nbsp;oluşturmakla uğraştığı, fazla ışık aldığı ve parladığı için&nbsp;bembeyaz görünen tarlaları anımsıyorum. Son makara da&nbsp;bittiğinde, giriş holünden gelen ışığın hafifçe aydınlatabildiği kütüphanede uzun bir sessizlik oldu. Mrs. Ashbury ancak Edmund projeksiyon aletini kutusuna yerleştirip odadan çıktıktan sonra konuşmaya başladı. Eşiyle, o ordudan&nbsp;ayrılır ayrılmaz, 1946’da evlendiğini, sonra kayınpederinin&nbsp;birdenbire öldüğünü, bundan birkaç ay sonra da, geleceğe&nbsp;dair yaptıkları planların tam aksine, miras kalan ve o zamanlar satılması mümkün olmayan mülkü devralmak üzere Manda’ya geldiklerini anlattı. Söylediğine göre Mrs. Ashbury falanda’daki koşullar hakkında hiçbir fikre sahip değildi ve bugüne kadar da bunlara hep yabancı kalmıştı. Bu&nbsp;evde ilk gece nasıl uyandığımı, kendimi nasıl bütün dünyanın dışına itilmiş gibi hissettiğimi anımsıyorum. Pencereden&nbsp;içeriye ay ışığı süzülüyordu ve bu ışık, yüz yıldan daha&nbsp;uzun zamandır damlayan mumların yerde oluşturduğu tabakanın üzerinde çok garip görünüyordu, kendimi bir cıva&nbsp;denizinin üzerinde sürükleniyor gibi hissediyordum. Benim kocam, dedi Mrs. Ashbury, İrlanda’daki koşullar hakkında ne düşündüğüne dair tek kelime bile etmedi aslında,&nbsp;üstelik iç savaş sırasında korkunç şeylere tanık olmasına&nbsp;rağmen ya da belki de bu yüzden. Bu konu hakkında sorduğum sorulara verdiği kısa ve öz yanıtlardan, ailesinin geçmişine ve iç savaştan sonraki yıllarda toprak sahiplerinin&nbsp;öyküsüne dair parçaları ben ancak zamanla bir araya getirebildim. Ama bu yolla oluşturmaya çalıştığım resim, kaba bir&nbsp;taslak olmaktan öteye asla geçemedi. Duygularını fazlasıyla&nbsp;gizleyen ketum kocamı saymazsak, dedi Mrs. Ashbury, bir&nbsp;bakıma trajik ama öte yandan da gülünç olan İrlanda’daki&nbsp;koşullar hakkında sahip olduğum tek bilgi kaynağı, tüm&nbsp;mobilyalarla birlikte bize miras kalan ve deyiş yerindeyse&nbsp;bizzat tarihin bir parçası olan hizmetkârların kafalarında&nbsp;uzun kriz dönemi boyunca oluşan efsanelerdi. Sözgelimi&nbsp;uşağımız Quincey’den ancak buraya taşındıktan yıllar sonra, 1920 yazının ortalarında yaşanan o korkunç gece hakkında birkaç şey öğrenebildim. Randolphlar tam benim müstakbel kayınvalidem ve kayınpederimle akşam yemeği yedikleri sırada, yaklaşık altı mil uzaktaki Randolph Malikânesi kundaklanmıştı. Quincey’nin anlattığına göre, ayaklanma başlatan Cumhuriyetçiler, önce hizmetkârları giriş&nbsp;holünde toplamış ve lafı hiç dolandırmadan onlara bir saatleri olduğunu, bu süre içinde kişisel eşyalarını toplayabileceklerini, bunun üzerine bir de hem kendileri hem de özgürlük savaşçıları için çay demleyebileceklerini söylemişlerdi; bu bir saatin sonunda büyük bir intikam yangını çıkartacaklardı. Önce çocukların uyandırılması ve kötü bir&nbsp;şeyler olacağını önceden sezdikleri için çok huzursuz olan&nbsp;kedi ve köpeklerin yakalanması gerekmiş, dedi Mrs. Ashbury. O zamanlar Albay Randolph’un uşağı olan Quincey’&nbsp;nin anlattığına göre, malikânenin tüm sakinleri dışarıdaki&nbsp;çimenlikte, bavulların, çeşitli mobilya parçalarının ve&nbsp;korkuyla alınıvermiş bir sürü saçma sapan şeyin ortasında duruyorlarmış. Quincey, yaşlı Mrs. Randolph’un papağanını&nbsp;kurtarma, için son anda tekrar koşup ikinci kata çıkmak&nbsp;zorunda kaldığını ve ayrıca o âna kadar aklı tamamen yerinde olan Mrs. Randolph’un, olaydan sonraki gün aklını kaçırdığının ortaya çıktığını anlattı. Cumhuriyetçiler garajdan&nbsp;koca bir varil benzin almış, naralar atarak bunları merdivenlerden aşağıya, giriş holüne yuvarlamışlar. Benzin varilden dışarıya akarken herkes korkudan bayılacakmış gibi bir&nbsp;halde tüm bu olup bitenleri izlemek zorunda kalmış. Ellerindeki meşaleleri attıktan sonra yalnızca birkaç dakika&nbsp;içinde alevler pencereleri ve çatıyı sarmış bile. Hemen ardından, içi kor gibi ateşle dolu, dışarıya kıvılcımlar saçılan&nbsp;devasa bir sobaya bakıyormuş gibi hissetmiş herkes kendini. Sanmıyorum ki, dedi Mrs. Ashbury, böyle bir manzarayla karşı karşıya kalanların aklından neler geçtiğini hayal etmek bile mümkün olabilsin. Randolphlar, aslında bir biçimde her zaman bekledikleri, ama olacağına hiç ihtimal veremedikleri bu kötü olayın haberini, olay yerinden bisikletle&nbsp;kaçmış bir bahçıvandan almışlar. Kayınvalidem ve kayınpederimle birlikte, gecenin karanlığının içinden geçerek,&nbsp;uzaktan görünen alevlere doğru yol almışlar. Bu yıkım mekânına ulaştıklarında, evlerini ateşe veren kişilerin çoktan&nbsp;ortadan kaybolduğunu görmüşler. Sonuçta çocuklarını kucaklamaktan ve korkudan donup kalmış, dilleri tutulmuş&nbsp;olan diğerlerine katılmaktan ve geçirdikleri deniz kazasının&nbsp;ardından bir salın üzerinde duran yolcular misali, yanan binanın karşısında büzülüp oturmaktan başka yapacak bir&nbsp;şeyleri yokmuş. Yangın ancak sabaha karşı yavaş yavaş sönmeye başlamış ve harap olmuş binanın kapkara iskeleti dumanların içinden ortaya çıkmış. Daha sonra bu harabeyi&nbsp;yıkmışlar, dedi Mrs. Ashbury. Ben bu binayı hiç görmedim.&nbsp;İç savaş döneminde iki yüz-üç yüz kadar malikâne yakılıp&nbsp;yıkılmış olmalı. Bir zamanlar Avusturya İmparatoriçesi Elisabeth’in mutlu günler geçirdiği Summerhill gibi yüksek&nbsp;tabakaya ait şatolar ile görece daha mütevazı olan mülkler&nbsp;arasında hiç ayrım yapılmamış. Bildiğim kadarıyla, dedi&nbsp;Mrs. Ashbury, ayaklanma çıkaran gruplar insanlara hiç zarar vermemişler.</p>

  <div class="image">
    <img alt="W. G. Sebald - Saturn-un Halkalari-page-200" src="../Images/W.%20G.%20Sebald%20-%20Saturn-un%20Halkalari-page-200.jpg" /><br />
  </div>

  <p>&nbsp;İngiliz hükümetinin yandaşı olan, nefret ettikleri aileleri, haklı ya da haksız, oradan sürmenin en etkili yolu, belli ki bu ailelerin evlerini yakmaktı. İç savaştan&nbsp;sonraki yıllarda, savaştan zarar görmemiş olanlar bile ilk&nbsp;fırsatta ülkeyi terk ettiler. Geriye yalnızca, sahip oldukları&nbsp;topraklardan elde ettikleri dışında hiçbir gelirleri olmayanlar kaldı. Evleri ve arazileri satmak için yapılan her deneme,&nbsp;daha baştan olumsuzlukla sonuçlanıyordu; çünkü birincisi,&nbsp;ortada tek bir müşteri bile yoktu; ikincisi, bir müşteri çıksa&nbsp;bile, satıştan elde edilen parayla sözgelimi Bournemouth ya&nbsp;da Kensington gibi yerlerde olsa olsa birkaç ay yaşamak&nbsp;mümkündü. Öte yandan İrlanda’da insan kendini nelerin&nbsp;beklediğini bilemiyordu. Tarım sektörü tamamen çökmüş&nbsp;durumdaydı. İşçiler ücretlerini istiyor, ama kimse onlara&nbsp;ödeme yapamıyordu, giderek daha az ekim yapılıyor, giderek daha az kazanç sağlanıyordu. Her geçen yıl durum daha&nbsp;da umutsuz bir hal alıyordu, yoksullaşmanın her yerde görülen işaretleri giderek daha da belirginleşiyordu. Evlerin&nbsp;en temel onarımlarını yapmak bile uzun zamandır mümkün&nbsp;değildi. Pencere pervazlarının ve kapıların boyaları dökülmüş, perdeler eskiyip incelmiş, duvar kâğıtları duvarlardan&nbsp;kalkmış, koltuk döşemeleri aşınmıştı; her yerden içeriye&nbsp;yağmur giriyor, her yerde teneke leğenler, kâse ve tencereler duruyor, yağmur suyu bunlara doluyordu. Kısa bir süre&nbsp;sonra insanlar, henüz binanın tamamından vazgeçmek zorunda kalmamışlarsa, üst katlardaki odaları bırakmak ve&nbsp;bodrum katlarında bulunan, iyi kötü kullanılabilir durumda&nbsp;olan odalara çekilmek zorunda kaldılar. Kilitli katlardaki&nbsp;odaların pencereleri örümcek ağlarının ardında karanlığa&nbsp;gömülmüştü, her yeri küf kaplıyordu, böcekler mantarları&nbsp;ulaşılması en güç yerlere kadar taşıyıp yayıyorlardı; devasa&nbsp;boyutlara varmış, korkunç biçimli, kahverengiye çalan mor&nbsp;ve siyah renkli tahta mantarları duvarlardan ve tavanlardan&nbsp;sarkıyordu, çoğu da öküz kafası kadar büyüktü. Yerdeki ahşap döşemeler kalkmaya başlamıştı, çatı kirişleri aşağıya&nbsp;sarkıyordu, tahta kaplamalar ve merdivenler ayrılıyordu, içleri çoktan çürümüştü, bazen geceleri un ufak olup kükürt&nbsp;sarısı bir toz haline geliyorlardı. Sinsice ilerleyen, bir bakıma olağan bir durum haline gelen, dolayısıyla artık fark&nbsp;edilmeyen, zaten bir günden diğerine fark edilmesi mümkün olmayan bu yıkılmanın ortasında sürekli ani ve sonuçları feci göçükler meydana geliyor ve bunların çoğu, uzun&nbsp;süren yağmurlu ya da kurak dönemlere veya genel olarak&nbsp;havanın birdenbire değiştiği zamanlara denk geliyordu. İnsanlar tam belirli bir çizgiyi tutturduklarını düşünürken,&nbsp;hiç beklenmedik bir anda durum dramatik bir biçimde kötüleşiyor, onlar da gerçekten büyük bir çaresizlik içinde en&nbsp;uzak köşeye sığınmaktan başka çare bulamıyor, kendi evlerinde birer mahkûm gibi yaşıyorlardı. Eşimin County&nbsp;Clare’deki büyükamcalarından biri, dedi Mrs. Ashbury, bir&nbsp;zamanlar çok gösterişli olan evinin mutfağında yaşamak zorunda kalmıştı. Söylendiğine göre, yıllar boyunca akşamları, olasılıkla artık aşçılığını da yapan uşağının hazırladığı&nbsp;basit bir patates yemeği yemişti yalnızca, ama eskiden olduğu gibi üzerine yine smokinini giyiyor, yanında da henüz tamamen boşalmamış mahzeninden çıkardığı bir şişe Bordeaux şarabı alıyordu. Quincey’nin bana anlattığı kadarıyla,&nbsp;ikisinin de adı William olan ve ikisi de seksenini çoktan geçtiği bir yaşta aynı gün ölen bu büyük amca ile uşağın yatakları da yine mutfaktaydı ve acaba, diye devam etti Mrs. Ashbury, acaba uşak mı beyefendisinin ona ihtiyacı kalmayıncaya kadar hayatta kaldı, yoksa büyük amca mı uşağı&nbsp;olmadan tek bir gün bile hayatta kalamayacağını bildiği için&nbsp;onun ölümünden kısa bir süre sonra ruhunu teslim etti, diye kim bilir ne kadar çok düşünmüşümdür. Ama muhtemelen hizmetkârlardır bunu yapanlar, çoğunlukla çok önemsiz&nbsp;bir ücret karşılığında yıllarca görevlerini yerine getirirler ve&nbsp;beyefendileri gibi onların da, yıllardır yaşadıkları ve işlerin&nbsp;iyi kötü tıkırında gittiği yer dışında başka bir sığınak bulma&nbsp;şansları pek yoktur. Ölümleri yaklaştığında, hizmet edip&nbsp;baktıkları kişilerin de sonu gelmiş olur çoğunlukla. Bizde&nbsp;de durum pek farklı olmadı. Tek fark, bizim bu genel çöküşü küçük bir gecikmeyle yaşamış olmamızdı. Hemen ardından öğrendim ki, Ashburylerin mülklerini <font size="3">İ</font>kinci Dünya&nbsp;Savaşı’ndan sonraki döneme kadar ellerinde tutabilmiş&nbsp;olmasının tek nedeni, otuzlu yılların başında onlara kalan&nbsp;büyük mirastan gelen paralardı. Ama eşimin ölümüne dek&nbsp;geçen sürede, bu mirastan geriye yalnızca küçük bir miktar kalmıştı. Bunların hiçbirini umursamıyor, bir gün her&nbsp;şeyin iyiye gideceğine hep inanıyordum. Ait olduğumuz&nbsp;toplumun çoktan çökmüş olduğunu bir türlü kabullenmek&nbsp;istemiyordum. Biz Manda’ya geldikten kısa bir süre sonra, Gormanston Castle açık artırmayla satıldı, Straffan 1949’da, Carton yine 1949’da, French Park ise 1953’te, Killeen&nbsp;Rockingham 1957’de, Powerscourt da 196l’de satıldı, daha&nbsp;küçük arazilerden söz etmeye bile gerek yok. Ailemizin yaşadığı fiyaskonun boyutlarını ben ancak, her şeyi tek başıma çekip çevirmek zorunda kalınca anladım. İşçilerin maaşlarını ödeyecek param olmadığı için, tarım yapmaktan&nbsp;vazgeçmek tek seçeneğimdi. Arazileri parça parça satarak,&nbsp;kendimizi bir felaketle karşılaşmaktan birkaç yıl boyunca&nbsp;koruduk ve evde iki hizmetkâr olduğu sürece, hem dışarıdakilere hem de kendimize karşı saygınlığımızı koruyor görünüyorduk. Ama Quincey öldüğünde gerçekten ne yapacağımı bilemedim. Önce gümüş ve porselenleri açık artırmaya&nbsp;çıkardım, sonra da yavaş yavaş resimleri, kütüphaneyi, mobilyaları... Ama giderek daha da bakımsızlaşan ev için tek&nbsp;bir müşteri bile çıkmadı tabii ve biz de, lanetlenip bir yere&nbsp;kapatılmış ruhlar gibi, bu eve bağlı kaldık. Yapmaya kalkıştığımız bütün işler, kızların durmaksızın diktiği dikişler, bir&nbsp;keresinde Edmund’un başladığı bahçecilik işi, pansiyoner&nbsp;alma planımız, hepsi başarısızlıkla sonuçlandı. Yaklaşık on&nbsp;yıl önce Clarahill’deki dükkâna ilan yapıştırdığımızdan beri yolu buraya düşen ilk müşterimiz sizsiniz, dedi Mrs. Ashbury. Ne yazık ki ben doğuştan beceriksiz, sonsuza dek düşüncelerle cebelleşmeye mahkûm bir insanım. Aslında biz&nbsp;hepimiz, yaşama becerisi olmayan hayalperestleriz, çocuklar da benden farklı değil. Bazen sanki biz bu dünyada hiç&nbsp;var olmamışız ve hayat da sürüp giden büyük ve açıklanamaz aptalca bir hataymış gibi geliyor bana. Mrs. Ashbury hikâyesini tamamlandığında, bu hikâye bana yapılan sessiz&nbsp;bir davetmiş gibi geldi, sanki onların yanında kalabilir ve&nbsp;masumiyeti her geçen gün artan yaşamlarını onlarla paylaşabilirdim. Ama bunu yapmayışım, kendimi bundan mahrum bırakışım, bugün bile zaman zaman ruhuma gölgeler&nbsp;düşmesine neden oluyor. Ertesi sabah vedalaşma zamanı&nbsp;geldiğinde, uzun bir süre Catherine’i aramak zorunda kaldım. Sonunda güzel avrat otlarının, kedi otlarının, melek otları ve ışkınların her yeri sardığı sebze bahçesinde onu buldum. Oraya geldiğim ilk gün giydiği kırmızı yazlık elbisesi&nbsp;vardı üzerinde, yüksek tuğla duvarlarla çevrili bahçenin bir&nbsp;zamanlar merkez noktası olan dut ağacının gövdesine yaslanmış duruyordu. Çalı çırpının arasından kendime yol açarak, içinden Catherine’in bana baktığı gölgeli adacığa doğru&nbsp;ilerledim. Sana hoşçakal demek için geldim, dedim ve sarkan dalların oluşturduğu kameriyenin içine girdim. Catherine’in elinde hacıların taktığı türden bir başlık vardı, elbisesi gibi kırmızıydı ve geniş kenarlıydı. O anda Catherine’&nbsp;in yanında durduğum halde, o bana çok uzak görünüyordu.&nbsp;Boş gözlerle bakıyor, bakışları beni delip geçiyordu. Adresimi ve telefon numaramı bıraktım, eğer bir gün istersen...&nbsp;Cümlemi tamamlayamadım, sonunu nasıl getireceğimi bilemiyordum. Fark ettim ki, Catherine zaten beni dinlemiyordu. Bir keresinde, dedi bir süre sonra, bir keresinde boş&nbsp;odalardan birinde ipekböceği yetiştirebileceğimizi düşünmüştük. Ama bunu hiçbir zaman yapmadık. Ah, insanın yapmayı beceremediği ne çok şey var! Catherine Ashbury’yle birbirimize söylediğimiz bu son birkaç sözün üzerinden yıllar geçtikten sonra onu tekrar gördüm ya da gördüğümü&nbsp;sandım, 1993 Martı’nda Berlin’de. Metroyla Silezya Kapısı’&nbsp;na gitmiş, o can sıkıcı yerde bir süre dolaştıktan sonra, daha önce olasılıkla binek arabalarının durduğu bir garaj ya&nbsp;da ona benzer bir şey olan bakımsız bir binanın önünde, içeriye girmek için bekleyen bir grup insanla karşılaşmıştım.&nbsp;Bir ilanda yazdığına göre, teatrallikten tamamen uzak görünen binanın bu ön yüzünün ardında olduğu anlaşılan tiyatroda, Jakop Michael Reinhold Lenz’in benim o güne kadar&nbsp;bilmediğim, tamamlanmamış bir oyunu vardı. Bu loş mekâna girince, alçak taburelerde oturmak zorunda kalıyordunuz. Bunların üzerinde insan kendini, mucizelere özlem duyan çocuksu bir ruh hali içinde buluyordu. Aklımdan geçen&nbsp;bu tür düşüncelerle henüz hesaplaşamamışken, akıl almaz&nbsp;bir biçimde aynı kırmızı elbise içinde, aynı açık renkli saçlar ve aynı hacı başlığıyla Sienalı Azize Caterina sahnede&nbsp;beliriverdi, boş bir odadaydı, üstelik de babasının evinden&nbsp;çok uzaklarda, günün sıcağından, dikenler ve taşlar yüzünden yorgun. Anımsadığım kadarıyla, arka planda soluk&nbsp;renkli bir dağ manzarası vardı, Trentino’daki bir dağ yamacı belki, Alpler’in eteklerinde, su yeşili, az önce buz denizinden fırlamış gibi adeta. Güneş batarken Caterina da görünmeyen bir ağacın altına çöküp ayakkabılarını çıkardı ve&nbsp;başlığını bir kenara koydu. Burada uyuyabilirim diye düşünüyorum, dedi, en azından biraz kestirebilirim. Sakin ol hayatım. Asude akşam, mantosuyla bizim hastalıklı duyularımızı örter...</p>

  <p>Woodbridge’ten Orford’a, denize inmek için en az dört saat kadar yürünür. Caddeler ve yollar kumlu boş bir araziden geçer ve burası, geçirdiği uzun ve kuru yazın sonunda&nbsp;adeta bir çöle benzer. Burada yerleşim yoğunluğu eskiden&nbsp;beri çok az olmuş, toprak çok az ekilip biçilmiştir ve aslında&nbsp;bu arazi bir uçtan diğer uca uzanan koskoca bir meradan&nbsp;başka bir şey değildir. 19. yüzyılın başında çobanlar sürüleriyle birlikte ortadan kaybolduktan sonra, her yeri çalılar ve&nbsp;süpürge otları sarmaya başlamış. Rendlesham Hall, Sudbourne Hall, Orwell Park ve Ash High House’taki çiftlik sahipleri bu gelişmeden farklı bir yönde yararlanmış ve Sandlings denen bölgenin tamamını en küçük, en önemsiz parçasına kadar aralarında paylaşıp burasını Victoria döneminde giderek moda olan küçük hayvan avcılığına uygun hale&nbsp;getirmek için ellerinden geleni yapmışlar. O dönemde ticari&nbsp;işletmeleri sayesinde olağanüstü bir zenginlik kazanmış&nbsp;olan burjuva sınıfından kişiler, yüksek sosyetede kendilerini kabul ettirebilmek için büyük çiftlikler, araziler satın alıyorlardı. Bu arazilerde, hiçbir faydası olmayan, sırf yok etmeyi amaçlayan, ama anlaşılan kimsenin de sapkınlık olarak görmediği avcılık uğruna, ticari açıdan faydalı ve anlamlı işler yapmak gibi çok önemsedikleri prensiplerinden&nbsp;vazgeçtiler. Eskiden avcılık, sarayın ve aristokrasinin bir ayrıcalığıyken ve yüzyıllar içinde oluşmuş av parkları ve korularında yapılıyorken, artık borsada kazandıklarıyla saygınlık ve ün satın almak isteyen herkes, olası en yüksek harcamaları yaparak bir sezonda birçok kez olmak üzere, kendi&nbsp;arazisinde <span style="font-style:italic;">hunting parties</span> adı verilen av partileri düzenlemeye başlamıştı. Böyle bir topluluğa ev sahipliği yaparak&nbsp;kazanılacak saygınlık, davetlilerin toplumsal statüleri ve&nbsp;isimlerinin yanı sıra öldürülen hayvan sayılarının tam oranlarına da bağlıydı. Dolayısıyla arazilerin idare biçimini belirleyen, av hayvanlarının tehlikelerden korunması ve sayılarının artırılması için gerekli olan düzenlemelerdi. Her yıl&nbsp;büyük kuş kafeslerinde binlerce ama binlerce sülün yetiştiriliyor, daha sonra bunlar, artık tarım yapmaya elverişli olmayan, büyük bir bölümü içine girilemez hale gelen bu geniş arazilere bırakılıyordu. Hakları giderek kısıtlanan yöre&nbsp;halkı ise, eğer sülün ya da köpek yetiştiricisi, av korucusu,&nbsp;avcı yamağı olarak ya da avcılıkla ilgili herhangi bir işte çalışma olanağı bulamazlarsa, çoğunlukla yüzyıllardır yaşadıkları evlerden vazgeçmek zorunda kalıyorlardı. Yirminci&nbsp;yüzyılın başlarında, Hollesley Bay’da sahilin hemen arka tarafında işsizler için bir çalışma kampı kuruldu. Daha sonra&nbsp;Collonial College adı verilen bu kamptaki binlerce kişi, belli bir sürenin ardından çoğunlukla Yeni Zelanda’ya ya da&nbsp;Avustralya’ya göç etti. Hollesley Bay’ın müştemilatları, günümüzde genç tutuklular için açık cezaevi olarak kullanılıyor, çok uzaktan bile fark edilebilen parlak portakal renkli&nbsp;gömlekler giymiş gençlerin çevredeki tarlalarda gruplar halinde çalıştığı görülüyor her zaman. Sülün çılgınlığı, Birinci&nbsp;Dünya Savaşı’ndan önceki son yıllarda doruk noktasına&nbsp;ulaştı. O dönemde sırf' Sudbourne Hall’de iki düzine av korucusu ve av korucularının giydiği üniformaları hazırlayan&nbsp;ve bakımını yapan özel bir terzi vardı. Bazen tek bir günde&nbsp;altı bin sülün vuruluyordu, diğer kümes hayvanlarından,&nbsp;tavşanlardan ve adatavşanlarından söz etmeye bile gerek&nbsp;yok. Birbiriyle yarış halinde olan ailelerin kayıtlarında, baş&nbsp;döndürücü miktarlara varan bu sayılar titizlikle belirtilmiştir. Sandlings’teki en önemli toprak arazilerinden ve av&nbsp;alanlarından biri olan Bawdsey Estate, Deben’in kuzey kıyısından başlayıp üç bin hektardan daha geniş bir alana yayılmaktadır. Toplumun aşağı kesimlerinden yükselmiş bir işadamı olan Sir Cuthbert Quilter, 1880’lerin başında, nehir ağzında, göze çarpacak bir konuma bir malikâne yaptırdı. Malikâne kısmen Elisabeth dönemi malikânelerini, kısmen de&nbsp;mihrace saraylarını anımsatıyordu. Quilter, bu mimarlık harikasını oraya dikip bir de asalet arması için, burjuvaziyle&nbsp;her türlü uzlaşmayı reddeden “Değişmektense Ölürüm" sözünü seçmekle, ulaştığı toplumsal statünün haklılığını benzersiz bir biçimde sergileyebileceğine inandı.</p>

  <div class="image">
    <img alt="main-56" src="../Images/main-56.jpg" /><br />
  </div>

  <p>&nbsp;O dönemde onun gibi adamların iktidarlarına duydukları güven doruk&nbsp;noktasındaydı. Kendi fildişi kulelerinde, bir sansasyonel başarıdan diğerine koşmanın niçin her zaman mümkün olamayacağını anlamıyorlardı. Alman imparatoriçesinin dinlenmek için son yıllarda seçkin bir sayfiye yeri haline gelen,&nbsp;Felixstowe’daki ırmağın diğer tarafını seçmesi boşuna değildi. Orada haftalar boyunca demirli duran <span style="font-style:italic;">Hohenzoüem&nbsp;</span>yatı, girişimci ruhların önüne serilen olanakların somut&nbsp;göstergelerinden biriydi. Kuzey Denizi sahilleri, majestelerinin de desteğiyle, modern yaşamın gerektirdiği her türlü&nbsp;donanıma sahip, toplumun yüksek kesimlerine uygun bir&nbsp;şifa kolonisi olarak kalkınabilirdi artık. Verimsiz toprağın&nbsp;her yerinden oteller türedi. Gezinti yolları ve plajlar yapıldı,&nbsp;iskeleler denize doğru uzadı.</p>

  <div class="image">
    <img alt="main-57" src="../Images/main-57.jpg" /><br />
  </div>

  <div>
    <p>Hatta bugün yalnızca bir dizi cazibesiz, gösterişsiz ev ve kulübenin olduğu, bunun dışında şimdiye kadar tek bir insan bile görmediğim Shingle Street’te, tüm bölgenin bu en ıssız yerinde, -eğer kaynaklarda yazanlar doğruysa- iki yüz insan kapasiteli bir kaplıca inşa edilmişti. Geriye hiçbir iz bırakmadan ortadan kaybolan&nbsp;bu kaplıcaya <span style="font-style: italic;">Germ.an Ocean Mansions</span> gibi ihtişamlı bir ad&nbsp;verilmişti ve personelde görevlendirilenlerin hepsi Almanya’dandı.&nbsp;Görünüşe göre o yıllarda, Britanya ile Alman imparatorlukları arasında, Kuzey Denizi üzerinden bütün olası&nbsp;bağlantılar kurulmuştu ve bu bağlantılar öncelikle, ne pahasına olursa olsun güneşin altında bir yer garantilemek isteyenlerin korkunç zevksizliklerinde karakteristik ifadesini&nbsp;buluyordu. Cuthbert Quilter’in kum tepeciklerinin ortasına&nbsp;yerleştirilmiş Anglo-Hint tarzındaki fantastik sarayı, akla&nbsp;gelebilecek her türlü eksantrikliği her şeyden çok seven Alman imparatorunun sanatsal beğenisine uygundu kuşkusuz. Aynı şekilde, varlığına varlık kattığı her milyon için sahil şatosuna yeni bir kule daha ekleten Quilter’i de H<span style="font-size: 1em; text-indent: 1.3em;">ohenzollern’in güvertesinde misafir olarak hayal edebilir, sözgelimi deniz kuvvetlerinden öteki davetli beyefendilerle birlikte, denizin ortasında gerçekleşen pazar ayininden önce&nbsp;yapılması alışkanlık haline gelmiş jimnastik egzersizlerine&nbsp;katıldığını kolaylıkla düşünebiliriz. Kendisiyle aynı düşünce yapısına sahip İmparator Wilhelm’in teşvikiyle Quilter&nbsp;gibi bir adam öyle cüretkâr planlar kurmuştur ki, sözgelimi&nbsp;Ftelixstowe’dan başlayıp Norderney üzerinden Sylt’a kadar&nbsp;uzanan ve ulusun genel beden sağlığını korumayı amaçlayan bir açık hava cennetinin tesis edilmesi; gerçek bir Anglo-Cermen ittifakı olmasa bile, yeni bir Kuzey Denizi uygarlığının kurulması, bunun simgesi olarak da Helgoland Adası’nda, denizden bakıldığında çok uzaklardan bile görülebilen bir ulusal kilisenin dikilmesi bunlar arasındadır. Ama&nbsp;tarih bundan tamamen farklı bir seyir izledi tabii ki; çünkü&nbsp;ne zaman mükemmel bir gelecek hayali kursak, hemen köşebaşında bir felaket bizi bekliyor olur. Savaş ilan edildi, Alman otel görevlileri ülkelerine geri gönderildiler, yazın tatile gelen kimse olmuyordu. Bir sabah, uçan bir balina misali, sahilin üzerinde bir zeplin belirdi, Manş Denizi’nin diğer&nbsp;tarafında, cepheye savaş malzemeleriyle birlikte sayısız askerî birlik yığıldı, her yer havan toplarıyla yerle bir edildi,&nbsp;cepheler arasındaki ölüm bölgesinde cesetler fosfor gibi&nbsp;parlıyordu. Alman imparatoru imparatorluğunu kaybetti;&nbsp;bir zamanlar bitmek tükenmek bilmez gibi görünen mal&nbsp;varlığını kâr getirecek biçimde değerlendirme olanağı artık olmadığı için, servetinin azıcık kaldığını anlayan Cuthbert Quilter’m imparatorluğu da yavaş yavaş çöküyordu. Bu arada Bawdsey’in bir sonraki mirasçısı Raymond Quilter, sahile paraşütle atlamak gibi sansasyonel aktiviteler düzenleyerek, Felixstowe’a gelen ama eskisi kadar soylu sayılamayacak turistlerin eğlenmesine yardımcı olmaya çalışıyordu.&nbsp;1936’da Bawdsey, malikânesini devlete satmak zorunda kaldı. Eline geçen para, vergi borçlarını kapatmaya ve her şeyden önce gelen uçuş tutkusu için gerekli olan masrafları&nbsp;karşılamaya yetiyordu. Öte yandan aile mülkünü devrederken eskiden şoförün kaldığı yere taşınan Raymond Quilter’ın, Londra’da Dorchester’dan başka bir yerde kalmamak gibi bir alışkanlığı vardı. Orada itibar gördüğünün kanıtı olarak, her gelişinde Quilter standartları uygulanıyor, Birleşik&nbsp;Krallık bayrağının yanına, siyah zemin üzerinde altın renkli bir sülünün olduğu bir flama asılıyordu. Quilter’ın muhtemelen şövalyelik unvanına borçlu olduğu ve bu tür şeylerde&nbsp;son derece muhafazakâr olan malikâne personelinin yanında keyfini sürdüğü ender ayrıcalıklardan biriydi bu; ne de&nbsp;olsa büyük amcasının satın aldığı arazilerden -görünüşe göre hiç üzüntü duymadan- ayrıldıktan sonra, bir miktar nakit paranın dışında, geriye yalnızca uçağından ve bir de tek&nbsp;başına öylece duran bir arazideki uçuş pistinden başka hiçbir şeyi kalmamıştı. — Birinci Dünya Savaşı’ndan sonraki&nbsp;yıllarda, Quilter’ın Bawdsey arazisindeki serveti gibi birçok&nbsp;servet dağılıp gitti. Malikâneler ya yıkılmaya terk edildi ya&nbsp;da başka amaçlarla kullanılmak üzere yatılı okullara, ıslahevlerine, akıl hastanelerine, huzurevlerine veya III.&nbsp;Reich’tan kaçanlar için kamplara dönüştürüldü. Bawdsey&nbsp;Malikânesi, uzun bir süre, Robert Watson-Watt başkanlığında çalışan ve günümüzde görünmez bir ağla tüm atmosferi&nbsp;baştan sona kaplayan radar sistemini geliştiren araştırma&nbsp;grubunun ikametgâhı ve laboratuvarı oldu. Öte yandan&nbsp;Woodbridge ile deniz arasında kalan bu bölge bugün bile askerî üslerle doludur. Bu geniş platoda yürüyen biri, sürekli&nbsp;kışla kapılarının ve çitlerle çevrilmiş askeri bölgelerin yanından geçer; buralarda, seyrek duran karaçam adalarının ardında gizlenmiş bir halde duran kamuflaj rengindeki hangarlarda ve üzerini çimlerin kapladığı yeraltı sığınaklarında silahlar durmaktadır. Mecbur kalınırsa, bunlarla ülkeler ve kıtalar çok kısa bir süre içinde üzerinde dumanlar tüten taş ve kül yığınına dönüştürülebilecek. Orford’dan çok&nbsp;uzak olmayan bir yerde, uzun bir yolu yürüyerek geçtiğim&nbsp;için zaten yorulmuşken, kum fırtınasına yakalanınca, aklıma bu gelmişti. Kilometrekarelerce genişliğinde bir alana&nbsp;yayılan ve 1987 yılında 16 Ekim’i 17 Ekim’e bağlayan gece&nbsp;çıkan kasırgada büyük bir kısmı keresteye dönüşen Rendelsham Ormanı’nın doğu sınırına yaklaşıyordum. O âna&nbsp;kadar pırıl pırıl olan gökyüzü yalnızca birkaç dakika içinde&nbsp;karardı, rüzgâr çıktı ve kurumuş toprağın üzerindeki toz tabakasını yerden kaldırıp girdaplar oluşturdu. Güneşin son&nbsp;ışıkları da kararıp kaybolmaya yüz tutarken, bütün konturlar, güçlü rüzgârlarla durmaksızın gümbürdeyen, her şeyi&nbsp;boğan karanlıkta kaybolmaya başladı. İç içe geçmiş ağaç&nbsp;köklerinin oluşturduğu bir setin arkasında çömelip oturdum&nbsp;ve ufuk çizgisinden başlayarak bütün gökyüzünün çizgi çizgi olduğunu gördüm.</span></p>

    <div class="image"></div>

    <p><img alt="main-58" src="../Images/main-58.jpg" style="font-style: italic; text-align: center;" /></p>

    <div class="image">
      <div>
        <p><span style="font-style: italic;"><br /></span></p>
      </div>
    </div>

    <p>Gökyüzündeki giderek yoğunlaşan bu keşmekeşin ortasında, hâlâ görüş mesafemin içinde bulunan işaretler aradıysam da, bulmayı başaramadım; zira&nbsp;çevremdeki alan her geçen saniye daralıyordu. Hatta en yakınımda bile herhangi bir çizgi ya da herhangi bir siluet görünmüyordu. Sağdan sola, soldan sağa, dört bir yandan toz&nbsp;bulutları savruluyor, havaya yükselip sonra yukarıdan aşağıya serpiliyordu. Görünen tek şey, bir titreme ve çalkalanma hareketiydi ve bu en az bir saat boyunca devam etti.&nbsp;Sonradan öğrendiğime göre, o sırada daha içeri kısımlarda&nbsp;çok şiddetli bir kasırga kopmuştu. Fırtına dindiğinde, keresteye dönmüş ormanın üzerini örten dalga biçimli kum tepeleri karanlığın içinden belirmeye başladı. Dilim damağım&nbsp;kurumuş, soluksuz kalmış bir halde, çevremde oluşmuş&nbsp;olan çukurluktan sürünerek çıktım, çölde devrilen bir kervanda hayatta kalan tek kişi olarak, diye düşündüm. Çevreye ölüm sessizliği hâkimdi, hafif bir esinti bile yoktu, ne bir&nbsp;kuş sesi ne bir hışırtı vardı, hiçbir şey duyulmuyordu. Hava&nbsp;tekrar aydınlandığı halde, tam tepede olan güneş, polenler&nbsp;kadar incecik toz tanelerinin oluşturduğu şeritlerin ardında&nbsp;saklıydı hâlâ. Uzun bir süre daha havada asılı kalan bu toz&nbsp;taneleri, değirmende öğütürmüşçesine yavaş yavaş kendini&nbsp;öğüten bir dünyadan geriye kalan son taneciklerdi. — Yolun&nbsp;kalan kısmını yürürken kendimde değildim. Yalnızca dilimin damağıma yapıştığını ve olduğum yerde sayıyormuşum hissine kapıldığımı anımsıyorum. Nihayet Orford’a&nbsp;vardığımda, ilk olarak kale zindanının tepesine çıktım. Oradan bakıldığında, yöreye özgü tek katlı, kiremit çatılı evlerin, yeşil bahçelerin ve sararmış tarlaların üzerinden, ta&nbsp;uzaklarda kuzey ve güney yönünde sisler içinde kaybolan&nbsp;sahil şeridine kadar uzanan geniş bir alan görülebiliyordu.&nbsp;Orford Kalesi’nin yapımı 1165’te tamamlandı ve yüzyıllar&nbsp;boyunca, burayı sürekli tehdit eden düşman saldırılarına&nbsp;karşı en önemli kale oldu. Ancak Napoleon Britanya Adası’nı fethetme fikrine kapıldığında -bilindiği üzere, Napoleon’un cesur mühendisleri Manş Denizi’nin tabanından&nbsp;geçmesi planlanan bir tünel tasarlıyor ve bir balon donanmasının hayalini kuruyorlardı-, yeni savunma önlemleri alındı ve sahilde, birbirinden yalnızca birkaç mil uzaklıkta bulunan, yuvarlak biçimli güçlü kaleler inşa edildi.</p>

    <div class="image">
      <span style="font-style: italic;"><img alt="main-59" src="../Images/main-59.jpg" /><br /></span>
    </div>

    <p>&nbsp;Sırf Ftelixstowe ile Orford arasında, Martello Kuleleri denen bu kalelerden yedi tane vardır; ama bildiğim kadarıyla, bunların&nbsp;işe yarayıp yaramadığı hiç test edilmedi. Askerî birlikler kısa bir süre sonra geri çekildi. Yıkık dökük boş duvarlar o&nbsp;günden beri öncelikle, surlardan aşağıya sessizce kendilerini bırakarak gece uçuşlarını yapan baykuşların işine yarıyor. Kırklı yılların başlarında, Bawdseyli mühendisler doğu&nbsp;kıyıları boyunca ilk radar antenlerini diktiler, seksen metreden daha yüksek olan bu gizemli tahta direklerden sessiz&nbsp;gecelerde gıcırtı sesleri gelirdi ve Orford çevresindeki askerî araştırma üslerinde geliştirilen sayısız başka gizli proje&nbsp;gibi, bunun amacı hakkında da insanlar çok az bilgiye sahipti. Tabii bu durum çeşitli tahminlerin yapılmasına yol&nbsp;açıyor, ölümcül ışınların oluşturduğu görünmez bir ağ ya da&nbsp;yeni bir tür sinir gazı, dahası insanın hayal gücünü aşacak&nbsp;denli etkili bir kitle imha silahı hakkında söylentiler dolaşıyor, Almanların çıkarma yapması durumunda bu kitle imha&nbsp;silahının kullanılabileceğinden söz ediliyordu. Gerçekten&nbsp;de kısa bir süre öncesinde, Savunma Bakanlığı’nın arşivlerinde, Suffolk, Shingle Street’teki Sivil Halkın Tahliyesi&nbsp;başlıklı bir dosya vardı. Benzer dokümanların genel olarak&nbsp;otuz yıl sonra açılmasına karşın, bu dosya yetmiş beş yıl kilit altında kalmıştı, çünkü -ortadan kaldırılması mümkün&nbsp;olmayan bir söylentiye göre- Shingle Street’te gerçekleşen&nbsp;ve kamuoyuna hesabı verilemeyecek kadar korkunç bir&nbsp;olayla ilgili ayrıntıları içeriyordu. Sözgelimi, benim kulağıma geldiği kadarıyla o dönemde Shingle Street’te, tüm bölgeyi yaşanmaz hale getirebilecek biyolojik silahlarla deneyler yapılmıştı. Denize kadar uzanan bir boru hattından söz&nbsp;edildiğini de duymuştum. Bu boru hattı sayesinde, bir düşman saldırısı sırasında, petrol yakılarak büyük bir hızla bir&nbsp;yangın çıkarılabilecek, üstelik bu öyle büyük bir yangın olacaktı ki, suyun yüzeyi kaynamaya başlayacaktı. Bu deneyler sırasında bir İngiliz istihkâm bölüğünün tamamı yanlışlıkla -yanlışlıkla denebilirse tabii- ölmüş, hem de akla gelebilecek en korkunç biçimde. Görgü tanıkları, kayıkların&nbsp;içinde acıdan büzülmüş oturan, kömür haline gelmiş cesetler gördüklerini söylüyorlar. Başkalarının iddiasına göre ise,&nbsp;bu ateş duvarında ölenler, İngiliz askeri üniforması giymiş&nbsp;Alman kara kuvvetleri askerleriydi. Yerel gazetelerin başlattığı uzun bir kampanyanın ardından, sonunda 1922’de&nbsp;Shingle Street dosyası açıldığında, dosyada, görece daha zararsız olan sinir gazı denemeleriyle ilgili birkaç bilgi haricinde, dosyanın gizli tutulmasını ve savaş bittikten sonra&nbsp;ağızdan ağıza çeşitli hikâyeler dolaşmasını haklı çıkaracak&nbsp;hiçbir şeyin olmadığı anlaşıldı. Ama öyle görünüyor ki, diye&nbsp;yazmış bir yorumcu, tehlikeli maddeler dosya açılmadan&nbsp;önce ortadan kaldırılmış ve sonuçta, Shingle Street gizemi&nbsp;hâlâ devam ediyor. — Shingle Street hakkındaki bu türden&nbsp;söylentilerin sürüp gitmesinin başlıca nedeni, Soğuk Savaş&nbsp;döneminde Suffolk sahilinde Savunma Bakanlığı’nın Gizli&nbsp;İmha Silahları Araştırma Kurumu’nun faaliyetlerine devam&nbsp;etmesiydi ve bu faaliyetler hakkında büyük bir suskunluk&nbsp;hâkimdi. Orford sakinleri, Orfordness’taki araştırma&nbsp;merkezinde neler olup bittiği hakkında ancak tahminlerde bulunabiliyorlardı.</p>

    <div class="image">
      <img alt="main-60" src="../Images/main-60.jpg" /><br />
    </div>

    <p>&nbsp;Bu merkez onların görebileceği bir uzaklıkta olmasına karşın, gerçekte onlara Nevada Çölü ya da Pasifik Okyanusu’ndaki mercan adalar kadar uzaktı. Kendi&nbsp;adıma ben, 1972 yılında Orford’a ilk gidişimde limanda durup yöre sakinlerinin yalnızca “ada” dedikleri ve Uzakdoğu’daki ceza kolonilerine benzeyen bu yere nasıl baktığımı&nbsp;çok iyi anımsıyorum. Daha önce haritaya bakmış ve bu ilginç biçimli Orford sahilini dikkatle incelemiştim. Deyiş yerindeyse karadan bir bakıma bağımsız olan bu Orfordness&nbsp;Burnu ilgimi çekmişti. Binlerce yıllık bir süreçte kuzeyden&nbsp;gelerek Alde Irmağı’nın denize döküldüğü yerde biriken&nbsp;taşlarla oluşan bu burun, ırmağın Ore denen aşağı mecrasının, bugünkü sahil ile eski sahil arasında on iki millik bir&nbsp;mesafeyi daha geçmesine yol açıyordu. Orford’a ilk gelişimde “ada”ya geçiş yasaktı; ama artık bunu engelleyecek hiçbir şey kalmamıştı. Savunma Bakanlığı birkaç yıl önce gizli araştırmalarına son vermişti. Limandaki sette boş boş oturan adamlardan biri birkaç pound karşılığında beni oraya&nbsp;götürebileceğini söyledi. Ben çevreyi dolaştıktan sonra karşı kıyıdan işaret edince tekrar gelip beni alacaktı. Onun mavi boyalı motorlu teknesiyle 'ırmağın karşı kıyısına geçerken bana, insanların eskiden olduğu gibi Orfordness’tan yine uzak durduğunu anlattı. Hatta ıssızlığa ve tek başınalığa&nbsp;herkesten daha çok aşina olan balıkçılar bile birkaç denemenin ardından geceleri orada olta atmaktan vazgeçmişler,&nbsp;güya orada balık avlamaya değmiyormuş. Oysa asıl neden,&nbsp;hiçliğe uzanan bu kuş uçmaz kervan geçmez yerin dayanılamayacak bir yer olması, hatta uzun süren duygusal çöküntüler yaratabildiğinin de görülmüş olmasıydı. Irmağın&nbsp;öbür kıyısında kayıkçımla vedalaştım ve yüksek setin üzerinden atladıktan sonra, yer yer otların bittiği asfalt yolda&nbsp;yürüyerek, çok geniş bir alana yayılan sararmış bir tarladan&nbsp;geçtim. Hava kapalı ve bunaltıcıydı, hiç rüzgâr esmiyordu,&nbsp;öyle ki tüy gibi incecik bozkır otları bile kıpırdamıyordu.&nbsp;Birkaç dakika sonra, sanki hiç keşfedilmemiş bir ülkeden&nbsp;geçiyormuşum gibi geldi bana ve hâlâ hatırladığım üzere,&nbsp;kendimi aynı anda hem tamamen özgürleşmiş hem de sonsuz bir baskı altında kalmış gibi hissettim. Aklımdan geçen&nbsp;tek bir düşünce bile yoktu.&nbsp;<font size="3">İ</font>çimdeki ve çevremdeki boşluk,&nbsp;attığım her adımla birlikte artıyor, sessizlik derinleşiyordu. Yol kenarındaki otların arasında saklanmış bir tavşanı birdenbire ayaklarımın dibinde görünce korkudan ölecekmişim gibi hissetmemin nedeni de muhtemelen aynı boşluk ve sessizlikti. Tavşan hızla kaçıp önce düzgün olmayan asfalt yol boyunca koşmuş, sonra bir-iki kere yön değiştirerek&nbsp;tarlaya girmişti. Ben yaklaşırken, o da orada büzüşmüş bir&nbsp;halde, yüreği hızla çarparak durmuş, hayatını kurtarmak&nbsp;için neredeyse çok geç kaldığı bir âna kadar orada beklemiş&nbsp;olmalıydı. Donup kaldığı o kısacık an, hemen ardından panik içinde kaçış hareketine dönüşüverdi; bu an aynı zamanda, onun korkusunun bana geçtiği andı. Saniyeden daha kısa süren bu anda neler olup bittiğini böylesine net gözümün&nbsp;önüne getirebilmemi benim bile aklım almıyor. Gri renkli&nbsp;asfaltın kenarını, her bir ot sapını görüyorum, tavşanı, saklandığı yerden fırlayışını, arkaya yatmış kulaklarını, korkudan donup kalmış, tuhaf bir biçimde insanınkine benzeyen&nbsp;yüzünü görebiliyorum ve onun kagarken geriye dönmüş,&nbsp;korkudan neredeyse başından fırlayacakmış gibi görünen&nbsp;gözlerinde de kendimi görüyorum, onunla bir olmuş kendimi. Ancak yarım saat sonra, sararmış otlarla kaplı&nbsp;düzlüğü deniz kenarına kadar inen çakıl taşlı araziden ayıran geniş sete ulaştığımda, damarlarımda akan kan yavaş&nbsp;yavaş sakinleşmeye başladı. Ardından, eski araştırma merkezine giden köprünün üzerinde uzun bir süre durdum. Arkamda, batı yönünde çok uzaklarda, meskûn bir bölgenin&nbsp;hafif yükseltileri hayal meyal seçilebiliyor, kuzeye ve güneye doğru ırmağın kurumuş kolunun çamurlu yatağında akan cılız, küçük bir akarsu ışıldıyordu, ileride ise yıkıntılardan başka bir şey yoktu.</p>

    <div class="image">
      <img alt="main-62" src="../Images/main-62.jpg" /><br />
    </div>

    <p>&nbsp;Çevrede içi taşla doldurulmuş&nbsp;bir yığın beton yapı vardı. Benim yaşamımın büyük bir kısmı boyunca, bunların içinde yüzlerce mühendis yeni silah&nbsp;sistemleri geliştirmek için çalışmıştı. Koni biçimli bu tuhaf yapılar, uzaktan bakıldığında, tarih öncesi dönemlerde büyük hükümdarların bütün aletleri, malzemeleri, gümüşleri ve altınlarıyla birlikte gömüldüğü anıt mezarlara benziyordu. Askerî üslerle bağlantısını bir türlü kuramadığım tarzda&nbsp;yapılmış, tapınaklara ya da pagodalara benzeyen bu yapılarla karşılaştığımda, dünyevi olanın ötesine geçmeyi amaçlayan bir alanda bulunduğum izlenimi daha da kuvvetlendi.&nbsp;Harabelere yaklaştıkça, gizemli bir ölüler adası hayali kayboldu ve gelecekte yaşanacak bir felakette yok olan kendi&nbsp;uygarlığımızın kalıntıları arasında olduğumu sandım. Uygarlığımızın doğası hakkında hiçbir şey bilmeden, bizden&nbsp;geriye kalan metal ve makine yığınları arasında dolaşan, gelecekten gelen bir yabancı misali, burada bir zamanlar ne&nbsp;tür varlıkların yaşadığı ve çalıştığı benim için de bir muammaydı;&nbsp;bütün bu beton ambarların içindeki ilkel tesisler, çatıların altındaki raylar, bir kısmı fayans kaplı duvarlardaki çengeller, tencere büyüklüğündeki süzgeçli kovalar, tümsekler ve lağım kuyuları ne işe yarıyordu?</p>

    <div class="image">
      <img alt="main-63" src="../Images/main-63.jpg" /><br />
    </div>

    <p>&nbsp;Orfordness’ta geçirdiğim o gün gerçekte nerede ve hangi zaman dilimindeydim, bunu bugün bunları yazarken bile söyleyemem. Bildiğim kadarıyla, son olarak setin üzerinden yürüyerek, Chinese Wall Bridge’ten başlayıp eski su kuyusundan geçmiş&nbsp;ve iskeleye doğru yürümüştüm, solumda bozkırın orta yerinde siyah prefabrik binalar topluluğu, sağımda, ırmağın&nbsp;karşı kıyısında da anakara vardı. Dalgakıranın üzerinde&nbsp;oturmuş, kayıkçıyı beklerken, akşam güneşi bulutların ardından çıktı ve kıvrıla kıvrıla uzayıp giden sahil şeridini aydınlığa boğdu. Deniz kabarmış, ırmağın içine doğru ilerlemişti, suyun yüzeyinde metalimsi yansımalar vardı, çayırlardan yukarıya doğru yükselen radyo antenlerinden belli&nbsp;belirsiz duyulabilen, aralıksız bir siren sesi geliyordu. Orford’un çatıları ve kuleleri, ağaçların tepelerinin ardından&nbsp;bakıyorlardı, öyle yakın görünüyorlardı ki, elimi uzatsam&nbsp;yakalayacaktım sanki. Bir zamanlar evim gibiydi orası, diye&nbsp;düşündüm ve sonra, karşıdan yansıyan ışık giderek daha da&nbsp;göz kamaştırıcı bir hale gelince, çevredeki renkler de giderek karardı sanki ve birdenbire, değirmenlerin çoktan yok&nbsp;olmuş kanatları rüzgârda ağır ağır dönüyormuş gibi geldi&nbsp;bana.</p>
  </div>
</body>
</html>
