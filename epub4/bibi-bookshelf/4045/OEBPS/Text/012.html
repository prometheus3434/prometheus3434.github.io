<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>V Big Bang Banditoları</title>
</head>

<body>
  <h1 class="h11"><a id="a45"></a><a id="a44"></a><a id="a46"></a>V<br />
  Big Bang Banditoları</h1>

  <p class="p10">Üç gün önce, buradan gidişlerinin altıncı günü öğlen vakti, José&rsquo;yle çetesi Barranquilla Üniversitesi Araştırma Kütüphanesi saldırısından döndüler. High Pockets&rsquo;le ben ön avluda heyecanlı bir güreşe tutuşmuştuk. Legs kulübenin ön basamaklarında güneşleniyordu. Belli ki başarılı bir gece geçirmişti: Bilardo topu büyüklüğünde bir nesne sindirim kanalından aşağıya doğru yavaşça hareket ediyordu.</p>

  <p class="p10">Vadiden çığırmalar ve silah sesleri duyduğumda (yaklaşan Banditolar olduğunu gösteren şaşmaz işaret) ben henüz üste geçmiş, High Pockets&rsquo;i tek kleye benzer bir şekilde yere mıhlamıştım.</p>

  <p class="p10">Birkaç dakika sonra José, ardından da adamları ormandan çıktılar. Her Banditonun elinde, içleri kitap dolu deriden ya da koyun postundan torbalar vardı. José sağ omzu üzerinde büyük ve yumuşak bir şey taşıyordu.</p>

  <p class="p10">Ayağa fırlayıp bir hoş geldiniz çığlığı attım. High Pockets havlayıp sırıtarak José&rsquo;nin yanına koştu. Banditolar silahlarını ve torbalarını yere attılar, herkes konuşuyor, el kol hareketi yapıyordu. Görünüşe göre sağ salim dönmüş gibiydiler, gerçi birkaç Banditoda bandaj vardı. José özel bir Bandito Sırıtmasıyla sırıttı, sonra taşıdığı şeyi (battaniyeye sarılıydı) ayaklarımın dibine bıraktı. Bir inleme duydum, örtüyü açtım, sonra dehşet içinde bakıp zayıf, sıska, takım elbiseli orta yaşlı bir adam gördüm. Eli ayağı, gözleri bağlanmış, ağzına tıkaç konmuştu. Öndeki çimenliğe bir göz attım &ndash;şimdi Banditolar, hafif silahlar, birkaç sombrero, yüzlerce kitap ve sonradan anlaşıldığı üzere, Barranquilla Üniversitesi Araştırma Kütüphanesi müdürüyle darmadağın bir durumdaydı.</p>

  <p class="p10">José&rsquo;yle adamları kitapları kulübenin önüne yığdılar, dört metre uzunluğunda bir metre yüksekliğinde altmış santim kalınlığında bir duvar oluştu. José sonra, adının Seňor Rodriguez olduğu anlaşılan kütüphanecinin ağzındaki tıkacı ve gözündeki bağı çözdü. Seňor Rodriguez&rsquo;in göz bağı açılırken gördüğü ilk şey, High Pockets&rsquo;in yüzüne inen koca pembe diliydi. Seňor Rodriguez su gibi terliyordu, High Pockets de tuzun tadına bayılır. High Pockets&rsquo;i vücudundan tutup Seňor Rodriguez&rsquo;den uzaklaştırmak zorunda kaldım, adam ufak çapta bir kalp krizi yaşıyor gibiydi.</p>

  <p class="p10">Sonra José, Seňor Rodriguez&rsquo;i kitapların tepesine yerleştirdi, çetesi de onun arkasında sıra oldu. Sonra Seňor Rodriguez&rsquo;i oturur konuma getirdi, kolunu zavallı adamın omuzlarına atıp bana Tina&rsquo;nın babasının fotoğraf makinesiyle toplu resimlerini çekmemi söyledi.</p>

  <p class="p10">Hâlâ filmim olmadığını açıklamaya teşebbüs ettimse de José resim çekmemde ısrar etti.</p>

  <p class="p10">Geçen yıllar içinde, José&rsquo;nin suyuna gitmenin onu ikna etmekten kolay olduğunu öğrenmiştim, o yüzden kulübeye girip fotoğraf makinesini aldım.</p>

  <p class="p10">José&rsquo;yle çocuklar karenin içine sığmayacak kadar kulübeye yakındılar. Bunu belirtir belirtmez anlamsız ve gülünç bir hata yaptığımı anladım. On beş dakika sonra Banditolar icraatlarını üç metre geriye taşıyıp poz vermişlerdi. Onlara <span class="t11">cheso</span> (İngilizcedeki &ldquo;cheese&rdquo;) demelerini söyleyip deklanşöre bastım.</p>

  <p class="p10">Sonra José&rsquo;yi kenara çekip doğal bir şekilde Seňor Rodriguez&rsquo;i sordum. José Seňor Rodriguez&rsquo;in Barranquilla Üniversitesi Araştırma Kütüphanesi&rsquo;nde <span class="t11">jefe</span> (patron) olduğunu söyledi. Devam etmesi için bekledim ama orada kendinden çok memnun öylece dikiliyordu. Anlamadığımı söylediğimde José başını iki yana sallayıp aptallığıma kaşlarını çattı,</p>

  <p class="p10">José&rsquo;yle çetesi istediğim kitapları yürütmüşler, sonra da hünerlerinin sarhoşluğuyla birkaç yüz kitap daha çalmışlar (hiçbiri de fizikle ilgili değil, bu arada). Sonra, madem ben kütüphanelerle ilgileniyormuşum, kütüphane yöneten bir adamla haydi haydi ilgilenirmişim diye karar vermişler.</p>

  <p class="p10">"Tabii, ne demezsin,&rdquo; diye geçirdim içimden. Bu akıl yürütme tarzı Bandito Mantığının kusursuz bir örneğidir, bir şekilde Kadın Mantığına çok benzeyen bir kavram, ne var ki, kökenlerinin çok farklı olduğu açık.</p>

  <p class="p10">Sonra hiç yorulmadan anlattıkları kahramanlık hikâyelerine maruz kaldım. Bandito Gerçeğini Bandito Abartısından ayırmak zor iştir, fakat aşağıda José&rsquo;nin hikâyesinin kısa, sansasyonel olmayan versiyonunu bulacaksınız.</p>

  <p class="p10">İşte: José Bandito Saldırısını bir sabah erkenden doğudan başlatmış (Banditolar güneşi arkalarına alarak saldırıya geçmekten hoşlanırlar). Binanın bir yanındaki dökme cam pencereleri patlatarak içeriye doluşmuşlar (Banditolar kapılara güvenmez).</p>

  <p class="p10">Kütüphane henüz yeni açılmış olduğundan Seňor Rodriguez oradaki tek kişiymiş. Bu Seňor Rodriguez için talihsizlik olmuş. José orada ne kadar kitap olduğunu gözleriyle görünce biraz paniklemiş. Seňor Rodriguez&rsquo;i bir masanın altında sürünürken yakalayıp sürüyerek çıkarmış. Bu noktada bir müfreze Kolombiyalı asker olay yerine gelmiş ve kütüphanenin teröristlerce ya da futbol taraftarlarınca istila edildiğini sanıp ateş açmışlar.</p>

  <p class="p10">José adamlarına ateşe karşılık verdirerek askerleri oldukları yere çivileyip Seňor Rodriguez&rsquo;e listemdeki kitaplan zorla toplatmış. Bu işlem tamamlanınca José&rsquo;yle adamları kütüphanenin arkasına fırlamışlar, kitapları rastgele toplayıp gördükleri her şeye ateş etmişler.</p>

  <p class="p10">Askerler havan topları ve el bombalarıyla karşılık vermişler. Seňor Rodriguez havada uçan <span class="t11">William Shakespeare&rsquo;in Eserleri</span> kitabıyla baygın yere düşmüş (José, Seňor Rodriguez&rsquo;in alnından sekince yakalamış), bunun üzerine José adamı omzuna atıp adamlarını arka tuvalet penceresinden çıkarmış. Bu, Seňor Rodriguez&rsquo;in hayatını kurtarmış, çünkü askerler José&rsquo;nin Bandito Tugayının kaçtığından habersiz Barranquilla Üniversitesi Araştırma Kütüphanesi&rsquo;ni unufak etmişler.</p>

  <p class="p10">José ve çocuklara teşekkür edip tebrik ettim, sonra José&rsquo;ye Senor Rodriguez&rsquo;le birkaç dakika yalnız kalmak istediğimi söyledim. Seňor Rodriguez&rsquo;i kulübeye götürüp bağlarını çözdüm. Birkaç fırt meskal aldım, bir cigaralık yaktım, sonra onu oturtup neden Barranquilla Üniversitesi Araştırma Kütüphanesinin başında olacağına burada Sierra Nevadas&rsquo;ın vahşi bölgelerinde bir kulübede oturduğunu açıklamaya çalıştım.</p>

  <p class="p10">Baştan başladım, José&rsquo;nin Tina&rsquo;nın ailesini soymasından. Durumu Tina&rsquo;nın nemfomanisi (gizlediği diyaframa da kısacık değindim), Tom ve Gary&rsquo;yi aldatması bağlamında açıklayıp sonra da can alıcı meseleye geldim: Atomaltı Fenomenler.</p>

  <p class="p10">Seňor Rodriguez ona Gerçekliğin Temel Doğası hakkında sıkı bir ders anlatırken gözlerini faltaşı gibi açıp bana baktı. Bunu da, Tom&rsquo;la Gary&rsquo;ye yazdığım mesajlarda Atomaltı Âleminden neden söz ettimse o yüzden yaptım: Seňor Rodriguez&rsquo;in durumunu doğru perspektifi içine oturtmak istiyordum.</p>

  <p class="p10">Küçük odayı adımladım, arada bir cigaralığımdan dalgın dalgın çekiyor ya da meskalden bir fırt alıyordum. Tam Kuantum Mekaniğiyle ilgili çok basit bir konuşma yapıp Çoklu Dünyalar Yorumuna girmeye hazırlanıyordum ki Seňor Rodriguez&rsquo;in sandalyede baygın öne kaykıldığını fark ettim. Yakından inceleyince bir tür komaya girdiği belli oldu.</p>

  <p class="p10">Bu yeni gelişme can sıkıcıydı. Benimle tek kelime konuşmadıysa da, şu birkaç dakika içinde sezgili biri olarak tanıdığım Seňor Rodriguez&rsquo;den epey hoşlanmaya başlamıştım. Beni rahatsız eden şey, onun bu koma halinin, açıkça, içinde bulunduğu durumdan çok benim o durumun sebeplerini açıklayışımdan kaynaklanmış olmasıydı. Bu kendini salıvermiş bedeni sandalyeden yatağa aktarırken kısaca Tina, Tom, Gary ve Tina&rsquo;nın babasını düşündüm.</p>

  <p class="p10">Pencereden dışarıya baktım. José High Pockets&rsquo;le hoplayıp zıplıyor, tayfası da tekilalara asılıp cigaralık içiyorlardı. José&rsquo;ye içeri gelmesi için bağırdım.</p>

  <p class="p10">Az sonra High Pockets&rsquo;le beraber geldiler, José&rsquo;nin elinde bir şişe tekila, High Pockets&rsquo;in ağzında <span class="t11">Bilgi Kitab</span><span class="t11">ı</span><span class="t11">.</span></p>

  <p class="p10">José&rsquo;ye Seňor Rodriguez&rsquo;in başına geleni anlatınca bilgece başını sallayıp &ldquo;Aaa,&rdquo; dedi, sonra eğilip Seňor Rodriguez&rsquo;in bir gözünü açtı. Akından başka bir şey görünmüyordu.</p>

  <p class="p10">Bir &ldquo;Aaa&rdquo; daha. José daha sonra yaklaşık yarım litre tekilayı Seňor Rodriguez&rsquo;in boğazından aşağıya döktü. Tepki yok. Nabzının hâlâ attığını tespit ettim. Güçlü ve düzenliydi. José sonra Seňor Rodriguez&rsquo;in ayakkabılarından birini çıkardı, çorabını çıkardı ve iki parmağı arasına bir kibrit çöpü taktı. Yakıp geriye çekildi. Birkaç saniye sonra çöp sonuna kadar yanıp bitti. Seňor Rodriguez&rsquo;den kıpırtı yoktu. O zaman José, Senor Rodriguez&rsquo;in derin komada olduğunu kabul etti.</p>

  <p class="p10">Ne yapacağımızı sorduğumda, kaygılanmamamı söyledi. Bu meselelerden anlayan Kızılderili birini tanıyan bir arkadaşı vardı. Tabii ki bu adam, manyakça bir oruca başlayan ve yılanlar ya da Atomaltı Parçacıkları hakkında konuşmayan aynı Kızılderili&rsquo;yi tanıyan aynı adamdı. Bu herifin komalar hakkında da konuşmasının pek beklenemeyeceğini söyleyince José kaşındı ve iç geçirdi. Söyleyecek söz bulamamıştı, hiç şüphem yok.</p>

  <p class="p10">Sonra görüldü ki, ne José ne de ben komadaki bir kütüphaneciye bakmak niyetindeydik, bunun üzerine José&rsquo;nin adamlarından birkaçının bir sedye yapıp Seňor Rodriguez&rsquo;i tekrar Barranquilla Üniversitesi&rsquo;ne taşıyarak tıp merkezinin önüne bırakmalarına karar verdik.</p>

  <p class="p10">José dışarı çıktı, adamlarını toplayıp bir gönüllü istedi. Hiç kimse Seňor Rodriguez&rsquo;i tekrar Barranquilla&rsquo;ya götürecek havada değildi, yırtıcı hayvanların kaynadığı ormanlarda üç günlük bir yolculuk demekti.</p>

  <p class="p10">José 45&rsquo;liğini çekti, en yakınındaki Banditoya doğrultup havasında olmadığından <span class="t11">emin</span> olup olmadığını sordu. Bu teknik hemen başarılı oldu. Birkaç dakika sonra José&rsquo;yle ben Seňor Rodriguez&rsquo;e veda edip ormanın derinliklerine götürülüşünü seyrettik.</p>

  <p class="p10">Son üç günü, José&rsquo;nin iyiliği sayesinde istediğim ve elde ettiğim kitaplan dikkatle okuyarak geçirdim. (Şarapnel parçalarının ve hafif silahların zedelediği kitapları zamk ve bantla tamir ettim) Zihnim aynı zamanda hem karıştı hem de açıldı. Konuşacak birilerine aşeriyorum. İçgörülerimi ve hayretlerimi paylaşacak biri. Entelektüel açıdan benim Evrenimdeki bu işin tam adamını buldum: Tina&rsquo;nın babası.</p>

  <p class="p10">José normal yazışmaya güvenlik açısından hâlâ şiddetle karşı çıkıyor, sanırım haklı da. Ben de bir uzlaşmaya vardım. Tina&rsquo;nın babası hiç kuşkusuz şimdiye Sausalito&rsquo;ya dönmüştür, öyleyse benim planım şu: Ona imzasız notlar gönderip <span class="t11">International Herald Tribüne'</span>deki küçük ilanlar vasıtasıyla bana cevap yazmasını isteyeceğim (gizli ajanlar arasında yaygın bir haberleşme yöntemi). İlanlarını &ldquo;Sn. Kuark&rsquo;&rsquo;a hitaben yazmasını isteyeceğim, Kuarklar Atomaltı Parçacıklarının en ilginç ve öngörülemeyenleri oluyor. Verimli bir Atomaltı Diyalog olmasını ümit ederek bu işe girişiyorum.</p>

  <p class="p10">Şimdi Robert&rsquo;ın Antigua&rsquo;daki Admiral&rsquo;s Inn&rsquo;i havaya uçurduktan sonra, bıraktığım yerden başlayarak, High Pockets&rsquo;le benim bulunduğumuz yere nasıl geldiğimizi anlatmaya devam edeceğim.</p>

  <p class="p10">&nbsp;</p>

  <p class="p5"><span class="t13">Kuantum kuram</span><span class="t13">ı</span><span class="t13">yla ilk kar</span><span class="t13">ş</span><span class="t13">ı</span><span class="t13">la</span><span class="t13">ş</span><span class="t13">t</span><span class="t13">ı</span><span class="t13">klar</span><span class="t13">ı</span><span class="t13">nda deh</span><span class="t13">ş</span><span class="t13">ete kap</span><span class="t13">ı</span><span class="t13">lmayanlar</span><span class="t13"><br /></span><span class="t13">herhalde onu anlam</span><span class="t13">ı</span><span class="t13">ş</span> <span class="t13">olamazlar.</span></p>

  <p class="p5"><span class="t22">-Niels Bohr</span></p>

  <p class="p10">&nbsp;</p>

  <p class="p10"><a id="a47"></a><span class="t14">&nbsp;</span></p>
</body>
</html>
