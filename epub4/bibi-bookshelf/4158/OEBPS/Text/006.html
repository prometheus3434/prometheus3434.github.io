<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>4</title>
</head>

<body>
  <h1 class="h11"><a id="a6"></a>4</h1>

  <p class="p8">Connie, herkesin deyimiyle, Mick ile olan ilişkisinin umutsuzluğunu her zaman sezmişti. Bununla birlikte öbür erkekler hiçbir anlam taşımıyordu kendisi için. O Clifford'a bağlıydı. Clifford ondan yaşamının önemli bir kesimini istiyordu, o da veriyordu. Ama kendisi de bir erkeğin yaşamının önemli bir kesimini istemekteydi, Clifford ise bunu veremiyordu; ne yapsın, elinden gelmiyordu. Ara sıra Michaelis’in doğurduğu coşkunluklar vardı. Ama bunun sonu olmadığını da seziyordu. Mick hiçbir şeyi sürdüremezdi. Her bağı kırmak, başıboş, herkesten uzak, büsbütün yalnız bir köpek olarak kalmak, onun yaradılışındaydı. Bu, en çok gereklik duyduğu şeydi, ama gene de; Kadın beni yüzüstü bıraktı! diyordu hep.</p>

  <p class="p8">Dünyanın birçok olanaklarla dolu olduğu sanılır, ama en kişisel yaşantılarda bu olanaklar birkaç taneye indirgeniverir. Denizlerde birçok iyi balık vardır... belki... ama büyük sürülerin uskumru ya da ringa olduğu düşünülür, bu durumda siz kendiniz uskumru ya da ringa olmadıkça, denizde iyi balık bulmanız pek umulamaz.</p>

  <p class="p8">Clifford’un ünü günden güne büyüyordu, para bile kazanıyordu artık. Onu görmeye gelenler oluyordu. Wragby’den insan eksik olmuyordu hiç. Ama gelenler uskumru değilse ringa, ara sıra da bir kedibalığı ya da yılanbalığıydı...</p>

  <p class="p8">Sürekli gelip giden birkaç kişi de vardı; Clifford’un Cambridge’den arkadaşları. Bunlardan orduda kalmış olan Tommy Dukes tuğgeneraldi şimdi. “Ordu bana düşünmek için zaman bırakıyor, yaşam savaşından da koruyor beni,” diyordu.</p>

  <p class="p8">İrlandalı olan Charles May ise yıldızlar konusunda bilimsel yazılar yazardı. Bir de Hammond vardı, başka bir yazar. Hepsi de aşağı yukarı Clifford’un akranıydı; günün genç aydınları. Hepsi de düşünce yaşamının önemine inanıyordu. Bundan gayrısı insanın özel etkinlikleriydi, önemli sayılmazdı. İnsanın ne zaman özel odasına çekildiği sorusu hiç kimseyi ilgilendirmez. İnsanın kendisinden başka hiç kimse için önemli değildir bu.</p>

  <p class="p8">Günlük yaşamın birçok konuları için de durum aynıdır... paranızı nasıl kazandığınız, karınızı sevip sevmediğiniz, çapkınlık yapıp yapmadığınız. Bütün bu konular yalnız insanın kendisini ilgilendirir, özel odasına girmesi gibi tıpkı.</p>

  <p class="p8">Karısıyla iki çocuğu olan, bununla birlikte yazı makinasına daha çok bağlı bulunan, ince uzun boylu Hammond, “Cinsellik sorunu konusunda söylenebilecek en önemli şey, bu konunun önemsizliğidir. Gerçekte böyle bir sorun yoktur. Ayakyoluna giden bir kimsenin ardına takılmayı istemeyiz, bir kadınla yatağa giren bir kimsenin ardına takılmayı neden isteyelim öyleyse? Sorun budur işte. Bütün bunlar toptan anlamsız, toptan saçmadır, yanlış yola yönelmiş bir merak,” diyordu.</p>

  <p class="p8">“Çok doğru, Hammond, çok doğru! Ama biri tutar da Julia ile sevişmeye başlarsa sen de köpürmeye başlarsın; işi daha da ileri götürürsen patlayıverirsin...” Julia, Hammond’un karısıydı.</p>

  <p class="p8">“Tabii ya! Oturma odamın bir köşesine işemeye başlarsa gene patlarım. Her şeyin bir yeri vardır.”</p>

  <p class="p8">“Demek birisi Julia ile gözden uzak bir köşede sevişse sesini çıkarmayacaksın, öyle mi?”</p>

  <p class="p8">Charlie May biraz alaylı bir tonla konuşuyordu, çünkü Julia’ya birazcık yaklaşmış, bunun üzerine Hammond çok kaba davranmıştı.</p>

  <p class="p8">“Tabii sesimi çıkaracağım. Cinsel ilişki Julia ile benim aramda gizli bir şeydir. Bu işe bir başkasının burnunu sokmasını istemem.”</p>

  <p class="p8">Çilli, soluk yüzüyle, oldukça şişman yapısıyla bir İrlandalıya May’den çok daha fazla benzeyen Tommy Dukes, “Doğrusunu istersen,” diye söze başladı: “Doğrusunu istersen Hammond, sende aşırı bir sahip olma içgüdüsü, çok güçlü bir kendini benimsetme, başarıya ulaşma isteği var. Orduya temelli katılmış olduğum için, dünyanın akışı dışında kaldım hep; şimdi insanlardaki kendini benimsetme, başarıya ulaşma duygusunun ne ipe sapa gelmez bir duygu olduğunu iyice anlıyorum. Çok aşırı ölçüde gelişmiş bu duygu. Bütün bireyciliğimiz bu amaca yönelmiş. Tabii senin gibi adamlar da, bir kadının desteğiyle insanın daha kolay ilerleyebileceğini sanıyorlar. Bunca kıskanç oluşunun nedeni bu işte. Senin cinsel bağ konusunda anlayışın bu... seninle Julia arasında, başarı sağlamaya yarayan küçük, canlı bir dinamo. Başarıya ulaşamamış olsaydı, sen de başarısız Charlie gibi, başka kadınlarla oynaşmaya bakardın. Seninle Julia gibi evli kimseler, yolcu bavulları gibi etiketlidirler. Julia’nın etiketi Mrs. Arnold B. Hammond’dur... trendeki bir bavulun herhangi bir kimsenin bavulu oluşu gibi tıpkı. Senin etiketin de, Arnold B. Hammond, Mrs. Arnold B. Hammond eliyle. Ah, haklısın, yerden göğe haklısın! Kafaca çalışan bir kimse, rahat bir ev, doğru düzgün pişmiş yemekler ister. Çoluk çocuk bile ister. Ama bunların hepsi de başarı içgüdüsünden ileri gelir. Her şeyin, çevresinde döndüğü başlıca eksendir bu.”</p>

  <p class="p8">Hammond bu sözlerden biraz alınmış görünüyordu. Kafasının yeterliğiyle, kendisinin, zamanın akışına göre adım atan bir kimse olmayışıyla övünen bir adamdı. Bununla birlikte, başlıca isteği başarıya ulaşmaktı.</p>

  <p class="p8">“Evet, çok doğru, insan parasız yaşayamaz,” dedi May. “Yaşamını sürdürebilmesi, geçinebilmesi için bile belli ölçüde bir para gereklidir, mideniz engel olur size yoksa. Ama bana kalırsa, cinsel etiketlerden vazgeçebilirsin. Camınızın istediği herkesle konuşmakta özgürüz; bize cinsel türden bir yakınlık duyan bir kadınla sevişmekte neden özgür olmayalım?”</p>

  <p class="p8">“Gene konuşuyor, şevhet düşkünü azgın Kelt,” dedi Clifford.</p>

  <p class="p8">“Şehvet düşkünü! evet, ne var bunda? Bir kadınla yatmanın, onunla dans etmenin ya da o günkü havadan söz etmemden daha kötü bir yönü yoktur bence. Düşünce alışverişi yerine, bir duygu alışverişidir bu, neden olmasın?”</p>

  <p class="p8">“Tavşanlar gibi, her önüne gelenle yap bu işi öyleyse!” 'dedi Hammond.</p>

  <p class="p8">“Evet, Ne olmuş tavşanlara? Sinirli, her şeye kafa tutan, nefretle dolu bir insanlıktan daha mı kötü tavşanlar?”</p>

  <p class="p8">“Ama bizim tavşan olmadığımızı da unutma,” dedi Hammond.</p>

  <p class="p8">“Evet, biliyorum! Düşünce yetim var: beni ölümden ya da kalımdan hemen hemen daha çok ilgilendiren birtakım çok önemli konularda, belirli hesaplar yapmak zorundayım. Ara sıra sindirim güçlükleri dikilir karşıma. Açlık dikilir karşıma öldüresiye. Tıpkı bunlar gibi, cinsel açlık da dikilir karşıma. Ne buyrulur?”</p>

  <p class="p8">“Bence cinsel oburluğunun sonucu olan bir sindirim güçlüğü dikiliyor senin karşına daha çok,” diye alay etti Hammond.</p>

  <p class="p8">“Hayır, hayır! Ben ne yemekte aşırılığa düşerim, ne de cinsel birleşmede. Çok yemek ya da az yemek insanın kendi elinde olan bir şeydir. Ama size kalsa, beni açlıktan öldüreceksiniz.”</p>

  <p class="p8">“Hiç de öyle değil. Evlenebilirsin.”</p>

  <p class="p8">“Nerden biliyorsun evlenebileceğimi? Belki benim kafama uygun bir şey değil evlenmek. Evlenmek... benim kafa etkinliklerimi altüst eder belki. Ben evlenmek için yaratılmamışım... bu durumda, bir keşiş gibi dört duvar arasına mı zincirleyeyim kendimi? Herkes çürümekte, korkudan sinmekte, dostum. Ben yaşamak, kendi hesaplarımı yapmak zorundayım. Ara sıra kadın ister canım. Bu işi büyütmeye, ötekinin berikinin suçlamalarına, yasaklarına, boyun eğmeye yanaşmam. Bir kadının bir bavul gibi, bir elbise sandığı gibi, benim adımın etiketini taşıması, bana utanç verir.”</p>

  <p class="p8">İki adam, Julia konusundan dolayı birbirlerine iyice içerlemişler, bunu unutamıyorlardı.</p>

  <p class="p8">“Eğlenceli bir görüş bu, Charlie,” dedi Dukes, “cinsel birleşmenin, sözcüklerin söylenerek değil, eyleme dökülüp oynanarak sürdürülen bir konuşma biçimi olduğu. Bence çok doğru. Kadınlarla, tıpkı bugün havadan ya da başka bir şeyden söz ediyormuşçasına, karşılıklı birçok duygulanımlar, coşkular alışverişinde bulunabiliriz. Cinsel ilişki erkekle kadın arasında doğal bir gövdesel konuşmadır belki. Kendisiyle ortak düşüncelerin olmadıkça bir kadınla konuşamazsın: başka deyimle, ilgi duymazsın onunla konuşmaya. Tıpkı bunun gibi, bir kadınla ortak birtakım coşkuların, paylaşacak duyguların olmadıkça, o kadınla yatmayı da istemezsin. Ama...”</p>

  <p class="p8">“Bir kadına karşı bu belli coşkular ya da duygular varsa sende, o kadınla yatmalısın,” dedi May. “Dürüstçe davranırsan, yapabilecek tek şeydir bu. Konuşmaya ilgi duyduğun bir kimse karşısında, tek dürüst davranışın, o kimseyle konuşmak oluşu gibi tıpkı. Ayıp kaçar diye düşünüp, baklayı ağzından kaçırmamak için dilini ısırıp durmaktan daha iyidir bu herhalde. Söylersin içinden geleni. Cinsel ilgi de beyledir.”</p>

  <p class="p8">“Hayır,” dedi Hammond. “Yanılıyorsunuz. Sözgelişi, sen May, gücünün yarısını kadınlarla çarçur ediyorsun. Sende bu kafa varken, yapman gereken işleri hiçbir zaman yapamayacaksın. Gücünün büyük bir kesimini bu işlere harcıyorsun.”</p>

  <p class="p8">“Belki de harcıyorum... sen de gücünün pek azını harcıyorsun bu işe Hammond, yavrucuğum, evli ol olma bir şey değişmez. Kafaca bütünlüğünü, düşüncenin katkısızlığını koruyabiliyorsun belki, ama gitgide taşlaşıyor kafan. Senin o dupduru düşüncen, bana kalırsa gitgide kuruyarak tamtakır oluyor. Konuşmalarınla daha çok ortaya çıkıyor bu.”</p>

  <p class="p8">Tommy Dukes bir kahkaha koy verdi.</p>

  <p class="p8">“İkiniz de saçmalıyorsunuz, yüksek düşüncelerinizle!” dedi. “Bana bakın bir de... ufak tefek birkaç şey karalamaktan başka, kafaca yüksek bir iş yaptığım yok. Bununla birlikte, ne evleniyorum, ne de kadın ardında koşuyorum. Charlie çok haklı bence; kadın ardında koşmak istiyorsa, bu işin ölçüsünü kaçırmamak kendi elinde olan bir şeydir. Ama yaptığı şey yasaktır diyemem. Hammond’a gelince, onda bir sahip olma duygusu var, dolayısıyla, tuttuğu burnunun dikine yol, savunduğu sınırlı düşünce, haklı görülebilecek şeyler. Görürsünüz, ölümünden önce büyük bir İngiliz yazarı olur, tepeden tırnağa sıkı bir yazar. Bana gelince, ben hiçbir şeyim: kurusıkı bir fişek. Ya sen Clifford? Sence de cinsel ilişki insana dünyada başarı sağlayan küçük bir dinamo mudur?”</p>

  <p class="p8">Clifford bütün bu konuşma süresince pek az söze karışmıştı. Uzun boylu bir şey söylememişti hiç; bu konudaki düşünceleri yeterince canlı değildi, çok şaşırmış, heyecanlanmıştı. Şimdi kızarıp bozarmış, rahatsız olmuş görünüyordu.</p>

  <p class="p8">“Eh!” dedi Clifford, “ben bu kavganın dışında olduğum için, söyleyebilecek bir sözüm olduğunu sanmıyorum.”</p>

  <p class="p8">“Hiç de öyle değil,” dedi Dukes; “yukarı yarın hiç de' kavganın dışında değil. Sağlıklı, eksiksiz bir düşünce yaşamın var. Görüşünü bilmek isteriz bu konuda.”</p>

  <p class="p8">“Öyle olsun,” diye kekeledi Clifford, “ama gene de çok bir şey söyleyebileceğimi sanmıyorum... evlenin olsun bitsin dersem, düşündüğümü en iyi dile getirmiş olurum sanıyorum. Ama birbirini düşünen erkekle kadın arasında büyük bir şey vardır tabii.”</p>

  <p class="p8">“Nasıl büyük bir şey?” dedi Tommy.</p>

  <p class="p8">“Hımm... aradaki içtenliği bütünüyle destekleyen bir şey,” dedi Clifford, bir kadın gibi sıkılgan.</p>

  <p class="p8">“Evet, Charlie ile ben cinsel ilişkinin konuşma gibi bir anlaşma aracı olduğuna inanıyoruz. Bir kadın benimle cinsel bir konuşmaya başladı mı, sırası gelince onunla yatıp işi bitirmem doğal bir şeydir. Ne yazık ki, hiçbir kadın böyle bir konuşmaya başlamıyor benimle, ben de yalnız yatıyorum; bu durumun bana bir dokuncası da olmuyor... olmadığını umuyorum, ne bileyim, belki de olur. Her neyse, ne karıştırılacak öyle çok büyük hesaplarım ne de yazılacak ölümsüz yapıtlarım var benim. Orduya kapağı atmış biriyim ancak...”</p>

  <p class="p8">Bunun üzerine odaya bir sessizlik çöktü. Dört erkek sigara içiyorlar, Connie de bir köşede nakışını işliyordu... Evet, o da ordaydı! Ağzını bile açmadan oturmak zorundaydı. Bir fare gibi sessiz oturmak, bu yüksek düşünce adamlarının sonsuz bir önem taşıyan görüşlerine karışmamak zorundaydı. Orda oturması gerekiyordu ama. O olmayınca rahat edemiyorlar, düşünceleri böylesine rahatlıkla sürüp gitmiyordu. Clifford çok daha sessiz, çok daha sinirli oluyor, Connie’nin yokluğunda çok daha çabuk korkmaya başlıyor, böylece konuşma kısa kesiliyordu. Tommy Dukes en iyiydi bu konuşmalarda; Connie'nin orda oluşu biraz esinlendiriyordu onu. Connie Hammond’dan hoşlanmıyordu; kafasıyla çok bencil bir adamdı. Charles May’in bir yanını sevmekle birlikte, onun da, büyük hesaplarıyla birlikte, biraz beğenisiz, biraz çapaçul olduğunu görüyordu.</p>

  <p class="p8">Connie nice akşamlar oturup bu dört adamın konuşmalarını dinlemişti. Başka bir iki kişi daha vardı. Konuşmaların hiçbir yere varmaması pek rahatsız ediyordu onu.</p>

  <p class="p8">Söyleyeceklerini işitmekten hoşlanıyordu, özellikle Tommy’nin de bulunduğu zamanlar. Eğlenceli bir şeydi bu. Erkekler kendisini öpecek, gövdeleriyle dokunacak yerde, kafalarının içini döküyorlardı. Çok eğlenceli bir şeydi! Ama buz gibiydi düşünceleri!</p>

  <p class="p8">Biraz da sinirlendirici bir şeydi. Onların büyük bir kinle, ne idiği belirsiz, sonradan görme, görgüsüz, aşağılık herif diye andıkları Michaelis’e Connie’nin daha büyük bir saygısı vardı. Ne idiği belirsiz, aşağılık olsun olmasın, kendince bir başarıya ulaşmıştı o. Onlar gibi sağda solda düşünce gösterilerine katılarak söz ebeliği yapan bir adam değildi.</p>

  <p class="p8">Connie düşünce yaşamını oldukça seviyordu, ama büyük bir ürpertiyle karşılıyordu. Onca biraz aşırılığa düşüyordu bu tür yaşam. Orada, kendi kendine kafadarlar diye adlandırdığı dört adamın sigara dumanları ortasında geçirdiği bu ünlü akşamları seviyordu. Sonsuz eğleniyordu bundan, onların, kendisi olmadan doğru düzgün konuşamadıklarını bile görmekle gurur da duyuyordu. Düşünceye çok büyük bir saygısı vardı... bu adamlar hiç olmazsa dürüstçe düşünmeye çalışıyorlardı. Ama her nedense, bir türlü atlamayan bir kedi vardı sanki. Hepsi bir şeyden söz ediyorlardı ama konuştukları şeyin kendi yaşamı için ne gibi bir anlam taşıyabileceğini bir türlü kestiremiyordu. Mick de aydınlatamamıştı bu noktayı.</p>

  <p class="p8">Ama Mick’in de kendi yaşamını tüketmekten, öteki insanların kendilerini ona benimsetmeye çalıştıkları ölçüde, kendisini öteki insanlara benimsetmeye çalışmaktan başka bir şey yaptığı yoktu ki. Gerçekten de topluma karşıt bir adamdı, Clifford’la kafadarlarını kızdıran yanı da buydu. Clifford’la kafadarları topluma karşıt kimseler değillerdi; az çok insanlığı kurtarmaya, hiç olmazsa eğitmeye yönelmişlerdi.</p>

  <p class="p8">Bir pazar akşamı konu gene gelip sevgiye dayanınca, çok parlak bir konuşma geçti aralarında:</p>

  <p class="p8">“Kutsarım gönlümüzü soydaşlarımıza</p>

  <p class="p8">Ya da başka bir şeye bağlayan o bağı”</p>

  <p class="p8">dedi Tommy Dukes. “O bağın ne olduğunu bilmek isterdim... Şimdi bizi birbirimize bağlayan bağ, düşüncelerimiz arasındaki sürtüşmedir. Karşı karşıya geçip birbirimizle ilgili öfkeli şeyler söylüyoruz, dünyanın her yerindeki öbür elinin körü aydınlar gibi. Elinin körü herkes gibi, çünkü hiç kimse ötekinden geri kalmıyor bu konuda. Ya da karşı karşıya geçip birbirimize duyduğumuz öfkeyi gizleyerek dalkavukluk yapıyoruz. Düşünce yaşamının, ta derinlerdeki dipsiz bir öfkeye kenetli köklerden boy atıp ortaya çıkması garip bir şey. Hep böyle olagelmiş! Sokrates'e bakın sözgelişi, Platon’a, çevresindeki topluluğa! Başka birini çekiştirip didiklemekten duyulan bir öfkedir gördüğünüz düpedüz... Protagoras, ya da her kimse! Alkibyades ya da kavgaya katılmış bütün o küçük çömez köpekler! Doğrusunu isterseniz bu durum, hiçbir düşünce gösterisine girişmeden, bir bo ağacı altında sessiz sessiz oturan Buddha'ya, ya da çömezlerine tatlı tatlı pazar öyküleri anlatan İsa’ya daha çok yakınlık duymasına yol açıyor insanın. Hayır, düşünce yaşamının ta kökünden yanlış bir yanı var. Ağacı yemişinden öğreneceksin.”</p>

  <p class="p8">“Hepimizin böylesine öfkeli olduğunu hiç sanmıyorum,” diye karşı çıktı Clifford.</p>

  <p class="p8">“Sevgili Clifford, birbirimizle ne biçim konuştuğumuzu düşün bir yol, hepimizin. Ben kendim bu konuda herhangi bir kimseden daha da kötüyüm. Çünkü kendiliğinden gelen bir öfke, pazarlıklı dalkavukluklardan yeğdir bence; zehirdir bu dalkavukluklar; şimdi Clifford’un ne ince ne iyi bir arkadaş olduğunu vb. vb. söylemeye başlasam, zavallı Clifford’a acımak gerekir sonra. Tanrı hakkı için, hepiniz öfkeli şeyler söyleyin benim için, o zaman sizlerin gözünde bir değer taşıdığımı anlarım. Dalkavukluk, yağcılık etmeniz yıkar beni.”</p>

  <p class="p8">“Ama bana kalırsa biz birbirimizi gerçekten seviyoruz,” dedi Hammond.</p>

  <p class="p8">“Diyorum ya, öyle olması gerek... birbirimize, birbirimiz üzerine, birbirimizin arkasından öyle öfkeli şeyler söylüyoruz ki! En kötüsü de benim.”</p>

  <p class="p8">“Bence sen düşünce yaşamını eleştirel etkinlikle karıştırıyorsun. Sokrates’in eleştirel etkinlik yolunda büyük bir başlangıç yaptığı konusunda seninle birleşiyorum, ama yalnız bununla kalmadı,” dedi Charlie May, oldukça tepeden konuşarak. Kafadarların yapmacık alçakgönüllülükleri altında garip bir kendini beğenmişlik vardı. Öylesine tepeden konuşuyorlar, öte yandan öylesine alçakgönüllü olmaya öykünüyorlardı.</p>

  <p class="p8">Dukes Sokrates’ten söz etmeye pek yanaşmadı,</p>

  <p class="p8">“Çok doğru, eleştiriyle bilgi aynı şey değildir,” dedi Hammond.</p>

  <p class="p8">“Değildir tabii,” diye söze karıştı, esmer, utangaç bir delikanlı olan Berry. Dukes’a uğramış, gece onda kalacaktı.</p>

  <p class="p8">Hepsi ona döndüler, konuşan bir eşek vardı karşılarında sanki.</p>

  <p class="p8">“Ben bilgiden değil düşünce yaşamından söz ediyordum,” diye güldü Dukes. “Gerçek bilgi, bilinç gövdesinin bütününden ortaya çıkan şeydir; beyninizden, kafanızdan olduğu ölçüde karnınızdan, erkeklik organınızdan da ortaya çıkar. Kafa ancak çözümler, usa vurur. Kafa ile usu bütün ötekilerin başına geçirin, tek yapabilecekleri şey eleştirmek olur ancak, bu da ölümdür. Tek yapabilecekleri şey diyorum. Çok önemli bu. Tanrım, dünyaya eleştiri gerek bugün... öldüresiye eleştiri. Onun için bırakalım düşünce yaşamını, öfke içinde gene o eski kokuşmuş gösteriyle övünelim. Ama biliyor musunuz, şöyle: Kendi yaşamınızı yaşarken, bütün yaşamla birlikte organik bir bütünsünüz. Ama düşünce yaşamına dalar dalmaz, yasak elmayı koparırsınız. Elma ile ağaç arasındaki bağı yitirmiş olursunuz: canlı bağı. Yaşamınızda düşünce yaşamından başka hiçbir şey yoksa, siz de kopmuş bir elmasınız... ağaçtan düşmüş bir elma. Bu durumda öfkeli olmanız mantığa uygun bir sonuçtur, koparılmış bir elma için çürümenin doğal bir sonuç oluşu gibi tıpkı.”</p>

  <p class="p8">Clifford şaşkın şaşkın bakıyordu: bunların hepsi boş sözdü onca. Connie ise kendi kendine, için için gülüyordu.</p>

  <p class="p8">“Öyleyse biz hepimiz kopmuş elmalarız,” dedi Hammond, oldukça sinirli, acı bir tonla.</p>

  <p class="p8">“Haydi elma suyu yapalım kendimizden,” dedi Charlie.</p>

  <p class="p8">“Peki Bolşevikliğe ne diyorsunuz?” diye sordu esmer Berry. Sanki bütün söylenenler gelip bu konuya dayanıyordu.</p>

  <p class="p8">“Bravo!” diye gürledi Charlie. “Bolşevikliğe ne diyorsunuz?”</p>

  <p class="p8">“Haydi bakalım! Bolşevikliği çekiştirelim biraz!” dedi Dukes.</p>

  <p class="p8">Hammond kafasını ciddi ciddi sallayarak, “Korkarım çok geniş bir konu olur Bolşeviklik,” dedi.</p>

  <p class="p8">“Bana öyle geliyor ki,” dedi Charlie, “burjuva dedikleri şeye karşı duyulan aşırı bir nefrettir bu; ama burjuvanın ne olduğu iyice tanımlanmamıştır daha. Başka şeyler yanı sıra kapitalizmdir. Duygularla coşkular da öylesine körü körüne burjuva ki, duygusuz, coşkusuz bir insan bulgulamak zorundasınız.”</p>

  <p class="p8">“Sonra birey, özellikle kişisel insan, burjuvadır: onun da susturulması gerekir. Daha büyük şeylere, Sovyet Sosyalist falan filana dalmaksınız. Organizmanın kendisi bile burjuvadır: öyleyse ülkümüz mekanik olmalıdır. Birçok değişik, bununla birlikte eşit ölçüde gerekli parçalardan kurulu, bir birim olan, organik sayılmayan tek şey makinadır. Her insan bir makina parçasıdır, makinayı süren güç de nefret... burjuvadan nefret. Bence, budur işte Bolşeviklik.”</p>

  <p class="p8">“Çok doğru!” dedi Tommy. “Ama bana kalırsa, endüstrileşme ülküsünün de bütününü kapsayan eksiksiz bir tanım bu. Fabrika sahibinin ülküsü kısaca; ancak, sürücü gücün nefret olduğunu yadsıyabilir o tabii. Nefrettir, hep ayni: yaşamın kendisinden nefret. Bütün bunları anlamak güç geliyorsa, Orta İngiltere’ye bir göz atın yeter... ama kafa yaşamının bir yönü bütün bunlar, mantık gereği bir gelişme.”</p>

  <p class="p8">“Bolşevikliğin mantığa uygunluğunu kabul etmiyorum, çünkü önermelerin büyük çoğunluğunu bir yana itiveriyor,” dedi Hammond.</p>

  <p class="p8">“Ama sevgili dostum, maddesel şeyleri benimsiyor; katkısız insan zihni de öyle değil mi... tek başına?”</p>

  <p class="p8">“Hiç olmazsa Bolşeviklik sağlam bir kaya temeli üzerine kurulmuştur,” dedi Charlie.</p>

  <p class="p8">“Kaya temeli! Kayan bir kaya temeli! Bolşevikler kısa zamanda dünyanın, en güzel mekanik gereçlerle donanmış, en güzel ordusuna sahip olacaktır.”</p>

  <p class="p8">“Ama bu böyle süremez... bu nefret işi. Bir tepki gerekir buna karşı...” dedi Hammond.</p>

  <p class="p8">“Evet, yıllardır bekleyip duruyoruz... daha da bekleyeceğiz. Nefret, gemi azıya almış yürüyor. Düşünceleri yaşama uygulamak için zorlamanın kaçınılmaz sonucu bu, insanın en derin içgüdülerini zorlamanın; en derin duygularımızı birtakım düşüncelere göre zorluyoruz. Bu formülle sürüyoruz kendimizi, tıpkı bir makina gibi. Mantık yolu, her şeye egemen olmaya yelteniyor, katkısız bir nefret buluyor karşısında. Bir hepimiz Bolşeviğiz, ama ikiyüzlüyüz. Ruslar ise ikiyüzlü olmayan Bolşeviklerdir.”</p>

  <p class="p8">“Ama Sovyetlerin tuttuğu, yoldan başka birçok yollar var,” dedi Hammond, “Bolşevikler, gerçekten de pek akıllı değiller.”</p>

  <p class="p8">“Değiller tabii. Ama ara sıra kıt düşünceli olmak da akıllılıktır bir bakıma; gözü kararmış olanlar için. Ben kendi payıma, Bolşevikliği kıt düşünceli buluyorum; ama bizim batıdaki toplum yaşamımız da aynı ölçüde kıt düşünceli. Şu çok ünlü kafa yaşamımız bile kıt düşünceli. Hepimiz de soğuk bir miskinlik içindeyiz, birer budala gibi tutkudan yoksunuz. Gerçekte hepimiz Bolşeviğiz, ama başka bir ad takıyoruz buna. Tanrı sayıyoruz kendimizi… tanrı gibi insanlar! Tıpkı Bolşeviklikte olduğu gibi. İnsan olmalı kişi her şeyden önce; Tanrı ya da Bolşevik olmaktan kurtulmak istiyorsa, bir yüreği bir de penisi bulunmalı kişinin... ikisi de aynı şeydir çünkü: ikisi de inanılmayacak ölçüde iyidir.”</p>

  <p class="p8">Hoşnutsuzluk belirtisi olan bir sessizliği Berry’nin meraklı sorusu izledi:</p>

  <p class="p8">“Sevgiye inanıyorsun öyleyse, değil mi Tommy?”</p>

  <p class="p8">“Sevgili yavrum!” dedi Tommy, “Hayır yavrucuğum, onda dokuz hayır! Sevgi de, o kıt düşünceli gösterilerden biridir bugün. Küçücük, oğlan kalçalı, caz düşkünü kızları beceren ince belli kırıtkan herifler, bir çift yaka kopçası gibi! Bu mu senin dediğin sevgi? Hayır, sevgili dostum, hiç inanmıyorum sevginin böylesine!”</p>

  <p class="p8">“Peki inandığın bir şey var mı hiç?”</p>

  <p class="p8">“Benim mi? Kafama göre iyi bir yürek, şen şakrak bir penis, canlı bir düşünce, bir bayan önünde “bok!” diyebilecek bir gözüpeklik sahibi olmaya inanıyorum.”</p>

  <p class="p8">“Hepsi de var sende işte,” dedi Berry.</p>

  <p class="p8">Tommy Dukes kahkahayı koy verdi. “Melek çocuk! Keşke olsaydı bütün bunlar bende! Ama ne gezer; yüreğim bir patates gibi uyuşuk, sarkık kuşumun kafası hiçbir zaman kalkmıyor, kökünden kesip annemin ya da teyzemin önünde “bok!” diye bağırasım geliyor... soylu hanımlardır annemle teyzem biliyor musun? Bense gerçekte hiç de akıllı değilim, “kafasıyla yaşayan” biriyim ancak. Akıllı olmak çok güzel bir şeydir; o zaman ağıza alınan alınmayan bütün üyeleriyle canlı, dipdiri olur insan. Penis başını kaldırır: Merhaba! der gerçekten akıllı bir insana. Renoir, resimlerini penisiyle yaptığını söylermiş... yaparmış da, hem de ne resimler! Ah ben de benimkiyle bir şeyler yapabilseydim. Tanrım! Yalnız kuru söz bizimkisi! Hades’e eklenmiş yeni bir işkence! Hep o Sokrates bu işin başı.”</p>

  <p class="p8">“Güzel kadınlar vardır dünyada,” dedi Connie, başını kaldırıp konuşarak en sonunda.</p>

  <p class="p8">Erkekler pek hoş karşılamadılar bunu... hiçbir şey işitmemiş gibi davranması gerekirdi Connie’nin. Böyle bir konuşmayı bunca yakından izlemiş olmayı kabullenmesi onları tiksindiriyordu.</p>

  <p class="p3">“Tanrım! Onlar bana karşı hoş değilse,<br />
  Umurumda mı ne denli hoş oldukları?”</p>

  <p class="p3">“Hayır, hayır, içler acısı bir durum! Bir kadınla birleşmek, içimi titretmiyor benim. Yapamıyorum bir türlü. Yüz yüze geldiğimde gerçekten istek duyabileceğim tek kadın yoktur, böyle bir şey için kendimi zorlamaya da başlamayacağım. Tanrı korusun, hayır! Olduğum gibi kalıp kafamla yaşamayı sürdüreceğim. Yapabileceğim tek dürüstçe şey bu. Kadınlarla konuşmaktan epey bir mutluluk duyabiliyorum, ama pek arı bir şey bu, içler acısı bir ölçüde arı. Ne dersin Hildebrand, çaylağım benim?”</p>

  <p class="p8">“İnsan arı kalırsa çok daha az sarpa sarar işler,” dedi Berry.</p>

  <p class="p8">“Evet, bütünüyle çok yalındır yaşam!”</p>

  <p class="p8"> </p>
</body>
</html>
