<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>16</title>
</head>

<body>
  <h1 class="h11"><a id="a21"></a>16</h1>

  <p class="p8">Connie eve vardığında uzun uzadıya sorguya çekildi Clifford çay zamanı dışarıya çıkmış, fırtınadan az önce dönmüştü, Connie neredeydi? Kimse bilmiyordu, yalnız Mrs. Bolton, bir gezinti için koruya gitmiş olduğunu söyledi. Koruya, hem de bu havada! Clifford’un bu kez iyice sinirleneceği tutmuştu. Her şimşekte irkiliyor, her gök gürültüsünde korkular geçiriyordu. Bu sağanak dünyanın sonuydu sanki. Gitgide daha çok sinirleniyordu.</p>

  <p class="p8">Mrs. Bolton onu yatıştırmaya çalıştı.</p>

  <p class="p8">“Sağanak kesilinceye dek kulübeye sığınmıştır. Üzülmeyin, hiçbir şeycik olmamıştır Sayın Leydi’ye.”</p>

  <p class="p8">“Böyle bir havada koruda olması hoşuma gitmiyor! Koruya gitmesi gerçekte hiç hoşuma gitmiyor! İki saati geçiyor evden çıkalı! Ne zaman gitti?”</p>

  <p class="p8">“Siz gelmeden az önce.”</p>

  <p class="p8">“Parkta rastlamadım. Kim bilir nerededir, ne iş gelmiştir başına.”</p>

  <p class="p8">“Tasalanmayın efendim, hiçbir şeyi yoktur. Göreceksiniz yağmur diner dinmez gelecek. Yağmurun dinmesini bekliyordur.”</p>

  <p class="p8">Ama Connie yağmur diner dinmez gelmedi. Gerçekte aradan uzun bir süre geçti, güneş sarı ışıklarıyla bulutların ardından belirdi, gene de ne gelen vardı ne giden. Güneş battı, hava kararmaya başladı, yemek saati geldi.</p>

  <p class="p8">“Böyle olmayacak!” dedi Clifford, sinirli. “Onu arayıp bulmaları için Fields ile Betts’i yollayacağım.”</p>

  <p class="p8">“Hayır, böyle bir şey yapmayın sakın!” dedi Mrs. Bolton yüksek sesle: “Canına kıydı falan sanacaklar sonra. Bir sürü dedikoduya yol açmış olursunuz. İzin verirseniz, ben kulübeye gidip bir bakayım. Yüzde yüz ordadır.”</p>

  <p class="p8">Biraz dil döktükten sonra Clifford’u yola getirdi.</p>

  <p class="p8">Connie, solgun bir yüzle yürüyen Mrs. Bolton’la yolda karşılaştı.</p>

  <p class="p8">“Sizi aramaya geldiğim için sakın bana darılmayın Sayın Leydi! Sör Clifford iyice kuşkulandı. Yıldırımla öldüğünüze ya da düşen bir ağacın altında kaldığınıza kesinlikle inanmaya başladı. Ölünüzü bulmaları için Field ve Betts’i koruya gönderecekti. Bütün uşakları ortalığa salmaktansa, benim gelmemin daha doğru olacağını düşündüm.”</p>

  <p class="p8">Sinirli sinirli konuşuyordu. Connie’nin yüzünde tutkunun yarı-düşünü, ışıltısını görüyor, onun kendisine duyduğu öfkeyi seziyordu.</p>

  <p class="p8">“İyi etmişsiniz!” dedi Connie. Başka bir şey de söyleyemedi.</p>

  <p class="p8">İki kadın ıslak yolda sessiz sessiz ilerliyorlar, bu arada ağaçlardan düşen kocaman damlaların sesi, koruda birer patlamayla yankılanıyordu. Park kapısına yaklaştıklarında Connie önde yürüyor, Mrs. Bolton da biraz güçlükle soluk alıyordu. Son günlerde şişmanlamıştı.</p>

  <p class="p8">“Clifford’un böyle ortalığı birbirine katması ne budalalık!” dedi Connie en sonunda öfkeyle, gerçekte kendi kendine söylenerek:</p>

  <p class="p8">“Ah, erkeklerin ne mal olduğunu bilirsiniz! Bir şeyi kurdukça kurarlar. Ama sizi görür görmez her şeyi unutacaktır.”</p>

  <p class="p8">Connie gizli ilişkisini Mrs. Bolton’un bilmesine çok kızıyordu: bildiği yüzde yüzdü çünkü.</p>

  <p class="p8">Yolda giderken ansızın duruverdi.</p>

  <p class="p8">“Ardıma böyle adam takılması canavarca bir şey!” dedi gözleri ateş saçarak.</p>

  <p class="p8">“Ahi Sayın Leydi öyle demeyin n’olur! Yoksa o iki uşağı gönderecekti, onlar da doğru kulübeye geleceklerdi. Gerçekte ben kulübenin yerini bile doğru dürüst bilemem.”</p>

  <p class="p8">Connie bu söz üzerine öfkeden mosmor kesildi. Ama coşmuş olan tutkularının izleri daha üzerinde olduğu için yalan söyleyemedi. Bekçiyle aralarında hiçbir ilgi yokmuş gibi gözükmeye de yeltenmedi. Öne eğik başıyla tilki gibi kurnaz görünen öteki kadına baktı: ama gene de kadınlığı yönünden bir yakınlık duydu ona.</p>

  <p class="p8">“Aman!” dedi. “İş olacağına varır. Ne olursa olsun umurumda değil!”</p>

  <p class="p8">“Öyle ya, Sayın Leydi! Yağmurdan korunmak için kulübeye sığınmışsınız. Bunda bir şey yok ki.”</p>

  <p class="p8">Eve doğru yürüdüler. Connie doğru Clifford’un odasına gitti, Clifford’a, onun kireç gibi olmuş yüzüne, yuvasından uğramış gözlerine karşı, büyük bir öfke kaynıyordu içinden.</p>

  <p class="p8">“Ardıma hizmetçiler takmaya hiç hakkın yok, anladın mı!” diye çıkıştı.</p>

  <p class="p8">“Tanrım!” diye patladı. Clifford. “Nerde kaldın be kadın? Saatler geçti sen evden çıkalı, hem de böyle bir havada! Hangi cehennemin dibine gidiyorsun bu koruda? Ne yapıyorsun? Yağmur dineli saatler oldu, saatler! Saat kaç biliyor musun? İnsanı çileden çıkarmak için bire birsin. Neredeydin? Ne yapıyorsun bu havada?”</p>

  <p class="p8">“Ya canım söylemek istemezse?” dedi Connie. Şapkasını çıkararak, saçlarını silkeledi.</p>

  <p class="p8">Clifford gözlerini fal taşı gibi açarak baktı, gözlerinin akı sapsarı kesiliyordu. Böyle bir öfke nöbeti hiç iyi gelmiyordu ona: Mrs. Bolton günlerce uğraşmak zorunda kalıyordu sonra. Connie apansız bir acıma duydu içinde.</p>

  <p class="p8">“Ama gerçekten,” dedi daha yumuşak bir sesle, “gören duyan da kim bilir ne biçim işler çevirdiğimi sanır! Oysa yağmurdan korunmak için kulübeye sığındım yalnızca, küçük bir ateş yaktım kendime, çok da hoşlandım bundan.”</p>

  <p class="p8">Serinkanlılıkla konuşuyordu şimdi. Clifford’u daha fazla kızdırmanın ne anlamı vardı! Clifford ise kuşkuyla bakıyordu.</p>

  <p class="p8">“Peki ya saçların?” dedi, “ya şu durumun?”</p>

  <p class="p8">“Evet!” dedi Connie gene serinkanlı. “Yağmurun altında çırılçıplak koştum.”</p>

  <p class="p8">Clifford ağzını bile açmadan süzdü onu.</p>

  <p class="p8">“Çıldırdın anlaşılan!” dedi.</p>

  <p class="p8">“Neden? Yağmurla bir duş yapmak çılgınlık mı?”</p>

  <p class="p8">“Peki nasıl kurulandın?”</p>

  <p class="p8">“Eski bir havluyla, ateşin karşısında.”</p>

  <p class="p8">Clifford gene şaşkın şaşkın bakıyordu.</p>

  <p class="p8">“Peki ya birisi gelseydi?”</p>

  <p class="p8">“Kim gelebilirdi?”</p>

  <p class="p8">“Kim mi? Kim olursa! Sözgelişi Mellors. Gelmiyor mu? Akşamları oraya uğraması gerek.”</p>

  <p class="p8">“Evet, yağmur dindikten sonra sülünlere yem vermeye geldi.”</p>

  <p class="p8">Connie şaşılacak bir ustalıkla konuşuyordu. Bitişik odada konuşmaları dinleyen Mrs. Bolton hayran kalıyordu bu ustalığa. Bir kadın nasıl da doğallıkla her şeyi istediği yöne çeviriyordu.</p>

  <p class="p8">“Peki, ya sen yağmurun altında deli gibi çırılçıplak koşarken gelseydi?”</p>

  <p class="p8">“Korkudan küçük dilini yutar, kaçacak delik arardı bence.”</p>

  <p class="p8">Clifford şaşkınlıktan donakalmış, öylece bakıyordu. Alt bilincinden geçen düşünceleri hiçbir zaman kavrayamayacak ölçüde şaşalamıştı. Connie’nin söylediklerini şaşkınlıkla, hiç sorgusuz kabulleniyordu. Ona hayranlık duymaktan da kendini alamıyordu. Öylesine güzel, alımlı, parlak bir görünüşü vardı Connie’nin: sevgi parlaklığı.</p>

  <p class="p8">“Bu işi hastalanmadan atlatırsan çok iyi,” dedi Clifford, yatışmış.</p>

  <p class="p8">“Soğuk aldığımı sanmıyorum,” karşılığını verdi Connie. Kendi kendine, öteki adamın sözlerini düşünüyordu. Fırtına sırasında adamın kendisine ‘Dünyada en güzel kalça seninki’ dediğini Clifford’a söyleyebilmeyi gönülden istiyordu. Ama nerde! Kırgın bir kraliçe gibi, içi sıkıldı, üstünü değişmek için yukarıya çıktı.</p>

  <p class="p8">O akşam Clifford, iyilikle davranmak istedi kendisine. Son bilimsel din kitaplarından birini okuyordu: garip, yapmacık bir dinsel yönü vardı Clifford’un; kendi benliğinin geleceği bakımından bencil bir kuşku duyuyordu. Connie ile bir kitap üzerinde konuşma alışkanlığı. Aralarında bir şeyler konuşmaları gerekliydi çünkü, nerdeyse kimyasal bir oluşumdu bu alışkanlık. Kafalarını nerdeyse kimyasal bir işlemle birbirine uydurmak zorundaydılar.</p>

  <p class="p8">“Ha, şu konuda ne düşünüyorsun bakalım?” dedi Clifford, uzanıp kitabı alarak. “Ardımızda birkaç evrim çağı daha olsaydı, ateşli gövdeni serinletmek için yağmur altında koşmak zorunda kalmayacaktın. Hah, işte şurada! – ‘Evren bize iki yönünü gösteriyor: bir yönüyle maddesel bir tükeniş, öteki yönüyle de ruhsal bir yükseliş içinde.’”</p>

  <p class="p8">Connie daha fazla bir şeyler umarak dinliyordu. Ama Clifford, duraklayarak bekledi.</p>

  <p class="p8">Bunun üzerine Connie şaşırarak baktı ona. “Peki ruhsal yönden yükseliyorsa,” dedi, “aşağıda, bir zamanlar kuyruğunun bulunduğu yerde ne bırakıyor geriye?”</p>

  <p class="p8">“Ah!” dedi Clifford. “Adamın sözlerini başka anlama çekme. Yükselme, tükenmenin karşıtı olarak kullanılmış burada bence.”</p>

  <p class="p8">“Ruhsal bakımdan, dağılış, öyle mi?”</p>

  <p class="p8">“Hayır, ama gerçekten, şaka bir yana; bir değer taşıyor mu bu söz sence?”</p>

  <p class="p8">Connie gene baktı.</p>

  <p class="p8">“Maddesel tükeniş?” dedi. “Senin günden güne şişmanladığını görüyorum, ama buna üzülüp tüketmiyorum kendimi. Güneş, eskisinden daha mı küçük şimdi sence? Bana kalırsa değil. Âdem’in Havva’ya sunduğu elma da, bizim şimdiki elmalardan pek büyük değildi bence. Sen ne dersin?”</p>

  <p class="p8">“Bak, sonra da şunları söylüyor: ‘Bu, bizim zaman ölçülerimizle kavranamayacak bir yavaşlıkla, yeni yaradılış koşullarına doğru, ağır ağır sürüp gidiyor böylece, bu koşullar ortasında, şimdi tanıdığımız durumuyla bizim maddesel dünyamızdan geriye kalan şey, hiçlikten güçlükle ayırt edilebilecek bir kum dalgacıkları denizi olacak.’”</p>

  <p class="p8">Connie eğlenerek dinliyordu. Kafasından türlü düşünceler geçiyordu, ama yalnız şunları söylemekle yetindi:</p>

  <p class="p8">“Ne budalaca bir göz boyacılık! Sanki böylesine yavaş ilerleyen bir gelişmeyi, kendi kibirli bilinci kavrayabilirmiş gibi! Böyle sözler, bu adamın yeryüzünde somut bir başarısızlık örneği olduğunu, dolayısıyla bütün evreni somut bir başarısızlık gibi göstermek istediğini belirtir. Ne özentili bir arsızlık!”</p>

  <p class="p8">“Bak, dinle ama! Büyük adamın ağırbaşlı sözlerini kesip durma! – ‘Dünyada görülen şimdiki düzen, bilinemez bir geçmişten doğmuştur, mezarını da bilinemez bir gelecekte bulacaktır. Geriye bitip tükenmez bir soyut biçimler ülkesi, kendi yaratıklarınca sürekli olarak yeni yeni durumlara sokulan, değişken nitelikte bir yaratıcı güç, bir de bütün düzen biçimlerinin, bilgeliğine dayandığı Tanrı kalacaktır’ – deyip bitiriyor!”</p>

  <p class="p8">Connie, oturduğu yerden öfkeyle dinliyordu.</p>

  <p class="p8">“Ruhsal yönden darmadağın olmuş bu adam,” dedi. “Ne saçmalık! Bilinmezler, mezarda sona eren düzen biçimleri, soyut biçimler ülkesi, değişken nitelikteki yaratıcı güç, düzen biçimleriyle karışmış Tanrı, daha bilmem neler! Ne budalalık!”</p>

  <p class="p8">“Evet doğru, biraz belirsiz söyledikleri, bulanık şeyler, değişik gazların bir karışımı gibi sözgelişi,” dedi Clifford. “Gene de, evrenin maddesel yönden tükendiği, ruhsal yönden de yükseldiği düşüncesinin tutar bir yanı var bence.”</p>

  <p class="p8">“Öyle mi? Varsın yükselsin öyleyse, burada aşağılarda maddesel bir nesne olarak kalabildiğim sürece, umurumda bile değil böyle bir şey.”</p>

  <p class="p8">“Gövdeni seviyor musun?” diye sordu Clifford.</p>

  <p class="p8">“Evet seviyorum!”</p>

  <p class="p8">“Ama gerçekten olağanüstü bu, çünkü gövdenin bir engel, bir yük olduğu apaçık bir şey. Bundan, kadınların, ruh yaşamından yüksek bir kıvanç duyamadıkları sonucu çıkıyor bence.”</p>

  <p class="p8">“Yüksek bir kıvanç mı?” dedi Connie, başını kaldırıp Clifford’a bakarak. “Bu okuduğun saçmalıklar mı ruh yaşamının yüksek kıvancı? Yok yok, eksik olsun! Ben gövdeyi seçiyorum. Gövdenin yaşamı, ruh yaşamından daha bir gerçektir bence: Gövde, yaşama karşı gerçekten uyanmışsa tabii. Senin bu ünlü palavracı gibi birçok kimsede, ruh, gövdenin leşi üzerine iliştirilmiş bir şeydir ancak.”</p>

  <p class="p8">Clifford şaşkınlıkla bakıyordu.</p>

  <p class="p8">“Gövdenin yaşamı da,” dedi, “hayvansal bir yaşamdır ancak.”</p>

  <p class="p8">“Leşliği kendilerine uğraş edinmiş kimselerin yaşamından bin kat daha iyidir. Ama tam değil! İnsan gövdesi yeni yeni canlanıyor ancak. Eski Yunan’da titrek titrek yanıp sönüyordu, sonra Platon’la Aristoteles öldürdüler onu, İsa ise kökünü kuruttu. Ama şimdi gerçekten gövde yeni baştan diriliyor, mezardan kalkıyor. Güzel bir şey olacak bu, insan gövdesinin yaşamı, güzel bir evrende güzel bir yaşam olacak.”</p>

  <p class="p8">“Sevgilim, böyle bir yaşamın öncüsü gibi konuşuyorsun! Biliyorum, bir yolculuğa çıkıyorsun: ama böylesine bayağı bir sevinç duyma bundan. Tanrı, daha yüksek, daha ruhsal bir varlık ortaya koymak için, insanoğlundan barsakları, beslenme sistemini kaldırıyor yavaş yavaş, inan bana.”</p>

  <p class="p8">“Ne diye inanacakmışım sana Clifford? Senin söylediklerinin tam tersini duyuyorsam, bu Tanrı’nın, senin deyiminle, barsaklarımda neden sonra uyanmaya başladığını, orada bir tan gibi mutluca ışıdığını duyuyorsam, neden inanacakmışım sana?”</p>

  <p class="p8">“Öyle ya, haklısın! Neden ileri geliyor şendeki bu olağanüstü değişiklik? Yağmur altında çırılçıplak, bir bakkha gibi koşmak? Bir duygu özlemi mi bu, yoksa Venedik’e gidişinden doğan bir coşku mu?”</p>

  <p class="p8">“Her ikisi de! Gidişimden dolayı böyle bir sevinç duymam yüz kızartıcı bir şey mi sence?”</p>

  <p class="p8">“Bu sevinci böyle açıkça göstermen oldukça yüz kızartıcı bir şey.”</p>

  <p class="p8">“Gizleyeyim öyleyse.”</p>

  <p class="p8">“Yok canım, böyle bir çabayla yorma kendini! Nerdeyse bende bile bir sevinç uyandırıyorsun. Ben de gidecekmiş gibi oluyorum.”</p>

  <p class="p8">“Peki, ne diye gelmiyorsun öyleyse?”</p>

  <p class="p8">“Daha önce konuşmuştuk bunu. Gerçekte senin bütün sevincinin de, buralardan geçici bir süre için ayrılabilmenden doğduğunu sanıyorum. Bütün buralara ‘hoşça kal’ diyebilmekten daha sevindirici bir şey olamaz senin için. – Ama her ayrılış, başka yerdeki bir buluşma demektir. Her buluşma da yeni bir tutsaklıktır.”</p>

  <p class="p8">“Bu gidişim yeni tutsaklıklar bulmak için değil.”</p>

  <p class="p8">“Büyük söyleme, Tanrı var üstümüzde.”</p>

  <p class="p8">Connie kısa kesti.</p>

  <p class="p8">“Hayır! Büyük söylemiyorum!”</p>

  <p class="p8">Ama gene de, gidişinden dolayı sevinmiyor değildi: bağlarını koparabildiğinden dolayı. Elinde değildi sevinmemek.</p>

  <p class="p8">Gözüne uyku girmeyen Clifford, bütün gece Mrs. Bolton’la kumar oynadı, zavallı kadın sonunda uykusuzluktan düşüp ölecek gibi oldu.</p>

  <p class="p8">Hilda’nın geliş günü yaklaştı. Connie, Mellors’a, buluşabilmeleri için her şey yolunda giderse penceresine yeşil, yoksa kırmızı bir örtü asacağını söylemişti.</p>

  <p class="p8">Mrs. Bolton, Connie’ye yol hazırlıklarında yardım ediyordu.</p>

  <p class="p8">“Sayın Leydi için çok iyi olacak bu değişiklik.”</p>

  <p class="p8">“Evet, ben de öyle sanıyorum. Bu süre boyunca Sör Clifford’a tek başına bakmak seni yormayacak ya?”</p>

  <p class="p8">“Hayır hayır! Bir güçlük değil bu benim için. Demek istediğim, benden beklediği her şeyi kolayca yapabilirim. Şimdi eskisinden çok daha iyi, değil mi?”</p>

  <p class="p8">“Evet çok daha iyi! Mucizeler yaratıyorsun.”</p>

  <p class="p8">“Ah, öyle mi dersiniz? Ama erkekler hep birbirine benzer: bebek gibidir hepsi, koltuklamanız, pohpohlamanız, her dediklerini yerine getiriyormuş gibi gözükmeniz gerekir. Doğru değil mi Sayın Leydi?”</p>

  <p class="p8">“Korkarım bu konuda biraz bilgim kıt benim.”</p>

  <p class="p8">Connie durakladı.</p>

  <p class="p8">“Kendi kocana da tıpkı böyle mi davranıyordun? Koltuklayarak, pohpohlayarak, bir bebek avutur gibi mi yönetiyordun onu da?” diye sordu, öteki kadına bakarak.</p>

  <p class="p8">Mrs. Bolton da durakladı.</p>

  <p class="p8">“Aşağı yukarı!” dedi. “Onu da tatlı dille istediğim yöne çekmeye çalışırdım. Ama, niyetimin ne olduğunu her zaman anlardı. Gene de çoğunlukla boyun eğerdi bana.”</p>

  <p class="p8">“Dikleştiği olmaz mıydı hiç?”</p>

  <p class="p8">“Hayır! Ara sıra gözlerindeki anlamdan, yumuşamak zorunda olduğumu sezerdim. Ama çoğunlukla boyun eğen o olurdu. Hayır, hiçbir zaman horozlanmadı. Ben de dikleşmedim hiçbir zaman. Başa çıkamayacağımı anladığım an, ben boyun eğerdim bu kez: bunu yapmak zaman zaman çok güç olsa bile.”</p>

  <p class="p8">“Peki boyun eğmeyip de üsteleseydin ne olurdu?”</p>

  <p class="p8">“Bilmem ki, hiç denemedim böyle bir şeyi. Haksız olduğu durumlarda bile, direttiğini görünce boyun eğerdim. Aramızdaki bağın kopmasını hiçbir zaman istemedim. Bir erkeğe karşı bütün gücünüzle direttiniz mi her şey bitiverir, bir erkeği seviyorsanız, belli bir noktada kesin kararlı olduğunu sezdiğiniz an boyun eğmeniz gerekir; haklı da olsanız, haksız da olsanız bu böyledir. Yoksa aranızdaki birtakım şeyler kopuverir. Ama şunu da söylemeliyim ki, haksız bir noktaya ayak dirediğim zamanlarda bile Ted’in bana boyun eğdiği olurdu. İki yanı da kesen bir kılıç gibiydi bu durum bence.”</p>

  <p class="p8">“Bütün hastalarına da böyle mi davranırsın?”</p>

  <p class="p8">“Bu başka bir şey. Onlara aynı sevgiyi duymam tabii. Kendilerine neyin iyi geleceğini bilirim, ya da bilmeye çalışır, ona göre yönetirim hepsini. Gerçekten düşkün olduğumuz bir kimseyle bağımıza benzemez onlarla aramdaki bağ. Bambaşka bir şeydir. Bir erkeği gerçekten sevdiniz mi, sizden bir “şey bekleyen her erkeğe sevgiyle davranabilirsiniz. Ama apayrı bir şeydir bu davranışınız tabii. Gerçek bağlılık değildir. Bu kez gerçekten sevmişseniz bir daha başka birine aynı sevgiyi duyabileceğiniz söylenemez.”</p>

  <p class="p8">Bu sözler Connie'yi korkutmuştu.</p>

  <p class="p8">“İnsan bir kez mi gerçekten sever?”</p>

  <p class="p8">“Hayır. Çoğu kadın hiç sevmez, sevmeye hiç başlamaz. Sevmenin ne demek olduğunu bile bilmez. Erkekler de öyle. Ama seven bir kadın gördüğüm zaman, gönlüm saygıyla dolar ona karşı.”</p>

  <p class="p8">“Erkekler çok mu alıngandır sence?”</p>

  <p class="p8">“Evet! Onurlarını zedelerseniz. Ama kadınlar da öyle değil mi? Yalnız, bu noktada da birbirlerinden ayrıları yanları vardır tabii.”</p>

  <p class="p8">Connie bu sözler üzerine düşündü. Çıkacağı yolculuktan dolayı biraz kuşkulanmaya başladı. Kısa bir süre için de olsa, erkeğini yüzüstü bırakmıyor muydu? Üstelik o da seziyordu bunu. Garipliği, huysuz alaycılığı bundan ileri geliyordu.</p>

  <p class="p8">Dış olayların akışı, insan varlığını önemli ölçüde sınırlayan bir etkendi gene de. Kendisi de bu etkenin gücüne kapılmıştı. Beş dakikacık olsun sıyıramıyordu kendini bu güçten. Sıyrılmayı da istemiyordu.</p>

  <p class="p8">Hilda, perşembe sabahı, bavullar bağlı iki kişilik bir arabayla, tam zamanında geldi. Her zamanki gibi, uysal bir genç kız gibi görünüyordu, ama dediği dedikti gene. Kocasının vardığı sonuca göre, hiçbir zaman kendi dediğinden dönmeyen, korkunç dik kafalı bir kadındı. Ama gene de boşanmıyorlardı. Başka bir sevgilisi falan yoktu ama, kocasını kendisinden yaka silkecek bir duruma getirmişti. Şimdilik erkeklerle hiçbir alışverişi yoktu. Kendi yaşamının, ne olurlarsa olsunlar doğru düzgün yetiştirmek istediği iki çocuğunun başlıca sorumlusu olmakla yetiniyordu.</p>

  <p class="p8">Connie, yanına ancak bir bavul alabilecekti. Ama trenle gidecek olan babasına önceden bir sandık göndermişti. Venedik’e arabayla gitmenin pek tadı yoktu. Üstelik, temmuz ayında İtalya, arabayla dolaşmak için çok sıcaktı. Onun için babası rahatça trenle gidiyordu. İskoçya’dan yeni dönmüştü daha,</p>

  <p class="p8">Böylece Hilda, uysal görünüşlü bir komutan gibi, bütün yolculuğu paşa gönlüne göre düzenlemişti. Cohnie’yle yukarı odada oturmuş çene çalıyorlardı.</p>

  <p class="p8">“Ama Hilda!” dedi Connie biraz korkuyla. “Bu geceyi buraya yakın bir yerde geçirmem gerek. Burada değil: yakın bir yerde!”</p>

  <p class="p8">Hilda, anlaşılmaz külrengi gözlerini kız kardeşine dikti. Çok soğukkanlı gözüküyordu; oysa çoğunlukla öfkeli olurdu.</p>

  <p class="p8">“Neredeymiş bu yakın yer?” diye sordu tatlı bir sesle.</p>

  <p class="p8">“Birisini sevdiğimi biliyorsun değil mi?”</p>

  <p class="p8">“Bir şeyler sezmiştim.”</p>

  <p class="p8">“Sevdiğim adam yakında oturuyor, bu son geceyi onunla geçirmek istiyorum. Geçirmek zorundayım! Söz verdim.”</p>

  <p class="p8">Connie isteğinde diretiyordu.</p>

  <p class="p8">Hilda, Minerva’yı andıran başını sessizce öne eğdi. Sonra kız kardeşine baktı.</p>

  <p class="p8">“Adamın kim olduğunu bana söylemez misin?”</p>

  <p class="p8">“Bizim koru bekçisi,” diye kekeledi Connie, utanmış bir çocuk gibi, yanakları al al oldu.</p>

  <p class="p8">“Connie!” dedi Hilda, burnunu tiksintiyle havaya dikerek; annesine çekmiş bir davranışıydı bu.</p>

  <p class="p8">“Biliyorum, ama gerçekten sevilmeye değer bir adam. Cana yakınlığı gerçekten anlıyor,” dedi Connie, adamı savunurcasına.</p>

  <p class="p8">Hilda, gürbüz, yüzünden sağlık fışkıran bir Athena gibi, başını öne eğerek düşündü. Gerçekten çok kızmıştı. Ama bu öfkesini gizlemek zorunda kaldı, çünkü babasına çekmiş olan Connie, böyle bir durumda damarına basılınca, dik kafalı, uzlaşmaz bir yaratık olur çıkardı.</p>

  <p class="p8">Evet, Hilda’nın Clifford’u sevmediği bir gerçekti, kendini çok bir şey sanan bencil Clifford’u! Clifford’un Connie’yi utanmazca, bayağıca kullandığını düşünüyordu. Kız kardeşinin bir gün Clifford’u bırakacağını her an bekliyordu. Ama koyu bir İskoç, orta tabakalı olduğu için, insanın kendi kendisini ya da ailesini küçük düşürmesine hiç katlanamazdı. Başım kaldırıp baktı en sonunda.</p>

  <p class="p8">“Bir gün dizini döversin sonra,” dedi.</p>

  <p class="p8">“Hayır! “diye bağırdı Connie, kıpkırmızı kesilerek. “Bu bambaşka bir adam. Gerçekten seviyorum onu. Sevişmesini bilen bir insan üstelik.”</p>

  <p class="p8">Hilda bu söz üzerine gene düşündü.</p>

  <p class="p8">“Çabuk bıkarsın,” dedi, “sonra da utanç duyarsın böyle bir serüvene atıldığın için.”</p>

  <p class="p8">“Hayır! Ondan bir çocuğum bile olabilir.”</p>

  <p class="p8">“Connie!” dedi Hilda, bir tokmağın inişi gibi çınlayan bir sesle, öfkeden sapsarı kesilerek.</p>

  <p class="p8">“Evet, ondan bir çocuğum olması için elimden geleni yapacağım. Bu büyük bir gurur olacak benim için.</p>

  <p class="p8">Hilda düşündü. Ne söylese boşunaydı.</p>

  <p class="p8">“Peki! Clifford kuşkulanmıyor mu?” dedi.</p>

  <p class="p8">“Hayır! Neden kuşkulanacakmış?”</p>

  <p class="p8">“Kuşkusunu uyandıracak birçok durumlar olmuştur herhalde.”</p>

  <p class="p8">“Hiç de değil.”</p>

  <p class="p8">“Bu geceki tasarın da düpedüz çılgınlık bence. Nerde oturuyor bu adam?”</p>

  <p class="p8">“Korunun öteki ucunda, küçük bir evde.”</p>

  <p class="p8">“Bekâr mı?”</p>

  <p class="p8">“Hayır! Karısı bırakıp gitmiş.”</p>

  <p class="p8">“Kaç yaşında?”</p>

  <p class="p8">“Bilmiyorum. Benden büyük.”</p>

  <p class="p8">Hilda, Connie’nin verdiği her karşılıkla daha da öfkelendi, annesi de tıpkı böyle öfkelenirdi. Dokunulsa patlayacak gibiydi. Ama gene de sakladı öfkesini.</p>

  <p class="p8">“Ben senin yerinde olsam bu geceki çılgınlıktan vazgeçerdim,” dedi, durgun.</p>

  <p class="p8">“Vazgeçemem. Bu geceyi onun yanında geçirmem gerek. Yoksa Venedik’e gidemem. Hiç gidemem.”</p>

  <p class="p8">Hilda, Connie’ııin gene tıpkı babası gibi dikleştiğini görüyordu, bu çatışmayı önlemek için, daha fazla üstüne varmadı. Boyun eğdi en sonunda Wragby’den ayrılınca doğru Mansfield’e gidecekler, orda akşam yemeğini yedikten sonra, karanlıkta Connie’yi korunun öbür ucuna getirecek, ertesi sabah aynı yerden alacaktı. Kendisi de yarım saat uzakta, Mansifeld’de kalacaktı. Ama öfkeden içi içini yiyordu. Kız kardeşinin bu yaptığını unutmayacaktı.</p>

  <p class="p8">Connie penceresine zümrüt yeşili bir örtü astı.</p>

  <p class="p8">Hilda öfkesinden Clifford’a yakınlık duymaya bile başlamıştı. Hiç olmazsa düşünen bir kafası vardı Clifford’un. Etkin bir cinsel gücünün olmaması, olmasından yeğdi: bir kavga konusu eksik olurdu hiç değilse! Hilda cinsel konuya kanıksamıştı artık, bu noktada erkeklerin hepsi de bayağı, bencil, iğrenç yaratıklardı. Connie gerçekte birçok kadının başını ağrıtan bir sürü sorundan uzaktı, ama bu durumunun değerini bilemiyordu.</p>

  <p class="p8">Clifford ise, Hilda’nın gene de çok akıllı bir kadın olduğunu, sözgelişi, politikaya atılacak bir adam için bulunmaz bir destek, bir eş olabileceği sonucuna varmıştı. Evet, Connie’nin budalalıklarından hiçbiri yoktu onda. Connie çocuk gibiydi: Connie için hep birtakım özürler bulmak zorundaydı insan, çünkü bütünüyle güvenilebilecek bir kimse değildi.</p>

  <p class="p8">İkindi çayı erkenden hazırlanmış, salonun kapıları içeriye güneş girsin diye iyice açılmıştı. Herkes biraz heyecanlıydı.</p>

  <p class="p8">“Güle güle, Connie’ciğim. Güle güle git, çabuk dön.”</p>

  <p class="p8">“Hoşça kal Clifford! Çabuk döneceğim, söz!” Connie nerdeyse büyük bir yakınlık gösteriyordu Clifford’a.</p>

  <p class="p8">“Güle güle Hilda! Connie’den gözünü ayırma olmaz mı?”</p>

  <p class="p8">“İki gözüm de onun üstündedir!” dedi Hilda. “Korkmayın çok uzaklara gidemez.”</p>

  <p class="p8">“Bu sözünü unutma!”</p>

  <p class="p8">“Hoşça kal Mrs. Bolton! Sör Clifford’a çok iyi bakacağını biliyorum.”</p>

  <p class="p8">“Elimden gelen her şeyi yapacağım Sayın Leydi.”</p>

  <p class="p8">“Bir şey olursa yaz bana, Sör Clifford’un durumunu bildir.”</p>

  <p class="p8">“Baş üstüne Sayın Leydi, yazarım. İyi yolculuklar, iyi günler, çabuk dönün de sevindirin bizi.”</p>

  <p class="p8">Herkes el salladı. Araba yürüdü. Connie geri dönerek, merdivenlerin başında tekerlekli sandalyesinde oturan Clifford’a baktı. Kocasıydı ne de olsa: Wragby de eviydi, evi olmuştu.</p>

  <p class="p8">Mrs. Chambers parmaklıklı kapıyı açarak sayın Leydi’sine mutlu bir yolculuk diledi.</p>

  <p class="p8">Araba, parkı gizleyen çalılıkların arasından kayarak, sallana sallana yürüyerek evlerine dönen madencilerle dolu ana yola çıktı. Hilda, Mansfield'e giden sapa yollardan biri olan Crosshill Yolu’na saptı. Connie koyu gözlüklerini taktı. Az aşağılardan geçen demiryoluna paralel ilerliyorlardı. Sonra bir köprüden, geçerek demiryolunun üzerinden aştılar.</p>

  <p class="p8">“Onun evine giden yol bu işte!” dedi Connie.</p>

  <p class="p8">Hilda ağaçlı yola isteksizce bir göz attı.</p>

  <p class="p8">“Dosdoğru Londra’ya gidemeyişimize çok yazık oldu!” dedi. “Saat dokuzda Pall Mall’da olabilirdik.”</p>

  <p class="p8">“Özür dilerim senden,” dedi Connie, koyu gözlüklerinin ardından bakarak.</p>

  <p class="p8">Bir zamanlar romantik, şimdi ise her yönüyle içler acısı bir maden kasabası olan Mansfield’e çabucak vardılar. Hilda, Otomobil Kılavuzu’nda adı geçen bir otelin önünde durarak kendine bir oda ayırttı. Bütün bu saçmalık karşısında tek söz bile söyleyemeyecek ölçüde kızgındı. Connie gene de bir ara ona adamın geçmişinden söz etmekten kendini alamadı.</p>

  <p class="p8">“Adam! Adam! Adı yok mu bu adamın? Hep adam diye söz ediyorsun ondan,” diye çıkıştı Hilda.</p>

  <p class="p8">“Onu hiçbir adla çağırmadım daha: o da beni çağırmadı; düşünecek olursan garip bir şey bu. Yalnız, Leydi Jane ile John Thomas diyoruz birbirimize. Ama adı Oliver Mellors.”</p>

  <p class="p8">“Peki, Leydi Chatterley yerine Mrs. Oliver Mellors olmak hoşuna gider mi senin?”</p>

  <p class="p8">“Hem de nasıl!”</p>

  <p class="p8">Connie yola getirilebilecek gibi değildi. Ama adam, Hindistan’da dört beş yıl subaylık yapmış olduğuna göre, el gün içine çıkabilecek bir kimse olmalıydı. Kişiliği olan bir insandı anlaşılan. Hilda biraz yumuşamaya başlamıştı.</p>

  <p class="p8">“Ama çok geçmez bıkarsın ondan,” dedi, “sonra onunla bir ilişkin olmasından utanç duyarsın. İşçi tabakasına nasıl karışabilir insan?”</p>

  <p class="p8">“Ama sen koyu bir sosyalistsin hani! Her zaman, çalışan tabakadan yanaydın?”</p>

  <p class="p8">“Politik bir bunalım sırasında onlardan yana olabilirim belki, ama onlardan yana olmak, onlar arasında yaşamanın olanaksızlığını öğretti bana. Züppelikten doğma bir şey değil bu düşüncem, yaşayışlarının bütün akışı apayrı.”</p>

  <p class="p8">Hilda, gerçek politikacı aydınlar arasında yaşamıştı, dolayısıyla bu konularda alt edilecek gibi değildi.</p>

  <p class="p8">Otelde, hiçbir özelliği olmayan, sıradan bir akşam geçiriyorlardı, sonunda sıradan bir akşam yemeği yediler. Sonra Connie küçük bir çantaya birkaç şey koydu, saçlarını taradı.</p>

  <p class="p8">“Ne de olsa, Hilda,” dedi “aşk olağanüstü bir şey: insan yaşadığını sezinlemeye başlıyor, yaradılışın tam ortasında duyuyor kendini.” Nerdeyse biraz gurur duyarak söylüyordu bunları.</p>

  <p class="p8">“Her sivrisinek de aynı şeyi duyar bence,” dedi Hilda.</p>

  <p class="p8">“Öyle mi? Ne mutlu o sivrisineğe!”</p>

  <p class="p8">Akşam, bu küçük kasabada bile, olağanüstü bir seçiklikle, uzun bir oyalanışla ilerliyordu. Yarı aydınlık bir gece olacaktı. Hilda, öfkeden maske gibi kaskatı bir yüzle, arabasını çalıştırdı, gene yola koyularak Bolsover üzerinden geçen öteki yola saptılar.</p>

  <p class="p8">Connie gözlüklerini takmış, tanınmamak için bir şapka giymiş, sessizce oturuyordu: Hilda’nın ters tutumuna karşı, adamı elinden geldiğince savunmaya çalışıyordu, savunacaktı.</p>

  <p class="p8">Crosshill’i geçerlerken arabanın ışıklarını yakmışlardı, aşağıdaki demiryolundan soluyarak geçen küçük, ışıklı bir trenle, gerçek bir gece görünüşü kazandı ortalık. Hilda köprünün öbür ucundan ağaçlıklı yola sapmayı düşünüyordu. Birdenbire yavaşlayarak saptı, otomobilin ak ışığı, çimenli, otlarla bürünmüş yolu bütünüyle kaplıyordu. Connie dışarı baktı. Bir insan karartısı gördü, kapıyı açtı.</p>

  <p class="p8">“Geldik!” dedi yavaşça.</p>

  <p class="p8">Ama Hilda ışıkları söndürmüş, geri geri giderek dönmeye çalışıyordu.</p>

  <p class="p8">“Köprüde bir şey var mı?” diye sordu, kesin bir sesle.</p>

  <p class="p8">“Hayır, yol açık,” dedi adamın sesi.</p>

  <p class="p8">Köprüye doğru gerisingeri gitti, sonra yol boyunca birkaç metre ileri geldi, arkadaki ağaçlı dar yola girdi; otların, böğürtlen çalılarının arasından geçerek bir karaağacın altında durdu. Sonra arabanın bütün ışıklarım söndürdü. Adam ağaçların altında duruyordu.</p>

  <p class="p8">“Çok bekledin mi?” diye sordu Connie.</p>

  <p class="p8">“Hayır, çok sayılmaz,” diye karşılık verdi.</p>

  <p class="p8">İkisi de Hilda’nın arabadan inmesini beklediler. Ama Hilda arabanın kapısını kapayarak, istifini bozmadan oturdu.</p>

  <p class="p8">“Kız kardeşim Hilda. Görüşmek istemez misin kendisiyle? Hilda! Mr. Mellors’u tanıtayım sana.”</p>

  <p class="p8">Bekçi, şapkasını çıkardı, ama yaklaşmadı.</p>

  <p class="p8">“Bizimle birlikte eve gelsene Hilda,” diye yalvardı Connie, “uzak değil.”</p>

  <p class="p8">“Arabayı ne yapacağız?”</p>

  <p class="p8">“Herkes yol kıyısında bırakıyor. Anahtarı yanına alırsın.”</p>

  <p class="p8">Hilda sessiz, düşünüyordu. Geri dönerek çalılık yolun aşağısına baktı.</p>

  <p class="p8">“Arabayı çalıların arkasına çekebilir miyim?” dedi.</p>

  <p class="p8">“Evet evet!” dedi bekçi.</p>

  <p class="p8">Hilda arabayı geri alarak, hiç kimsenin göremeyeceği bir yere çekti, kilitledi, indi.</p>

  <p class="p8">Gece olmuştu, ama ışıltılı bir karanlık vardı. Pek az kimsenin kullandığı ağaçlıklı yolun iki yanında çitler, kapkara, yabanıl bir görünüşle yükseliyordu. Havada tatlı, taptaze bir koku vardı. Bekçi önden gidiyor, ardından Connie, en arkadan da Hilda yürüyordu. Adam yolun çalılık yerlerini el feneriyle aydınlatıyor, bir baykuş, meşelerin tepesinde ötüyor Flossie, bir sağa bir sola kıvrılarak seke, seke önlerinde koşuyordu. Hiçbiri ağzını açmıyordu. Konuşulacak bir şey yoktu.</p>

  <p class="p8">Sonunda Connie evin sarı ışığını gördü, yüreği hızla atmaya başladı. Biraz korkuyordu. Gene artarda yürüyorlardı.</p>

  <p class="p8">Adam kapıyı açarak, onları sıcacık çıplak odaya aldı. Ateş ağır ağır, kıpkırmızı yanıyordu. Üzerinde ak bir örtü bulunan masaya iki tabak, iki bardak konmuştu. Hilda saçlarını geriye atarak, çıplak, dokunaklı odaya bir göz gezdirdi. Sonra, bütün gücünü toplayarak adama baktı.</p>

  <p class="p8">Orta boylu, ince yapılı bir adamdı, oldukça gösterişli sayılırdı. Biraz uzak duruyor, konuşmaya hiç yanaşmıyordu.</p>

  <p class="p8">“Otursana Hilda,” dedi Connie.</p>

  <p class="p8">“Evet, oturun!” dedi adam. “Bir çay yapabilir miyim size, yoksa bira mı istersiniz? Pek soğuk değil ama.”</p>

  <p class="p8">“Bira!” dedi Connie.</p>

  <p class="p8">“Bana da bira lütfen!” dedi Hilda, yapmacık bir sıkılganlıkla. Adam ona bakarak göz kırptı.</p>

  <p class="p8">Mavi bir sürahi alarak kilere gitti. Elinde birayla geri döndüğünde yüzü gene değişmişti.</p>

  <p class="p8">Connie kapının yanında, Hilda da sırtı duvara dönük, pencere önünde, adamın iskemlesinde oturuyordu.</p>

  <p class="p8">“Orası onun yeri,” dedi Connie alçak sesle. Hilda, bir yeri yanmış gibi hemen fırlayarak ayağa kalktı.</p>

  <p class="p8">“Oturun oturun! Nerde isterseniz orda oturun. Hiçbirimizin ötekinden fazla bir yanı yok burada,” dedi büyük bir soğukkanlılıkla, yerli şiveyle konuşarak.</p>

  <p class="p8">Hilda’ya bir bardak getirerek, mavi sürahiden ilkin onun birasını doldurdu.</p>

  <p class="p8">“Ne yazık ki sigaram yok size tutacak,” dedi, “Belki kendinizin vardır. Ben sigara içmem de. Yiyecek bir şeyler ister miydiniz?” Sonra Connie’ye döndü. “Sen bir lokma bir şey yer misin getirsem? İstersin biraz, değil mi?” Yerli şiveyi soğukkanlı bir kendine güvenle konuşuyordu, bir han sahibiydi sanki.</p>

  <p class="p8">“Ne var yiyecek?” diye sordu Connie, kızararak.</p>

  <p class="p8">“Jambon, peynir, salamura ceviz var istersen. Pek fazla bir şeyim yok.”</p>

  <p class="p8">“Evet isterim,” dedi Connie. “Sen bir şey istemez misin Hilda?”</p>

  <p class="p8">Hilda başını kaldırarak adama baktı.</p>

  <p class="p8">“Neden Yorkshire şivesiyle konuşuyorsunuz?” diye sordu alçak sesle.</p>

  <p class="p8">“Ben mi? Yanlışınız var, Derby şivesiyle.” Hilda'ya uzak, belli belirsiz bir sırıtmayla baktı.</p>

  <p class="p8">“Derby şivesi olsun! Neden Derby şivesiyle konuşuyorsunuz? İlkin doğru düzgün bir İngilizce konuşuyordunuz.”</p>

  <p class="p8">“Öyle mi? Elimde değil ne yapayım. Hayır hayır, bırakın da daha kolayıma gelen Derby şivesiyle konuşayım. İzniniz olursa tabii.”</p>

  <p class="p8">“Biraz yapmacık gibi geliyor bana.”</p>

  <p class="p8">“Olabilir. Tevershall'da da sizin konuşmanız yapmacık gelir herkese.” Garip, tepeden tırnağa süzen bir gözle Hilda’ya uzaktan yan yan baktı; sanki, sen de kim oluyorsun, diyordu.</p>

  <p class="p8">Yiyecek getirmek için kilere gitti.</p>

  <p class="p8">İki kız kardeş hiçbir şey konuşmadan oturuyorlardı. Adam, bir tabak, çatal, bıçak daha getirdi. Sonra:</p>

  <p class="p8">“İzninizle ceketimi çıkaracağım, her zaman çıkarırım da,” dedi.</p>

  <p class="p8">Ceketini çıkararak astı, sonra gömlekle gelerek masaya oturdu. İnce, krem rengi, pamuklu bir gömleği vardı.</p>

  <p class="p8">“Buyurun!” dedi. “Buyurun! Beklemeyin!”</p>

  <p class="p8">Ekmeği kesti, hiç kımıltısız oturuyordu. Hilda, adamda bir zamanlar Connie’nin de sezdiği susma gücünü, uzak kalma gücünü sezdi. Masanın üzerinde duran küçükçe, duyarlı, gevşek eline baktı. Sıradan bir işçi değildi: ama bu süsü veriyordu kendine.</p>

  <p class="p8">“Gene de,” dedi biraz peynir alırken, “bizimle yerli şiveyle değil de düzgün İngilizceyle konuşmanız çok daha doğal olur.”</p>

  <p class="p8">Adam Hilda’ya baktı, onun diretgen istemini sezmişti.</p>

  <p class="p8">“Öyle mi?” dedi, düzgün İngilizcesiyle, “öyle mi? Sizinle aramızda geçecek herhangi bir konuşma, sizin, kız kardeşinizin beni bir daha görmesindense cehennemin dibini boylamamı söylemediğiniz, benim de aynı tatsızlıkta bir söz etmediğim sürece, bütünüyle doğal mı sayılır? Başka bir şey var mı doğal sayılabilecek?”</p>

  <p class="p8">“Ha evet!” dedi Hilda. “Görgü kurallarına uygun bir davranış da bütünüyle doğal bir şeydir.”</p>

  <p class="p8">“Daha doğrusu, gene o basmakalıp alışkanlık!” dedi adam. Sonra gülmeye başladı. “Hayır,” dedi, “bıktım o görgü kurallarından. Bırakın da olduğum gibi davranayım!”</p>

  <p class="p8">Hilda açıkça şaşırmış, bir hayli öfkelenmişti. Bu adamın, kendisine hak ettiğinden fazla bir önem verildiğini anlaması gerekirdi. Oysa, hiç oralı olmadan büyükleniyor, sanki karşısındakine lütfen önem veriyormuş gibi bir davranış takmıyordu. Düpedüz kendini bilmezlikti bu! Zavallı, yolunu şaşırmış Connie, böyle bir adamın ağına düşmüştü!</p>

  <p class="p8">Üçü de sessiz sessiz yemek yiyorlardı. Hilda, adamın masadaki davranışlarının görgü kurallarına uyup uymadığını inceliyordu. Adamın, içten gelen bir incelik taşıdığını, bu bakımdan kendisinden bile daha görgülü davrandığım kabullenmekten kendini alamadı. Kendisinin belli bir İskoç yanı, bir yontulmamışlığı vardı. İncelikte adamın bir eşi daha bulunamazdı.</p>

  <p class="p8">Ama o da kendisi gibi bir insana kolay kolay rastlayamazdı.</p>

  <p class="p8">“Peki, sizce göze alınmaya değer mi bu yaptığınız şey?” diye sordu adama, biraz daha insanca bir sesle.</p>

  <p class="p8">“Ne değer mi göze alınmaya?”</p>

  <p class="p8">“Kız kardeşimle bu serüveniniz!”</p>

  <p class="p8">Adamın yüzünde öfke uyandıran bir sırıtma belirdi.</p>

  <p class="p8">“Kendisine sorun!”</p>

  <p class="p8">Sonra, dönüp Connie’ye baktı.</p>

  <p class="p8">“Sen kendi gönlünle geldin, değil mi yavrum? Seni zorlayan olmadı, değil mi?”</p>

  <p class="p8">Connie Hilda’ya baktı.</p>

  <p class="p8">“Gereksiz bir tartışma çıkarmanı istemezdim Hilda.”</p>

  <p class="p8">“Hayır hayır, böyle bir niyetim yok. Ama ikinizden birinin, her şeyi enine boyuna düşünmesi gerekir. İlerde yaşamanıza belli bir süreklilik sağlamak zorundasınız. Baştankara gitmez bu iş.”</p>

  <p class="p8">Bir an sessizlik oldu.</p>

  <p class="p8">“Hah, süreklilik!” dedi adam. “Sizin yaşamanızda ne gibi bir süreklilik var peki? Ben sizin boşanacağınızı sanıyordum. Ne biçim bir sürekliliktir bu? Bana kalırsa, sizin kendi dik kafalılığınızın sürekliliği. Ne yararı dokunacak bunun size? Yaşlanıp şişmanladığınızda kanıksayacaksınız bu sürekliliğe. Dik kafalı bir kadın, bir de onun bencil istemi: ne güzel bir süreklilik ya, evlere şenlik! İyi ki ben değilim sizin tırnağınıza düşen erkek!”</p>

  <p class="p8">“Benimle ne hakla böyle konuşabiliyorsunuz?” dedi Hilda.</p>

  <p class="p8">“Ne hakla! Kendi süreklilik düşüncenizle başkalarının rahatını kaçırmaya sizin ne hakkınız var? Herkesi kendi sürekliliğiyle baş başa bırakın.”</p>

  <p class="p8">“Kuzum benim sizinle ilgilendiğimi mi sanıyorsunuz yoksa?” dedi Hilda yumuşak bir sesle.</p>

  <p class="p8">“Evet,” dedi adam, “ilgileniyorsunuz. İster istemez. Aşağı yukarı baldızım sayılırsınız şimdi.”</p>

  <p class="p8">“Gene de, böyle bir düşünceden bütünüyle uzak olduğuma kesinlikle inanabilirsiniz.”</p>

  <p class="p8">“Pek de uzak değilsiniz, bana kalırsa. Benim sürekliliğim kendime özgüdür. Üstelik, sizinkinden hiç de aşağı kalmaz. Kız kardeşiniz, aradığı biraz sevgi, biraz cana yakınlık için bana geliyorsa, ne yaptığını bilerek geliyor. O sizden daha önce çıktı karşıma, yatağımı paylaştı. İyi ki o göz kamaştırıcı süreklilik falan filan düşüncelerinizle siz değildiniz karşıma çıkan.” Ölü bir sessizlikten sonra ekledi: “Ben pantolonumu kafama giymem. Karşıma çıkanı da kolay kolay geri tepmem. Bir erkek sizin kız kardeşinizden, sizin herhangi bir erkeğe verebileceğinizden, çok daha fazla şey elde edebilir. Acı bir şey bu, çünkü siz de bir yengeç olacağınıza güzel bir elma olabilirdiniz. Sizin gibi kadınlara sıkıca gem vurmak gerekir.”</p>

  <p class="p8">Hilda’ya garip, titrek, hafifçe istek dolu, beğenen bir gülümsemeyle bakıyordu.</p>

  <p class="p8">“Kendi kabalıklarını, bencil tutkularını haklı çıkarmaya çalışan, sizin gibi erkeklerin de herkesten uzak tutulmaları gerekir,” dedi Hilda.</p>

  <p class="p8">“Öyle mi hamfendi! Yeryüzünde benim gibi birkaç erkek kalmışsa, tanrının bir bağışıdır bu. Ama siz, eninde sonunda hak ettiğiniz davranışla karşılaşır, bir köşede korkunç bir yalnızlık içinde kalakalırsınız.”</p>

  <p class="p8">Hilda kalkmış, kapıya yönelmişti. Adam da kalkarak duvarda asılı olan ceketini aldı.</p>

  <p class="p8">“Ben yalnız da gidebilirim,” dedi Hilda.</p>

  <p class="p8">“Pek sanmam gidebileceğinizi.”</p>

  <p class="p8">Gene arka arkaya, çalılık yoldan aşağı indiler. Baykuş gene ötüyordu. Adam bu baykuşu öldürmesi gerektiğini düşündü.</p>

  <p class="p8">Araba olduğu yerde duruyordu, biraz çiy vardı üzerinde. Hilda arabaya binerek motoru çalıştırdı. Ötekiler bekliyordu.</p>

  <p class="p8">“Benim demek istediğim, ikiniz için de göze alınmaya değer mi bu iş eninde sonunda?” diye seslendi Hilda, arabanın camları ardına sığınarak.</p>

  <p class="p8">“Bir insanın kıvancı ötekine dert olur,” dedi Mellors karanlığın içinden. “Ama benim için su gibi, ekmek gibi gerekli bir şey bu kıvanç.”</p>

  <p class="p8">Arabanın ışıkları parladı.</p>

  <p class="p8">“Sabahleyin beni bekletme Connie.”</p>

  <p class="p8">“Korkma bekletmem. İyi geceler!”</p>

  <p class="p8">Araba yavaş yavaş ana yola doğru çıktı, sonra hızla uzaklaşarak, geceyi sessizliğiyle baş başa bıraktı.</p>

  <p class="p8">Connie ürkekçe adamın koluna girdi, ağaçlık yoldan aşağı yürüdüler. Connie onu bir köşeye çekti.</p>

  <p class="p8">“Öp beni!” diye mırıldandı.</p>

  <p class="p8">“Biraz bekle! Hele bir yatışayım,” dedi adam.</p>

  <p class="p8">Connie’nin hoşuna gitti bu söz. Gene adamın kolundaydı, hiç konuşmadan hızla yoldan aşağı indiler. Şimdi adamla baş başa olmaktan büyük bir kıvanç duyuyordu. Hilda’nın, kendisini bu adamdan uzaklaştırabileceğini düşünerek ürperdi. Adam, anlaşılmaz bir suskunluk içindeydi.</p>

  <p class="p8">Eve vardıklarında Connie, kız kardeşinden kurtulmuş oldukları için nerdeyse sevinçten oynayacaktı.</p>

  <p class="p8">“Ama Hilda’ya çok kötü davrandın,” dedi adama.</p>

  <p class="p8">“Tokat bile atsam yeriydi.”</p>

  <p class="p8">“Neden ama? Çok iyidir Hilda.”</p>

  <p class="p8">Adam hiç karşılık vermedi, sessiz, tez canlı davranışlarla ortalığı topluyordu. Öfkeli görünüyordu ama, Connie’ye değildi öfkesi. Hiç değilse Connie böyle duyuyordu. Bu öfke bambaşka bir yakışıklılık, bir iç zenginliği, bir ışıltı veriyordu adama; bunu gören Connie’nin bütün gövdesi eriyordu sanki.</p>

  <p class="p8">Adam Connie’ye hiç aldırmıyordu bile.</p>

  <p class="p8">Oturdu, ayakkabılarının bağını çözmeye başladı. Sonra, öfkenin daha silinmediği çatık kaşlarının altından Connie’ye baktı.</p>

  <p class="p8">“Yukarı çıkacak mısın?” diye sordu. “Şurda bir mum var, al istersen.”</p>

  <p class="p8">Başını çevirerek masada yanmakta olan mumu gösterdi. Connie mumu usulca aldı, merdivenlerden yukarı doğru çıkarken, adam arkasından dolgun kalçalarının kıvrıntılarını seyrediyordu.</p>

  <p class="p8">Cinsel bir tutku gecesiydi bu, Çonnie’yi biraz ürküten, nerdeyse soğutan bir gece: ama gene de cinsel tutkunun, cana yakınlık ürpertilerinden çok daha başka, daha kesin, daha korkunç, bununla birlikte daha çok özlenen delici ürpertisi, içine işliyordu. Biraz korkmakla birlikte, adamın isteğine bırakıverdi kendini, onun aldırmaz, utanmak bilmez cinsel tutkusuyla iliklerine dek sarsıldı, her şeyinden soyunarak bambaşka bir kadın oldu. Gerçekte sevgi değildi bu. Şehvet de değildi. Ruhunu bir kav parçasına dönüştüren, ateş gibi keskin, dağlayıcı bir cinsel tutkuydu.</p>

  <p class="p8">Utangaçlıkları, en gizli yerlerdeki, en derin, en eski utangaçlıkları yakıp tüketen bir tutku. Adamın istemine cinsel tutkusuna boyun eğmek kolay olmadı Connie için. Edilgen kalmak, bir köle gibi, gövdesiyle bir köle gibi baş eğmek zorundaydı.</p>

  <p class="p8">Ama tutku her yanını yalıyor, yakıp tüketiyor, cinsel isteğin alevi karnını, göğüslerini sardığı zaman ölecekmiş gibi bir duyguya kapılıyordu: bununla birlikte, delip geçen, olağanüstü bir ölümdü bu.</p>

  <p class="p8">Héloise ile bir aşk yılı boyunca tutkunun bütün aşamalarından, inceliklerinden geçtiklerini söyleyen Abelard’ın bu sözle ne demek istediğini her zaman sormuştu kendi kendine. Bin yıl önce de aynı şey vardı demek; on bin yıl önce de! Yunan vazoları üstünde, her yerde aynı şey! Tutkunun incelikleri, cinsel isteğin aşırılıkları! Tenin yapmacık utançlarını, kokusunu, en ağır özünü yakarak bir arılığa ulaşmanın gerekliliği. Kesin bir cinsel tutkunun ateşiyle yakarak.</p>

  <p class="p8">Kısacık bir yaz gecesinde ne çok şey öğrenmişti. Bir kadının, utançtan ölebileceğini düşünürdü eskiden. Ama tam tersine, utancın kendisi oluyordu ölen. Gerçekte korku olan utanç; hepimizin gövdesel köklerinde bağdaş kurup oturmuş, ancak cinsel tutkunun ateşiyle kovulabilecek o derin utanç, o eski, çok eski ten korkusu, işte en sonunda erkeğin cinsel tutkusuyla uyandırılmış, deliğinden çıkarılmış; kadın, kendi sık ormanlarının ta yüreğinde bulmuştu kendini. Şimdi, yaradılışının temel taşına dek indiğini, gerçekte bu temelde utanca yer olmadığını duymaktaydı. Kendi cinsel benliğine kavuşmuştu şimdi; çıplak, utançtan uzak. Bir tutku, nerdeyse bir böbürlenme duyuyordu bundan. Evet! Demek gerçek buydu! Yaşam buydu! İnsanın gerçek benliği buydu! Gizlenecek ya da utanılacak hiçbir şey kalmamıştı. Sonsuz çıplaklığını bir erkekle, başka bir varlıkla paylaşıyordu.</p>

  <p class="p8">Ne umursamaz bir şeytandı bu erkek! Gerçek bir şeytan! Ona katlanabilmek için güçlü olmak zorundaydı insan. Bu da ten ormanının ta özüne, utancın en son, en derin kuytularına bir değinmeyi gerektiriyordu. Ancak erkeklik değinebilirdi buralara. Nasıl da yükleniyor, bastırıyordu!</p>

  <p class="p8">Nasıl da korkuyla tiksiniyordu bundan.. Nasıl da istiyordu gerçekte. Anlıyordu şimdi. Ruhunun ta derinlerinde, erkekliğin, avını, utancı önüne katıp kovalayışını gereksinmekteydi, için için istemekteydi, ama buna hiçbir zaman erişemeyeceğine inanmaktaydı. Oysa şimdi ansızın erişmişti özlediğine, işte bir erkek, son çıplaklığını paylaşıyordu, utancı yok olmuştu.</p>

  <p class="p8">Ozanlar, bütün ötekiler, ne yalancı adamlardı! İnsanın ancak duygu aradığı düşüncesini uyandırıyorlardı hep. Oysa gerçekte insan, her şeyden önce bu delici, yakıp tüketici, biraz da korkunç cinsel tutkuyu arıyordu. Bunu, utançsız, günahsız, kuşkusuz gösterebilecek erkeği bulmayı özlüyordu! Erkeğin sonradan utanması, karşısındaki kadını da utandırması ne korkunç bir şeydi! Erkeklerin Clifford gibi pısırık, biraz da utangaç olması ne acıydı! Michaelis bile öyleydi! İkisi de cinsel duygu yönünden pısırık, hor gören adamlardı. Dertleri günleri, düşüncenin sonsuz kıvancı! Ne anlamı olabilir bir kadın için bunun? Bir erkek için ne anlamı olabilir gerçekte? Ancak allak bullak eder bu öylelerini, düşüncelerinde bile pısırıklaştırır. Kafanın, düşüncenin arınması, dirlik kazanması bile kesin bir cinsel tutkuyla olur. Kesin, ateşli bir tutkuyla, karışıklıkla değil.</p>

  <p class="p8">Ah tanrım! diye düşündü Connie, gerçek erkek ne az rastlanır bir şeymiş: Erkeklerin hepsi, ortalıkta gezinen, sağı solu koklayan, çiftleşen köpeklerdi ancak. Korkmayan, utanmayan bir erkek bulmuş olmak ne büyük bir şeydi! Yırtıcı bir hayvan gibi uyumakta olan, uykunun ıssız bucaklarına dalmış adama baktı. Ondan uzaklaşmamak için, daha da sokularak kıvrıldı, uyuyakaldı.</p>

  <p class="p8">Sabahleyin adamın kalkışıyla uyandı. Adam yatakta oturmuş, kendisine bakıyordu. Onun gözlerinde kendi çıplaklığını, apansız kavranışını gördü. Sanki, kendisinin kavranışı adamın gözlerinden bir sıvı gibi akarak, her yanını tutkuyla sarıyordu. Ah, gövdenin bütün üyelerinin yarı uykulu, ağır, tutkuyla erimiş bir durumda olması, ne kızıştırıcı, ne güzel bir şeydi.</p>

  <p class="p8">“Saat kaç?” diye sordu.</p>

  <p class="p8">“Altı buçuk.”</p>

  <p class="p8">Saat sekizde ağaçlı yolun ağzında olması gerekiyordu. Her zaman, her zaman, insanın yakasını bir türlü kurtaramadığı bu dış baskı!</p>

  <p class="p8">“Kahvaltını buraya getireyim istersen,” dedi adam.</p>

  <p class="p8">“Ah, evet, iyi olur!”</p>

  <p class="p8">Flossie aşağıda kesik kesik bağırdı. Adam kalktı, pijamasını çıkarıp attı, gövdesini bir havluyla ovdu. Gözü peklikle, yaşamla dolu olunca ne güzel görünüyordu insan! Onu sessizce seyreden Connie böyle düşünüyordu.</p>

  <p class="p8">“Perdeleri açar mısın?”</p>

  <p class="p8">Güneş sabahın körpe yeşil yaprakları üzerinde ışıyor, hemen ilerde koru, mavimsi bir tazelik içinde görünüyordu. Connie yatakta oturdu, çıplak kollarını çıplak göğüsleri üzerine kavuşturarak, çatı penceresinden uykulu uykulu dışarıya baktı. Adam giyiniyordu. Connie, yarı uykulu, yaşamı, onunla birlikte geçecek bir yaşamı düşünüyordu; bir yaşam.</p>

  <p class="p8">Adam, onun bağdaş kurmuş tehlikeli çıplaklığından kaçıyor, uzak duruyordu.</p>

  <p class="p8">“Geceliğimi yitirdim mi ne?” diye sordu kadın.</p>

  <p class="p8">Adam elini yatağa daldırarak buruşuk bir ipek topağı çıkardı.</p>

  <p class="p8">“Biliyorum, ayaklarıma dolaşıp duruyordu,” dedi.</p>

  <p class="p8">Ama gecelik nerdeyse iki parça olmuştu.</p>

  <p class="p8">“Aldırma,” dedi Connie, “burada yırtıldı, burada bırakacağım.”</p>

  <p class="p8">“Evet, bırak. Sen yokken bacaklarımın arasına alır, onunla yatarım. Üzerinde adın falan yok ya?”</p>

  <p class="p8">Connie pencereden dışarı dalgın dalgın bakarken yırtık geceliğini sırtına geçirdi. Pencere açıktı, içeriye sabah havası, kuş sesleri doluyordu. Pencereden kuşlar geçiyordu durmadan. Sonra avluda gezinen Flossie’yi gördü. Sabah olmuştu.</p>

  <p class="p8">Adamın aşağıda ocağı yaktığım, tulumbadan su çektiğini, arka kapıya yürüdüğünü işitiyordu. Aşağıdan domuz pastırması kokusu geliyordu. Bir süre sonra adam, kapıdan ancak sığabilen kocaman bir tepsiyle odaya girdi. Tepsiyi yatağa yerleştirdi, çayı doldurdu. Yırtık geceliğiyle oturmakta olan Connie, kahvaltıya aç kurt gibi saldırdı. Adam da, tabağı dizinde, odadaki tek sandalyeye oturmuştu.</p>

  <p class="p8">“Ah ne güzel,” dedi Connie. “Ne güzel şey birlikte kahvaltı etmek.”</p>

  <p class="p8">Adam, düşüncesi hızla geçen zamanda, sessiz sessiz yiyordu. Onun bu durumunu gören Connie de zamanı düşündü birden.</p>

  <p class="p8">“Ah, seninle burada kalabilmeyi, Wragby’nin milyonlarca mil uzakta olmasını öyle isterdim ki! Gerçekte bu yolculuğa Wragby’den kaçmak için çıkıyorum, biliyorsun değil mi?”</p>

  <p class="p8">“Evet!”</p>

  <p class="p8">“İlerde birlikte yaşayacağımıza, birlikte bir yuva kuracağımıza söz veriyorsun değil mi, söz veriyorsun?”</p>

  <p class="p8">“Evet!”</p>

  <p class="p8">“Evet! Yapacağız bunu bir gün, yapacağız, değil mi?” diyerek eğildi, adamın bileğini tutarak çayını sıçrattı.</p>

  <p class="p8">“Evet!” dedi adam toparlanarak.</p>

  <p class="p8">“Ayrı yaşayabilecek durumda değiliz artık,” dedi Connie, etkili.</p>

  <p class="p8">Adam, yüzünde gezinen gülümsemesiyle, başını kaldırıp baktı.</p>

  <p class="p8">“Hayır, değiliz!” dedi. “Yalnız, yirmi beş dakika sonra yola çıkmak zorundasın.”</p>

  <p class="p8">“Öyle mi?” dedi Connie yüksek sesle. Adam birden işaret parmağını dudaklarına götürerek ayağa kalktı.</p>

  <p class="p8">Flossie kısaca uludu, sonra kesik kesik üç kez havladı.</p>

  <p class="p8">Adam tabağını sessizce tepsiye bırakarak aşağıya indi. Constance onun avluya çıkarak yürüdüğünü işitti. Dışarda bir bisiklet zili duyuldu.</p>

  <p class="p8">“Günaydın Mr. Mellors! Taahhütlü mektubunuz var!”</p>

  <p class="p8">“Yaa! Bir kaleminiz var mı?”</p>

  <p class="p8">“Buyurun!”</p>

  <p class="p8">Bir sessizlik oldu.</p>

  <p class="p8">“Kanada’dan!” dedi yabancı ses.</p>

  <p class="p8">“Evet! Orda İngiliz Columbia’sında bir arkadaşım var. Ama ne diye taahhütlü gönderiyor, anlayamadım.”</p>

  <p class="p8">“Belki de çok değerli bir şey göndermiştir size.”</p>

  <p class="p8">“Daha doğrusu, bir şey istiyordur.”</p>

  <p class="p8">Sessizlik.</p>

  <p class="p8">“Güzel bir gün, değil mi?”</p>

  <p class="p8">“Evet!”</p>

  <p class="p8">“Haydi iyi günler!”</p>

  <p class="p8">“İyi günler!”</p>

  <p class="p8">Adam bir süre sonra gene yukarıya geldi, sinirli görünüyordu.</p>

  <p class="p8">“Postacı,” dedi.</p>

  <p class="p8">“Çok erken geliyor!”</p>

  <p class="p8">“Günlük dağıtım; çoğunlukla saat yediye doğru gelir<span class="t15">.”</span></p>

  <p class="p8">“Arkadaşın çok değerli bir şey mi yollamış sana?”</p>

  <p class="p8">“Yok canım! İngiliz Columbia’sında bir yerin fotoğraflarıyla birtakım kâğıtlar.”</p>

  <p class="p8">“Oraya mı gideceksin yoksa?”</p>

  <p class="p8">“Belki birlikte gideriz diye düşünmüştüm.”</p>

  <p class="p8">“Ah ne iyi olur! Çok güzel yer diyorlar.”</p>

  <p class="p8">Postacının gelişi, adamın keyfini kaçırmıştı.</p>

  <p class="p8">“Şu kör olası bisikletler; hiç haberin yokken bir bakıyorsun biri arkanda bitivermiş. Umarım bir şey anlamamıştır.”</p>

  <p class="p8">“Ne anlayabilir ki?”</p>

  <p class="p8">“Haydi, kalkıp hazırlanmalısın artık. Ben çıkayım da ortalığı bir kolaçan edeyim.”</p>

  <p class="p8">Connie onun köpeğiyle birlikte tüfekli dolaştığını gördü. Aşağı indi. Elini yüzünü yıkadı. Adam geri geldiğinde, hazırdı, eşyalarım küçük çantasına koydu.</p>

  <p class="p8">Adam kapıyı kilitledi, koruya dalarak ağaçlı yoldan yürümeye başladılar. Adam her an tetikteydi.</p>

  <p class="p8">“İnsan, dün geceki gibi anlar için yaşar, değil mi?” dedi Connie.</p>

  <p class="p8">“Evet! Ama yaşamanın başka anlarını düşünmek zorundayız ne yazık ki,” karşılığını verdi adam kısaca.</p>

  <p class="p8">Adam önde, Connie arkada, otlarla bürünmüş dar yolda hiç konuşmadan yürüyorlardı.</p>

  <p class="p8">“Birlikte yaşayacağız, birlikte bir yaşam kuracağız, söz, değil mi?” diye yalvardı Connie.</p>

  <p class="p8">“Söz!” dedi adam, başını geri çevirmeden. “Zamanı gelince! Şimdi Venedik’e gidiyorsun.”</p>

  <p class="p8">Sonunda adam durdu.</p>

  <p class="p8">“Ben buradan sapacağım,” dedi, sağı göstererek.</p>

  <p class="p8">Connie ona sokularak kollarını boynuna doladı.</p>

  <p class="p8">“Bana olan sevgin değişmeyecek, değil mi?” diye fısıldadı. “Dün gece, çok güzel bir geceydi. Ama bana olan sevgin değişmeyecek değil mi?”</p>

  <p class="p8">Adam onu öperek bir an bağrına bastı. Sonra içini çekerek gene öptü.</p>

  <p class="p8">“Bir bakayım araba orda mı,” dedi.</p>

  <p class="p8">Bodur böğürtlenlerle eğreltiler üzerinden geçerek, ardında çalılar arasında bir gedik bıraktı. Bir süre için gözden yitti. Birkaç dakika sonra gene gözüktü.</p>

  <p class="p8">“Araba görünürlerde yok daha,” dedi. “Ama ana yoldan ekmekçinin arabası geliyor.”</p>

  <p class="p8">Kuşkulu, rahatsız görünüyordu.</p>

  <p class="p8">“Dinle!”</p>

  <p class="p8">Bir arabanın hafifçe korna çalarak yaklaşmakta olduğunu işittiler. Araba köprüye varınca yavaşladı, durdu.</p>

  <p class="p8">Connie büyük bir üzüntüyle eğreltiler arasındaki dar geçide daldı, dikenli defnelerden bir çit önünde durdu. Adam hemen arkasındaydı.</p>

  <p class="p8">“Bak! Şuradan geç!” dedi adam, çitteki bir gediği göstererek: “Ben gözükmeyeyim.”</p>

  <p class="p8">Connie çaresizlik içinde baktı. Adam onu öperek uğurladı. Dikenli defnelerin, tahta parmaklıkların arasından üzüntüyle, sürtüne sürtüne geçerek, yol kıyısındaki çukura atladı, yolun üstünde Hilda tam arabadan çıkmak üzereydi, sinirliydi.</p>

  <p class="p8">“Ha, geldin demek!” dedi Hilda, “O nerde?”</p>

  <p class="p8">“Gelmeyecek”</p>

  <p class="p8">Elinde eski çantasıyla arabaya binerken yanaklarından yaşlar yuvarlanıyordu. Hilda, çelikten bir yol başlığıyla koyu gözlükleri ona uzattı.</p>

  <p class="p8">“Tak şunları!” dedi. Connie gözlüklerle başlığı taktı, sonra bir toz örtüsünü üzerine çekti, insandan uzak, tanınmaz bir yaratık olup çıkmıştı. Hilda arabayı çalıştırdı. Ağaçlı yoldan çıktılar, ana yoldan aşağı inerek hızla uzaklaştılar. Connie çevreye bir göz attı, adam görünürlerde yoktu. Çoktan gitmişti! Uzaklardaydı! Acı acı gözyaşı döküyordu. Ayrılık öyle apansız, öyle umulmadık bir biçimde gelip çatmıştı ki! Ölüm gibi bir şeydi bu.</p>

  <p class="p8">“Neyse ki bir süre için ondan uzak kalacaksın!”. dedi Hilda. Crosshill köyünden geçmemek için bir yan yola saptılar.</p>

  <p class="p8"> </p>
</body>
</html>
