<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>12</title>
</head>

<body>
  <h1 class="h11"><a id="a16"></a>12</h1>

  <p class="p8">Connie öğle yemeğinden hemen sonra doğru koruya gitti. Gerçekten güzel bir gündü, ilk hindiba çiçekleri küçük güneşler gibiydi, ilk papatyalar kar aklığındaydı. Kahverengi fındık ağaçları, yarı açılmış yaprakları, tozuyan, son tırtıl çiçekleriyle dantel gibiydi. Tabak gibi açılmış, sımsıkı yere yapışık, sarı ışıltılı kırlangıçotları her yanda küme kümeydi. İlkyazın koyu sarısıydı bu. Çuhaçiçekleri iyice açılmış, birçokları da solmuştu, sık, dolaşık çuhaçiçekleri utangaçlıklarını yitirmişlerdi artık, sere serpe açılmışlardı. Solgun başaklar gibi tomurcuklanan sümbüllerin yapışkan koyu yeşili bir deniz gibi uzanıyordu, yol kıyısında da unutmabeni çiçekleri göze çarpıyor, hanımküpeleri mürekkep moru bürümcüklerini açıyorlardı, bir çalının dibinde de mavi kuş yumurtalarının kırık kabukları vardı. Dört bir yanda, yaşamın kımıltısı düğüm düğüm tomurcuklar!</p>

  <p class="p8">Bekçi kulübede değildi. Her şey dinginlik içindeydi, kahverengi sülün civcivleri sevinçle koşuşuyordu. Connie bekçinin kendi evine doğru yürüdü, onu bulmak istiyordu çünkü.</p>

  <p class="p8">Bekçinin taş kulübesi, korunun bittiği yerden ilerde, günışığı içinde duruyordu. Küçük bahçesinde küme küme nergisler göze çarpıyor, ardına değin açık kapının yanında da kırmızı papatyalar giriş yolunun kıyılarını dolduruyordu. Bir köpek havlaması işitildi, Flossie koşarak geldi.</p>

  <p class="p8">Kapı ardına değin açıktı. Demek ki evdeydi. Tuğla döşemeye günışığı vuruyordu. Eve yaklaştığında pencereden, adamın, sırtında kısa kollu bir gömlek, yemek yemekte olduğunu gördü. Köpek kuyruğunu sallayarak duruyordu.</p>

  <p class="p8">Adam kalktı, kırmızı bir mendille ağzım silerek kapıya geldi.</p>

  <p class="p8">“Girebilir miyim?” diye sordu Connie.</p>

  <p class="p8">“Buyurun!”</p>

  <p class="p8">Günışığı, ocağın önündeki ızgarada yapılmış olduğu anlaşılan koyun pirzolasının kokusuyla dolmuş çıplak odayı ısıtıyor, ızgara daha orda duruyordu, yanı başında da, bir kâğıt parçası üstünde, ak küller ortasında, islenmiş bir patates tenceresi vardı. Geçmek üzere olan ateş kıpkızıldı, çaydanlık da fokurduyordu.</p>

  <p class="p8">Adamın masadaki tabağında patatesle pirzola artıkları duruyordu; küçük ekmek sepeti, tuzluğu, bira dolu mavi bardağı da masadaydı. Masa örtüsü ak muşambadandı, bu sırada adam odanın loş bir yanında dineliyordu.</p>

  <p class="p8">“Çok geç kalmışım,” dedi Connie, “bitir yemeğini!” Sonra, güneşli kapı aralığında bir iskemleye oturdu.</p>

  <p class="p8">“Uthwaite’e gitmek zorunda kaldım da,” dedi adam, masanın başına oturarak. Yemeğini yemiyordu.</p>

  <p class="p8">“Bitir yemeğini,” dedi Connie.</p>

  <p class="p8">Adam yemeğe elini bile sürmedi.</p>

  <p class="p8">“Sen bir şey ister miydin?” diye sordu. “Bir çay? Çaydanlık kaynıyor.” Ayağa kalkmaya davrandı.</p>

  <p class="p8">“İzin verirsen kendim yapayım,” dedi Connie kalkarak. Adamın canı sıkkın görünüyordu, Connie onu rahatsız ettiğini düşündü.</p>

  <p class="p8">“Peki, demlik şurada.” küçük, döküntü bir köşe dolabım gösterdi. “Çay da tepende, ocağın üstündeki rafta.”</p>

  <p class="p8">Connie, kara çay demliğini, sonra da raftan çay kutusunu aldı. Demliği sıcak suyla çalkaladı, nereye dökeceğini şaşırarak bir an durakladı.</p>

  <p class="p8">“Dışarıya dök,” dedi adam, anlayarak, “temizdir içi.”</p>

  <p class="p8">Connie kapıya gitti, demlikteki suyu giriş yoluna doğru serpti. Ne güzeldi buralar; sessiz, gürültüsüz. Gerçek koru buydu işte. Meşeler, toprak sarısına çalan renkte yapraklarla donanıyordu; bahçede kırmızı papatyalar, kadife düğmeleri andırıyordu. Kocaman, yassı, bomboz kumtaşı eşiğe baktı, bu eşiğe basan ayakların sayısı ne azdı.</p>

  <p class="p8">“Çok güzel burası,” dedi. “Ne güzel bir sessizlik, her şey canlılık dolu, gene de çıt yok.”</p>

  <p class="p8">Adam yemeğini yemeye başlamıştı, ama yavaş yavaş, isteksiz yiyordu. Connie, onun rahatsız olduğunu sezmekteydi. Çayı sessizce hazırladı, ocaktaki sacayağının üstüne yerleştirdi, yerlilerin böyle yaptığını biliyordu. Adam tabağını masanın bir köşesine iterek içeriye gitti; bir dolabın açılıp kapanışı işitildi, sonra odaya dönerek, bir tabakta peynir ile tereyağı getirdi.</p>

  <p class="p8">Connie masaya iki fincan koydu; gerçekte ikiden fazla fincan da yoktu.</p>

  <p class="p8">“Bir çay içersin değil mi?” diye sordu Connie.</p>

  <p class="p8">“Nasıl istersen. Şeker dolapta, küçük bir süt kabı da var. Süt de arkada, kilerde.”</p>

  <p class="p8">“Tabağı kaldırayım mı?” diye sordu Connie. Adam, hafiften, iğneli bir bakışla, başım kaldırdı.</p>

  <p class="p8">“Neden... ama kaldır istiyorsan,” dedi ağır ağır peynir ekmek yerken. Connie, arkaya, altında tulumbanın bulunduğu sundurmaya gitti. Solda bir kapı vardı, kiler kapısıydı yüzde yüz. Kapıyı açtı, adamın kiler diye adlandırdığı bu yeri görünce gülümsemekten kendini alamadı; uzun, dar, badanalı bir dolap. Ama gene de içinde bir fıçı bira, iyi kötü biraz da yiyecek vardı. Sarı sürahiden biraz süt doldurdu elindeki kaba.</p>

  <p class="p8">“Sütü nerden alıyorsun?” diye sordu, içeri geldiğinde.</p>

  <p class="p8">“Flintlerden! Av korusunun çiti altında bir yere bırakıyorlar şişeyi. Hani o sana rastladığım yerde!”</p>

  <p class="p8">Adam durgunlaşmıştı.</p>

  <p class="p8">Connie sütü masaya koyarak çayları doldurdu.</p>

  <p class="p8">“Bana süt koyma,” dedi adam, sonra bir tıkırtı işitmiş gibi kulak kabartarak kapıya doğru baktı.</p>

  <p class="p8">“Keşke kapatsaydık kapıyı,” dedi.</p>

  <p class="p8">“Evet, iyi olurdu,” dedi Connie. “Ama kimse uğramaz buraya değil mi?”</p>

  <p class="p8">“Binde bir, gene de bilinmez ki, bakarsın birinin geleceği tutar.”</p>

  <p class="p8">“Gelirse gelsin,” dedi Connie. “Birlikte çay içiyoruz altı üstü. Kaşıklar nerde?”</p>

  <p class="p8">Adam uzanarak masanın gözünü çekti. Connie masanın ışıklı yanında, kapıya yakın oturuyordu.</p>

  <p class="p8">“Flossie!” diye seslendi adam, merdiven altında bir çul üstünde yatan köpeğe. “Tut, Flossie, tut!”</p>

  <p class="p8">Parmağını havaya kaldırarak ‘tut!’ deyişinde büyük bir canlılık vardı. Köpek avluya doğru seğirtti.</p>

  <p class="p8">“Üzgün müsün bugün?” diye sordu Connie.</p>

  <p class="p8">Adam mavi gözlerini hızla çevirerek, Connie’nin gözlerinin içine baktı.</p>

  <p class="p8">“Üzgün mü? Hayır, canım sıkkın! Yakaladığım iki kaçak avcının duruşma çağrılarını almaya gidecektim de; her neyse, çevredeki insanları hiç sevmiyorum.”</p>

  <p class="p8">Ağır, güzel bir İngilizceyle konuşuyordu. Sesinde öfke vardı.</p>

  <p class="p8">“Koru, bekçiliğinden nefret ettiğin oluyor mu ara sıra?” diye sordu Connie.</p>

  <p class="p8">“Koru bekçiliğinden mi? Hayır! Yalnız kalabildiğim sürece hayır. Ama, karakola, buna benzer başka yerlere gitmek, bir sürü alığın bir işimi görmelerini beklemek zorunda kaldım mı... cinler başıma üşüşüyor...” diyerek, belirsiz bir alaycılıkla gülümsedi.</p>

  <p class="p8">“Bağımsız bir yaşayış süremez miydin gerçekten?” diye sordu Connie.</p>

  <p class="p8">“Ben mi? Sürebilirdim sanıyorum, emekli aylığımsa demek istediğin. Yaşayabilirdim! Ama çalışmam gerek, çalışmasam ölürüm. Beni uğraştıracak bir işim olması gerek. Kendimin olacak bir iş tutmaya da sinirlerim elverişli değil şimdi. Başkası için yaptığım ufak türden bir şey olmalı uğraşacağım, iş, yoksa kafam kızdı mı, bir ay bile çekmeden bırakıveririm. Onun için burada her bakımdan çok iyiyim şimdi, özellikle şu son günlerde...”</p>

  <p class="p8">Alaycı bir seste gene güldü Connie’ye.</p>

  <p class="p8">“Peki ama sinirlerin neden bozuk?” diye sordu Connie. “Her zaman mı bozuk demek istiyorsun?”</p>

  <p class="p8">“Hemen hemen,” dedi adam gülerek. “Sıkıntıyı bir türlü üstümden atamıyorum.”</p>

  <p class="p8">“Ne sıkıntısı bu?” dedi Connie.</p>

  <p class="p8">“Sıkıntı!” dedi adam. “Bilmiyor musun?” Connie susuyordu, alınmıştı. Adam, kendisini hiç umursamıyordu bile.</p>

  <p class="p8">“Önümüzdeki ay, bir süre için buradan ayrılıyorum,” dedi.</p>

  <p class="p8">“Sen mi? Nereye gidiyorsun?”</p>

  <p class="p8">“Venedik'e.”</p>

  <p class="p8">“Venedik’e! Sör Clifford’la mı? Kaç ay için?”</p>

  <p class="p8">“Aşağı yukarı bir ay için,” dedi Connie. “Clifford gelmiyor.”</p>

  <p class="p8">“Burada mı kalacak?”</p>

  <p class="p8">“Evet! Bu durumuyla uzak yolculuk yapmaktan nefret ediyor.”</p>

  <p class="p8">“Ya öyle mi? Zavallı şeytan!” dedi adam, takılarak.</p>

  <p class="p8">Bir sessizlik çöktü.</p>

  <p class="p8">“Beni unutmayacaksın gittiğim zaman, değil mi?” diye sordu Connie. Adam gene gözlerini kaldırarak onu tepeden tırnağa süzdü.</p>

  <p class="p8">“Unutmak mı?” dedi. “Biliyorsun, hiç kimse unutmaz. Bir bellek sorunu değildir bu.”</p>

  <p class="p8">“Bu da ne demek?” diye sormak istedi Connie, soramadı. Bunu yerine: “Clifford’a bir çocuğum olabileceğini söyledim,” dedi kısık bir sesle.</p>

  <p class="p8">Şimdi adam inceden inceye süzen bir gözle, gerçekten kendisine bakıyordu.</p>

  <p class="p8">“Söyledin mi?” dedi en sonunda. “Ne dedi peki?”</p>

  <p class="p8">“Hiç! Karşı değil böyle bir şeye. Kendi çocuğuymuş gibi gösterilirse, kıvanç duyacak bundan” Connie adamın yüzüne bakamıyordu.</p>

  <p class="p8">Adam uzun bir süre sustu, sonra, gene Conme’nin yüzüne baktı.</p>

  <p class="p8">“Benden söz etmedin tabii?” dedi.</p>

  <p class="p8">“Hayır. Senden söz etmedim,” dedi Çonnie.</p>

  <p class="p8">“Çocuğun babası olmamı kolay kolay kabullenemez. Peki kimden edinmiş olacaksın bu çocuğu?”</p>

  <p class="p8">“Venedik’te bir serüvenim olabilir,” dedi Connie.</p>

  <p class="p8">“Ya, öyle mi?” dedi adam, alçak sesle. “Demek bunun için gidiyorsun Venedik’e?”</p>

  <p class="p8">“Aşk aramak için değil tabii.”</p>

  <p class="p8">“Orada böyle bir serüven yaşamış izlenimini vermek için,” dedi.</p>

  <p class="p8">Bir sessizlik oldu. Adanı, yüzünde yarı alaylı, yarı acı bir anlamla pencereden dışarı bakıyor, hafifçe sırıtıyordu. Connie onun bu sırıtmasından tiksindi bir an.</p>

  <p class="p8">“Gebeliği önleyecek hiçbir yola başvurmadın öyleyse!” dedi birden. “Ben hiç düşünmedim bunu çünkü.”</p>

  <p class="p8">“Hayır,” dedi Connie belli belirsiz. “Böyle bir şey yapmaktan tiksinirim.”</p>

  <p class="p8">Adam dönüp baktı, sonra gene yüzünde o ince kendine özgü sırıtmayla, pencereden dışarıya yöneldi. Odaya yoğun bir sessizlik çökmüştü.</p>

  <p class="p8">En sonunda Connie’ye dönerek alaylı bir sesle:</p>

  <p class="p8">“Demek bunun için istedin beni, bir çocuk edinmek için?” dedi.</p>

  <p class="p8">Connie başını hayır anlamında kaldırdı.</p>

  <p class="p8">“Hayır. Gerçekten hayır,” dedi.</p>

  <p class="p8">“Gerçekten! Ne için peki?” diye sordu adam, sertçe.</p>

  <p class="p8">Connie onu suçlandırırcasına bakarak, “Bilmiyorum,” dedi.</p>

  <p class="p8">Adam bir kahkaha koy verdi.</p>

  <p class="p8">“Al benden de o kadar!” dedi.</p>

  <p class="p8">Uzun bir süre sessizlik oldu, soğuk bir sessizlik.</p>

  <p class="p8">“Peki,” dedi adam en sonunda. “Sayın Leydi nasıl isterlerse öyle olsun. Çocuğun olursa, Sör Clifford sevinç duyacak bundan. Ben ise hiçbir şey yitirmiş olmayacağım. Tam tersine, çok güzel bir yaşantı geçirdim, gerçekten de eşsiz bir yaşantı!” – yarım bir esnemeyle gerindi. “Beni kullandıysan, insanlarca ilk kullanılışım değil bu; daha öncekilerin hiçbiri de böylesine güzel olmamıştı; insan böyle bir şeyden, kendine gurur payı çıkarmasa bile, gerçek bu.” – Gene garipçe gerindi, kasları ürperdi, çenesi kenetlendi.</p>

  <p class="p8">“Ama seni kullanmış değilim,” dedi Connie yalvarır bir sesle.</p>

  <p class="p8">“Sayın Leydi’nin buyruğundayım,” dedi adam.</p>

  <p class="p8">“Hayır,” dedi Connie. “Gövdeni sevdim senin.”</p>

  <p class="p8">“Öyle mi?” dedi adam, güldü, “İyi öyleyse, eşitiz, ben de senin gövdeni sevdim.”</p>

  <p class="p8">Adam, garip, koyulaşmış gözleriyle baktı.</p>

  <p class="p8">“Üst kata çıkmak ister misin şimdi?” diye sordu, kekeler gibi bir sesle.</p>

  <p class="p8">“Hayır, burada olmaz. Şimdi olmaz!” dedi Connie güçlükle, ama adam biraz diretse gidecekti, ona karşı koyacak gücü yoktu çünkü.</p>

  <p class="p8">Adam başka yana döndü, hiç oralı değilmiş gibi göründü.</p>

  <p class="p8">“Sana, senin bana dokunduğun gibi dokunmak istiyorum,” dedi Connie. “Senin tenine gerçekten dokunmadım hiç şimdiye dek.”</p>

  <p class="p8">Adam baktı, gene gülümsedi. “Şimdi mi?” diye sordu.</p>

  <p class="p8">“Hayır! Hayır! Burada değil! Korudaki kulübede. Olmaz mı?”</p>

  <p class="p8">“Nasıl dokunuyorum ben sana?”</p>

  <p class="p8">“Beni ellediğin zamanlar.”</p>

  <p class="p8">Adam Connie’ye baktı, gözleri, onun durgun, kuşkulu gözleriyle karşılaştı.</p>

  <p class="p8">“Hoşlanıyor musun seni ellememden?” dedi gene gülerek.</p>

  <p class="p8">“Evet, ya sen?” dedi Connie.</p>

  <p class="p8">“Ha, ben mi?” Sonra sesi değişti. “Evet, biliyorsun, sorman bile fazladan.” Gerçekti bu.</p>

  <p class="p8">Connie ayağa kalkarak şapkasını aldı. “Gitmem gerek,” dedi.</p>

  <p class="p8">“Gidecek misin?” dedi adam tatlılıkla.</p>

  <p class="p8">Connie, adamın kendine dokunmasını, bir şey söylemesini istiyordu, ama ne dokundu ne de bir şey söyledi, tatlılıkla bekledi ancak.</p>

  <p class="p8">“Çay için çok teşekkürler,” dedi Connie.</p>

  <p class="p8">“Çayı kaynatıp hazırladığın için ben teşekkür etmeliyim Sayın Leydi'ye.”</p>

  <p class="p8">Connie yoldan aşağı inerken, adam da kapı aralığında gene hafifçe sırıtarak duruyordu. Flossie kuyruğunu dikerek bir koşu geldi. Connie koruya daldı, dalgın dalgın yürüdü, adamın, yüzünde o anlaşılmaz sırıtmayla, arkadan kendisini gözlediğini biliyordu.</p>

  <p class="p8">İyice üzgün, kırgın bir gönülle dönüyordu eve. Adamın, kullanılmış olduğunu söylemesi gücüne gitmişti; çünkü bir bakıma doğruydu bu. Ama gene de böyle dememesi gerekirdi. Böylece iki duygu arasında bocalıyordu Connie şimdi: bir yandan adama karşı duyduğu bir tiksinme, öte yandan da aralarında beliren bu açıklığı gene onunla birlikte giderme isteği.</p>

  <p class="p8">Akşam çayında çok canı sıkkın, çok sinirliydi, hemen odasına çıktı. Ama odaya kapanmak da boşunaydı; ne bir yerde oturabiliyor ne de durabiliyordu. Bir çözüm bulması gerekiyordu bu duruma. Korudaki tahta kulübeye gidecekti; ya adam orda yoksa? Olsun, gene de gidecekti.</p>

  <p class="p8">Yan kapıdan gizlice çıkarak, üzgün bir yüzle yola koyuldu. Ağaçsız düzlüğe vardığında korkunç bir tedirginlik vardı içinde. Ama adam ordaydı, sırtında gömleğiyle eğiliyor, büyüdükçe çalımlanan, bununla birlikte piliçlerden çok daha çelimsiz olan yavru horozlar ortasında, tavukları kümesten dışarı salıyordu.</p>

  <p class="p8">Connie doğruca ona gitti.</p>

  <p class="p8">“Gördün mü, geldim işte!” dedi.</p>

  <p class="p8">“Ha, evet!” dedi adam, doğrulup belirsiz bir kıvançla Connie’ye bakarak.</p>

  <p class="p8">“Tavukları salıyor musun artık?” diye sordu Connie.</p>

  <p class="p8">“Evet, bir deri bir kemik kaldı zavallılar kuluçkada otura otura,” dedi adam. “Şimdi dışarı çıkıp da yem yemeyi bile düşünmüyorlar. Anaç bir tavukta benlik diye bir şey kalmaz, bütün varlığını yumurtalara, civcivlere verir.”</p>

  <p class="p8">Zavallı anaç tavuklar; böylesine körü körüne bir adanış! Yumurtalar kendilerinin olmasa bile. Connie, gönlü acımayla dolarak baktı onlara. Adamla kadının arasında kaçınılmaz bir susku beliriverdi.</p>

  <p class="p8">“Kulübeye gidelim mi?” diye sordu adam.</p>

  <p class="p8">“İstiyor musun beni?” dedi Connie, güvensizlikle.</p>

  <p class="p8">“Evet, gelirsen.”</p>

  <p class="p8">Kadın bir şey söylemedi.</p>

  <p class="p8">“Gel hadi!” dedi adam.</p>

  <p class="p8">Connie onunla birlikte kulübeye gitti. Adam kapıyı kapatınca içerisi iyice karanlık oldu, gene eskisi gibi, kör ışıklı feneri yaktı.</p>

  <p class="p8">“İç çamaşırlarını çıkardın mı?” diye sordu adam.</p>

  <p class="p8">“Evet!”</p>

  <p class="p8">“Güzel, ben de çıkarayım.”</p>

  <p class="p8">Battaniyeleri yere yaydı, birini de üzerlerine almak için oraya bıraktı. Kadın şapkasını çıkardı, saçlarını çözdü. Adam da oturarak ayakkabılarıyla tozluklarını çıkardı, kadife pantolonunun düğmelerini açtı.</p>

  <p class="p8">“Uzan şimdi,” dedi, iç gömleğiyle dinelerek. Connie sessizce, söyleneni yaptı, adam da yanı başına uzandı, battaniyeyi üstlerine çekti.</p>

  <p class="p8">“Ha şöyle!” dedi adam.</p>

  <p class="p8">Sonra kadının giysisini yukarı doğru çekerek, göğüsleri açılıncaya dek sıyırdı. Göğüslerini küçücük dokunuşlarla öptü, uçlarını dudaklarıyla küçük küçük okşadı.</p>

  <p class="p8">“Ah, ne güzelsin, ne güzelsin sen!” dedi, birden yüzünü sıcacık karnına sürterek kadının.</p>

  <p class="p8">Kadın kollarını, adamın gömleğinin altından sokarak gövdesine doladı, bununla birlikte, onun böylesine güçlü görünen ince, kaygan, çıplak gövdesinden, sert kaslarından biraz korktu. Korkudan irkildi.</p>

  <p class="p8">Adamın, iç çekişi andıran kısık bir sesle: “Ah, ne güzelsin!” demesiyle birlikte, ruhunda bir şey direnerek katılaşıverdi: bu korkunç ten yakınlığı, adamın beklemek bilmez sahip olma isteği, bir katılığa yol açtı ruhunda. Kendi tutkusunun keskin coşkunluğu da ağır basamadı bu kez; elleri adamın çabalayan gövdesi üstünde kımıltısız, öylece yatıyor; ne yaparsa yapsın, sanki ruhu olanları tepeden gözetliyormuş gibi bir duyguya kapılıyor, adamın kalçalarını, kaba etlerini, kuşkulu titremesini, ürpermesini gülünç buluyordu. Evet, sevgi buydu; kalçaların bu gülünç çırpınması, zavallı anlamsız, ıslak, küçük penisin solup büzüşmesi. Tanrısal sevgi, buydu! Bu böyle olunca, çağdaş insanlar gösteriye öfkelenmekte haklıydılar; bir gösteriden başka bir şey değildi bu çünkü. Birtakım ozanların söylediği gibi, insanı düşünen bir varlık olarak yaratan, bununla birlikte, onu bu gülünç durumu almaya zorlayan bu gülünç gösteri ardında kör bir özlemle koşturan Tanrıda uğursuz bir alaycılık olmalıydı. Mauppasant bile bayağı bir düşüş olarak görmüştü bunu. İnsan cinsel birleşmeyi hor görüyor, ama gene de ondan vazgeçemiyordu.</p>

  <p class="p8">Garip dişi kafası, soğuk, tiksinen düşüncelerle uzaklarda duruyor, kılını bile kımıldatmadan yatarken, silkinip adamı dışına atmak, onun çirkin sarılışından, saçma kalçalarının binişinden kaçıp kurtulmak geliyordu içinden. Adamın gövdesi, budalaca, arsız, yetkinlikten uzak, bitmemiş karmaşasıyla çirkin bir şeydi. Çünkü bütünlenmiş bir evrim, ne yapar yapar, bu gösteriyi, bu ‘işlev'i insan yaşamından çıkarırdı.</p>

  <p class="p8">Bununla birlikte, adam, işini çabucak bitirdikten sonra, çok büyük bir durgunluk içinde sessizliğe, uzak, kadının bilincinin sınırlarından da uzak, garip, eylemsiz bir yere çekilirken, yüreği sızlamaya başladı kadının. Bir dalganın çekilişi gibi, uzaklaştığını duyuyordu adamın, uzaklaşıyor, kendisini kıyıdaki bir çakıltaşı gibi bırakıyordu. Çekiliyordu, ruhu çekiliyordu adamın kadından. Adam biliyordu.</p>

  <p class="p8">Kadın, kendi iki bilincinin, iki tepkisinin işkencesiyle, gerçek bir acıyla ağlamaya başladı. Adam oralı olmadı, sezmedi bile. Ağlama fırtınası gitgide büyüyerek sarsıntılara dönünce, adam da sarsılıverdi.</p>

  <p class="p8">“Ah!” dedi. “İyi olmadı bu kez. Sen uzaklardaydın.” – Demek biliyordu! Kadının hıçkırıkları daha da çoğaldı.</p>

  <p class="p8">“Nen var peki?” diye sordu adam. “İkide bir böyle oluyor.”</p>

  <p class="p8">“Seni... seni sevemiyorum,” diye hıçkırdı kadın, yüreğinde bir burkulma duydu birden.</p>

  <p class="p8">“Öyle mi? Üzme kendini bunun için! İlle de seveceksin diye bir yasa yok ya. Olduğu gibi benimse durumu.”</p>

  <p class="p8">Elleri daha kadının göğsünde, durgun yatıyordu. Ama kadın iki elini de ondan çekmişti.</p>

  <p class="p8">Adamın sözleriyle biraz rahatlamıştı. Yüksek sesle hıçkırmaya başladı.</p>

  <p class="p8">“Yok, yok! Ağlama!” dedi adam. “İyisini de kötüsünü de olağan saymak gerek. Bu kez için biraz kötü oldu.”</p>

  <p class="p8">Kadın acı acı, hıçkıra hıçkıra ağlıyordu. “Ama sevmek istiyorum seni, bir türlü olmuyor. İğrenç bir şey bu.”</p>

  <p class="p8">Adam, yan acıyla, yan eğlenerek güldü.</p>

  <p class="p8">“İğrenç değil,” dedi, “sen iğrenç desen de değil. Sen iğrenç yapamazsın bunu. Beni sevmeye zorlama kendini. Hiçbir zaman zorlama kendini böyle bir şeye. Bir sepet cevizden bir çürük çıkar elbet. Çürüğünü de sağlam gibi kabullenmek gerek.”</p>

  <p class="p8">Elini kadının göğsünden çekti, şimdi dokunmuyordu hiçbir yerine. Adam elini çeker çekmez, hemen hemen arsızca bir doygunluk duydu kadın bundan. Adamın konuştuğu yerli şiveden tiksiniyordu; sen, seni, sana deyişinden. Canı istediği zaman ayağa kalkıyor, tepesine dikiliyor, hiç çekinmeden gözleri önünde o saçma kadife pantolonunun düğmelerini ilikliyordu. Michaelis, hiç olmazsa düğmelerini iliklerken öte yana dönecek kadar saygılıydı. Bu adam ise kendine öyle bir güven duyuyordu ki, başkalarının gözünde nasıl bir soytarı durumuna düştüğünü bile, anlamıyordu, soysuz herif.</p>

  <p class="p8">Gene de, sessizce, kalkmak üzere doğrulduğunda, kadın ona korkuyla sarılıverdi.</p>

  <p class="p8">“Hayır! Hayır gitme! Bırakma beni! Kızma bana! Tut beni! Sıkı tut beni,” diye fısıldadı, gözü 'kararmış bir çılgınlık içinde, ne dediğini bile bilmeden, adama tekin olmayan bir güçle yapışarak. Kadın kendi kendinden kurtulmak istiyordu, kendi içindeki öfkeden, direnişten. Ama içindeki, benliğini sarmış olan o direniş öyle güçlüydü ki!</p>

  <p class="p8">Adam onu gene kollarına alarak kendine doğru çekti kollarında küçülüverdi kadın, bir yuvadaymış gibi büzülüverdi. Geçmişti, içindeki direniş geçmişti şimdi, olağanüstü bir erinç içinde yüzüyordu. Adamın kollarında küçülerek eşsiz bir duygu içinde erirken, sonsuz bir istek uyandırdı birden, adamın bütün damarlarında yoğun, tatlı bir istek kaynayıverdi; kadına, onun yumuşaklığına, kollarındaki kadından taşarak kendi kanma sızan delici güzelliğe duyulan bir istek. Yavaş yavaş, katkısız, yumuşak bir istekle yanan elinin, olağanüstü, baygın okşayışıyla, kadının kalçalarının ipeksi yuvarlaklığını sıvazladı, yumuşak kaba etlerine indi, her okşayışta can alıcı noktaya biraz daha yaklaşıyordu. Kadın, istekten bir alev gibi duydu onu, ama tatlı bir alev, kendisinin de bu alev içinde erimekte olduğunu duydu. Bıraktı kendini. Adam şaşırtıcı bir sessiz güçle yaklaşıyordu. Ölüm gibi bir titreyişle boyun eğdi kadın, bütün benliğiyle açtı kendini ona. Ah, şimdi duyarlı bir sevgiyle davranmasaydı adam ne büyük bir işkence olurdu bu, çünkü bütün benliğini açmıştı ona, hiçbir dayanağı kalmamıştı!</p>

  <p class="p8">Adamın güçlü, amansız yaklaşmasıyla ürperdi, öylesine garip, korkunç bir duyguydu bu. Bu, bir kılıcın dalışı olabilirdi, yumuşakça açılmış teni için, ölüm gibi bir şey olabilirdi. Apansız bir ölüm kuşkusuyla sarsıldı. Ama garip, yavaş, dingin bir dalış oldu bu, başlangıçta evreni yaratan türden, dalgın, çok eski ve ağır bir sevginin, barışın dalışı. Göğsündeki korku da yatıştı, böylece göğsü de bir dinginlik dalgasına kapıldı. Her şeyiyle salıverdi kendini. Her şeyiyle, bütün benliğiyle, sele bıraktı kendini.</p>

  <p class="p8">Bir denizdi sanki, kocaman bir kabartıyla şişen, şişen yükselen kara dalgalardı bütün varlığı, öyle ki, gitgide bütün karanlığı eyleme geçti, kara, sağır kitlesiyle yuvarlanıp duran bir okyanus oldu kadın. Ah, içinin ta derinlerinde, upuzun, ırağa giden dalgalarla her şeyi yarılıyor, yuvarlanıyor, ayrılıyor, en can alıcı yerinde derinlikler yarılıyor, ortadan yanlara doğru yuvarlanıyor, bu derinleşen dokunuşla, derinleri, gitgide daha derinleri açılıyor, daha büyük dalgalar benliğinden bir kıyıya doğru yuvarlanıyor, benliğini açıyor, bilinmez batış gitgide daha yakına, daha yakma varıyor, benliğinin dalgaları benliğinden daha da uzaklaşıyor, onu öylece bırakıyor, en sonunda birdenbire yumuşacık, ürpertili bir kendinden geçişle, bütün kanına dokunulduğunu, kendisine dokunulduğunu kavrayınca, bir tükenişte buluyordu kendini, bitmişti. Bitmişti, yoktu artık, bir yandan da doğmuştu: bir kadındı.</p>

  <p class="p8">Ah, eşi bulunmaz güzellikte bir şeydi bu, eşsiz güzellikte! Dalgaların çekilişi sırasında bütün güzelliği görmüştü. Şimdi bütün gövdesi cana yakın bir sevgiyle, bilinmeyen adama, bıçkın bir dalıştan sonra, kendiliğinden çekilen cılız, sevgi dolu, soluk erkekliğe kenetlenmişti. Ayrılmak istemiyordu. Çok güzeldi! Öylece kalmak istiyordu.</p>

  <p class="p8">“Ne güzeldi!” diye mırıldandı kadın. “Ne güzeldi!” Ama adam hiçbir şey söylemedi, üstünde durgun yatarken, ancak yumuşacık öptü onu. Bir kurban, öte yandan da yeni doğmuş bir varlık olarak, mutlulukla inledi kadın.</p>

  <p class="p8">Şimdi yüreğinde garip bir mucize uyanmıştı. Bir erkek! Erkekliğin, üzerindeki garip gücü! Elleri adamın üzerinde korkuyla geziyordu daha. Onun, kendisine karşı taşıdığı garip, düşmanca, hafif tiksinç anlamdan korkmuştu: bir erkek. Şimdi dokunuyordu ona, tanrının oğulları, tanrının kızlarıyla birlikteydi şimdi. Ne güzeldi onu ellemek, ne güzeldi teninin dokusu! Ne güzeldi, ne güzel, güçlü ama gene de dupduru, ince, duyarlı gövdesinin bu durgunluğu! Yeterliğin, pürüzsüz tenin bu kökten sessizliği. Ne güzel! Ne güzel! Elleri ürkekçe adamın sırtından aşağı, kaba etlerinin yumuşak, ufak yuvarlaklığına doğru kaydı. Güzellik! Ne büyük güzellik! Yeni bir sevginin apansız küçük alevi bütün gövdesini sardı. Nasıl oluyordu, daha önce ancak tiksintiyle karşıladığı bu durumda, nerden doğuyordu bu güzellik? Diri ılık kalçalara dokunmanın söze sığmaz güzelliği! Yaşam içinde yaşam, kesin, ılık, güç dolu sevimlilik. Ne anlaşılmaz gizdi bu! Ne garip bir gizemli ağırlık, insanın elinde yumuşacık duran! Güzel olan her şeyin kökü, kökleri, bütün güzelliğin başlangıçtaki kökü.</p>

  <p class="p8">Adama, hemen hemen korkuyu, sarsıntıyı andıran bir şaşkınlık fısıltısıyla kenetlendi. Adam kendisine sıkıca sarıldı, ama tek söz bile söylemedi. Hiçbir şey söylemiyordu. Kadın, adamın daha da yakınına sokuldu. Onun derin, anlaşılmaz durgunluğu içinde, gene yavaş yavaş uyanmakta olan erkekliği sezdi. Yüreği korkuyu andıran bir duyguyla eridi.</p>

  <p class="p8">Bu kez adamın, içindeki varlığı, bütünüyle yumuşacık, hiçbir bilincin kavrayamayacağı ölçüde bin bir ışıklı, kamaştırıcıydı. Bütün benliği, bir sıvı doku gibi, bilinçsiz dipdiri seğiriyordu. Neye uğradığını bilemiyordu. Olanları kavrayamıyordu. Tek anladığı, bunun her şeyden daha güzel olduğuydu. Tek anladığı. Sonra iyice durgun, iyice bilinçsiz kaldı, bu durumun ne kadar sürdüğünü bilemiyordu. Adam daha kendisinde, derinliklerine varılmaz bir susuş içindeydi. Bütün bu olanlarla ilgili tek söz konuşmuyorlardı.</p>

  <p class="p8">Dış dünyayı algılamaya başladıklarında, kadın ‘sevgilim, sevgilim!' diyerek adamın göğsüne sarıldı. Adam da sessizce tutuyordu onu. Kadın adamın göğsü üzerinde kıvrıldı, eşsiz bir duyguydu bu.</p>

  <p class="p8">Ama adamın susuşu dipsizdi. Elleri, kadını çiçek tutar gibi tutuyordu, öylesine durgun, garip. “Nerelerdesin?” diye fısıldadı kadın. “Nerelerdesin? Konuş! Bir şey de bana!”</p>

  <p class="p8">Adam onu yumuşacık öperek mırıldandı: “Ah canım!”</p>

  <p class="p8">Ama kadın onun ne demek istediğini anlamadı, adamın kafasının nerelerde olduğunu kestiremiyordu, susuşuyla yitmişti kendisi için sanki.</p>

  <p class="p8">“Seviyorsun beni, değil mi?” diye mırıldandı kadın.</p>

  <p class="p8">“Evet, biliyorsun!” dedi adam.</p>

  <p class="p8">“Ama söyle sevdiğini n’olur!” diye yalvardı.</p>

  <p class="p8">“Evet! Evet! Sezmiyor musun?” dedi adam dalgın, ama tatlı bir kesinlikle. Kadın daha çok kenetlendi ona, daha sokuldu. Adam, sevişirken kendisinden çok daha durgundu, onun için kesinlikle güvenmek istiyordu kadın.</p>

  <p class="p8">“Seviyorsun beni!” diye fısıldadı kadın, inanmış. Adamın elleri bir çiçek okşar gibi okşuyordu kadını, bir istek titremesinden uzak, bununla birlikte incecik bir yakınlıkla. Kadın gene de sevgiyi sıkıca yakalamanın gerekliliği ile tedirgin, kıvranıyordu. .</p>

  <p class="p8">“Beni her zaman seveceğini söyle!” diye yalvardı.</p>

  <p class="p8">“Evet!” dedi adam dalgın. Kadın sorularının onu kendisinden uzaklaştırdığını görüyordu.</p>

  <p class="p8">“Kalkmayalım mı?” diye sordu adam sonunda.</p>

  <p class="p8">“Hayır!” dedi kadın. Ama bilincinin dağıldığını sezdi, dışardaki sesleri işitiyordu.</p>

  <p class="p8">“Nerdeyse karanlık çökecek,” dedi adam. Sesinde buyurgan bir anlam seziliyordu. Kadın, gelip çatan zamana boyun eğen bir dişinin üzüntüsüyle öptü onu.</p>

  <p class="p8">Adam kalktı, fenerin ışığını açtı, sonra tez tez giyinerek, giysiler içinde görünmez oldu hemen. Bir yandan pantolonunun düğmelerini iliklerken, irileşmiş, koyu gözlerle aşağı bakarak, kadının tepesine dineldi, yüzü biraz pembeleşmiş, saçları dağılmış, garip bir ılıklık içinde, fenerin solgun ışığı altında daha da güzeldi; öyle güzeldi ki, kadın hiçbir zaman söyleyemeyecekti ona şu anda ne güzel olduğunu. Adama sıkıca sarılarak onu tutmak geçti içinden, çünkü kendisini bağırmaya, ona kenetlenmeye, ona sahip olmaya dürten, ılık, yarı-uykulu bir dalgınlık vardı adamın bu güzelliğinde. Hiçbir zaman sahip olamayacaktı ona. Battaniyenin üstünde kıvrılmış, yumuşak, çıplak kalçalarıyla öylece yatıyordu, kafasından geçenlerden adamın haberi bile yoktu, ama o da kadını güzel buluyordu: her şeyin ötesinde, derinlerine varabildiği, yumuşak, olağanüstü bir varlık.</p>

  <p class="p8">“Sana gelmek güzel bir şey,” dedi adam.</p>

  <p class="p8">“Seviyor musun beni?” diye sordu kadın, yüreği küt küt atarak.</p>

  <p class="p8">“Seninle birlikte olmak, bütün yaraları sağaltıyor. Bana kendini açışım seviyorum senin. Sana yaklaşabilmemi öylesine.”</p>

  <p class="p8">Eğilerek kadının yumuşacık, çıplak böğrünü öptü, yüzünü tenine sürdü, sonra battaniyeyi kadının üstüne çekti.</p>

  <p class="p8">“Beni hiçbir zaman bırakmayacaksın değil mi?” diye sordu kadın.</p>

  <p class="p8">“Böyle şeyler söyleme,” dedi adam.</p>

  <p class="p8">“Ama benim seni sevdiğime inanıyorsun değil mi?”</p>

  <p class="p8">“Evet, biraz önce sevdin beni, düşünebileceğinden de daha çok sevdin hem. Ama gelecekte ne olacağı bilinmez ki, bir gün başka türlü davranırsın belki!”</p>

  <p class="p8">“Hayır, böyle konuşma! – Seni kullanmakta olduğumu gerçekten düşünmüyorsun değil mi?”</p>

  <p class="p8">“Nasıl?”</p>

  <p class="p8">“Bir çocuk edinmek için?”</p>

  <p class="p8">“Dünyada herkes canı istediğince çocuk yapabilir,” dedi adam, tozluklarını iliklemek üzere otururken.</p>

  <p class="p8">“Ah hayır!” diye bağırdı kadın. “Şaka yapıyorsun değil mi?”</p>

  <p class="p8">“Evet!” dedi adam, alttan alttan bakarak. “En güzeli bu kezdi.”</p>

  <p class="p8">Kadın kımıltısız yatıyordu. Adam yavaşça kapıyı açtı. Pırlanta gibi açık renkli çevresiyle gök, koyu maviydi. Tavukları kapamak için dışarıya çıktı, köpeğine seslendi. Kadın da yattığı yerden, yaşamın, insan varlığının olağanüstü niteliğini düşünüyordu.</p>

  <p class="p8">Adam döndüğünde, daha yatıyordu, bir çingene gibi ışıl ışıldı. Adam, yanı başındaki iskemleye çöktü.</p>

  <p class="p8">“Gitmeden önce bir gece benim eve gelmelisin; olmaz mı?” dedi, kaşlarını kaldırarak; elleri, dizleri arasından sarkarken, baktı.</p>

  <p class="p8">“Geleyim mi?” dedi kadın, yerli şiveyi yansılayarak.</p>

  <p class="p8">Adam gülümsedi.</p>

  <p class="p8">“Evet, gel.”</p>

  <p class="p8">“Evet!” dedi kadın gene yerli ağzıyla.</p>

  <p class="p8">“He!” dedi adam.</p>

  <p class="p8">“He!” diye yansıladı kadın.</p>

  <p class="p8">“Benimle yatarsın bir gece,” dedi adam. “Gerekli bu. Ne zaman geleceksin?”</p>

  <p class="p8">“Belki pazara,” dedi kadın gene yerli şiveyi yansılayarak.</p>

  <p class="p8">“Pazara mı?”</p>

  <p class="p8">Adam güldü hemen.</p>

  <p class="p8">“Yok yok, beceremiyorsun,” dedi.</p>

  <p class="p8">“Neden beceremeyecekmişim?”</p>

  <p class="p8">Adam güldü. Kadın, yerli şiveyle konuşmaya çalışırken gülünç oluyordu. '</p>

  <p class="p8">“Kalk hadi, gitme zamanın geldi,” dedi adam.</p>

  <p class="p8">“Öyle mi?”</p>

  <p class="p8">“Evet,” dedi adam, eğilip kadının yüzünü tatlılıkla okşayarak.</p>

  <p class="p8">“İyi dişisin kısacası, değil mi? Yeryüzünde kalmış en iyi mal seninkisi! Ne zaman isterse canın o zaman gel! Ne zaman istersen!”</p>

  <p class="p8">“Ne demek mal?” diye sordu kadın.</p>

  <p class="p8">“Bilmiyor musun? Senin malın! Oran işte. Sana girdiğim zaman benim olan. Senin olan da benimki. Oran senin. Olduğu gibi.”</p>

  <p class="p8">“Olduğu gibi,” dedi kadın eğlenerek. “Mal! Çiftleşmek gibi bir şey demek ki!”</p>

  <p class="p8">“Yok yok! Çiftleşmek, yapılan işin adı. Hayvanlar çiftleşir. Ama senin oran çok daha öte bir anlam taşır. Sensin o, anlıyor musun: sen ise hayvanlardan çok daha başka bir şeysin, değil mi? Çiftleşirken bile? Oran! Senin bütün güzelliğin, canım!”</p>

  <p class="p8">Kadın kalktı, adamın koyu, tatlı, söze sığmaz ılıklıkta, dayanılmaz güzellikteki gözlerinin arasını öptü.</p>

  <p class="p8">“Seviyor musun beni?” diye sordu.</p>

  <p class="p8">Adam karşılık vermeden öptü onu.</p>

  <p class="p8">“Gitmelisin artık, dur üstünü başını silkeleyeyim.”</p>

  <p class="p8">Adamın eli, kadının gövdesinin yuvarlak eğrilerinde tutkudan uzak, bununla birlikte yumuşak, içten bir sezişle gezindi.</p>

  <p class="p8">Kadın, alacakaranlıkta evine koşarken, evren bir düş gibiydi gözünde; parktaki ağaçlar, bir dalgaya kapılmış demirli gemiler gibi inip çıkıyor, eve giden bayırın yamaçları da canlılıkla dolup taşıyordu.</p>

  <p class="p8"> </p>
</body>
</html>
