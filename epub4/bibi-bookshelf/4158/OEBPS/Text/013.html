<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>11</title>
</head>

<body>
  <h1 class="h11"><a id="a15"></a>11</h1>

  <p class="p8">Connie, Wragby’de gereksiz ıvır zıvırın yığıldığı odalardan birine çeki düzen vermeye çalışıyordu: Wragby kral bağışıydı, onun için Clifford’un dedeleri hiçbir şeyi satmamışlardı. Sör Geoffrey’in babası resim severmiş, annesi de on altıncı yüzyıl döşeme eşyalarını. Sör Geoffrey’in kendisi, üzerlerinde kutsal resimler bulunan, meşe ağacından oyma küçük dolapları severmiş. Bu böylece sürüp gitmiş kuşaktan kuşağa. Clifford da ucuz, modern resimleri biriktiriyordu.</p>

  <p class="p8">Böylece, bu odada Sör Edwin Landseers’den kötü, William Henry Hunt’dan el gibi küçücük resimler de vardı; bir Güzel Sanatlar Akademisi üyesinin kızını korkutmaya yetecek sayıda daha başka birçok şey doluydu sağda solda. Connie, bir gün hepsini teker teker elden geçirip bir temizlik yapmaya karar verdi. Garip döşeme eşyalarına büyük bir ilgi duymuştu.</p>

  <p class="p8">Bir köşede, tozlanmasın çürümesin diye özenle sarılmış, gül ağacından yapılma aile beşiği duruyordu. Bakmak için önce sargılarını açmak zorunda kaldı. Belli bir büyüsü vardı bu beşiğin: uzun süre baktı.</p>

  <p class="p8">“Yazık, çok yazık, artık hiç kullanılmayacak,” diye iç geçirdi Mrs. Bolton. “Gerçi böyle beşikler geçmişe karıştı şimdi ama.”</p>

  <p class="p8">“Bir gün kullanılır belki. Bir çocuğumuz olabilir,” dedi Connie, bir şapka alabileceğinden söz edermişçesine rahatlıkla.</p>

  <p class="p8">“Sör Clifford’a bir şey olur da başkasıyla mı!...” diye kekeledi Mrs. Bolton.</p>

  <p class="p8">“Hayır! Hayır! Şimdi de olabilir çocuğum. Sör Clifford’un sakatlığı bacak kaslarıyla ilgili bir inme bu, çocuğu olmasına engel değil ki,” dedi Connie su içer gibi yalan, söyleyerek.</p>

  <p class="p8">Clifford sokmuştu kafasına bu düşünceyi. “Tabii çocuğum olabilir,” demişti. “Ben hiç de kötürüm değilim. Kalçalarımla bacaklarımın kasları inmeliyse de, cinsel yeterliğim bir gün geri gelebilir. O zaman tohum kolayca aktarılabilir.”</p>

  <p class="p8">Çok enerjik olduğu, maden ocakları sorunu üzerinde çok çalıştığı dönemlerde ara sıra, cinsel yeterliliğinin geri döneceğine gerçekten inanıyordu. Connie korkuyla bakıyordu ona böyle söyleyince. Ama Clifford’un bu sözlerinden kendi durumu için yararlanacak ölçüde kafası çalışıyordu. Bir çocuk doğuracaktı, doğurabilirse: ama bu Clifford’un çocuğu olmayacaktı.</p>

  <p class="p8">Mrs. Bolton’un soluğu kesiliverdi bir an, şaşkınlıktan gözleri fal taşı gibi açıldı. Sonra inanmadı: bir iş vardı bu işin içinde. Ama doktorlar böyle şeyler yapabiliyorlardı günümüzde. Belki de Leydi Chatterley’e kocasının tohumunu aşılayacaklardı.</p>

  <p class="p8">“Ah, Sayın Leydi, tanrıdan tek dileğim, böyle bir şeyin gerçekleşmesi. Çok güzel bir şey olur sizin için: herkes için. Tanrım! Wragby’de bir çocuk, ne büyük bir değişiklik olur!”</p>

  <p class="p8">“Değil mi?” dedi Connie.</p>

  <p class="p8">Altmış yıl önceden kalma üç Akademi tablosu seçerek, gelecek açık–arttırma için Shortland Düşesine göndermek üzere ayırdı. “Satıcı Düşes” diye ün salmıştı bu hanım, ülkenin her yanından kendisine, satabileceği şeyler gönderilmesini isterdi. Çerçeveli üç tablo çok sevindirecekti onu. Sevinçten çıkıp gelebilirdi bile. Clifford ne kızardı ama gelirse!</p>

  <p class="p8">Yazık yazık! diye söyleniyordu Mrs. Bolton içinden. Oliver Mellors’un çocuğuna mı hazırlıyorsun bizi yoksa? Wragby’nin beşiğinde bir Tevershall bebeği! Tanrım! Ne de yakışır? Ne ayıp bir şey!</p>

  <p class="p8">Bu eski ıvır zıvır odasındaki iğrenç şeyler arasında, altmış yetmiş yıl önce büyük bir incelikle, özenle yapılmış, üzerine akla gelebilecek her türlü nesne takılıp takıştırılmış, oldukça büyük, kara, Japon işi bir dolap vardı. Tepesindeki göze bir tuvalet takımı sıkıştırılmıştı: fırçalar, şişeler, aynalar, taraklar, kutular, kılıflar içinde üç küçük güzel jilet, tıraş tası, daha başka ufak tefek şeyler. Onun altında yazı takımı yer alıyordu: kurutmalar, kalemler, mürekkep şişeleri, kâğıtlar, zarflar, not defterleri; altında eksiksiz bir dikiş takımı: ayrı ayrı büyüklükte üç makas, yüksükler, iğneler, ipek keten iplikler, dikiş yumurtası, hepsi de en iyisinden, en güzelinden. Sonra küçük bir ilâç gözü geliyordu, bu gözde üstlerindeki etiketlerde mürver özü, afyon ruhu, karanfil özü gibi şeyler yazılı şişeler vardı. Ama hepsi boştu. Her şey yepyeniydi. Dolap kapanınca pek büyük görünmüyordu ama, bir tatil çantası gibi tıka basa doluydu. Çekmeceleri bilmece gibi iç içe geçiyordu. Şişeler dökülmüş olamazdı: dökülmeleri için bile yer yoktu.</p>

  <p class="p8">Bu dolap Viktorya çağı anlayışıyla; olağanüstü bir işçilikle yapılmış, düzenlenmişti. Ama çirkin bir yanı vardı. Chatterley’lerden biri bu çirkinliği sezinlemiş olacaktı, çünkü hiç el sürülmemiş, kullanılmamıştı. Kendine özgü bir ruhsuzluk içindeydi.</p>

  <p class="p8">Bununla birlikte Mrs. Bolton’un hayranlıktan dili tutulmuştu.</p>

  <p class="p8">“Ne güzel fırçalar, en pahalısından, şu üç tıraş fırçası bile eşsiz şeyler! Şu makaslara bakın! Bunlardan daha iyisi bulunamaz. Ah, bence eşsiz bir şey bu dolap!”</p>

  <p class="p8">“Öyle mi?” dedi Connie, “alın sizin olsun.”</p>

  <p class="p8">“Ah, Sayın Leydi, olmaz!”</p>

  <p class="p8">“Neden olmazmış? Kıyamet gününe dek duracak burada. Siz almazsanız, resimlerle birlikte Düşese yollayacağım, yazık olacak. Alın iyisi mi!”</p>

  <p class="p8">“Ah Sayın Leydi! Bu iyiliğinizi nasıl öderim sonra?”</p>

  <p class="p8">“Ödemeye çalışmazsınız, olur biter,” diye güldü Connie.</p>

  <p class="p8">Mrs. Bolton, heyecandan gözleri ışıl ışıl, yüzü kıpkırmızı, kocaman kapkara dolabı kucaklayıp çabalaya çabalaya merdivenlerden aşağı indi.</p>

  <p class="p8">Mr. Betts, tek atlı arabasıyla onu, dolapla birlikte evine götürdü. Mrs. Bolton bu armağanı göstermek için, hemen birkaç arkadaşını çağırmaktan kendini alamadı: köy öğretmeni, eczacının karısı, işletme veznecisinin karısı Mrs. Weedon. Hepsi de çok beğendiler. Bu arada, Leydi Chatterley’in çocuğu da kulaktan kulağa fısıldanmaya başladı.</p>

  <p class="p8">“İnanılmaz olayların ardı arkası kesilmiyor hiç,” dedi Mrs. Weedon.</p>

  <p class="p8">Ama Mrs. Bolton, çocuğun, olursa Sör Clifford’un çocuğu olacağına inanmıştı. Ne denirdi?</p>

  <p class="p8">Çok geçmeden, bir gün papaz, Clifford’a sordu:</p>

  <p class="p8">“Wragby için bir çocuk umabilir miyiz gerçekten? Bu Tanrı’nın büyük bir bağışı olur doğrusu!”</p>

  <p class="p8">“Ha, evet! Umabiliriz ya!” dedi Clifford, belli belirsiz iğneli aynı zamanda inanmış bir sesle. Bunun kendi çocuğu olabileceğine bile inanmaya başlamıştı.</p>

  <p class="p8">Bir öğleden sonra Leslie Winter geldi, Saygıdeğer Leslie Winter, herkesin deyimiyle: zayıf, tertemiz, yetmişinde. Tepeden tırnağa ince bir bay, Mrs. Bolton’un Mrs. Betts’e. dediği gibi. Her milimiyle bir bay, gerçekten! Eski moda, oldukça hav havlı konuşma biçimiyle, kocaman perukalardan bile daha modası geçmiş görünüyordu. Hızla akan zaman, eski güzel tüyleri tek tek döküyor, bu gibi kimseler gitgide azalıyordu.</p>

  <p class="p8">Kömür ocakları üzerine konuştular. Clifford, kömürlerinin, en kötü türden olanlarının bile, oldukça büyük bir basınç altında belli bir ıslaklıkla, havayla sıkıştırılarak, büyük bir ısı ortaya çıkararak yanabileceği kanısındaydı. Güçlü, ıslak bir rüzgârın estiği günlerde, ocak ağzındaki yığınların, hiç duman çıkarmadan, pembemsi bir moloz yığını yerine incecik bir kül bırakarak, parıltıyla yandığı, uzun süredir göze çarpmaktaydı.</p>

  <p class="p8">“Ama elde ettiğiniz özel yakıtı kullanacak makinaları nerde bulacaksınız?” diye sordu Winter.</p>

  <p class="p8">“Kendim yapacağım. Kendi yakıtımı kendim kullanacağım. Elektrik gücü satacağım. Bunu yapabileceğime güveniyorum.”</p>

  <p class="p8">“Başarabilirseniz çok güzel, çok güzel sevgili yavrum. Hav hav! Çok güzel! Bir yardımım dokunabilirse, söyleyin çekinmeyin. Korkarım, ben biraz kocadım artık, kömür ocaklarım da benim gibi. Ama kim bilir, ben göçüp gittikten sonra, sizin gibi adamlar çıkacak ortaya. Çok güzel! Bütün adamlarıma iş vereceğim gene, böylece kömürünüzü satmak zorunda kalmazsınız, ya da satmaya zorlanmazsınız. Çok güzel bir buluş, başarıya ulaşacağınıza da güvenim sonsuz. Oğullarım olsaydı, yüzde yüz Shipley için de böyle çağdaş yenilikler düşünebilirlerdi: yüzde yüz! Ha, söz açılmışken sorayım, Wragby’nin bir çocuk beklediği yolunda, ortalıkta dolaşan söylentilerin gerçekle bir ilgisi var mı?”</p>

  <p class="p8">“Böyle bir söylenti mi var?” diye sordu Clifford.</p>

  <p class="p8">“Filingwood’lu Marshall geçende soruyordu bana” sevgili yavrum, bütün bildiğim söylenti bu. Gerçekle bir ilgisi yoksa, bir daha dünyayı bağışlasalar ağzıma almam tabii.”</p>

  <p class="p8">“Evet, Sir,” dedi Clifford ezile büzüle, bununla birlikte garip ışıyan gözlerle. “Bir umut var. Bir umut var.”</p>

  <p class="p8">Winter odanın öbür ucundan gelerek, Clifford'un elini ellerine alıp ovuşturmaya başladı.</p>

  <p class="p8">“Sevgili yavrum, delikanlım, bunu işitmenin benim için ne büyük anlam taşıdığım bir bilseniz! Sizin bir oğul umuduyla çalışıp didindiğinizi, Tevershall’da bir gün gene herkese iş verilebileceğini işitmek. Ah çocuğum! Soyunun yüceliğini sürdürmek, çalışmak isteyen her insana iş verebilmek.”</p>

  <p class="p8">Yaşlı adam gerçekten duygulanmıştı.</p>

  <p class="p8">Ertesi gün Connie, cam vazoya uzun sarı laleler yerleştiriyordu.</p>

  <p class="p8">“Connie,” dedi Clifford, “Wragby’ye bir oğul kazandıracağın yolunda ortalıkta söylentiler dolaştığını biliyor musun?”</p>

  <p class="p8">Connie birden bocalar gibi oldu, ama hiç bozuntuya vermeden, çiçeklerle uğraştı gene.</p>

  <p class="p8">“Hayır!” dedi. “Bir şaka mı bu, yoksa kötü bir dedikodu mu?”</p>

  <p class="p8">Clifford, karşılık vermeden önce bir durakladı.</p>

  <p class="p8">“Dilerim ki ikisi de değildir. Dilerim, gelecekten bir haberdir bu.”</p>

  <p class="p8">Connie gene çiçekleriyle uğraştı.</p>

  <p class="p8">“Bu sabah babamdan mektup aldım,” dedi. “Sör Alexander Cooper'in, temmuz ağustos ayları için Venedik’e Esnıeralda villasına çağrısını benim adıma da kabul ettiğinden haberim var mı diye soruyor.”</p>

  <p class="p8">“Temmuz, hem de ağustos?” dedi Clifford.</p>

  <p class="p8">“Oo, bunca uzun süre kalmam tabii. Sen de gelmek istemez miydin?”</p>

  <p class="p8">“Dışarıya yolculuk yapamam,” dedi Clifford hemen.</p>

  <p class="p8">Connie, çiçeklerini pencereye götürdü.</p>

  <p class="p8">“Ben gidebilir miyim peki?” diye sordu. “Biliyorsun söz verilmiş artık, bu yaz için.”</p>

  <p class="p8">“Çok uzun sürecek mi?”</p>

  <p class="p8">“Üç hafta belki.”</p>

  <p class="p8">Bir süre sessizlik oldu.</p>

  <p class="p8">“Evet,” dedi Clifford yavaşça, biraz da düşünceli. “Üç hafta için dayanabileceğimi sanıyorum: ama geri döneceğine kesinlikle güvenebilirsem.”</p>

  <p class="p8">“Dönerim,” dedi Connie, yalın, kesin bir inançla. Öteki adamı düşünüyordu.</p>

  <p class="p8">Clifford onun bu inancını sezdi, inandı, kendi için döneceğine inandı. Sonsuz bir kıvanç duydu bundan, birdenbire sevinçle ışıdı gözleri.</p>

  <p class="p8">“O zaman, olur bence,” dedi, “o zaman olur, değil mi?”</p>

  <p class="p8">“Evet,” dedi Connie.</p>

  <p class="p8">“Bir değişiklik mi istiyor canın?”</p>

  <p class="p8">Connie, garip mavi gözleriyle baktı.</p>

  <p class="p8">“Venedik'i bir daha görmek istiyorum, sığ sularının çakıltaşlı adalarında yüzmek. Ama Lido’dan tiksinirim, biliyorsun. Sör Alexander Cooper’la Leydi Cooper’dan da hoşlanacağımı pek sanmıyorum. Ama Hilda da gelir, bir de kendi gondollarımız olursa: ah, çok güzel olur. Senin de gelebilmeni çok isterdim.”</p>

  <p class="p8">Gönülden söylüyordu, bunu. Bu yönlerden onu mutlu kılmak en büyük dileğiydi.</p>

  <p class="p8">“Gare du Nord’da anarsın beni: Galais körfezinde!”</p>

  <p class="p8">“Neden gelmiyorsun sanki? Savaşta yaralanmış başka adamlar görüyorum, sedyelerle her yere gidiyorlar. Biz bütün yolu arabamızla gideceğiz üstelik.”</p>

  <p class="p8">“Yanımızda iki adam gerekir.”</p>

  <p class="p8">“Ah hayır! Field yeter bize. İkinci bir adamı orda da her zaman bulabiliriz.”</p>

  <p class="p8">“Bu yıl olmaz canım! Bu yıl olmaz! Belki önümüzdeki yıl deneriz.”</p>

  <p class="p8">Connie düşünceli düşünceli uzaklaştı. Önümüzdeki yıl kim bilir neler olacaktı? Kendisi de gerçekte pek istemiyordu Venedik’e gitmeyi: şimdi istemiyordu hiç değilse, öteki adam vardı şimdi. Ama biraz dizginlenmiş olmak için gidiyordu: ayrıca, çocuğu olursa, Clifford, Venedik’te bir sevgili bulduğunu düşünürdü belki.</p>

  <p class="p8">Aylardan mayıstı, haziranda yola çıkmaları tasarlanmıştı. Hep şu düzenler, tasarılar! İnsanın yaşamı hep dışardan düzenleniyordu! Tekerlekler dönüp sürüklüyordu insanı, bu sürükleniş üstünde kişinin bir denetleme gücü yoktu!</p>

  <p class="p8">Aylardan mayıstı, ama ortalık soğuktu, ıslaktı gene. Soğuk bir mayıs, ekinler otlar için iyiydi! Ekinlerle otlar daha önemliydi bugün! Connie, Chatterley'lerin gene o eski Chatterley’ler gibi büyük saygı gördüğü, kendi kasabaları olan Uthwaite’e gitmek zorunda kaldı. Yalnız gitti, arabayı Field kullanıyordu.</p>

  <p class="p8">Aylardan mayıstı, ortalık yemyeşildi, ama gene de bir sıkıntı vardı çevrede. Biraz soğuktu, yağmurda bir duman, havada baygınlık verici bir buğu vardı. İnsan, kendi direnme gücüyle yaşayabiliyordu ancak. Çevredekilerin çirkinliği, kabalığı bu havadan ileri geliyordu, anlaşılan.</p>

  <p class="p8">Araba, Tevershall’ın uzun kirli yollarından, kararmış tuğla evler, kara taştahtalı keskin saçakları parlayan ıslak çatılar, ıslak kara kaldırımlar arasından, kömür tozuyla kararmış çamurlara bata çıka ilerliyordu. Sanki sıkıntı her şeyin ta derinlerine işlemiş, her şeyi ıslatmıştı, Doğal güzelliğin, yaşama sevincinin, her kuşta her hayvanda göze çarpan türden bir biçim güzelliğinin kökten eksikliği, insan sezgisinin bu kökten ölmüş durumu, şaşılacak bir şeydi. Bakkal dükkânlarındaki sabun yığınları, manavlardaki raventler, limonlar! Şapkacılardaki iğrenç şapkalar! Her şey alabildiğine çirkindi, çirkinlik içinde yüzüyordu: sinemanın önünde ‘Bir Kadının Aşkı!’ adlı bir filmin, sıvaşık, yaldızlı, ıslak afişleri; yoz tuğlalarıyla, pencerelerindeki kocaman, yeşilimsi, ahududu pembesi camlarla, yeterince ilkel bir görünüşü olan ilkel kilise; tepede, kararmış tuğlalarıyla, demir parmaklıkların, kara çalıların arkasında dinelen Wesleyciler kilisesi. Yontulmuş kumtaşından yapılma, çok yüksek olmamakla birlikte bir kulesi bulunan, kendini en üstün kilise sayan Protestan kilisesi. Azıcık ötede de, pahalı pembe tuğlalarıyla, demir parmaklık çevrili, çakıltaşı döşenmiş oyun bahçesiyle, çok etkili, kiliseyle hapishane karışımı yeni okul yapıları. Beş kişilik kümelerle şarkı dersi alan, la - mi - do - la çalışmasını daha yeni bitirmiş, ‘tatlı çocuk şarkılarına’ başlamış kızlar. Şarkıdan başka her şeye benzeyen, akla sığmaz, ne idiği belirsiz bir gürültü: bir ezginin akışında, uluyan bir bağırtı: ilkellerin şarkılarına benzer bir şey dense, değil; ilkellerde ince ritimler vardır. Hayvanlarınkine benzeyen bir şey de değil: hayvan ulumalarının bir anlamı vardır. Yeryüzünde hiçbir şeye benzemeyen bu gürültünün adı, şarkı söylemek oluyordu. Field arabaya benzin alırken, Connie oturduğu yerde içi sızlayarak dinledi. Bu insanların içlerindeki canlı sezgi yeteneği taş kesilmiş, geriye ancak tekdüze ulumalar, uğursuz bir istem gücü bırakmıştı; nereye varacaktı bunların sonu?</p>

  <p class="p8">Atlı bir kömür arabası, yağmurda takur tukur tepeden aşağı iniyordu. Field arabayı yokuş yukarı sürmeye başladı, insanın içini karartan kocaman kumaş mağazalarının, postanenin önünden geçtiler, küçük pazar yerine vardıklarında, içki evi değil de otel diye adlandırılan, yolcu tüccarların kaldığı ‘Güneş’in kapısında dinelmiş Sam Black, eğilerek Leydi Chatterley’in arabasını selamladı.</p>

  <p class="p8">Kilise gerilerde, karaağaçların arasında kalmıştı. Araba, yokuş aşağı kayarak Madenciler içki evini geçti. Wellington, Nelson, Üç Fıçı, Güneş içki evlerini geçmiş, şimdi de Madencileri geçiyorlardı. Sonra Makinacılar Salonu’nun, hemen hemen süslü bir yapı olan Madenciler Derneği’nin, birkaç bahçeli evin önünden geçerek, kara çitlere koyu yeşil tarlalar arasından Stacks Gate’e doğru giden yola çıktılar.</p>

  <p class="p8">Tevershall! Tevershall buydu işte! Şen İngiltere! Shakespeare’in İngiltere’si! Hayır! Connie’nin burada yaşamaya başladığından beri vardığı sonuçlara göre, bugünün İngiltereliydi bu. Aşırı ölçüde para canlı, toplumsal, politik sorunlara aşırı düşkün, sezgici yanı taş gibi kaskatı, yeni bir ölü insan soyu türetiyordu bu yeni İngiltere. Yarı ölü gövdelerdi hepsi, hepsi: ama ölü yarılarında korkunç, dik başlı bir bilinç vardı. Hepsinde de insanı korkutan, sinsi bir özellik vardı. Bir yeraltı özelliğiydi bu. Hiç anlaşılmayan bir şey. Yarı gövdelerin tepkileri nasıl anlaşılabilirdi ki? Matlock’a gezmeye giden, garip, eğri büğrü, ufak tefek, erkek bozuntusu Sheffieldli çelik işçileriyle dolu kamyonları görünce, içi sızladı Connie’nin: Ah, Tanrım! İnsan neler ediyordu böyle kendi soydaşlarına? İnsanlık dışının da daha dışına itiyordu hepsini, artık arkadaşlık diye bir şey kalmamıştı. Korkulu bir düştü bu durum!</p>

  <p class="p8">Bir korku ürpertisi içinde, bütün bunlardan, bomboz, gıcırtılı bir umutsuzluk duydu. Endüstrinin türettiği böyle sürülerle, böyle yüksek sınıflarla, umut kalmamıştı artık, umut diye bir şey kalmamıştı. Bu böyleyken, bir de çocuk istiyordu. Wragby’ye bir çocuk, bir kalıtçı! Korkudan tüylerı diken diken oldu.</p>

  <p class="p8">Bununla birlikte, Mellors bütün bu akışın dışına çıkmasını bilmişti! – Bütün bunlardan en az kendisi kadar uzaktı. Ama, onda bile arkadaşlıktan iz kalmamıştı. Arkadaşlık ölmüştü. Yalnız ayrıksılık, umutsuzluk vardı alabildiğine. Bu da İngiltere oluyordu, kocaman kitleleriyle İngiltere: bu İngiltere’nin ortasından arabasıyla ilerlerken, bunlar geçiyordu kafasından Connie’nin.</p>

  <p class="p8">Araba, Stacks Gate’e doğru çıkıyordu. Yağmur dinmeye yüz tutmuştu, havaya garip, ışıl ışıl bir pırıltı iniyordu. Uzun engebeleriyle kırlar, güneyde Tepe’ye, doğuda Mansfield’e, Nottingham’a doğru sürüp gidiyordu.</p>

  <p class="p8">Connie doğrulup çevreye göz attığında, solunda engebeli tarlaların tepesinde, bir gölge gibi duran kocaman, bomboz Warsop şatosunu gördü, onun altında yamalar gibi, dizi dizi madenci konutları, onların altında da, Dük’le öbür ortaklarının cebini yılda binlerce sterlinle dolduran büyük kömür ocağının kara duman bulutları, ak buğuları göze çarpıyordu. O tantanalı eski şato, bir yıkıntıydı şimdi, gene de kocaman kitlesiyle, aşağıdaki nemli havanın üstünde asılı duran kara dumanların, buğuların arasından yükselerek, oldukça alçak ufuk çizgisini kapatıyordu.</p>

  <p class="p8">Bir dönemeçten sonra, yokuş aşağı Stacks Gate’e indiler. Stacks Gate’de ana yoldan ilk göze çarpan, ak, yaldızlı görünüşüyle yolun barbar ıssızlığından ayrılan, kocaman, gösterişli bir yeni otel, Coningsby Oteli’ydi. Biraz daha bakınca, yolun solunda, bahçeleriyle, avlularıyla domino taşı gibi sıralanmış, dizi dizi ‘modern’ konutlar görünüyordu; şaşkın yeryüzünde uğursuz bir ustanın oynadığı garip bir domino oyunu. Bu konut kümelerinin ötesinde, arkada, gerçekten modern bir maden ocağının, kimyasal işletmelerin, kocaman, insanın daha önce tanımadığı yapı biçimlerindeki kuruluşları yükseliyordu. Kocaman yeni kuruluşlar arasında, maden ocağının girişi bile belli olmuyordu. Önde de, dizi dizi domino taşları, bir şaşkınlık içinde, hep oynanmayı bekliyordu.</p>

  <p class="p8">Savaştan bu yana yeryüzünde yeni türemiş olan Stacks Gate buydu işte. Ama Connie’nin haberi olmamakla birlikte, otelin altındaki tepenin bir mil aşağısında, küçük eski bir kömür ocağı, kararmış eski tuğla konutları, bir iki kilisesi, bir iki dükkânı, bir iki içki eviyle eski Stacks Gate uzanıyordu.</p>

  <p class="p8">Artık önemi kalmamıştı eski Stacks Gate’in. Şimdi Stacks Gate, yukardaki yeni kuruluşlardan yüksek kocaman duman, buğu bulutlarıydı: kilisesiz, içki evsiz, dükkânsız. Yalnız, bütün tanrıların tapınaklarıyla modern bir Olympos'u andıran modern işletmeler; sonra tek tip konutlar; sonra otel. Bu otel gerçekte, birinci sınıf görünüşüyle birlikte, madencilerin bir içki salonundan başka bir şey değildi.</p>

  <p class="p8">Bu yeni yerler ancak, Connie’nin Wragby’ye gelişinden bu yana türemiş, her yerden mantar gibi biten tek tip konutlar, birçok başka uğraşlar yanı sıra Clifford’un tavşanlarını da kaçak avlamak üzere dört bir yanı sarmıştı.</p>

  <p class="p8">Araba yokuş yukarı tırmanıyor, aşağılarda engebeli kırlar alabildiğine uzanıyordu. Kırlar! Bir zamanlar gururlu, soylu yerleşmiş buralar. Önde, ufkun kaşları üstünde Chadwick Konağı kocaman kitlesiyle yükseliyordu: konaktan çok bir pencereler yığını, en ünlü Elizabeth çağı evlerinden biri. Çevresindeki koca bir parkın ortasında soylu bir görünüşle tek başına duruyordu, ama gününü doldurmuştu artık, göçmüştü. Gene de bakım görüyor, korunuyordu, ama bir gösteri yeriydi ancak şimdi. “Bakın nasıl yaşardı atalarımız bizim!”</p>

  <p class="p8">Bu ‘Geçmiş’ti. ‘Şimdi’ ise aşağılarda uzanıyordu. <span class="t12">4</span>Gelecek’in nerede olduğunu da ancak tanrı bilirdi. Araba, eski, kararmış madenci kulübeleri arasından Uthwaite’e doğru yol alıyordu. Uthwaite, bu ıslak günde, yukardaki taunlara koca bir duman-buğu ordusu yolluyordu. Sheffield’e doğru uzanan bütün çelik demiryolu ağlarıyla, uzun bacalarından kamaştırıcı bir duman çıkaran kömür madenleri, çelik işletmeleriyle, çökmeye yüz tutmuş küçük kulesi bir şişe açacağının burgusunu andıran, gene de dumanları delerek yükselen küçücük kiliseyle, aşağıdaki vadide uzanan Uthwaite, garip bir duygu uyandırıyordu Connie’de. Uthwaite, tepeler arasında eski bir alım satım kasabasıydı. Belli başlı otellerinden biri Chatterley Arms’dı. Uthwaite’de Wragby, hep o eski Wragby olarak bilinirdi, oradaki insanların gözünde Wragby, dışarlıklıların gözündeki gibi kuru bir ev değil de bu yerlerin bütünüydü. Wragby Konağı, Tevershall yalanında: Wragby, yüce bir 'yer’.</p>

  <p class="p8">Madencilerin kararmış kulübeleri, yüz yıldan daha eski madenci konutlarının cana yakınlığıyla, ufak tefekliğiyle, kaldırımları alabildiğine kaplıyordu. Yol, bir caddeye dönüşmüştü; insan, yokuşu iner inmez, hayalet şatoların, büyük evlerin ayakları altında uzanan açık, engebeli kırları birden unutuyordu. Şimdi çıplak demiryolu ağlarının üstündeydiler, yukarlarda işletmeler, öbür iş yerleri yükseliyordu, öyle büyüktü ki hepsi, yalnız duvarları görünüyordu. Demirler, tınlayan büyük bir yankıyla takırdıyor, kocaman kamyonlar yeri sarsarak geçiyor, düdük sesleri havayı tırmalıyordu.</p>

  <p class="p8">Ama gene de, kilisenin arkasından kasabanın dolambaçlı eğri büğrü merkezine varınca, iki yüzyıl öncesinin dünyasında, Chatterley Arms’ın, eski eczanenin önündeki çarpık sokaklarda, bir zamanlar şatoların, kocaman konakların dünyasına giden yollarda buluyordunuz kendinizi.</p>

  <p class="p8">Köşede bir polis, demir yüklü üç kamyonun zavallı eski kiliseyi sarsa sarsa geçişi sırasında elini kaldırdı, kamyonlar geçinceye dek sayın Leydi’sini selamlayamadı.</p>

  <p class="p8">Böyleydi işte. Eğri büğrü kasaba caddelerinde, yığınla eski, kararmış madenci konutları, kasaba dışına çıkan yollara varıncaya değin, dizi dizi uzanıyordu. Bunlardan hemen sonra, vadinin yamaçlarına yamanmış daha yeni, daha pembe, oldukça büyük evler sıralanıyordu. Daha ötede, şatoların engebeli topraklarında, dumanlar buğulara karışıyor, yama yama tuğla yığınlarıyla yer yer kuytularda yer yer de bayırların gökle birleştiği çizgi üstünde iğrenç dizilerle daha yeni madenci konutları göze çarpıyordu. Aralarda, arada içerlerde, eski kulübelerle yaylı arabalar İngiltere’sinin, Hobin Hood’un İngiltere’sinin, madencilerin işe gitmedikleri zamanlar, baskıyla susmuş oyun içgüdülerinin patlak vermesiyle duydukları can sıkıntısı içinde dolaştıkları, kırık dökük kalıntıları uzanıyordu.</p>

  <p class="p8">İngiltere, benim İngiltere’m! Hangisi benim İngiltere’m? İngiltere’nin eski ulu evleri güzel birer fotoğraf oluyor ancak, bir de Elizabeth çağıyla bir ilişki kuruntusu veriyor. İyi kraliçe Anne’in, Tom Jones’un gününden kalma gösterişli güzel konaklar var. Ama dökülen kurumlar, bu konakların, altın yaldızlı parıltısı çoktan silinmiş alçı kabartmalarını karartmakta. Eski şatolar gibi onlar da teker teker ıssızlaşmakta. Şimdi de yıkılmakta hepsi. İngiltere’nin kulübelerine gelince –işte ortada,– umutsuz topraklar üzerine yamanmış hantal tuğla konutlar.</p>

  <p class="p8">Şimdi, eski ulu konakları yıkıyorlar. George çağı konakları teker teker göçüp gidiyor. Connie, eşsiz bir George çağı evi olan Fritchley’in de yıkılmakta olduğunu gördü. Savaş yıllarına değin Weatherley’lerin tantanayla orada yaşadığı sürece, çok iyi bir durumdaydı. Ama bugün için fazlaca büyük, fazla masraflı bir evdi, bölgedeki insanlar da çok karışıktı. Yüksek tabaka insanları, harcadıkları paraların nasıl kazanıldığını görmemek için, daha güzel yerlere çekiliyordu.</p>

  <p class="p8">Tarihti bu. Bir İngiltere ötekini ortadan siliyordu. Madenler yüce konakları zengin etmişti. Şimdi de maden ocakları, eski kulübelerin kökünü kazıdıkları gibi konakları da ortadan siliyordu. Endüstri İngiltere’si tarım İngiltere’sini siliyordu. Bir anlam ötekini siliyordu. Yeni İngiltere Eski İngiltere’yi siliyordu. Bu, doğal değil, mekanik bir süreçti.</p>

  <p class="p8">Connie, rahat yaşayan tabakadan olduğu için, Eski İngiltere’nin kalıntılarına sarılmıştı dört elle. Bu yeni çirkin İngiltere’nin Eski İngiltere’yi sildiğini ancak yıllar sonra sezebilmişti, bu silinme, sonuna dek, bütünleninceye dek böyle sürüp gidecekti. Fritchîey gitmişti, Eastwood gitmişti, Shipley gidiyordu: Saygıdeğer Winter’in sevgili Shipley’i.</p>

  <p class="p8">Connie birazcık Shipley’e uğradı, parmaklıklı dış kapıları tam kömür ocağından gelen demiryolunun yolla kesiştiği geçide açılıyordu. Parmaklıklı kapı açık duruyordu. Çünkü parkın içinden, madencilerin de kullandığı bir yol geçiyordu. Madenciler, parkta, orada burada dolaşıyorlardı.</p>

  <p class="p8">Araba, madencilerin gazetelerini atmış oldukları süslü havuzların yanından geçerek, koca eve giden özel yola girdi. Ev, yukarda tek başına dineliyordu, on sekizinci yüzyıl ortalarından kalma, alçı kabartmalı, çok güzel bir yapıydı. Daha eski bir eve giden, iki yanı porsuk ağaçlı çok güzel bir yolu vardı, şölen salonu, sanki neşeyle yanıp sönen George çağı biçimindeki pencereleriyle ayrı, upuzun bir yapıydı. Arkada, gerçekten güzel bahçeleri vardı.</p>

  <p class="p8">Connie, Shipley’in içini Wragby’den daha çok seviyordu. Çok daha ışıklı, daha canlı, daha ince, daha biçimliydi. Odaların duvarları, fildişi renginde bir kaplamayla örtülüydü, tavanlar yaldızla işlenmiş, her şeyde titizce bir düzen gözetilmişti, bütün ayrıntılar eşsiz, dengi bulunmaz özellikteydi. Koridorlar bile geniş, güzel, tatlı kıvrımlı, canlılık doluydu.</p>

  <p class="p8">Ama Leslie Winter yalnız bir adamdı. Evini taparcasına severdi. Ne yazık ki, kendi kömür ocaklarından üçü, evinin çevresindeki güzel parkın sınırlarına gelip dayanmıştı. Düşünceleri yönünden gönlü bol bir adamdı. Kömür işçilerinin, evinin parkında dolaşmasından, nerdeyse büyük kıvanç duyardı. Kendisini zengin eden bu işçiler değil miydi? Dolayısıyla, küme küme kılıksız adamların, süslü havuzları başında yan gelip yattığını görünce –parkın özel kesiminde değil tabii, o kadar da uzun değildi artık:– ‘işçiler park içinde geyikler gibi gözü okşayıcı değil belki, ama çok daha yararlı,’, derdi. Gelgelelim bu, Viktorya döneminin altın –paraca– ikinci yarısındaydı. O zamanın madencileri ‘iyi işçilerdi.’</p>

  <p class="p8">Winter bu sözleri, konuğu olan Wales Prensine yarı özür diler bir sesle söylemişti. Prens de oldukça gırtlaktan İngilizcesiyle:</p>

  <p class="p8">Evet, çok haklısınız. Sandringham'da kömür olsaydı, bütün çimenlikleri kazdırır bir maden ocağı açtırırdım, bir maden ocağı en güzel doğal görünüştür bence. Elde edeceğim kazanç düşünülürse, karacalarımı madencilerle değişmeye çoktan gönüllüyüm. İşittiğime göre, sizin işçiler de iyi adamlarmış.”</p>

  <p class="p8">Ama o zaman Prensin, paranın güzelliği, endüstrinin yararlan konusundaki bu düşünceleri, biraz abartılmış düşüncelerdi belki.</p>

  <p class="p8">O Prens kral olmuş, sonra ölmüştü, şimdiki yeni kralın da tek yaptığı iş, yoksullara aşevleri açmaktı.</p>

  <p class="p8">İyi işçiler şimdi Shipley’e üşüşmekteydi. Yeni madenci köylerinden gelme işçiler parkı dolduruyor, saygıdeğer Winter bu kalabalık sürünün yabancılığını az çok seziyordu. İyi huylu, gösterişli, soylu bir tutumla, kendi bölgesinin, kendi işçilerinin efendisi olduğunu düşünmeye alışmıştı. Ama şimdi, bu yeni ruhun, çevresini sarmasıyla, kendisi dışarı itilivermişti. Yabancı olan biri varsa o da kendisiydi. Yanlışı yoktu bunda. Madenlerin, endüstrinin kendine özgü bir istemi vardı, bu istem, yüksek tabakadan gelme mal sahiplerine karşıydı. Bütün kömür işçileri bu istemi paylaşıyordu, buna karşı direnerek yaşamak, çetin bir işti. Sizi ya kendi öz topraklarınızın dışına, ya da düpedüz, yaşamanın dışına atıyordu bu istem.</p>

  <p class="p8">Saygıdeğer Winter, eski askerdi, dayanabilmişti buna. Ama artık yemeklerden sonra parkta dolaşmayı canı istemiyordu. İçeriye kapanıyor, nerdeyse saklanıyordu. Birinde, başı açık, ayağında da yumuşak deri terlikleri, mor ipekli çorapları, Connie’yle o soylu hav hav inceliğiyle, konuşa konuşa parmaklıklı kapıya değin inmişti. Ama, oturdukları yerden selam falan vermeden öylece bakan öbek öbek madencilerin yanından geçerlerken Connie, yaşlı adamın nasıl bir kafese kapatılmış incecik bir ceylanın, kaba bakışlar altında ezilişi gibi ezildiğini görmüştü. Madenciler, birer kişi olarak, düşman kimseler değillerdi: hiç değillerdi. Ama soğuk duruyorlardı, onu dışarda bırakıveriyorlardı. Ta derinlerinde de köklü bir kin vardı. ‘Hep ona çalışıyorlardı tabii.’ Çirkinlikleriyle, onun ince, görgülü, soylu varlığından tiksiniyorlardı. ‘Kim oluyor?' Bu ayrım tiksindiriyor onları.</p>

  <p class="p8">Yaşlı adam, epeyce asker yaradılışlı olduğu için, gizli İngiliz yüreğinde, onların bu ayrımdan tiksinmekte bir bakıma haklı olduklarını duyuyordu. Elde edilen bütün yararlar kendisinin olduğu için, biraz suçluluk duyuyordu bundan. Ama ne de olsa, bir düzeni yansıtıyordu, öyle hemencecik bir köşeye itilemezdi.</p>

  <p class="p8">Ölüm iterse başka tabii. Bu da, Connie'nin uğrayışından sonra çok sürmedi. Yaşlı adam, geriye bıraktığı mallarını pay ederken Clifford’u da unutmamıştı.</p>

  <p class="p8">Kalıtçıları, hemen Shipley’in yıktırılmasına karar yerdiler. Bu koca evin sürdürülmesi çok para istiyordu. Nasıl olsa kimse de kalamayacaktı içinde. Böylece, yıktırdılar. Porsuk ağaçları kesildi. Bütün ağaçları kesilen park paylaşıldı, birkaç parçaya ayrıldı. Hiç kimsenin – toprağı – olmayan – bir – bölge – daha deyip, garip, çıplak bozkırından küçük yollar geçirdiler, çok yerinde bir şey! Shipley Yurtluğu!</p>

  <p class="p8">Connie’nin uğrayışından sonra bir yıl içinde olup bitti bunlar. Shipley Yurtluğu toprakları üstünde, yeni yollar boyunca tuğladan yapılma bahçeli evler sıralandı. On iki ay önce buralarda alçı kabartmalı, koca bir konağın olduğunu kimse düşünden bile geçiremezdi şimdi.</p>

  <p class="p8">Ama bu durum, Kral Edward çağının, çimenleri üstünde küçücük yalancı maden ocakları da bulunan süslü çiçek bahçelerinin bir sonucuydu.</p>

  <p class="p8">Bir İngiltere ötekini siliyordu. Saygıdeğer Winter’lerin Wragby Hall’ların İngiltere’si geçmişe karışmıştı artık, ölmüştü. Ama bu işin sonu gelmemişti daha.</p>

  <p class="p8">Başka neler silinip gidecekti? Connie kestiremiyordu. Tek gördüğü, tarlalardan geçen yeni parke caddeler, maden ocaklarında yükselen yeni iş yerleri, ipek çoraplı yeni kızlar, Dans Sarayı’nda ya da Madenciler Derneği’nde çalım satan yeni madenci delikanlılardı. Yeni kuşakların Eski İngiltere’den hiç haberi yoktu. Bilincin sürekliliğinde nerdeyse Amerikanca bir kopma olmuş, bir uçurum belirmişti: ama gerçekte endüstrinin sonucuydu bu. Şimdi ne gelecekti?</p>

  <p class="p8">Connie her zaman, bu işin sonu olmadığım duymaktaydı. Kafasını kumlara sokup gizlenmek istiyordu: ya da hiç olmazsa, yaşayan bir erkeğin göğsünde gizlenmek.</p>

  <p class="p8">Dünya, öylesine karmakarışık, uğursuz, iğrenç olmuştu! Bayağı insanlar öyle çok, öyle korkunçtu ki. Eve giderken, ocaklardan çıkmış boş – kara, eğri büğrü, bir omuzu ötekinden aşağı madencilerin, demir nalçalı postallarını sürüye sürüye yürüdüklerini gördüğü zaman bunları düşünüyordu. Yeraltı bozulduğunda yüzler, akı dışarı fırlamış gözler, maden kuyusunun basık tavanı altında eğilmiş boyunlar, çarpılmış omuzlar. Erkekler! Erkekler– Bir bakıma sabırlı, iyi, bir bakıma da var olmayan adamlardı banlar. Erkekte bulunması gereken bir şey, yozlaştırılmış, öldürülmüştü, içlerinde. Ama gene erkektiler. Çocukları oluyordu. İnsan onların çocuğunu doğurabilirdi. Korkunç, korkunç bir düşünce! İyiydiler, değerbilirdiler. Ama yarım adamlardı, insan varlığının boz yarısı. Gene de ‘iyiydiler’. Bu iyilikleri de yarımlıklarından doğuyordu. Ölü yanlarının bir gün dirileceğini düşünmek! Hayır, korkunç bu. Connie endüstrinin sürülerinden büyük bir korku duyuyordu. Tekin görünmüyorlardı. Güzellikten, sezgiden payı olmayan, hep maden kuyusunda geçen bir yaşam.</p>

  <p class="p8">Böyle adamların çocuğunu doğurmak! Tanrı korusun, tanrı korusun!</p>

  <p class="p8">Mellors da böyle bir babadan geliyordu gerçi, ama onun durumu biraz ayrıydı. Babasının gününden bu yana geçen kırk yıl, erkeklikte şaşılacak ölçüde büyük değişiklikler yaratmıştı. Demirle kömür, erkeklerin ruhuyla gövdesini derinden derine kemirmiş, tüketmişti.</p>

  <p class="p8">İnsan gövdesine bürünmüş çirkinlik, ama gene de canlı! Nereye varacaktı hepsinin sonu?</p>

  <p class="p8">Belki kömürün tükenmesiyle bunlar da gene ortadan silinecek, yeryüzünden yitecekti. Kömürün çağırısıyla binlercesi, hiç yoktan türeyivermişti. Belki de kömür yatakları üstündeki alanların, uğursuz canlılar örtüsüydü bunlar. Başka bir gerçeğin yaratıkları, kömüre hizmet eden doğal öğeler; kaçınılmaz bir gereklilik olarak, demir elementine hizmet eden doğal öğelerdi hepsi. Erkek değil, karbonun, demirin, silisyumun canlı yaratıklarıydı bunlar; elementlerin. Belki de madencilerin tekin olmayan, insanlık dışı güzelliğinden,, kömürün ışıltısından, demirin ağırlığından, maviliğinden, direncinden, camın geçirgenliğinden bir şeyler vardı hepsinde. Madenler dünyasının uğursuz, eğri büğrü, öğesel yaratıkları! Kömüre, demire, kile özgüydü hepsi, kurtçukların ölü tahtalara özgü oluşu gibi. Madensel çözülmenin, parçalanmanın canlıları!</p>

  <p class="p8">Connie, eve döndüğünden, kafasını kuma gömebildiğinden dolayı mutluydu. Clifford’la çene çalabildiği için bile mutluydu. Çünkü madenci Orta İngiltere’de duyduğu korku, bir nezle ürpertisi gibi her yanını sarmıştı.</p>

  <p class="p8">“Tabii akşam çayını Miss Bentley’in dükkânında içmek zorunda kaldım,” dedi.</p>

  <p class="p8">“Öyle mi? Winter’de de içebilirdin,” dedi Clifford.</p>

  <p class="p8">“Ah evet, ama Miss Bentley’i kırmak istemedim.”</p>

  <p class="p8">Miss Beııtley, kıt düşünceli, romantik yaradılışlı, koca burunlu, kocamış bir kızdı, çayı hazırlayışında, sunuşunda kutsal bir ayin titizliği gösterirdi.</p>

  <p class="p8">“Beni sordu mu?” dedi Clifford.</p>

  <p class="p8">“Sormaz olur mu? – Sayın Leydi’ye sorabilir miyim, Sör Clifford nasıllar? – seni hastabakıcı Cavell’den bile daha üstün görüyor!”</p>

  <p class="p8">“Sen de çok iyi olduğumu söyledin tabii.”</p>

  <p class="p8">“Evet! Bunu söylediğimde, sanki başı göklere ermiş gibi heyecanlandı. Tevershall’a yolu düşerse seni görmeye gelmesini söyledim.”</p>

  <p class="p8">“Beni! Ne diye! Beni görüp ne olacak?”</p>

  <p class="p8">“Neden Clifford? Sana böyle tapınmasına ufak da olsa bir karşılık görmeli. Onun gözünde, Kapadokyalı St. George bile hiç kalır senin yanında.”</p>

  <p class="p8">“Gelir mi dersin?”</p>

  <p class="p8">“Ah, utancından öyle kızardı ki! Bir an için güzel görünüverdi zavallıcık! Neden şu erkekler kendilerine gerçekten tapan kadınlarla evlenmezler bilmem ki?”</p>

  <p class="p8">“Kadınlar erkeklere tapmakta çok geç kalıyorlar da ondan. Geleceğini söyledi mi?”</p>

  <p class="p8">“Ah!” Cormie soluğu kesilen Miss Bentley’i yansıladı, “Sayın Leydi, eğer göze alabilirsem böyle bir şeyi!”</p>

  <p class="p8">“Göze alabilirse mi? Ne saçmalık! Tek dileğim, bir gün buraya damlamaması. Çayı nasıldı?”</p>

  <p class="p8">“Lipton's marka, hem de çok koyu. Ama Clifford, Miss Bentley’le, onun gibi daha birçoklarının biricik gözdesi olduğunu biliyor musun?”</p>

  <p class="p8">“Bundan çok hoşlanacağımı mı sanıyorsun?”</p>

  <p class="p8">“Gazetelerde dergilerde çıkan resimlerini tek tek kesip saklıyorlar, senin için her gece tanrıya da yalvarıyorlar belki. Güzel bir şey doğrusu.”</p>

  <p class="p8">Üstünü değişmek için yukarı çıktı.</p>

  <p class="p8">O akşam Clifford:</p>

  <p class="p8">“Evlilikte sonsuz bir şey olduğuna inanıyorsun değil mi?” diye sordu.</p>

  <p class="p8">Connie ona baktı.</p>

  <p class="p8">“Ama Clifford, senin bu sonsuzluk dediğin, bir kapağa, insanı nereye giderse gitsin ardından sürükleyecek uzun, çok uzun bir zincire benziyor.”</p>

  <p class="p8">Clifford’un canı sıkılır gibi oldu.</p>

  <p class="p8">“Demek istediğim, Venedik’e çok ciddiye alacağın, herhangi bir aşk serüveni umuduyla gitmiyorsun değil mi?”</p>

  <p class="p8">“Venedik’te ciddi bir aşk serüveni? Hayır. Kesinlikle inanabilirsin buna. Venedik’te bir aşk serüveni, benim için taş çatlasa çok az ciddi bir şey olabilir ancak.”</p>

  <p class="p8">Garip bir kızgınlıkla konuşuyordu. Clifford kaşlarını çatmış bakıyordu.</p>

  <p class="p8">Sabahleyin aşağı indiğinde, koru bekçisinin köpeği Flossie’nin, Clifford’un odası önünde oturmuş, ağlar gibi hafif hafif sesler çıkarmakta olduğunu gördü.</p>

  <p class="p8">“Ne o Flossie!” dedi tatlı bir sesle. “Ne yapıyorsun buralarda?” '</p>

  <p class="p8">Clifford’un kapısını yavaşça açtı. Clifford, masasıyla yazı makinesi yana itilmiş, yatağında oturuyor, bekçi de ayakucunda dineliyordu. Flossie odaya daldı. Mellors başını sallayıp gözleriyle bir işaret vererek, dışarı çıkmasını söyleyince, köpek sessizce sıvıştı.</p>

  <p class="p8">“Günaydın Clifford!” dedi Connie. “Özür dilerim, işin olduğunu bilmiyordum,” Sonra bekçiye dönerek ona da iyi günler diledi. Bekçi göz ucuyla belli belirsiz baktı, mırıldanarak karşılık verdi. Connie, onun varlığıyla, içinde bir tutkunun esmeye başladığını duydu.</p>

  <p class="p8">“Rahatsız ettim herhalde Clifford. Özür dilerim.”</p>

  <p class="p8">“Hayır hayır. Önemli bir şey değil.”</p>

  <p class="p8">Odadan sessizce çıkarak, birinci kattaki oturma odasına gitti. Pencerede otururken, bekçinin garip, sessiz yürüyüşüyle yoldan aşağı inerek yavaş yavaş gözden yittiğini gördü. Doğal türden suskun bir apayrılığı, yüksek bir gururu, belli ölçüde bir çelimsizliği vardı. Bir uşak! Clifford’un uşaklarından biri! ‘Aşağılığımız, sevgili Brutur, yıldızlarımızın suçu değil, kendi suçumuz.’</p>

  <p class="p8">Aşağılık bir adam mıydı? Aşağılık mıydı? O, kendisi için ne düşünüyordu bakalım?</p>

  <p class="p8">Güneşli bir gündü, Connie bahçede çalışıyor, Mrs. Bolton da ona yardım ediyordu. Her nedense, iki kadın, zaman zaman insanlar arasında karşılıklı doğuveren bir duygusal yakınlığın kabaran dalgalarıyla birbirlerine yaklaşıvermişlerdi. Karanfil fidelerini ufak kazıklara bağlıyorlar, bir yandan da yaz için yeni fideler dikiyorlardı. İkisinin de hoşlandığı bir işti bu. Özellikle Connie, körpe fidelerin yumuşak köklerini, çamurlu, kara toprak içine sokarak, her fidenin dibini eliyle bastıra bastıra düzeltmekten büyük bir haz duyuyordu. Bu bahar sabahı, sanki günışığının dokunuşuyla mutlanmış, ışıyan bir ürperti sarmıştı dölyatağını gene.</p>

  <p class="p8">“Çok oldu mu kocanı yitireli?” diye sordu Mrs. Bolton’a, yeni bir fideyi bir oyuğa yerleştirirken.</p>

  <p class="p8">“Yirmi üç yıl!” dedi Mrs. Bolton, bir demetten hanım küpesi fidelerini teker teker ayırırken. “Tam yirmi üç yıl geçti, eve getirilişinden bu yana!”</p>

  <p class="p8">“Sence neden öldü?” diye sordu Connie. “Birlikte mutlu muydunuz?”</p>

  <p class="p8">Bir kadının başka bir kadına sorusuydu bu. Mrs. Bolton yüzüne düşen bir tutam saçı elinin tersiyle geriye itti.</p>

  <p class="p8">“Bilmiyorum Sayın Leydi! Hiçbir şeyi kolay kolay benimsemezdi: gerçekte öteki insanlara hiç ayak uyduramazdı. Çok onurluydu, yere düşen bir şeyini kaldırmak için bile eğilmezdi. Ölümün üstüne üstüne giden bir dik başlılığı vardı. Hiçbir şeyi umursamazdı. Ben maden kuyusunun etkisine bağlıyorum bu durumunu. Keşke hiç inmemiş olsaydı o kuyuya. Daha delikanlıyken babası zorla yollamış; eh, insan bir başlamaya görsün, yirmisinden sonra da kolay kolay ayrılamaz artık.”</p>

  <p class="p8">“Maden kuyusundan nefret mi ederdi?”</p>

  <p class="p8">“Ah hayır! Hiçbir şeyden nefret ettiğini söylemezdi. Garip bir anlama bürünürdü yüzü. Dünyayı umursamaz türden bir adamdı: güle oynaya en önde savaşa giden, sonra en başta öldürülen delikanlılar gibi tıpkı. Gerçekte budala değildi. Ama umursamazdı hiçbir şeyi. Hep söylerdim kendisine: ‘hiçbir şey, hiç kimse umurunda değil senin!’ derdim. Çok etkilendiği bir şey de vardı ama! İlk çocuğu doğurduğumda, doğumdan sonra yanı başımda oturuşu, ölümcül gözlerle, hiç kımıldamadan bana bakışı! Doğum güç olmuştu, ama ben onu avutmak zorunda kaldım gene. ‘Tamam canım, hiçbir şeyim yok!’ dedim. Yüzünde o garip gülümsemeyle, garip gözlerle baktı bana. Hiçbir şey söylemedi. Ama ondan sonraki gecelerimizde bir daha da benden gerçek bir haz duyduğunu sanmıyorum; kendini gerçekten veremedi bir türlü. Sıkma kendini canım, derdim hep. Ağzını bile açmazdı. Sıkardı, bir türlü vermezdi kendini, ya da veremezdi. Başka çocuğum olsun istemezdi. Suçu hep annesinde buluyorum, odaya bırakmamalıydı onu. Doğru değildi bu. Erkekler bir düşünmeye başladılar mı kara kara, pireyi deve yaparlar.”</p>

  <p class="p8">“Bunca büyük müydü duyduğu üzüntü?” dedi Connie şaşkınlıkla.</p>

  <p class="p8">“Evet, çektiğim o doğum sancısını doğal bir şey olarak göremedi bir türlü. Evlilik bağından birazcık duyduğu haz da zedelendi gitti böylece. Ben aldırmadıktan sonra sen ne diye üzüyorsun kendini, acıyı çekecek olan ben değil miyim? – derdim ona, büyük bir haksızlık bu, derdi de başka bir şey demezdi.”</p>

  <p class="p8">“Belki çok içli bir adamdı,” dedi Connie.</p>

  <p class="p8">“Evet! Erkekleri tanıdıkça, onların böyle olduğunu daha iyi anlıyor insan: yanlış yönde bir içlilik. Maden kuyusundan tiksindiğini kendisi pek sezmezdi ama, ben bunu adım gibi bilirdim. Ölüsü öyle dingin görünüyordu ki, özgürlüğe kavuşmuştu sanki. Yakışıklı bir adamdı. Ölüme isteyerek gitmiş gibi, öylesine sessiz, dingin görünüşü karşısında, içim parçalandı. Bir ateştir çöktü yüreğime. Ah o kör olası maden kuyusu.”</p>

  <p class="p8">Acı acı ağlıyor, gözünden yaşlar yuvarlanıyordu, Connie ise ondan da çok ağlıyordu. Toprak kokulu, sarıçiçeklere bürünmüş ılık bir bahar günüydü, her canlı yeni sürgünler veriyor, bahçe, günışığının özünü içerek sessiz sessiz güneşleniyordu.</p>

  <p class="p8">“Korkunç bir acı olmalı bu senin için!” dedi Connie.</p>

  <p class="p8">“Ah, sormayın Sayın Leydi! İlkin olup biteni pek kavrayamadım. – Ah canım, neden bırakıp gittin beni! – diyebildim ancak. Bütün tepkim bu çığlık oldu. Ama her nedense, geri dönecekmiş gibi bir duygu vardı içimde. “</p>

  <p class="p8">“Seni bırakmak istememiştir,” dedi Connie.</p>

  <p class="p8">“Ah hayır, Sayın Leydi! Benim budalaca yaygaramdı bu. Sonra hep döneceğini umdum. Özellikle geceleri. Uyanır düşünmeye başlardım: Neden şimdi yanımda yatmıyor? – derdim kendi kendime. Sanki gittiğine inanamıyordu duygularım. Ne olursa olsun, bir gün geri gelerek yanı başımda uzanacağını, varlığını yanımda, duyacağımı düşünürdüm hep. Bütün özlemim buydu, yanı başımda duymak onu, sıcacık. Artık bir daha dönmeyeceğini kavrayıncaya dek binlerce sarsıntı geçirdim, bunu yıllarca sonra anlayabildim ancak.”</p>

  <p class="p8">“Sana dokunuşuydu özlediğin,” dedi Connie.</p>

  <p class="p8">“Evet, Sayın Leydi, dokunuşu! Bugüne dek hiçbir zaman dinmedi bu özlemim, dinmeyecek de. Bir Tanrı varsa göklerde, bir gün bana dönecektir o, uyuyabilmem için, bana yaslanıp, yanı başımda uzanacaktır.”</p>

  <p class="p8">Connie, Mrs. Bolton’un güzel, dalgın yüzüne korkuyla baktı. Tevershall’dan çıkan bir tutkulu insan daha! Kocasının dokunuşunu özleyen! Çünkü sevgi bağı gevşetilmeye gelmez!</p>

  <p class="p8">“Bir erkeğin, insanın kanına bir kez karışmış olması korkunç bir şey!” dedi.</p>

  <p class="p8">“Ah Sayın Leydi, ah! İnsanı yıkan duygu da bu ya işte. Sanki başkaları istemiş onun ölmesini. Sanki maden kuyusu istemiş. Ah, o maden kuyusu denen şey olmasaydı, kuyuyu işletenler olmasaydı, beni böyle bırakıp gitmezdi, diye düşünüyorum. Ama bir kadınla bir erkek kaynaşmaya görsün, ne yapar yapar ayırmak isterler ötekiler.”</p>

  <p class="p8">“Tence kaynaşmış bir kadınla erkeği,” dedi Connie.</p>

  <p class="p8">“Evet, çok doğru, Sayın Leydi! Dünyada taşyürekli insanlar çok. Her sabah uyanıp maden kuyusuna gittiğinde, yaptığı işin yanlış, kökten yanlış bir şey olduğunu duyardım. Ama başka ne yapabilirdi ki? Bir erkek başka ne yapabilir?”</p>

  <p class="p8">Garip bir kin yanıyordu içinde kadının.</p>

  <p class="p8">“Peki ama, bir dokunuş bunca uzun sürebilir mi?” diye sordu Connie birden. “Bunca uzun bir süre, sana onun varlığını duyurabilecek etkide kalabilir mi?” .</p>

  <p class="p8">“Ay Sayın Leydi, başka ne kaldı ki? Çocuklar deseniz, büyüyüp ayrıldılar. Ama insanın erkeği başka! Ne var ki, bu duyguyu bile çok görüyorlar, dokunuşundan içimde kalan anıyı bile öldürmek istiyorlar. İnsanın kendi öz çocukları bile! Ah, ne gelir elden? Belki bir gün ayrılabilirdik birbirimizden, kim bilir. Ama duygu bambaşka bir şey. Belki hiç aldırmamak çok daha iyidir. Ama bir erkeğin sıcaklığını gerçek anlamda tadamayan bunca kadına bakıyorum da, nice giyinip kuşansalar gene de budala – baykuş gibi görünüyorlar gözüme. Hayır, ben böyle kendi başıma kalacağım. İnsanlara pek saygım yok.”</p>

  <p class="p8"> </p>
</body>
</html>
