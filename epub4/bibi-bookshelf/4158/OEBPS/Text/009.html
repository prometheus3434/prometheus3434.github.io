<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h1 class="h11"><a id="a10"></a>7</h1>

  <p class="p8">Connie yatak odasına çıktığı zaman, çoktandır yapmamış olduğu bir şeyi yaptı: bütün giysilerini çıkardı, kocaman ayna önünde çırılçıplak durarak kendini seyretti. Ne aradığını, neye baktığını kesinlikle bilmiyordu, ama lambayı bütün ışık gövdesine vuruncaya değin kımıldattı.</p>

  <p class="p8">Çıplak insan gövdesinin ne güçsüz, kolay incinir; dokunaklı bir şey olduğunu düşündü, sık sık düşünürdü bunu; bir bakıma yarıda kalmış eksik bir şeydi çıplak gövde!</p>

  <p class="p8">Bir zamanlar güzel bir yapısı olduğunu söylerlerdi, ama şimdi biraz modası geçmiş sayılan bir yapıydı bu: fazlaca dişiydi, ergenlik çağındaki bir oğlanın gövdesine yeterince benzemiyordu. Çok uzun boylu değildi, biraz İskoç görünüşlü, biraz kısaydı; ama tepeden tırnağa süzülen bir inceliği vardı ki, bu belki güzellikti. Teni hafifçe esmerdi, kollarında bacaklarında bir durgunluk vardı, gövdesinin tepeden tırnağa, dopdolu bir dökümlülüğü olması gerekirdi; ama bir şey eksikti.</p>

  <p class="p8">Yukardan aşağı inen tok kıvrımların bir olgunluk kazanmış olması gerekirken, teni yer yer yassılaşmış, katılaşmıştı. Sanki, kendisine gerekli güneşten, sıcaklıktan yoksun kalmıştı gövdesi; biraz boz renkli, biraz özsüzdü.</p>

  <p class="p8">Gerçek kadınlığının hayrını görmemiş olan gövde, oğlansı, temelsiz, cam geçirgenliğinde bir kılığa girmeyi başaramamış; tersine, donuklaşmıştı.</p>

  <p class="p8">Oldukça küçük memeleri armut biçimindeydi. Ama olgunlaşmamış, biraz acı görünüşleriyle, anlamsızca sarkmış duruyorlardı. Karnı ise, gövdesini gerçekten sevebilen genç Alman sevgilisiyle yaşadığı günlerdeki dipdiri, değirmi ışıltısını yitirmişti. O zamanlar genç, bekleyiş dolu, kendine özgü bir görünüşü vardı karnının. Şimdi ise pörsümeye yüz tutmuş, daha bir incelmiş, ama pörsük bir inceliğe bürünmüştü. Bir zamanlar dişi kıvrımlarıyla öylesine kımıl kımıl ışıyan kalçaları da, bir bakıma düzleşmeye, bıngıldamaya, anlamsızlaşmaya başlamıştı.</p>

  <p class="p8">Gövdesi anlamsızlaşıyor, köreliyor, donuklaşıyor, özelliklerini yitiriyordu. Büyük bir iç kırgınlığı, umutsuzluk duyuyordu bundan. Ne umut kalmıştı artık? Kocamıştı, daha yirmi yedisinde kocamış, tenindeki ışıltıdan, kıvılcımdan iz kalmamıştı. Yüzüne bakılmamaktan, ilgi görmemekten dolayı yaşlanmıştı. Evet ilgi görmemekten. Moda düşkünü kadınlar gövdelerini, dıştan göz alıcı görünen incecik bir porselen gibi parlak tutabiliyorlardı. İçi bomboştu gerçi bu porselenin, ama kendisi böyle bir parlaklıktan bile yoksundu. Düşünce yaşamı! Gönlü büyük bir öfkeyle tutuştu ansızın; koca bir yalandı hepsi!</p>

  <p class="p8">Aynada sırtına, beline, kalçalarına baktı. Zayıflıyordu, ama zayıflık yakışmıyordu kendine. Geriye eğildiğinde, belinde beliren kırışıklık canını sıkıyordu; ne hoş bir beli vardı eskiden. Kalçalarının, butlarının uzunca kıvrımları, ışıltısını, tokluğunu yitirmişti. Silinip gitmişti! Yalnız o Alman delikanlı sevmişti buralarını; şimdi hemen hemen on yıl oluyordu genç adam öleli. Zaman ne de çabuk geçiyordu? On yıl olmuştu delikanlı öleli, kendisi de yirmi yedi yaşındaydı ancak. Gürbüz delikanlının, boyuna takılıp durduğu o diri, toy cinsel tutkusu! Nerde bulacaktı artık böyle bir tutkuyu? Şimdiki erkeklerde sönmüştü bu. Dokunaklı, iki saniyelik bir coşkuları vardı topu topu, tıpkı Michaelis gibi; kanı kızıştıran, bütün varlığı yenileyen gerçek, insanca cinsel tutkudan yoksundu hepsi.</p>

  <p class="p8">Gene de en güzel yanının, belinden aşağıya uzunca kıvrımlarla inen kalçaları, uykulu, yuvarlak bir durgunluk içindeki butları olduğunu düşündü. Arapların deyimiyle, kum tepecikleri gibi tatlı uzun bir eğimle kayıyorlardı aşağı doğru. Buralarında yaşam, daha umudunu yitirmemiş bekliyordu. Ama gene de zayıf, olgunlaşmamış, düğüm düğüm bir görünüşteydi hepsi.</p>

  <p class="p8">Gövdesinin önden görünüşü karşısında irkiliyordu. Her yanı pörsümeye başlamıştı, pörsük bir incelikle kaplanarak, hemen hemen solmuş, gerçekte daha yaşamadan kocamıştı. Doğuracağı çocuğu düşündü bir an. Doğuracak durumu kalmış mıydı?</p>

  <p class="p8">Geceliğini üstüne geçirdi, yatağına girerek, acı acı ağladı. Bu kırgınlığı içinde, Clifford’a, yazılarına, konuşmalarına, bir kadını kendi gövdesine bile yabancılaştıran bütün benzeri erkeklere duyduğu soğuk bir öfkeyle kavruluyordu.</p>

  <p class="p8">Haksızlık! Haksızlık! Derin, gövdesel haksızlığın acısı ruhunda yanmaktaydı.</p>

  <p class="p8">Ama sabahleyin, gene her zamanki gibi, saat yedide kalkarak Clifford’un odasına indi. Ona bütün özel işlerinde yardım etmek zorundaydı, çünkü uşağı yoktu Clifford’un, kadın bir hizmetçiyi de istemiyordu. Kâhya kadının, Clifford’u çocukluğundan beri tanıyan kocası, oturtulup kaldırılmasına yardım ediyor, ağır işleri yapıyordu; Connie ise özel işleriyle ilgileniyor, hem de seve seve yapıyordu bunu. Bu işleri görmesi bekleniyordu gerçi, ama elinden geleni yapmayı kendi gönlüyle istemişti.</p>

  <p class="p8">Böylece Wragby’den ancak binde bir, topu topu bir iki günlüğüne ayrılabiliyordu; o zaman kâhya kadın Mrs. Betts ilgileniyordu Clifford’la. Clifford zamanla ister istemez, kendisine gösterilen bütün bu ilgiyi, hakkıymış gibi görmeye alışmıştı. Doğal bir şeydi bu.</p>

  <p class="p8">Ama gene de, gönlünün ta derinlerinde bir haksızlık, bir yabancılaştırılma duygusu yanmaya başlamıştı Connie’nin. Gövdece bir haksızlık duygusu, tehlikeli bir duygudur. Bir kez uyanmaya görsün. Ya bir yolunu bulup boşanıverir, ya da içinde uyandığı kişiyi yer tüketir. Zavallı Clifford’un suçu değildi bu. Onun kendi acısı daha da büyüktü. Genel bir uğursuzluğun sonucuydu bütün bunlar.</p>

  <p class="p8">Peki ama, bir bakıma suç gene de Clifford’un değil miydi? Bu, sıcaklıktan, yalın, ılık bir gövdece ilgiden yoksunluk onun suçu değil miydi? Hiçbir zaman gerçek bir sıcaklık, hiç olmazsa iyilik göstermiyor, görgülü, soğuk bir davranışla, düşünceli, saygılı olabiliyordu ancak! Bir erkeğin bir kadına gösterebileceği sıcaklık; hiç olmazsa Connie’nin kendi babasından görmüş olduğu işlerinde başarılı olmaya niyetli, ama gene de bir kadını erkekçe ışıltısının küçük bir yönüyle avutabilen bir adamın sıcaklığı hiçbir zaman yoktu onda.</p>

  <p class="p8">Clifford’da böyle bir şeyden iz yoktu. Onun bütün soyunda bile yoktu bu. Hepsi de iç yaşantıları bakımından kaskatı, herkesten ayrı insanlardı, sıcaklık göstermek bayağı bir şeydi onlarca. Böyle bir şeye hiç gereklik duymadan yaşamak, sözüm ona küçük düşmemek zorundaydı insan; kendi soylarından, kendi sınıflarından biri için kolay bir şeydi bu. Soğuk, büyüklenen bir davranış takınır, kasılır, sözde büyüklüğünün tadını çıkarırdı insan. Ama başka sınıftan, başka soydan gelme bir kimse yapamazdı bunu; insanın, boyuna büyüklenerek, yönetici sınıftan bir kimse olduğunu düşünmesinde hoşa gidecek bir yan yoktu. Ama en şatafatlı soylu kişilerin bile, gerçekte küçük düşürülmekten korunacak olumlu hiçbir şeylerinin kalmadığı, yöneticiliklerinin de ancak bir maskaralık olduğu bir durumda, böyle kasılıp büyüklenmenin ne gereği vardı? Ne anlamı vardı bunun? Buz gibi saçmalıktı bu düpedüz.</p>

  <p class="p8">Bir başkaldırma duygusu yanıyordu Connie’nin içinde. Neye yarardı bunların topu? Esirgemezliğinin, bütün yaşamını Clifford’a adamış olmasının ne yararı vardı? Neye hizmet ediyordu? İnsanca sıcak ilgiden yoksun, kendini kancık-tanrıçaya, Başan’ya bir orospu gibi satmak için sütü bozuk bir Yahudi’den bile daha çok küçülen, kupkuru kibirle dolu bir kişiliğe mi? Yönetici sınıftan bir kimse olduğu konusundaki soğuk, kasıntılı inancı bile, kancık-tanrıça ardında bir karış sarkmış diliyle koşmaktan alıkoyamıyordu Clifford’u. Michaelis hiç olmazsa daha saygıdeğerdi bu bakımdan, üstelik kat kat daha başarılıydı. Gerçekten de, yakından bakıldığı zaman Clifford, soytarının tekiydi ancak, soytarılık ise bayağılıktan daha küçültücü bir şeydi.</p>

  <p class="p8">Michaelis gerçekte Connie’ye Clifford’dan çok daha yararlı olmuş, hem daha çok gereklilik duymuştu kendisine. İnmeli bacaklara herhangi bir iyi hastabakıcı da bakabilirdi! Kahramanca çabalara gelince, Michaelis hiç olmazsa kahraman bir sıçandı, Clifford ise gösteriş yapan bir finoydu daha çok.</p>

  <p class="p8">Evde birkaç konukları vardı şimdi; aralarında Clifford’un halası Leydi Bennerley de bulunuyordu. Eva hala, altmış yaşlarında, kırmızı burunlu, incecik bir kadındı, duldu, soylu bir hanımefendi olduğu şimdi bile belliydi. En iyi ailelerden birinden geliyordu, bu durumunu da koruyabilecek kişilikteydi. Connie hoşlanırdı ondan; öylesine toksözlü, aşırı ölçüde de iyiydi. İç dünyası yönünden, eğilmeyen, başkalarına da biraz tepeden bakan eski bir hanımefendiydi. Züppenin biri de sayılamazdı. Kendine büyük bir güveni vardı. Üstün durumuyla kasılmak sporunda, öteki insanlarda saygı uyandırmakta eşsizdi.</p>

  <p class="p8">Connie’ye çok iyi davranırdı, onun kadın ruhunu, kendi ak soylu gözlemlerinin keskin burgusuyla ince ince işlemeye çalışırdı.</p>

  <p class="p8">“Bence olağanüstü bir kadınsın sen,” diyordu Connie’ye. “Clifford için inanılmaz şeyler yaptın. Dehanın bir kimseye aşılanabildiğim hiç görmemiştim daha önce, ama bunun eşsiz örneği ortada işte.” Eva hala Clifford’un başarısından büyük bir kıvanç, onur duyuyordu. Ailenin başlığına dikilen yeni bir tuğ! Bundan ötesi, Clifford’un kitapları falan, saman çöpü kadar olsun ilgilendirmiyordu onu, ne diye ilgilendirecekti hem?</p>

  <p class="p8">“Bunda benim bir payım yok ama,” dedi Connie.</p>

  <p class="p8">“Nasıl olur? Senden başka kimin payı olabilir ki bunda? Hem bana öyle geliyor ki, yeterince karşılığını da görmüyorsun yaptıklarının.”</p>

  <p class="p8">“Nasıl?”</p>

  <p class="p8">“Baksana nasıl kıskıvrak bağlı elin kolun? Clifford’a: Buraya bak, bu kız bir gün alır başını giderse, bunun sorumlusu sensin! dedim.”</p>

  <p class="p8">“Ama Clifford hiçbir şeyi esirgemiyor ki benden,” dedi Connie.</p>

  <p class="p8">“Bak sevgili yavrum” – Leydi Bennerley incecik elini Connie’nin kolu üzerine koydu. “Bir kadın ya kendi yaşamını sürmek için yaşar, ya da yaşamadığına yakınmak için. İnan bana!” Konyağından bir yudum daha aldı, bu da onun yakınma biçimiydi belki.</p>

  <p class="p8">“Ama ben kendi yaşamımı sürmek için yaşamıyor muyum?”</p>

  <p class="p8">“Bana kalırsa, hayır! Clifford seni Londra’ya götürmeli, biraz gezip tozman için salıvermeli. Onunkiler türünden arkadaşlar, ona göre değerlidir belki, ama sana ne yararı olabilir bu adamların? Senin yerinde ben olsam, pek bir yararları dokunmadığını düşünürdüm. Gençliğin elden uçup gidecek, yaşlılığını, orta yaşlılığını da dizini dövmekle geçireceksin.”</p>

  <p class="p8">Leydi Bennerley konyağın etkisiyle düşünceli bir sessizliğe daldı.</p>

  <p class="p8">Ama Connie Londra’ya gitmeyi, Leydi Bennerley'in yanı sıra yüksek tabakanın tantanalı yaşayışına karışmayı hiç istemiyordu. Gerçekte bu yaşayış hiç ilgi uyandırmıyordu onda. Üstelik bütün o şatafatın altında, hep o garip, ölü soğukluğun varlığını duymaktaydı; Labrador’un toprağı gibi, yüzeyinde renk renk küçük çiçekler, iki karış derininde de don tabakaları vardı bu gösterişli yaşayışın.</p>

  <p class="p8">Tommy Dukes, Wragby'deydi, ayrıca Harry Winterslow adlı başka bir adam, Jack Strangeways ile karısı Olive de gelmişlerdi. Konuşmalar, yalnız kafadarların orda bulunduğu zamanlardaki konuşmalardan çok daha dağınıktı; herkes biraz sıkılıyordu, hava da kötüydü çünkü, tek eğlenceleri bilardo, bir de müziğiyle dans ettikleri küçük bir piyanoydu.</p>

  <p class="p8">Olive, bir gün bebeklerin şişelerde yetiştirileceğinden, böylece kadınların doğurmaktan kurtulacaklarından söz eden, gelecekle ilgili bir kitap okuyordu.</p>

  <p class="p8">“Çok da iyi olur hani!” dedi. “O zaman kadın kendi yaşamını sürebilir.” Strangeways bir çocukları olsun istiyordu, ama Olive yanaşmıyordu buna.</p>

  <p class="p8">“Ne yapacaksın peki doğurmamak için?” diye sordu Winterslow çirkin bir sırıtmayla.</p>

  <p class="p8">“Şimdi de yaptığım doğal bir şey bu,” dedi Olive. “Ama gelecekte sağduyu daha ağır basacak, bir kadın, üstüne düşen görevlerin yükü altında ezilmeyecek.”</p>

  <p class="p8">“Belki de yüzüp duracak boşlukta,” dedi Dukes.</p>

  <p class="p8">“Bence yeter ölçüde ilerlemiş uygarlık, gövdece yetersizliklerden birçoğunu ortadan kaldırmak zorundadır,” dedi Clifford. “Şu sevişme işi sözgelişi, olmasa da olur. Şişelerde çocuk yetiştirebildiğimiz gün, sevişme ortadan kalkacaktır.”</p>

  <p class="p8">“Hayır!” dedi yüksek sesle Olive: “Daha eğlenceli bir iş durumuna gelecektir.”</p>

  <p class="p8">“Bana kalırsa,” dedi Leydi Bennerley, düşünceli, “sevişme işi ortadan kalkarsa, yerini başka bir şey alacaktır. Belki morfin. Havaya sıkılmış biraz morfin. Herkes için son derece iç serinletici bir şey olur bu.”.</p>

  <p class="p8">“Hükümet her cumartesi, hafta sonu şenlikli geçsin diye, havaya eter püskürtse sözgelişi!” dedi Jack. “Güzel, güzel ama çarşambaya nerde buluruz kendimizi?”</p>

  <p class="p8">“İnsan gövdesini unutabildiği ölçüde mutludur,” dedi Leydi Bennerley. “Gövdenizi sezinlemeye başladığınız an, hapı yutarsınız. Uygarlık, iyi bir iş yapmak istiyorsa gövdelerimizi unutmamızı sağlamalıdır bence, o zaman kendiliğinden mutluca geçer günler.”</p>

  <p class="p8">“Gövdemizden büsbütün kurtulmamızı sağlamalıdır,” dedi Winterslow. “İnsanın, kendi yaradılışını, özellikle yaradılışının gövdesel yönünü geliştirmeye başlamasının tam zamanıdır şimdi.”</p>

  <p class="p8">“Sigara dumanı gibi havada yüzdüğümüzü düşün,” dedi Connie.</p>

  <p class="p8">“Böyle bir şey olmayacaktır,” dedi Dukes. “Eski gösterilerimiz çökecektir. Uygarlığımız devrilmek üzere. Dipsiz kuyuya, uçuruma doğru yuvarlanmakta. İnanın ki bu uçurum üzerinde kalacak tek köprü, erkeklik organıdır!”</p>

  <p class="p8">“Aaa, çekilmiyorsun ha, çekilmiyorsun General!” diye bağırdı Olive.</p>

  <p class="p8">“Bence uygarlığımız çökmek üzere,” dedi Eva hala.</p>

  <p class="p8">“Peki ama onun yerine ne geçecek,” diye sordu Clifford.</p>

  <p class="p8">“Hiç bilemem, ama bir şey geçecek elbet,” dedi yaşlı kadın.</p>

  <p class="p8">“Connie duman bulutları, Olive doğurmaktan kurtulmuş kadınlar, diyor: Dukes de geleceğe giden tek köprünün, erkeklik organı olduğunu söylüyor. Bakalım gerçek ne olacak?” dedi Clifford.</p>

  <p class="p8">“Oo, buna kafa yorup da üzme kendini! Biz bugüne bakalım,” dedi Olive. “Yalnız şu şişe işinde elimizi çabuk tutalım da, kurtaralım zavallı kadınları.”</p>

  <p class="p8">“Gelecek yeni dönemde gerçek erkekler bile olabilir,” dedi Tommy. “Gerçek, akıllı, eksiksiz erkekler, eksiksiz güzel kadınlar! Şimdiki durumumuza oranla böyle bir şey, büyük bir değişiklik olmaz mı? Biz erkek değiliz, kadınlar da kadın değil. Durumumuzu kaçamaklarla sürdürmeye, tekdüze, düşünsel deneylere kafa yoruyoruz ancak. Bizim, zekâ yaşı yediyi geçmeyen bir sürü akıllı kuklalarımızın yerine gerçek erkeklerle kadınlardan kurulma bir uygarlık bile geçebilir. Dumanlaşmış insanlardan, şişedeki bebeklerden çok daha şaşırtıcı bir şey olabilir bu.”</p>

  <p class="p8">“Aaa, gerçek kadından söz edilmeye başlandı mı, ben çekilirim ortadan,” dedi Olive.</p>

  <p class="p8">Winterslow, “Kuşkusuz, tek para eden yanımız ruhumuzdur bizim,” dedi.</p>

  <p class="p8">“Ruh coşkunlukları!” dedi Jack, sodalı viskisini yudumlayarak.</p>

  <p class="p8">“Öyle mi? Gövdenin yeniden dirilişini verin bana, başka bir şey istemem!” dedi Dukes. “Ama bir gün olacak bu, zamanla, kafamızı yoran ağır taşı, para ile rahatlığı öteye itebildiğimiz gün. O zaman cep demokrasisinin yerini, dokunma, değme demokrasisi alacak.”</p>

  <p class="p8">Connie’nin içinde bir şey yankılandı; “Bana dokunma, değme demokrasisini, gövdenin yeniden dirilişini verin başka bir şey istemem!” Ne demek olduğunu bilmiyordu ama, gene de içine su serpmişti bu söz, anlaşılmayan şeylerin böyle bir etkisi görülür ara sıra.</p>

  <p class="p8">Kısacası, her şeyin korkunç ölçüde budalaca olduğunu görüyor, Clifford’u da, Eva halayı da, Olive ile Jack’ı da çekilmez buluyordu; Dukes’u bile. Çene, çene, çene! Bu ne bitmez tükenmez dırdırdı böyle?</p>

  <p class="p8">Konuklar gittikten sonra da hiçbir değişiklik olmamıştı. Gene gezintilere çıkıyordu her gün, ama bir türlü kaçıp kurtulamadığı bir bitkinlik, sinirlilik, belinden aşağısını kıskıvrak sarmıştı. Günler, garip bir acı vererek öğünüp gidiyordu, ama tek yenilik bile yoktu. Ancak günden güne zayıflıyordu; bu durumunu kâhya kadın bile görmüş; nesi olduğunu sormuştu. Hep iyi olduğunu, bir şeyin olmadığını söyleyip geçiyordu ama, Tommy Dukes da hastasın diye tutturmuştu. Yalnız, parktan buruk bir acıyla seyrettiği, Tevershall kilisesinin altındaki bayırda tiksinç takma dişler gibi yere saplanmış duran beyaz iğrenç mezar taşlarından, Carrara mermerinin o garip, tüyler ürpertici aklığından korkmaya başlamıştı. Tepedeki mezar taşlarının çirkin takma diş gibi dinelişi, yıldırıcı bir korkuyla dolduruyordu içini. O tepeye gömülerek, bu pis Orta İngiltere’de, mezar taşları altında yatan tüyler ürpertici kalabalığa karışacağı günün pek uzak olmadığını duyuyordu.</p>

  <p class="p8">Birinin kendisine yardım etmesi gerekiyordu, biliyordu: kız kardeşi Hilda’ya, kısaca içini döken bir mektup yazdı. “Son günlerde pek iyi değilim, nedenini de anlayamıyorum.”</p>

  <p class="p8">Hilda, şimdi yaşamakta olduğu İskoçya’dan apar topar geldi. Geldiğinde marttı, iki kişilik hızlı bir arabayla gelmişti, kendisi sürüyordu. Yokuş yukarı korna çalarak gelmiş, sonra evin önündeki düzlükte, ortasında iki kayın ağacının bulunduğu yuvarlak çimenliğin çevresini hızla dönüvermişti.</p>

  <p class="p8">Connie, merdivenlere koşmuştu. Hilda arabasını durdurdu, indi, kardeşini sarılıp öptü.</p>

  <p class="p8">“Ah Connie!” diye bağırdı. “Ne olmuş sana böyle?”</p>

  <p class="p8">“Hiçbir şey!” dedi Connie biraz utanarak; ama Hilda’ya oranla ne çok acı çekmiş olduğunu biliyordu. Eskiden iki kardeşte de aynı altın parıltılı ten, aynı yumuşak kumral saçlar, yaradılıştan güçlü sıcak bir yapı vardı. Ama şimdi Connie, kazağının yakasından değnek gibi çıkan sıska sarı boynuyla, zayıf, külrengi görünüyordu.</p>

  <p class="p8">“Ama hastasın sen, yavrum!” dedi Hilda, iki kardeşte de aynı olan tatlı, oldukça soluksu bir sesle. Hilda, Connie’den, tam değil ama, hemen hemen iki yaş büyüktü.</p>

  <p class="p8">“Hayır, hasta değilim. Belki sıkıldım biraz,” dedi Connie biraz dokunaklı.</p>

  <p class="p8">Hilda’nın yüzünde kavga ışığı yanıp sönmeye başladı; yumuşak, sessiz görünüşüyle birlikte, erkeklerle uzlaşmak için yaratılmamış, eski amazon türünden bir kadındı.</p>

  <p class="p8">“Bu kör olası yer!” dedi yavaşça, zavallı, eski, hantal Wragby’ye gerçek bir nefretle bakarak. Yumuşak, sıcacık bir görünüşü vardı, tıpkı olgun bir armut gibi; eski soydan gerçek bir amazondu.</p>

  <p class="p8">Hiç sesini çıkarmadan doğruca Clifford’a gitti. Clifford, ne güzel göründüğünü düşündü, ama bir yandan da korkuya kapıldı. Karısının ailesinde, kendi alışmış olduğu türden görgü kuralları, incelik düşkünlüğü yoktu. Onları birer dışarlıklı olarak görüyordu, ama içlerinden biri de odaya girdi mi, korkudan yüreği ağzına geliyordu.</p>

  <p class="p8">Clifford, düzgün taranmış sarı saçları, dinç yüzü, biraz dışarı çıkık mavi soluk gözleriyle, yüzünde kolay anlaşılmaz, bununla birlikte soylu bir anlam, sandalyesinde rahatça, derli toplu oturuyordu. Hilda, asık yüzlü, budalaca bir karşılama bu diye düşündü, ama o hiç istifini bozmadan öylece bekledi. Büyüklenen, dimdik bir duruşu vardı, ama Hilda’nın umurunda bile değildi bu, tepesi atmıştı bir kez, isterse Papa olsun, İmparator olsun karşısındaki, vız gelirdi.</p>

  <p class="p8">“Connie’nin durumu çok kötü,” dedi yumuşak sesiyle, yiyecekmiş gibi bakan gri gözlerini Clifford’a dikerek. Ne tatlı, kızca bir görünüşü vardı, Connie de öyleydi eskiden, ama Clifford bütün bu tatlılığın altındaki İskoç dik başlılığını çok iyi sezmekteydi.</p>

  <p class="p8">“Evet biraz zayıfladı,” dedi Clifford.</p>

  <p class="p8">“Hiçbir şey yapmadın mı peki bunun için?”</p>

  <p class="p8">“Bir şey yapmak gerekli mi sence?” diye sordu, en incelmiş İngiliz katılığıyla, çünkü bu incelikle katılık çoğu zaman birbirinden hiç ayrılmaz.</p>

  <p class="p8">Hilda hiç karşılık vermiyor, öfkeli öfkeli bakıyordu ancak; hazırcevaplık, sivrilmiş bir yönü değildi, Connie’de de aynıydı bu; öfkeyle bakıyordu ancak, Clifford ise, söylenecek bir sözden daha çok rahatsızlık duyuyordu bundan.</p>

  <p class="p8">“Doktora götüreceğim onu,” dedi Hilda en sonunda “Tanıdığın iyi bir doktor var mı yakınlarda?”</p>

  <p class="p8">“Ne yazık ki yok.”</p>

  <p class="p8">“O zaman Londra'ya götürürüm, orada güvenilir bir doktorumuz var bizim.”</p>

  <p class="p8">Clifford, öfkeden kudurmakla birlikte hiç sesini çıkarmadı.</p>

  <p class="p8">“Bu gece burada kalacağım herhalde,” dedi Hilda eldivenlerini çekip çıkararak, “yarın da Connie’yi Londra’ya götüreceğim.”</p>

  <p class="p8">Clifford’un yüzü öfkeden sararmıştı, akşamleyin gözlerinin akı bile sapsarıydı. İçi içini yiyordu. Hilda ise alçakgönüllülüğünden, genç kız tatlılığından bir şey yitirmemişti.</p>

  <p class="p8">“Özel işlerini görecek bir hastabakıcı falan tutman gerek. Gerçekte bir uşak gerek sana,” dedi Hilda, akşam yemeğinden sonra sessizlik içinde kahve içerlerken. Hep o yumuşak, oldukça incelik dolu sesiyle konuşuyordu, ama Clifford onun her sözünün, kendi kafasına inen bir tokmak olduğunu biliyordu.</p>

  <p class="p8">“Öyle mi?” dedi Clifford soğuk bir sesle.</p>

  <p class="p8">“Evet, öyle! Gerekli bu. Ya dediğimi yaparsın, ya da babamla ben Connie’yi birkaç aylığına buradan götürürüz. Bu böyle süremez.”</p>

  <p class="p8">“Neymiş süremeyecek olan?”</p>

  <p class="p8">“Baksana kızcağız ne duruma gelmiş!” dedi gözlerini Clifford’a dikerek. O anda kocaman, haşlanmış bir ıstakozu andırıyordu Clifford; ya da Hilda böyle düşünüyordu.</p>

  <p class="p8">“Connie’yle konuşuruz biz bu konuyu,” dedi Clifford.</p>

  <p class="p8">Hilda, “Ben konuştum Connie’yle,” dedi.</p>

  <p class="p8">Clifford yeterince çekmişti hastabakıcılardan: nefret ediyordu hepsinden, çünkü gerçek gizlilik diye bir şey bırakmıyorlardı insanda. Bir uşak tutmaya gelince!.. Bir adamın, çevresinde dolaşıp durmasına katlanamazdı. Bir kadın bile bundan daha iyiydi hemen hemen. Ama neden Connie olamazdı bu kadın?</p>

  <p class="p8">İki kız kardeş sabahleyin yola çıktılar; Connie direksiyonda oturan Hilda’nın yanında oldukça ufak tefek, bir Paskalya kuzusu gibi görünüyordu. Sör Malcolm Londra’da değildi, ama Kensington’daki ev açıktı.</p>

  <p class="p8">Doktor, Connie’yi iyiden iyiye inceledi, yaşayışıyla ilgili her şeyi sordu. “Ara sıra Sör Clifford’la birlikte fotoğrafınızı görüyorum resimli dergilerde. Neredeyse ünlü bir kimsesiniz artık, öyle değil mi? Küçük uslu kızlar böyle parlayıverir işte, ama bütün bu resimli dergilerden sonra, şimdi bile küçük uslu bir kızsınız. Hayır, hayır! Gövdece hiçbir rahatsızlığınız yok, ama böyle gitmez bu iş! Bu iş böyle gitmez! Sör Clifford’a sizi bir büyük kente ya da dışarıya götürmesini, eğlendirmesini söyleyin. Size eğlence gerek, başka yolu yok bunun! Canlılık diye bir şey kalmamış içinizde, ne varsa tükenmiş, geriye bir şey kalmamış artık. Yürek sinirlerinizde ufak tefek aksaklıklar baş göstermiş bile: evet! Ama yalnız sinirlerde; bana kalırsa, bir aylığına Cannes’a ya da Biarritz’e götürmek gerek sizi. Yoksa bu böyle sürmez, sürmemeli, sözüme iyi kulak verin, benden söylemesi. Yaşamınızı, hiç yenilemeden harcıyorsunuz. Eğlenmeniz, iyice sağlığımızı kazanmanız gerek. Canlılığınızı karşılıksız harcayıp duruyorsunuz. Sıkıntı! Sıkıntıdan kaçının.”</p>

  <p class="p8">Hilda kenetlenmiş dudaklarını gerdi, bir anlamı vardı bunun.</p>

  <p class="p8">Londra’da olduklarını işiten Michaelis bir demet gülle koşa koşa geldi. “Nen var, ne olmuş sana böyle?”“ diye bağırdı Connie’yi görür görmez. “Gölgeden ayırt edilemez duruma gelmişsin. Böyle değişebilir mi insan? Neden haber vermedin bana? Gel Nice’e götüreyim seni! Sicilya’ya gidelim! Haydi, Sicilya’ya gel benimle. En güzel zamanlarıdır şimdi. Güneş gerek sana! Yaşamak gerek! Baksana, eriyip gidiyorsun! Gel benimle! Afrika'ya gidelim! Canı cehenneme Sör Clifford’un! Ne hali varsa görsün. Gel benimle birlikte. Seni boşadığı an, seninle evlenmeye hazırım. Haydi, yaşamayı dene bir kez olsun! Tanrı adı için. O Wragby denen yer herkesi öldürebilir. Aşağılık bir yer! Pis bir yer! O yerin öldüremeyeceği kimse yoktur! Gel, güneşe gidelim seninle birlikte! Güneş gerek sana biraz da düzgün bir yaşayış.”</p>

  <p class="p8">Ama Connie, Clifford’u o anda, hemen orda bırakmak düşüncesini benimsemiyordu bir türlü. Yapamazdı bunu. Hayır... hayır! Wragby’ye dönmek zorundaydı.</p>

  <p class="p8">Michaelis küplere binmişti. Hilda, Michaelis’ten pek hoşlanmıyordu, ama gene de Clifford’dan iyidir diye düşünüyordu nerdeyse. İki kız kardeş gene Orta İngiltere’ye döndüler.</p>

  <p class="p8">Hilda, döndüklerinde yüzü gene sapsarı olan Clifford’la konuştu. Onun da sinirleri iyice kurulmuştu; ama Hilda’nın, doktorun sözlerini –Michaelis’in sözlerini değil tabii– dinlemek zorunda kaldı, ağzını bile açamadı.</p>

  <p class="p8">“İşte, doktorun geçen ay ölen bir hastasına bırakmış bir uşağın adresi. Gerçekten iyi bir adam, çağrılınca geleceği de kesin gibi bir şey.”</p>

  <p class="p8">“Ama ben hasta değilim, bir erkek hizmetçi de istemiyorum,” dedi Clifford, zavallı şeytan.</p>

  <p class="p8">“Şurada da iki kadının adresi var; 'birini gördüm, çok uygun bu iş için; elli yaşlarında, uysal, güçlü, iyi, kendine göre kültürlü...”</p>

  <p class="p8">Clifford ancak somurtuyor, karşılık vermiyordu.</p>

  <p class="p8">“Peki Clifford, yarın bu iş bir karara bağlanmazsa, babama bir telgraf çekeceğim. Connie’yi alıp buradan götüreceğiz<span class="t14">.”</span></p>

  <p class="p8">“Connie ne der bu işe?” diye sordu Clifford.</p>

  <p class="p8">“İstemiyor, ama gitmesi gerek. Annemiz, yıpranmasının sonucu olan kanserden öldü. Bir daha niyetimiz yok böyle bir şeye.”</p>

  <p class="p8">Ertesi gün Clifford, Tevershal’da kilise hastabakıcısı olan Mrs. Bolton’u tutmaktan söz etti. Anlaşılan Mrs. Betts’in düşüncesiydi bu. Mrs. Bolton, kiliseye bağlı görevinden emekliye ayrılmak üzereydi, bundan sonra özel hastabakıcılık yapmak istiyordu. Clifford, kendini yabancı bir kadının eline bırakmaktan korku duyuyordu, ama kızıl geçirdiği zaman kendisine bakmış olan bu Mrs. Bolton’u tanıyordu.</p>

  <p class="p8">İki kız kardeş hemen Mrs. Bolton’un, Tevershall’ın oldukça seçkin sayılan bir sokağındaki, yeni gibi gözüken evine gittiler. Beyaz yakalı, önlüklü hastabakıcı giysisiyle, küçük karışık bir odada kendine çay hazırlayan, kırk yaşlarında, oldukça güzel bir kadınla karşılaştılar.</p>

  <p class="p8">Mrs. Bolton aşırı iyi, ince davranışlı bir kadındı, biraz sözleri çiğneyerek, usanç verici ölçüde kurallara uygun bir İngilizce konuşuyor, hasta madencileri bunca yıldır buyruğu altında tutmuş olmaktan dolayı kendini önemsiyor, bir hayli kendine güveniyordu. Kısaca, kendine göre, köyün yönetici sınıfından bir kimseydi. Çok da sevilip sayılıyordu.</p>

  <p class="p8">“Ah, evet, Leydi Chatterley hiç de iyi gözükmüyor! Ne hoş bir kadındı oysa? Bütün kış inceldikçe inceldi! Ah, çok güç, çok. Zavallı Sör Clifford! Ah şu savaş, neler etmedi neler!”</p>

  <p class="p8">Dr. Shardlow izin verse, Mrs. Bolton, Wragby’ye hemen gelecekti. Görevinde daha on beş gün çalışması gerekiyordu ama, yerine başka birinin de bakabileceğini söylüyordu.</p>

  <p class="p8">Hilda, Dr. Shardlow’a gitti hemen, ertesi pazar Mrs. Bolton, Levier’in arabasıyla, elinde iki bavul, Wragby’ye geldi. Hilda konuştu biraz onunla. Mrs. Bolton konuşmaya her an hazırdı. Öyle de genç görünüyordu ki! Özellikle, soluk yanaklarının heyecandan kıpkırmızı kesildiği zamanlar. Kırk yedi yaşındaydı.</p>

  <p class="p8">Kocası Ted Bolton, yirmi iki yıl önce tam Noel zamanı maden kuyusunda ölmüş, Mrs. Bolton biri kucakta olan iki çocukla ortada kalmıştı. Kucaktaki bebek Edith, Sheffield’de Boots Eczacı Ortaklığında çalışan genç bir adamla evliydi şimdi. Öteki kız da Chesterfield’de öğretmendi; hafta sonlarında, bir yere çağrılı olmazsa eve geliyordu ara sıra. Bugünün gençleri eğlenceye düşkündü. Ivy Bolton’un gençliğinden bu yana çok şey değişmişti.</p>

  <p class="p8">Ted Bolton, maden kuyusundaki bir patlamada öldüğünde yirmi sekiz yaşındaymış. Kaza sırasında, öndeki gözcü hemen yüzükoyun yatmaları için bağırmış hepsine, dört kişilermiş. Hepsi zamanında yatmış, yalnız Ted gecikmiş, bu gecikme yüzünden de ölmüş. Duruşmada, işletmenin sözcüleri, Ted’in korkup kaçmaya yeltendiğini, verilen buyruğu dinlemediğini, gerçekte bütün suçun kendisinde olduğunu ileri sürmüşlerdi; Böylece Mrs. Bolton ancak üç yüz sterlinlik bir zarar ödentisi alabilmiş, hem de yasayla kazandığı bir hak değilmiş gibi bin bir nazla vermişlerdi parayı, adamın kendi suçu olduğunu söylemişlerdi çünkü. Parayı da toptan vermemişlerdi. Toptan alabilseymiş küçük bir dükkân açmayı düşünüyormuş Mrs. Bolton. Ama çarçur edeceğini, belki de hepsini içkiye yatıracağını ileri sürmüşler, haftada otuz şilin vermişlerdi ancak. Evet, her pazartesi sabahı yazıhaneye gidip saatlerce sıra beklemişti; hemen hemen dört yıl, her pazartesi. Başında iki küçük çocukla ne iş yapabilirdi? Neyse ki Ted’in annesi çok iyi davranmıştı kendisine. Bebek yürümeye başladığı zaman, gündüzleri çocuklara bakmış, Ivy Bolton da her gün Sheffield’e giderek, cankurtaran arabalarında çalışmak üzere bir kursa katılmış, dört yıl sonra da başka bir kursu bitirerek, hastabakıcılık yapmaya hak kazanmıştı. Çocuklarına kendi öz kazancıyla bakmaya kararlıymış. Kısa bir süre küçük Uthwaite hastanesinde yardımcılık yapmış. Ama İşletme, Tevershall Maden Ocakları İşletmesi, gerçekte Sör Geoffrey, kendi alın teriyle yaşadığını görünce çok iyi davranmış ona, kilisenin hastabakıcılık görevini vermiş, her zaman kollamıştı kendisini; onların bu iyiliğini unutmamıştı. O günden bugüne köyün hastabakıcılığım yapmıştı, ama şimdi gücünü aşıyordu bu iş artık: daha hafifçe bir iş istiyordu, şimdiki görevi durmadan oradan oraya koşmayı gerektiriyordu çünkü.</p>

  <p class="p8">“Evet, İşletme bana çok iyi davrandı, her zaman söylerim bunu. Ama Ted için söylediklerini hiçbir zaman unutamam, çünkü maden ocaklarına onun gibi gözü pek, onun gibi korkusuz bir adam daha ayak basmamıştır, ona ödleklik damgasını vurmak haksızlığın ta kendisi olmuştur. Ama ne gelirdi elden, ölmüştü, arkasından konuşanlara hiçbir karşılık verecek durumda değildi artık.</p>

  <p class="p8">Konuştuğu zamanlar, duygularında garip bir karmaşa göze çarpıyordu Mrs. Bolton’un. Bunca yıldır yardımlarına koştuğu madencileri çok seviyordu; ama kendini onlardan kat kat üstün duyuyordu. Nerdeyse yüksek tabakadan sayıyordu kendini; bu böyleyken, yönetici sınıfa karşı bir kin vardı içinde. Yöneticiler. Yöneticilerle işçiler arasında bir tartışmada, işçilerden yana olurdu her zaman. Ama ortalığı boş bulunca, üstünlük kurmaya, yüksek tabakadan biri gibi davranmaya can atardı. Yüksek tabaka büyülüyordu onu; gönlünde yatan İngilizlere özgü üstünlük tutkusunun sonucuydu bu. Wragby’e gelmek büyük bir olaydı onun için; madencilerin aşağılık kanları yerine Leydi Chatterley’le konuşmak, ne büyük bir şeydi bu! Böylece, durmadan konuşuyordu. Ama gene de, Leydi Chatterley’e diş bilediği ara sıra belli oluyordu; yönetici sınıfa duyduğu kindi bu.</p>

  <p class="p8">“Tabii yıpratırdı bu iş Leydi Chatterley’i! Neyse ki kız kardeşi yetişti yardımına. Hangi tabakadan olursa olsun, erkekler hiç düşünmezler, bir kadının kendileri için yaptığı her şeyi haklarıymış gibi görürler. Madencilere yüz bin kere söyledim bunu. Ama Sör Clifford için de kolay bir durum değil hani, böyle kötürüm olup kalmak. Onların ailesi her zaman için gururlu, bir bakıma, her şeye tepeden bakan bir aileydi, haklarıydı da böyle olmak. Ama birdenbire bu duruma düşüvermek! Leydi Chatterley için de çok güç bu, belki onun için daha da güç. Nelerden yoksun kalıyor! Ben Ted’le yalnız üç yıl bir arada yaşadım, ama bu süre boyunca hiçbir zaman unutamayacağım bir koca oldu o. Binde bir rastlanan türden bir adamdı, günışığı gibi şendi. Böyle ölüvereceğini kim düşünebilirdi ki? Ölüsünü kendi elimle yıkadım, gene de inanamadım öldüğüne, hiçbir zaman ölmemiştir o, hiçbir zaman. Hiçbir zaman gönlüm benimsememiştir bunu.”</p>

  <p class="p8">Bu, Wragby’de duyulan yeni bir sesti, Connie için ise yepyeni bir sesti; yeni bir kulakla dinledi bu sesi.</p>

  <p class="p8">Bununla birlikte ilk haftalarda Mrs. Bolton, Wragby’de çok durgundu. Kendine inanan, buyurgan davranışı silinmiş, çok sinirli olmuştu. Clifford’dan utanıyor, nerdeyse korkuyor, susuyordu. Clifford’un hoşuna giden bir durumdu bu, çünkü kendine güvenini kısa zamanda gene kazanmış, işlerini yapan Mrs. Bolton’u görmemeye bile başlamıştı.</p>

  <p class="p8">“Mrs. Compton işe yarar bir Hiç!” dedi Clifford. Connie şaşkın şaşkın baktı, ama sesini de çıkarmadı. İki ayrı insanın üzerindeki izlenimler böylesine apayrıydı birbirinden!</p>

  <p class="p8">Clifford kısa zamanda hastabakıcıyla çok iyi geçinmeye, ona tepeden bakmaya başladı. Mrs. Bolton, böyle bir şeyi önceden bekliyor, Clifford ise efendilik rolünü kendi de bilmeden oynuyordu. Kendimizden beklenen bir şeye ne büyük bir eğilimimiz vardır! Yaralarını sardığı, ya da hastalıklarında baktığı madenciler onunla konuşurken, nerelerinin ağrıdığını söylerken çocuk gibi olurlardı. Onların bu durumu karşısında, kendini her zaman çok büyük, yaptığı işlerle nerdeyse insanüstü bir varlık olarak duyardı. Şimdi ise Sör Clifford, kendisini önemsiz bir şey gibi görüyordu. Mrs. Bolton bu durumu bir hizmetçi gibi uysalca kabulleniyor, tek söz bile söylemeden, kendini yüksek tabakaya uydurmaya çalışıyordu.</p>

  <p class="p8">Uzun, güzel yüzüyle, yere bakan gözleriyle, büyük bir uysallık içinde geliyordu Clifford’un yardımına. Büyük bir alçakgönüllülükle de soruyordu: “Şunu yapayım mı şimdi, Sör Clifford? Bunu yapayım mı?”</p>

  <p class="p8">“Hayır, şimdi istemem, daha sonra.”</p>

  <p class="p8">“Baş üstüne, Sör Clifford.”</p>

  <p class="p8">“Yarım saat sonra gene bir uğra.”</p>

  <p class="p8">“Baş üstüne, Sör Clifford.”</p>

  <p class="p8">“Şu eski gazeteleri de alıver, olmaz mı?”</p>

  <p class="p8">“Baş üstüne, Sör Clifford.”</p>

  <p class="p8">Sessizce odadan çıkıyor, yarın saat sonra gene geliyordu. Azar işitirse, aldırmıyordu. Yüksek tabaka yaşayışını deniyordu çünkü. Clifford’a ne güceniyor, ne de kızıyordu; şimdiye dek tanımadığı, şimdi yeni yeni tanımaya başladığı bir gerçeğin, yüksek sınıf insanları gerçeğinin bir parçasıydı o ancak. Leydi Chatterley’le daha iyi anlaşıyordu, önemli olan da evin hanımı değil miydi?</p>

  <p class="p8">Mrs. Bolton, Clifford’u akşamları yatağına yatırıyor, kendi de onun odasının karşısındaki koridorda bir odada yatıyor, gece Clifford zili çalarsa geliyordu. Sabahları da yardım ediyordu Clifford’a, böylece bir erkek uşağın yapacağı işleri de yürütüyor, kadınca bir özenle eliyle dokuna dokuna, onun sakal tıraşını bile yapıyordu. Çok iyi, çok becerikliydi, Clifford’u denetim altına almanın yollarını biliyordu. Yüzünü sabunladığı, sakallarını yumuşakça ovduğu anlarda Clifford, hiç de madencilerden ayrı bir adam değildi. Onun tepeden bakışma, içtenlikten yoksunluğuna da aldırmıyordu pek; nasıl olsa, yeni bir yaşama deneyiydi bu kendisi için.</p>

  <p class="p8">Bununla birlikte Clifford, Connie’nin, özel işleriyle ilgilenmekten kaçınarak, kendisini, yabancı bir aylıklı kadın eline bırakmasını bir türlü bağışlayamıyordu. Connie’nin bu davranışının, aralarındaki gerçek içtenlik çiçeğini öldürdüğünü düşünüyordu kendi kendine. Ama Connie buna aldırmıyordu. Bu içtenlik çiçeği bir salepotuydu ancak Connie’nin gözünde, kendi can ağacının ortasına asalak olarak yerleşmiş bir soğanın, süklüm püklüm çiçeğiydi.</p>

  <p class="p8">Şimdi kendine daha çok zaman ayırabiliyor, odasında güzel güzel piyano çalarak, türkü söyleyebiliyordu: “Isırganlardan kaçın... çünkü sevgi bağları gevşetilmeye gelmez.” Yakın zamana dek, bu sevgi bağlarını gevşetmenin, ne uğursuz bir şey olduğunu anlayamamıştı. Ama Tanrı’ya şükür ki gevşetebilmişti bu bağları! Yalnız olmak, Clifford’la boyuna konuşmak zorunda kalmamak öyle hoşuna gidiyordu ki. Clifford yalnız olduğu zaman, bir yazı makinesinde yazılarını yazardı durmadan: tak, tak, tak, sonsuza değin. Ama ‘çalışmadığı’ Connie de yanında olduğu zamanlar durmadan konuşuyor, konuşuyordu; insanların, olayların, sonuçların, karakterlerle kişiliklerin, sonsuza değin, didik didik çözümlenmesini dinlemek, Connie’nin canına tak etmişti artık. Yıllarca severek dinlemişti, sonra kanıksamaya başlamış, en sonunda da canına yetmişti artık. Şimdi yalnız kalmaktan çok mutluydu.</p>

  <p class="p8">Sanki kendi bilinciyle Clifford’un bilincinde binlerce on binlerce kök, sayısız iplik, iç içe sarıla sanla, sımsıkı, dolaşık bir toprak durumuna gelmiş, bitki de ölmeye başlamıştı. Şimdi sessizce inceden inceye, kendi bilincini onunkinden ayırmaya çalışıyor, iplikleri tek tek, sabırla, sabırsızlıkla kopararak aydınlığa çıkmaya çabalıyordu. Ama böyle bir sevginin bağlarını gevşetmek başka birçok bağı gevşetmekten daha uğursuzdu; neyse ki Mrs. Bolton’un gelişi büyük bir yardım olmuştu bu yönden.</p>

  <p class="p8">Ama Clifford, Connie’yle uzun uzun konuştukları o eski akşamları gene istiyordu: konuşmak ya da bir şeyi sesli okumak. Connie de Mrs. Bolton’a saat tam onda gelip kendilerini rahatsız etmesini söylüyordu önceden. Böylece, saat onda yukarı çıkarak, gene odasında yalnız kalabiliyordu. Mrs. Bolton varken, Clifford güvenilir ellerdeydi.</p>

  <p class="p8">Mrs. Bolton, Mrs. Betts’in odasında, Mrs. Betts ile birlikte yemek yiyordu, iyi anlaşıyorlardı çünkü. Hizmetçiler bölmesi hayli genişlemiş, çok daha yakına gelmişti; eskiden binde bir uğradıkları Clifford’un çalışma odasının kapısına dek dayanmıştı. Mrs. Betts ara sıra Mrs. Bolton’un odasında otururdu; Clifford’la yalnız oldukları zaman Connie, onların alçak sesle konuştuklarını duyarak, bu çalışan insanların, oturma odasını dolduran, kuşatan seslerinin ne güçlü, ne apayrı bir titreşim yarattığım düşünürdü. Mrs. Bolton’un gelişiyle, böylesine değişmişti Wragby.</p>

  <p class="p8">Connie, tasalarından kurtulmuş duyuyordu kendini, başka bir dünyada, bambaşka bir biçimde soluk aldığını duyuyordu. Ama köklerden çoğunun, belki de en can alıcı köklerin, Clifford’unkilere dolaşmış olmasından korkuyordu. Gene de, daha özgür soluk alıyor, yaşamında yeni bir dönem başlıyordu.</p>

  <p class="p8"> </p>
</body>
</html>
