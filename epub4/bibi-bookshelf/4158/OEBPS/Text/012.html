<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>10</title>
</head>

<body>
  <h1 class="h11"><a id="a14"></a>10</h1>

  <p class="p8">Connie bir hayli yalnızdı şimdi, Wragby’ye pek az kimse gelip gidiyordu. Clifford artık kimseyi istemiyordu. Kafadarlara karşı bile tutumu değişmişti. Garipleşmişti. Epeyce para harcayarak kendi eliyle yapmayı başardığı bir radyodan başka hiçbir şeyi aramıyordu. Bu havası bozuk Orta İngiltere’de, ara sıra Madrit’i, Frankfurt’u bile dinleyebiliyordu.</p>

  <p class="p8">Boyuna bağırıp duran bu radyonun yanı başında saatlerce oturuyordu. Connie şaşıyordu buna, radyodan da kafası şişmişti. Ama Clifford, yüzünde kafası durmuş bir insanı andıran bir anlamla, oturup bu tanımlamakla bitmez nesneyi saatlerce dinliyor, ya da dinler görünüyordu.</p>

  <p class="p8">Gerçekten dinliyor muydu? Yoksa, ruhunun derinliklerinde olup biten değişmelere karşı başvurduğu bir uyuşturucu muydu bu? Bilmiyordu Connie. Ya kaçıp odasına kapanıyor, ya da evden dışarıya, koruya atıyordu kendini. Bir korku çöküyordu içine, bütün uygar insanlığın çıldırmaya başladığı korkusu.</p>

  <p class="p8">Clifford şimdi başka bir saçmalık olan endüstri alanına sürüklenmeye başlamış, modern endüstrinin, para dünyasının, omurgasız kabuklularından, makinalar gibi çelik kabuklu, yumuşak pelte gövdeli bir yengeç, bir ıstakoz, sert kabuklu pelte içli bir yaratık olmuştu hemen hemen. Connie ise çok güç bir durumdaydı.</p>

  <p class="p8">Özgür bile değildi. Clifford hep yanı başında istiyordu kendisini. Connie’nin başını alıp gideceğinden büyük bir korku duyar gibiydi. İçindeki pelteleşmiş, duygusal, insanca, bireysel yönü, bir çocuk gibi, nerdeyse budalaca bir tutkunlukla, korkuyla Connie’ye bağlanmıştı. Connie orada Wragby’de bulunmalıydı hep; bir Leydi Chatterley, karısı. Yoksa bir bataklıkta çılgın gibi yitip gidecekti.</p>

  <p class="p8">Bu şaşırtıcı bağlılığı ürkerek sezmekteydi Connie. Onun, maden ocağı yöneticileriyle, işletmenin yönetim kurulu üyeleriyle, genç bilginlerle konuşmalarını işitiyordu da, gücü, sorunların inceliklerini kavrayışı, iş bilir adamları etkileyişi karşısında şaşıp kalıyordu. Kendisi de iş bilir bir adam olmuştu, hem de şaşılacak ölçüde yanılmaz, güçlü bir mal sahibi olup çıkmıştı. Connie onun yaşamındaki bu değişmeyi Mrs. Bolton’un etkisine bağlıyordu.</p>

  <p class="p8">Ama bu tongaya basmaz, iş bilir adam, kendi duygusal dünyasıyla baş başa kalacağı zaman alıklaşıyordu nerdeyse. Connie onun karısıydı, kendisinden daha yüksek bir varlıktı; dolayısıyla Connie’ye garip, korku dolu bir duyguyla tapıyordu; bir ilkel adamınki gibi korkudan, üstelik tapınılan korkunç putun gücü karşısında duyulan nefretten doğan bir bağlılıktı bu. Bütün istediği, Connie’nin, kendisini bırakmayacağına, çekip gitmeyeceğine ant içmesiydi.</p>

  <p class="p8">“Clifford,” dedi Connie bir gün –ama kulübenin anahtarını aldıktan sonraydı bu– “bir gün çocuğum olmasını gerçekten ister misin?”</p>

  <p class="p8">Clifford, oldukça dışarı çıkık, solgun gözleriyle, sinsi bir korkuyla baktı.</p>

  <p class="p8">“Aramızda hiçbir şeyi değiştirmeyecekse, bir engel yok buna bence.”</p>

  <p class="p8">“Neyi değiştirmeyecekse?”</p>

  <p class="p8">“Seni, beni; birbirimize olan sevgimizi. Buna bir zararı dokunacaksa, karşıyım böyle bir şeye. Ayrıca, bir gün benim kendi çocuğum bile olabilir!”</p>

  <p class="p8">Connie şaşkınlıkla baktı.</p>

  <p class="p8">“Bugünlerde bakarsın geri geliverir gücüm.”</p>

  <p class="p8">Connie gene şaşkın şaşkın bakıyordu, rahatsız olmuştu.</p>

  <p class="p8">“Çocuğum olmasını istemiyorsun demek?” diye sordu Connie.</p>

  <p class="p8">“Diyorum ya,” dedi Clifford hemen, çıkmaza girmiş bir köpek gibi, “bana olan sevgine dokunmadıkça karşı değilim böyle bir şeye. Yoksa kesinlikle karşıyım.”</p>

  <p class="p8">Connie soğuk bir korkuyla, irkilmeyle susuyordu ancak. Bu sözlerin gerçekte deli saçmasından kalır yanı yoktu. Artık ne konuştuğunu da bilmiyordu Clifford.</p>

  <p class="p8">“Sana karşı duygularımda hiçbir değişiklik yapmaz böyle bir şey,” dedi Connie acı bir alayla.</p>

  <p class="p8">“Güzel!” dedi Clifford. “Önemli olan da bu! O zaman hiç sesimi çıkarmam. Evin içinde koşup duran bir çocuğun bulunması, insanın ona bir gelecek hazırladığını düşünmesi, son derece güzel bir şey olur. Uğrunda çabalayacağım bir şey olur o zaman, bilirim ki o senin çocuğundur, değil mi sevgilim? Senin çocuğun benim çocuğum demektir. Çünkü önemli olan sensin. Biliyorsun bunu, değil mi sevgilim? Beni düşünme, ben sıfır sayılırım. Sen ise büyük Ben’sin! Bütün yaşam boyunca. Biliyorsun, değil mi? Benimle ilgin olduğu sürece. Ama ben senin için bir hiçim. Senin uğruna, senin geleceğin uğruna yaşıyorum. Gerçekte kendim için de hiçim.”</p>

  <p class="p8">Connie bütün bunları derinleşen bir korkuyla, bir tiksinmeyle dinledi. Bu sözler insan varlığını zehirleyen iğrenç, yarım yamalak gerçeklerdi. Aklı başında hangi erkek, böyle şeyler söyleyebilirdi bir kadına? Ama nerde aklı başında erkek. Birazcık onuru olan hangi erkek, böyle büyük bir yaşam sorumluluğu yükünü bir kadının omuzlarına yıkar, sonra onu boşlukta bırakıverirdi?</p>

  <p class="p8">Üstelik yarım saat sonra Connie, Clifford’un sıcak, tutkudan yoksun tutkulu bir sesle içini dökerek, Mrs. Bolton’la konuştuğunu işitti, sanki bu kadın onun yarı metresi, yarı sütannesiydi. Mrs. Bolton da ona koyu renk giysilerini giydiriyordu, önemli iş konukları gelecekti akşama çünkü.</p>

  <p class="p8">Connie bu sıralarda zaman zaman ölecek gibi oluyordu. Bu çirkin yalanlarla, şaşırtıcı, budalaca bir zorbalıkla ölüme doğru itiliyordu sanki. Clifford’un garip işadamı becerikliliği biraz korkutuyordu onu. Kendisine taptığını açıklamasıyla da allak bullak olmuştu. Aralarında hiçbir şey yoktu. Clifford’a elini bile dokundurmuyordu bugünlerde, Clifford da ona dokunmuyordu. Şöyle sevgiyle elini eline alıp bir an olsun tutmuyordu. Hayır, birbirlerinden böylesine uzak oldukları için de Clifford’un bütün o tapınması Connie’ye bir işkence oluyordu. Büyük bir yeteneksizliğin zorbalığıydı bu. Connie aklını kaçıracak, ya da ölecek gibi oluyordu.</p>

  <p class="p8">Elinden geldiğince sık sık koruya gidiyordu. Bir öğle sonu, John’un Pınarı’nda oturmuş, buz gibi suyun kabarcıklarını seyrederek kara kara düşünürken, koru bekçisi beliriverdi karşısında.</p>

  <p class="p8">“Size bir anahtar yaptırdım, Sayın Leydi!” dedi selâm vererek, anahtarı uzattı.</p>

  <p class="p8">“Çok teşekkür ederim,” dedi Connie irkilerek.</p>

  <p class="p8">“Kulübe pek derli toplu değil, özür dilerim,” dedi. “Elimden geldiğince temizledim.”</p>

  <p class="p8">“Ama yormasaydınız kendinizi!” dedi Connie.</p>

  <p class="p8">“Yorulacak bir şey yok. Bu hafta içinde tavukları kuluçkaya yatıracağım, ama sizden ürkmezler. Sabah akşam uğrayıp kuluçkalara bir bakmam gerekecek, bunun dışında rahatsız etmem sizi.”</p>

  <p class="p8">“Ama ben sizden rahatsız olmam ki,” dedi yumuşak bir sesle Connie. “Size engel olacaksam, kulübeye hiç uğramam daha iyi.”</p>

  <p class="p8">Adam ona keskin mavi gözleriyle baktı. İnce davranışlı, uzak duran bir hali vardı. Ama hasta zayıf görünüşüyle bile, hiç olmazsa aklı başında, tam bir erkekti. İkide bir öksürüyordu.</p>

  <p class="p8">“Öksürüyorsunuz,” dedi Connie.</p>

  <p class="p8">“Önemli değil, bir soğuk algınlığı! Son geçirdiğim zatürree bende böyle bir öksürük bıraktı, ama önemli bir şey değil.”</p>

  <p class="p8">Connie’den uzak duruyordu, yaklaşmaya da niyeti yoktu pek.</p>

  <p class="p8">Connie hem sabahları, hem de öğleden sonraları sık sık kulübeye gidiyordu, ama Mellors’u hiç görmüyordu orda. Kendisinden kaçtığı apaçıktı. Yalnızlığını savunmak istiyordu.</p>

  <p class="p8">Kulübeye çeki düzen vermişti, küçük masayla iskemleyi ocağın yanına çekmiş, bir köşeye biraz odun, dal budak kırpıntısı yığmış, kapanları, aletleri elinden geldiğince bir kıyıya toplamış, ortalıkta kendinden pek iz bırakmamaya çalışmıştı. Dışarıda da kuşlar için çalı çırpıdan çardak gibi alçak bir yer yapmış, altına beş tahta kümesi dizmişti. Connie bir gün geldiğinde bu kümeslerden ikisinde, dalgın dişi kanlarının bütün sıcaklığıyla kabaran, derin bir gururla dolup taşan, uyanık, keskin, kahverengi iki tavuğun sülün yumurtaları üstünde oturmakta olduğunu gördü. Bir bakıma büyük bir gönül kırgınlığı duydu bundan. Öylesine bırakılmış, öylesine işe yaramaz bir varlıktı kendisi; bir dişi bile değildi, korkular içinde bocalayan bir nesneydi ancak.</p>

  <p class="p8">Sonra öbür kümesler de doldu, beşinde de birer tavuk oturuyordu şimdi, üçü kahverengi, biri boz, biri de kara. Hepsi de dişiliğin, kabarık tüylerinden taşan dişi yaradılışın kaçınılmaz gerekliliği olan yumuşak, yuvacıl bir düşüncelilik içinde yumurtalara abanmışlardı. Önlerinde çömelen Connie’ye parlak gözlerle bakıyorlar, kısa, kesik gıdaklamalarla, korkulu, kaygılı bir ses çıkarıyorlardı, ama bu her şeyden önce bir yaklaşma karşısında duyulan dişice bir öfkeden başka bir şey değildi.</p>

  <p class="p8">Connie kulübedeki yem kutusunda biraz yem buldu. Avcunun içinde tavuklara uzattı. Almak istemediler. Yalnız içlerinden biri gagasının keskin bir vuruşuyla elini gagalayarak, Connie’yi biraz korkuttu. Yemeden içmeden yumurtaların üstünde öylece bekleyen bu küçük analara bir şeyler vermek için içi gidiyordu. Küçük bir çanağın içinde su getirdi, tavuklardan biri birkaç yudum alınca, büyük bir sevinç duydu.</p>

  <p class="p8">Şimdi her gün tavukları görmeye geliyordu, gönlüne biraz sıcaklık katan tek şey onlardı yeryüzünde. Clifford’un saçmalarını her duyuşta, tepesinden aşağı soğuk sular inmiş gibi oluyordu. Mrs. Bolton’la eve gelip giden işadamlarının sesi de buz gibiydi. Ara sıra Michaelis’ten gelen bir mektup da aynı soğuk ürpertiyi uyandırıyordu içinde. Böyle giderse öleceğine kesinlikle inanıyordu.</p>

  <p class="p8">Gene de bahardı, koruda mavi çan çiçekleri açıyordu, fındık ağaçlarının tomurcukları yeşil bir yağmur çisentisi gibi açılıyordu. Bu tatlı bahar günlerinde çevresindekilerin buz yürekli oluşu ne korkunç bir şeydi. Yalnız, yumurtalar üstünde sıcak, dalgın dişi gövdelerinin bütün kızışmışlığıyla oturan tavuklar, bu soğukluğun dışındaydı! Connie her an bayılıp yere düşüverecekmiş gibi duyuyordu kendini.</p>

  <p class="p8">Çitlerin altındaki çayırlarda küme küme çuhaçiçeklerinin göze çarptığı, yol kıyılarını da öbek öbek menekşelerin süslediği bir gün kulübeye geldiğinde, kümeslerden birinin önünde cakayla dolaşan minimini bir civciv gördü; anası da ürkmüş bir sesle gıdaklıyordu. Kahverengi-boz civcivin üzerinde koyu çiller vardı, o anda yeryüzünün yedi ülkesindeki en canlı, en kımıl kımıl yaratıktı bu civciv. Connie çömelerek, kendinden geçercesine seyretti. Yaşam, yaşam! Katıksız, kıvılcımlı, korkusuz yeni yaşam! Yeni yaşam! Öylesine küçük, öylesine korkusuz! Civcivin, anaç tavuğun keskin, kaygılı gıdaklamalarını işiterek kümese seğirtişinde, sonra tavuğun tüyleri altına sığınıp gözden yitişinde bile, gerçek bir korku yoktu; bir oyundu bu onun için, yaşama oyunu. Bir ara anaç tavuğun altın, kahverengi tüyleri arasından küçücük sivri bir baş uzanarak, evreni seyretti.</p>

  <p class="p8">Connie büyülenmişti. O ana dek, yüzüstü bırakılmış dişiliğinin acısını böylesine bıçak gibi duymamıştı. Katlanma gücünü aşıyordu bu acı artık.</p>

  <p class="p8">Şimdi tek bir isteği vardı artık. Korudaki ağaçsız düzlüğe, kümeslere gitmek. Bundan gayrısı acı bir düştü ancak. Ama kimi günler, evin hanımı olarak bütün gün Wragby’de bulunmak zorunda kalıyordu. Orda kaldığı zamanlar kendisinin de anlamsızlaştığını, çıldırdığını duyuyordu.</p>

  <p class="p8">Bir akşam, konuk monuk demedi, çaydan sonra kaçtı gitti. Hayli geç olmuştu. Parkın bir ucundan öbür ucuna, geri çağrılmaktan korkan biri gibi koştu. Koruya vardığında gün batmaya yüz tutmuş, kızıllaşmıştı; çiçekler arasından var gücüyle koşuyordu. Ortalığın kararmasına pek az zaman vardı.</p>

  <p class="p8">Kulübenin önündeki düzlüğe vardığında bilinçsiz gibiydi. Bekçi oradaydı, sırtında gömleği, küçük yaratıklar geceleyin güven altında olsunlar diye, kümesleri bir bir kapatıyordu. Ama gene de üç küçük yaramaz, incecik bacaklarıyla, çardağın altında pıtır pıtır koşuşup duruyorlar, analarının bütün kaygılı gıdaklamalarıyla birlikte, içeri girmeye yanaşmıyorlardı.</p>

  <p class="p8">“Civcivleri görmeden edemedim,” dedi Connie soluk soluğa. Bekçiye biraz çekingen gözlerle baktı, hiç oralı değildi. “Yeni çıkanlar var mı bugün?”</p>

  <p class="p8">“Şimdilik hepsi otuz altı tane!” dedi adam, “kötü sayılmaz.”</p>

  <p class="p8">Civcivlerin çıkışından sonsuz bir sevinç duyuyordu adam.</p>

  <p class="p8">Connie son kümesin önünde çömeldi. Dışardaki üç civciv içeri girmişti. Ama gene de yüzsüz başlarını analarının sarı tüyleri arasından bir uzatıp bir çekiyorlar, sonra, geniş anaç gövdeden dışarıyı gözleyen tek bir küçük baş kalıyordu.</p>

  <p class="p8">“Dokunmak istiyorum onlara,” dedi Connie, elini yavaşça kümesin parmaklıklarından içeri uzatarak. Ama anaç tavuk öfkeyle bir gagalayınca elini, korkuyla geri çekildi.</p>

  <p class="p8">“Nasıl da gagalıyor! Nefret ediyor benden!” dedi şaşkın bir sesle. “Ama bir kötülük yapacak değilim ki!”</p>

  <p class="p8">Ayakta duran adam kahkahayla güldü, sonra Connie’nin yanına, aralanmış dizleriyle çömelerek, elini hiç çekinmeden parmaklıklar arasından içeri uzattı. Tavuk onu da gagaladı, ama çok daha yavaşça. Yavaş yavaş, tatlılıkla, güven veren yumuşak dokunuşlarla tavuğun tüylerini yokladı, başı hafifçe gözüken bir civcivi avucuna alarak çıkardı.</p>

  <p class="p8">“Buyurun!” dedi civcivi uzatarak. Connie bir lokmacık sarımsı boz yaratığı avuçlarında tuttu, çöp gibi bacaklarıyla, Connie’nin avucuna basan küçücük ayağından sezilen dengeli yaşam atışlarıyla, öylece duruyordu. Ama güzel, kesin çizgili başını gözü pekçe kaldırarak, çevresine keskin bir gözle baktı, sonra küçücük bir ses çıkardı: ‘cik’ “Tanrım, ne güzel! Ne tatlı şey!” dedi Connie ılık bir sesle.</p>

  <p class="p8">Yanı başında, çömelen bekçi de, Connie’nin avucundaki küçük gözü pek yaramazı, kıvanç dolu gözlerle süzüyordu. Birden Connie’nin bileğine bir damla gözyaşının düştüğünü gördü.</p>

  <p class="p8">Kalktı, öteki kümese doğru yöneldi. Çünkü birdenbire kasıklarında, artık iyice sönmüş bildiği eski alevin kımıldanmaya başladığını sezmişti. Karşı koymaya çalışarak, öbür yana döndü. Ama alev sıçrıyor, aşağı doğru, dizlerine doğru iniyordu.</p>

  <p class="p8">Connie’ye bakmak için gene döndü. Çömelmiş, ellerini bir kör gibi ileri uzatmış, civcivin anasına dönmesini bekliyordu. Öyle sessiz, öyle bırakılmış bir görünüşü vardı ki, adamın içi bir acıma duygusuyla burkuluverdi.</p>

  <p class="p8">Elinde olmaksızın hemen Connie’ye doğru yürüdü, gene onun yanına çömeldi, tavuktan korktuğu için bir türlü içeri koyamadığı civcivi avuçlarından aldı. Kasıklarının ardındaki ateş birdenbire daha da güçlenmişti.</p>

  <p class="p8">Connie’ye duygulanarak baktı. Başını çevirmiş, bütün kendi kuşağından olan kadınların yüzüstü bırakılmışlığına hıçkıra hıçkıra ağlıyordu. Adamın yüreğine birdenbire ateşten bir damla düşüverdi, elini uzattı, parmaklarıyla kadının dizlerine dokundu.</p>

  <p class="p8">“Ağlamayın,” dedi yumuşak bir sesle.</p>

  <p class="p8">O zaman Connie ellerini yüzüne kapadı, gönlünün gerçekten kırık olduğunu, artık hiçbir şeyin kendisi için bir anlam taşımadığını duydu.</p>

  <p class="p8">Adam elini onun omuzuna koydu, yavaş yavaş, sevgiyle sırtından aşağı, beline, kalçalarına doğru okşamaya başladı. Eli kör bir içgüdüsel okşayışla kadının böğürlerinde tüy gibi gezindi.</p>

  <p class="p8">Connie, bu arada mendilini çıkarmış, gözyaşlarını kuruluyordu.</p>

  <p class="p8">“Kulübeye gelmez misiniz?” dedi adam tatlı, durgun bir sesle.</p>

  <p class="p8">Hafifçe, Connie’nin kolunu kavrayarak, onu kaldırdı, ağır ağır kulübeye götürdü, içeri girinceye dek kolunu bırakmadı. Sonra iskemleyle masayı bir köşeye çekti, alet sandığından çıkardığı kahverengi bir asker battaniyesini yavaşça yere yaydı. Connie adamın yüzüne donuk gözlerle bakıyordu.</p>

  <p class="p8">Adamın yüzü solgun, alınyazısına boyun eğmiş bir kimseninki gibi anlamsızdı. .</p>

  <p class="p8">“Uzanın şuraya,” dedi tatlı bir sesle, kapıyı kapadı, içerisi derin bir karanlığa gömüldü. .</p>

  <p class="p8">Connie garip bir boyun eğişle yere uzandı. Sonra yumuşak, aranan, kaçınılmaz bir istekle dolu bir elin gövdesinde dolaşarak yüzünü bulmaya çalıştığını duydu. Bu el sonsuz bir avuntu, bir güven vererek yüzünü hafifçe okşadı; hemen ardından, yanağında bir öpüşün tatlı sıcaklığını duydu.</p>

  <p class="p8">Bir uykuda, bir düşteymiş gibi kımıltısız yatıyordu. Sonra adamın elinin giysileri arasında, yumuşak bir aranışla, bununla birlikte garip bir bocalayış içinde dolaştığını sezerek ürperiverdi. Ama bu el onu nerden soyacağını biliyordu. İnce, ipekli boy gömleğini yavaş yavaş, özenle, ayaklarına doğru sıyırdı. Sonra, adam tatlı bir kıvançla sıcak, yumuşak gövdesini sıvazladı, göbeğine bir öpücükle dokunuverdi. Hemen gelmek istiyordu Connie’ye, onun durgunlaşmış gövdesindeki yeryüzü esenliğine dalmak istiyordu. Kadının gövdesine giriş, dupduru bir barış anıydı onun için.</p>

  <p class="p8">Connie bir uykudaymış gibi kımıltısız yatıyordu, hep uykudaymış gibi. Bütün etkinlik, haz titremesi adamın olmuştu, hep onun; Connie’ye yapılacak bir şey kalmamıştı artık. Gövdesini sımsıkı saran kollar, adamın gövdesinin yoğun çırpınışı, ürperişi bile bir uykuydu sanki; adam, kesik yavaş soluklarla, göğsü üzerinde kımıltısız kalıncaya dek süren bir uyku.</p>

  <p class="p8">Birden kendi kendine sordu bocalayarak: Neden, neden? Neden gerekliydi bu? Neden kocaman bir kara bulut kalkıvermişti üzerinden, yatışıvermişti birden? Gerçek miydi bu? Gerçek miydi?</p>

  <p class="p8">Acıyla kıvranan çağdaş kadın kafası, bir türlü yatışmıyor, dinmiyordu. Gerçek miydi? Biliyordu, kendini erkeğe verebildiği ölçüde gerçekti bu. Ama kendini vermediği sürece bir hiçti ancak. Yaşlıydı, milyonlarca yılı buluyordu yaşı sanki; böyle bir duygu içindeydi. En sonunda, kendi yüküne katlanamıyordu artık. Almak zorundaydı artık. Almak zorunda.</p>

  <p class="p8">Adam gizemli bir sessizlik içinde yatıyordu. Neler geçiyordu kafasından? Bilmiyordu. Yabancı bir adamdı, tanımıyordu. Onun bu gizemli sessizliğini bozmayı göze alamadığı için beklemek zorundaydı. Kolları, kendisinin gövdesine kenetli, gövdesi kendi gövdesinin üstünde, kendisininkine sımsıkı dokunarak yatıyordu adam. İyice kendinden geçmişti. Ama yatışkındı. Sessizliğinde bir yatışmışlık vardı.</p>

  <p class="p8">Bunu, adam en sonunda kalkıp kendisinden uzaklaştığı zaman anlamıştı. Bir bırakış gibiydi bu uzaklaşma. Karanlıkta Connie’nin eteklerini çekerek dizlerine dek indirdi, bir an durdu, kendi üst başını düzeltiyordu anlaşılan. Sonra sessizce kapıyı açtı, dışarı çıktı.</p>

  <p class="p8">Connie, dışarda meşelerin üzerindeki alacalı gökte parlak bir ay gördü. Hemen kalkarak kendine çeki düzen verdi; üstü başı düzgündü şimdi. Kapıya doğru ilerledi.</p>

  <p class="p8">Koru, bütünüyle bir gölge altındaydı, karanlık içindeydi hemen hemen. Yukarlarda gök pırlanta gibiydi. Ama pek ışık vermiyordu. Adam karanlığın içinden kendisine doğru geldi, ak bir leke gibi gözüken yüzünü kaldırarak sordu:</p>

  <p class="p8">“Gidelim mi?”</p>

  <p class="p8">“Nereye?”</p>

  <p class="p8">“Parmaklıklı kapıya dek geçireyim sizi.”</p>

  <p class="p8">Her şey onun dediği gibi oluyordu. Kulübenin kapısını kilitleyerek, Connie’nin arkasından geldi.</p>

  <p class="p8">“Pişman değilsiniz ya?” diye sordu, yanında yürürken.</p>

  <p class="p8">“Hayır, hayır, ya siz?”</p>

  <p class="p8">“Bundan dolayı mı? Hayır!” dedi. Bir süre sonra ekledi : “Ama sonrası ne olacak?”</p>

  <p class="p8">“Hangi sonrası?”</p>

  <p class="p8">“Sör Clifford, ötekiler. Güçlükler. Dedikodu.”</p>

  <p class="p8">“Ne güçlüğü?” diye sordu Connie, umut kırıklığıyla.</p>

  <p class="p8">“Her zaman böyledir bu. Benim için olduğu gibi sizin için de güçlükler var. Her zaman güçlükler vardır.” Karanlıkta düzgün aralıklı adımlarla yürüyordu.</p>

  <p class="p8">“Peki üzgün müsünüz?” diye sordu Connie.</p>

  <p class="p8">“Bir bakıma!” dedi adam göğe bakarak. “Ben her şeyin bittiğini sanıyordum. Oysa şimdi gene başladım.”</p>

  <p class="p8">“Neye başladınız?”</p>

  <p class="p8">“Yaşamaya.”</p>

  <p class="p8">“Yaşamak!” diye yankıladı Connie, garip bir ürpertiyle.</p>

  <p class="p8">“Yaşamak,” dedi. “Kaçışı yok bu işin. Kaçmaya çalışırsanız, bu çaba ölüm bile olabilir sizin için. İşte gene başlamak zorunda kaldım şimdi.”</p>

  <p class="p8">Connie’de böyle bir duygu yoktu, ama gene de...</p>

  <p class="p8">“Sevgidir bu ancak,” dedi Connie sevinçle.</p>

  <p class="p8">“Her neyse.”</p>

  <p class="p8">Kararmakta olan koruyu sessizce geçtiler, parmaklıklı kapıya yaklaşmışlardı.</p>

  <p class="p8">“Ama benden nefret etmiyorsunuz değil mi?” diye sordu Connie kaygıyla.</p>

  <p class="p8">“Hayır, hayır,” dedi adam. Birden o eski tutkusuyla, Connie’nin yüzünü göğsüne bastırdı. “Hayır, bence çok güzeldi, çok, sence?”</p>

  <p class="p8">“Evet, bence de,” dedi Connie biraz yalancıktan, çünkü olup bitenlerin pek bilincinde değildi.</p>

  <p class="p8">Adam onu tatlı, yumuşak bir ılıklıkla öptü.</p>

  <p class="p8">“Keşke yeryüzünde bunca çok insan olmasaydı,” dedi acı acı.</p>

  <p class="p8">Connie güldü. Park kapısına varmışlardı. Adam kapıyı açtı. “Burada ayrılmak zorundayım,” dedi.</p>

  <p class="p8">“Neden?” Connie el sıkışmak ister gibi elini uzattı, adam onun elini, elleri içine aldı.</p>

  <p class="p8">“Gene geleyim mi?” diye sordu kaygıyla.</p>

  <p class="p8">“Evet! Evet!”</p>

  <p class="p8">Connie ayrılarak parkı geçti.</p>

  <p class="p8">Arkada kalan adam, durup önün solgun ufka doğru ilerleyerek karanlığa dalışını seyretti. Nerdeyse bir acı duyuyordu gidişinden. Yalnız kalmayı isterken yeniden bağlayıvermişti bu kadın kendisini. Tek başına kalmak isteyen bir adamın acı yalnızlığı da elinden gitmişti en sonunda.</p>

  <p class="p8">Dönüp korunun karanlığına daldı. Her şey sessizdi, ay batmıştı. Ama gecenin gürültülerini, Stack Gate’deki makinaların, ana yoldan geçen taşıtların sesini işitiyordu. Çıplak tepeye yavaş yavaş tırmandı. Tepeden bütün çevreyi, Stacks Gate’in dizi dizi parlayan, Tevershall ocağının ölgün, Tevershall’ın sarımsı ışıklarını, kapkara düzlüğün dört bir yanında öteye beriye saçılmış ışıkları, yüksek fırınların uzaktaki solgun pembe kızartısını gördü; dupduru bir gece olduğu için, kızgın madenin kıpkızıl akışını bile görebiliyordu. Stacks Gate’de keskin, uğursuz elektrik ışıkları! Bu ışıklardaki tanımlanamaz, kırpışan kötülük! Bir Orta İngiltere gecesinin bütün tedirginliği, boyuna değişen korkusu. Stacks Gate’deki düdükler saat yedide işten çıkacak işçilere iş bitimini bildiriyordu. Günde üç kez değişiyordu işçiler.</p>

  <p class="p8">Gene karanlığa, korunun ıssızlığına döndü. Ama bu korudaki ıssızlığın da bir kuruntu olduğunu biliyordu. Endüstrinin gürültüleri yalnızlığı bozuyor, keskin ışıklar, görünmeseler bile, bu ıssızlıkla alay ediyordu. Artık her şeyden uzak, yalnız da kalamıyordu insan. Koru, yalnızları barındırmıyordu artık. Şimdi de bu kadını benimsemiş, yeni bir üzüntü, yeni bir yıkım açmıştı başına.</p>

  <p class="p8">Bunun ne demek olduğunu önceki deneylerinden biliyordu çünkü.</p>

  <p class="p8">Kadının suçu değildi bu, sevginin, cinselliğin suçu da değildi. Bütün suç şu ötedeki uğursuz elektrik ışıklarında, motorların kötülük dolu homurtusundaydı. Bütün suç, şu ötede ışıklarla kıvılcımlanan, kızgın maden kusan, taşıtlarla uğuldayan, makinalaşmış açgözlülük, açgözlüleşmiş makinalaşma dünyasındaydı; bütün kötülük ordaydı, kendine ayak uyduramayanları yok etmeye hazır bir kötülük. Koruyu da yok edecekti. Mavi çan çiçekleri bir gün açmaz olacaktı. Koşan, yuvarlanan demir altında incinmeye elverişli nesneler ezilip yok olmak zorundaydı.</p>

  <p class="p8">Kadının sonsuz inceliğini düşündü. Zavallı, bırakılmış yaratık, kendi sandığından da güzeldi; hele birlikte yaşamak zorunda olduğu o kaskatı kimselerin çok, çok ötesinde güzeldi. Zavallı kadın. Onun da yaban sümbülleri gibi incinebilir bir yönü vardı, çağdaş kızlar gibi, kauçuklarla, platinle donanmış kaskatı bir yaratık değildi. Onu da yok edeceklerdi! Doğal ince yaşamın bütününü yok ettikleri gibi, onu da yok edecekleri apaçık ortadaydı. İncelik! İnce, duygulu bir yönü vardı onun, yeşeren körpe sümbülleri andırır bir yönü vardı; bugünün selüloit kadınlarında izi bile kalmamış bir özellikti bu. Ama yüreğiyle koruyacaktı bu kadını, kısa bir süre için bile olsa. Kısa bir süre için; duygusuz demir dünyası, makinalaşmış açgözlülüğün Mammon’u, hem kendisini hem onu yutuncaya dek koruyacaktı.</p>

  <p class="p8">Tüfeğini sırtlayarak, köpeğiyle birlikte karanlık evine döndü, lâmbayı yaktı, ocakta bir ateş tutuşturdu, akşam yemeğini yedi: peynir ekmek, yeşil soğan, bira. Yalnızdı, sevdiği yalnızlıkla baş başa. Derli toplu odası oldukça sessizdi. Ama ocaktaki ateş parlıyordu, ocak ışıl ışıldı, duvardaki gaz lambasının gür ışığı ak muşambalı masaya vuruyordu. Hindistan’la ilgili bir kitap okumayı denedi, ama okuyamıyordu bu akşam. Sırtında gömleği, ateşin başında oturdu, tütününü içmiyordu ama dolu bira bardağı yanı başında duruyordu. Connie’yi düşündü.</p>

  <p class="p8">Gerçekte olup bitenlerden biraz üzülüyordu, en çok da Connie için üzülüyordu. Yasak bir şey yapmış gibi duyuyordu kendini. Bir suçluluk, yanlışlık duygusu değildi bu; o yönden içi rahattı. Öyle bir ezincin, her şeyden önce, kişinin toplumdan, kendi kendinden duyduğu korku olduğunu biliyordu. Ama toplumdan iyice korkuyordu; çünkü toplumun, bir yönüyle, çılgın, iğrenç bir hayvan kesilebileceğini içgüdüsüyle biliyordu.</p>

  <p class="p8">O kadın! Ah şimdi oracıkta yanı başında olsaydı, dünyada başka hiç kimse olmasaydı! İsteği gene kamçılandı, kasıkları arasında canlı bir kuş gibi çırpınmaya başladı bu istek. Öte yandan yoğun bir tasa duyuyor, hem kendini hem de onu, elektrik ışıklarıyla kıvılcımlanan o dışardaki Nesne’yle karşı karşıya bırakmanın ağır yükü, omuzlarına çöküyordu. Zavallı, gencecik şey, bir dişi yaratıktı ancak gözünde; ama derinlerine vardığı, gene de varmayı özlediği bir dişi.</p>

  <p class="p8">Dört yıldır kadınlardan, erkeklerden uzak, yapayalnız yaşamış olmanın etkisiyle, garip, istek dolu bir esnemeyle gerindi, kalktı, ceketini giydi, tüfeğini sırtladı, lâmbayı kısarak, köpeğiyle birlikte dışarı çıkıp yıldızlı geceye daldı. Gövdesinde yanan isteğin, dışardaki iğrenç, kötülük dolu Nesne’nin etkisiyle sürüklenerek korunun çevresini ağır ağır dolaştı. Karanlığı seviyordu, sarındı karanlığa. Bu karanlık, ne olursa olsun gene de bir zenginlik sayılacak azgın isteğinin büyüklüğüne uyuyordu; kasıkları arasında, yerinde duramayan, kımıldayan ateş! Ah, yaşamın inceliğini, kadınların inceliğini, cinsel isteklerin doğal zenginliğini korumak için dışardaki elektrik ışıklı Nesne’yle savaşacak başka erkekler de olsaydı. Kendisiyle omuz omuza savaşabilecek başka erkekler. Ne yazık ki erkeklerin hepsi de dışardaki Nesne’ye kapılmış, onunla övünüyor, makinalaşmanın seli içinde, yengiler kazanıyor ya da ezilip gidiyordu.</p>

  <p class="p8">Bu arada Connie, hemen hemen hiçbir şey düşünmeden parktan eve doğru koştu. Şimdilik hiçbir düşünce yoktu kafasında. Akşam yemeğine yetişti.</p>

  <p class="p8">Kapıları kapanmış bulunca bayağı canı sıkıldı, çünkü zili çalmak zorunda kalacaktı. Kapıyı Mrs. Bolton açtı.</p>

  <p class="p8">“Ah Sayın Leydi, en sonunda gelebildiniz! Ben de koruda yolu yitirdiğinizden korkuyordum,” dedi biraz kendini bilmezcesine. “Ama Sör Clifford sizi sormadı; Mr. Linley burada, bir şey konuşuyorlar. Anlaşılan akşam yemeğine kalacak, değil mi?”</p>

  <p class="p8">“Herhalde,” dedi Connie.</p>

  <p class="p8">“Yemeği on beş dakika geç hazırlayayım isterseniz, bu arada siz de rahat rahat giyinirsiniz.”</p>

  <p class="p8">“Evet, iyi olur.”</p>

  <p class="p8">Kömür ocaklarının baş yöneticisi Mr. Linley, kuzeyli orta yaşlı bir adamdı, Clifford’un pek hoşuna gitmezdi; ne savaş sonrası koşullara, ne de savaş sonrasının açıkgöz madencilerine uyabiliyordu. Ama Connie, karısının yaltakçı davranışlarına sinirlenmekle birlikte, oldukça severdi Mr. Linley’i.</p>

  <p class="p8">Linley yemeğe kaldı, Connie, gerçek düşüncelerini yeterince gizleyen tatlı durgunluğuyla, iri mavi gözleriyle, erkeklerin çok hoşlandığı, alçakgönüllü, bununla birlikte konuklarını gözeten, uyanık bir ev hanımıydı. Sık sık oynamak zorunda kaldığı bu rol, ikinci kişiliği olmuştu artık; gene de, kesinlikle ikinci. Ama bu oyunu oynarken her şey nasıl da silinip gidiveriyordu bilincinden?</p>

  <p class="p8">Kendi odasına çıkıp düşünceleriyle baş başa kalıncaya dek sabırla bekledi. Hep bekliyordu, en güçlü yanı buydu anlaşılan.</p>

  <p class="p8">Odasına çıktığı zaman, duyguları, düşünceleri gene allak bullaktı. Ne düşüneceğini bilemiyordu. Ne biçim adamdı bu Mellors? Gerçekten seviyor muydu kendisini? Pek inanamıyordu. Ama çok cana yakın davranmıştı. Bu adamda, kendisini dölyatağını ona hemen hemen açmaya zorlayan, ılık, toy, garip, apansız bir cana yakınlık vardı. Ama onun, bu yakınlığı herhangi başka bir kadına da gösterebileceğini düşündü. Bununla birlikte, gene de garip bir yatışmışlık, bir rahatlık duyuyordu. Tutkulu bir adamdı; sağlıklı, tutkulu. Ama yeterince bireyliği olan bir kimse değildi belki; kendisine gösterdiği cana yakınlığı herhangi bir kadına da gösterebilirdi. Kendisine karşı özel bir davranış değildi bu. Onun gözünde herhangi bir dişiydi ancak.</p>

  <p class="p8">Belki böylesi daha iyiydi. Daha önce hiçbir erkeğin görmediği dişice yönünü görüp okşamıştı hiç olmazsa. Öbür erkekler kişiliğine karşı çok iyi davranıyorlardı, ama dişiliğini, hor görerek, ya da büsbütün görmezden gelerek eziyorlardı. Constance Reid’e ya da Leydi Chatterley’e son derece yakınlık gösteriyorlardı, ama dölyatağına gösterilmiş bir yakınlık değildi bu. Mellors’un ise Constance'a ya da Leydi Chatterley’e aldırdığı yoktu; kalçalarını, göğüslerini sevgiyle okşamıştı ancak.</p>

  <p class="p8">Ertesi gün gene koruya gitti. Kahverengi çitler altında yayılmış koyu yeşil yer fesleğenleriyle, tomurcuklarını sessizce yarmaya çalışan koca ağaçlarla, külrengi, durgun bir öğle sonuydu. Bugün, kan gibi ışıyan körpe, altın meşe yapraklarına dönüşmek üzere koca ağaç gövdelerinden yukarıya doğru yürüyen özsuyu kendi içinde duyuyordu hemen hemen. Yukarı doğru kabararak göğe ağan bir koca dalgaydı bu sanki.</p>

  <p class="p8">Ağaçsız düzlüğe geldi, ama adam yoktu. Bulacağını da pek ummamıştı gerçi. İçinde anaç tavukların kaygıyla gıdakladığı kümeslerden dışarı çıkan sülün civcivleri, böcekler gibi kımıl kımıl koşuşuyorlardı. Connie oturup onları seyrederek bekledi. Yalnız bekliyordu. Civcivleri bile görmüyordu gözü artık. Bekliyordu.</p>

  <p class="p8">Zaman bir düş ağırlığıyla geçiyordu; gelmedi. Gerçi orda bulacağını da pek ummamıştı. Öğleden sonraları hiç uğramazdı çünkü. Çay zamanına eve yetişmek zorundaydı. Ama gitmeye ayakları varmıyordu bir türlü, güçlükle kalktı.</p>

  <p class="p8">Yolda incecik bir yağmur çiselemeye başladı.</p>

  <p class="p8">“Gene yağmur mu yağıyor?” dedi Clifford, Connie’nın şapkasını silkelediğini görünce.</p>

  <p class="p8">“Çiseliyor.”</p>

  <p class="p8">Bir direngenlikle kendinden geçmiş, sessizce çayları doldurdu. Bugün bekçiyi görmek isteyişi, kendisinden gerçekten hoşlanıp hoşlanmadığını anlamak içindi. Gerçek miydi, değil miydi?</p>

  <p class="p8">“Sana biraz bir şeyler okuyayım mı sonra?” diye sordu Clifford.</p>

  <p class="p8">Connie baktı. Yoksa bir şey mi sezmişti?</p>

  <p class="p8">“Baharın garip bir etkisi oldu üzerimde; biraz dinlenmek istiyordum,” dedi.</p>

  <p class="p8">“Sen bilirsin. Hasta falan değilsin ya?”</p>

  <p class="p8">“Hayır! Yalnız biraz yorgunum, bahar yorgunluğu. Mrs. Bolton’la bir şeyler oynamak ister miydin?”</p>

  <p class="p8">“Hayır! Radyo dinleyeceğim.”</p>

  <p class="p8">Garip bir yetinmişlik vardı sesinde. Connie yatak odasına çıktı. Radyodan, sokak satıcılarıyla ilgili bir programda, eski satıcıları yapmacık bir incelikle yansılayan, kadife türünden, budalaca bir ses işitiliyordu. Eski, menekşe rengi yağmurluğunu sırtına geçirdi, yan kapıdan gizlice çıktı.</p>

  <p class="p8">Yağmur çisentisi, bir tül gibiydi dünyanın üstünde, gizemli, sessiz, oldukça ılık. Parkı koşarak geçerken iyice ısınmış, terlemişti. Yağmurluğunun önünü açmak zorunda kaldı.</p>

  <p class="p8">Koru, kuytulardaki yumurtaların, yan açılmış tomurcukların, yaprakların gizemiyle dolu, akşam çisentisi altında sessiz, ıssızdı. Buğulu havada bütün ağaçlar, soyunmuş gibi çırılçıplak, kopkoyu, ıslak, ışıldıyor, yerdeki otlar da yeşili mırıldanıyordu.</p>

  <p class="p8">Kulübenin oralarda gene kimsecikler yoktu. Civcivlerin hepsi anaç tavukların altına sokulmuş, yalnız birkaç yaramaz serüvenci, çardağın altındaki kurulukta yeri gagalayıp duruyordu. Ama kuşkulu bir görünüşleri vardı.</p>

  <p class="p8">Evet! Gelmemişti daha. Gelmek istemiyordu belki de. Bir şey mi olmuştu yoksa? Yamacın altındaki evine gidip bir baksa mıydı?</p>

  <p class="p8">Ama o beklemek için doğmuştu. Kulübeyi kendi anahtarıyla açtı. Her şey yerli yerindeydi, yemler bir kutuya konmuş, battaniyeler katlanmış rafta duruyor, otlar bir köşeye derli toplu yerleştirilmişti; yeni bir demet ot vardı. Duvarda bir çiviye bir fener asılıydı. Masa ile iskemle gene geçende uzanmış olduğu yere çekilmişti.</p>

  <p class="p8">Kapı aralığında bir iskemleye oturdu. Ortalık ne sessizdi! Yağmur inceden inceye serpiştiriyor, rüzgâr hiç gürültü çıkarmıyordu. Hiçbir şeyden çıt çıkmıyordu. Ağaçlar çok güçlü varlıklar gibi, belli belirsiz, alacalı, sessiz, dipdiri yükseliyordu. Ne büyük bir canlılıkla doluydu her şey!</p>

  <p class="p8">Karanlık gene çöküyordu; gitmesi gerekti. Adam kendinden kaçıyordu anlaşılan.</p>

  <p class="p8">Ama tam bu sırada, bir şoförünkini andıran, ıslanmış kara deri ceketiyle çıkageldi, ıslak ceketi parlıyordu. Kulübeye bir göz attı, yarım yamalak bir selâm verdi, sonra dönüp kümeslere yöneldi. Sessizce çömelerek her şeyi gözden geçirdi, kümesleri gece için tek tek kapattı.</p>

  <p class="p8">Neden sonra ağır ağır Connie’ye yaklaştı. Connie gene kapı aralığında oturuyordu. Adam, tam karşısına dikildi.</p>

  <p class="p8">“Demek geldiniz gene,” dedi yerli şivenin vurgularıyla.</p>

  <p class="p8">“Evet,” dedi Connie, başım kaldırıp ona bakarak. “Çok geciktiniz!”</p>

  <p class="p8">“Öyle oldu!” dedi adam, dönüp uzaklara, koruya bakarak..</p>

  <p class="p8">Connie yavaşça doğrularak iskemlesini kıyıya çekti.</p>

  <p class="p8">“İçeri girmek mi istiyordunuz?” diye sordu.</p>

  <p class="p8">Adam keskin gözlerle baktı.</p>

  <p class="p8">“Buraya böyle her akşam gelecek olursanız, herkes ne der sonra?” dedi.</p>

  <p class="p8">“Ne der?” Kadın başını kaldırarak şaşkın şaşkın baktı. “Size geleceğimi söylemiştim. Kimse bilmiyor ki bunu.”</p>

  <p class="p8">“Çok geçmeden anlarlar ama,” dedi adam. “Ne olacak o zaman?”</p>

  <p class="p8">Connie söyleyecek söz bulamadı.</p>

  <p class="p8">“Onlara ne? Neyi anlayacaklarmış?”</p>

  <p class="p8">“İnsanların kulağı deliktir her zaman, hiçbir şeyi kaçırmazlar,” dedi adam kesinlikle.</p>

  <p class="p8">Kadının dudakları biraz titredi.</p>

  <p class="p8">“Varsın anlasınlar, buna engel olamam ya,” dedi kekeleyerek.</p>

  <p class="p8">“Neden,” dedi adam. “Gelmemekle engel olabilirsiniz, isterseniz,” dedi adam.</p>

  <p class="p8">“Ama olmak istemiyorum,” diye mırıldandı Connie.</p>

  <p class="p8">Adam koruya, uzaklara bakarak sustu.</p>

  <p class="p8">“Ama bir duyarlarsa ne olacak?” diye sordu en sonunda. “Düşünsenize! Kocanızın uşağı olan bir adamla böyle bir şey yapmış olmak küçük düşürmez mi sizi?”</p>

  <p class="p8">Adamın öteye dönük yüzüne baktı.</p>

  <p class="p8">“Peki,” diye kekeledi, “bu mu beni istemeyişinizin nedeni?”</p>

  <p class="p8">“Düşünün!” dedi adam. “Düşünün ne büyük bir dedikodu olur herkes duyarsa! Sonra, Sör Clifford...”</p>

  <p class="p8">“Olsun, çeker giderim o zaman?”</p>

  <p class="p8">“Nereye?”</p>

  <p class="p8">“Nereye olursa. Kendi param var. Annem yirmi bin sterlin bıraktı bana, Clifford bu paraya dokunamaz. Alır başımı giderim.”</p>

  <p class="p8">“Tutun ki gitmek istemediniz?”</p>

  <p class="p8">“Giderim, giderim! Gitmesem de hiçbir şey umurumda değil.”</p>

  <p class="p8">“Ah, öyle mi sanıyorsunuz? Ama umurunuzda olur! Unutmayın ki siz Leydi Chatterley, bense bir uşağım. Yüksek tabakadan bir erkekle düşüp kalkmaya benzemez bu. Evet, dediğiniz gibi kolay olmaz sizin için, olamaz.”</p>

  <p class="p8">“Hiç umurumda değil. Leydi Chatterley olmak da bir şey mi sanki! İğreniyorum bundan. Herkes bana Leydi derken, benimle alay ediyorlarmış gibi oluyorum. Ediyorlar hem de, ediyorlar. Siz bile alay ediyorsunuz.”</p>

  <p class="p8">“Ben mi?”</p>

  <p class="p8">Mellors ilk olarak doğrudan doğruya gözlerinin içine baktı onun.</p>

  <p class="p8">“Ben sizinle alay etmiyorum,” dedi.</p>

  <p class="p8">Mellors kendisine bakarken Connie onun gözlerinin koyulaştığını, iyice koyulaştığını, gözbebeklerinin de irileştiğini gördü.</p>

  <p class="p8">“Bu işin sakıncaları düşündürmüyor mu sizi?” diye sordu adam, kısık bir sesle. “Düşünmelisiniz. Sonradan dizinizi dövmenin hiçbir anlamı olmaz!”</p>

  <p class="p8">Adamın sesinde yalvarış dolu bir uyarma vardı.</p>

  <p class="p8">“Yitirecek hiçbir şeyim yok,” dedi Connie dayanamayarak: “Yitireceklerimi bir bilseydiniz, bunları yitirmekten ne büyük bir sevinç duyacağımı anlardınız? Yoksa sizin mi bir korkunuz var?”</p>

  <p class="p8">“Ah, evet!” dedi adam kısaca. “Evet. Korkuyorum. Korkuyorum. Olacaklardan korkuyorum.”</p>

  <p class="p8">“Neden korkuyorsunuz?” diye sordu Connie.</p>

  <p class="p8">Mellors başını arkaya doğru atıp, gözleriyle dış dünyayı gösterdi.</p>

  <p class="p8">“Olaylardan! İnsanlardan! Birçok kimseden.”</p>

  <p class="p8">Sonra eğilerek Connie’nin mutsuz yüzünü birden öpüverdi.</p>

  <p class="p8">“Hayır, hepsi vız gelir,” dedi. “Gelin hadi, hepsinin de canı cehenneme. Ama günün birinde pişmanlık duyacak olursanız!”</p>

  <p class="p8">“Böyle şeyler söylemeyin,” diye yalvardı Connie.</p>

  <p class="p8">Adam parmaklarını onun yüzüne değdirdi, bir kez daha ansızın öpüverdi.</p>

  <p class="p8">“Çekilin de gireyim öyleyse,” dedi tatlı bir sesle. “Yağmurluğunuzu da çıkarın.”</p>

  <p class="p8">Tüfeğini astı, ıslak deri ceketini çıkardı, raftaki battaniyelere uzandı.</p>

  <p class="p8">“Bir battaniye daha getirdim,” dedi, “birini üstümüze örteriz isterseniz.”</p>

  <p class="p8">“Fazla kalamayacağım,” dedi Connie. “Yemek yedi buçukta.”</p>

  <p class="p8">Adam dönüp ona, sonra da saatine baktı.</p>

  <p class="p8">“Peki,” dedi.</p>

  <p class="p8">Kapıyı kapadı, asılı duran feneri yaktı.</p>

  <p class="p8">“Bir gün uzun bir süre birlikte kalalım,” dedi adam.</p>

  <p class="p8">Battaniyeleri özenle yaydı, birini katlayıp Connie'nin başı altına gelecek uca koydu. Sonra bir an iskemleye oturdu, Connie’yi kendine doğru çekti, bir koluyla onu sımsıkı tutuyor, öteki eliyle de gövdesini yokluyordu. Aradığını bulduğu zaman, Connie onun soluğunun birden kesildiğini duydu. İncecik iç etekliğinin altında çırılçıplaktı.</p>

  <p class="p8">“Ah! ne güzel şey sana dokunmak!” dedi adam, parmakları Connie’nin yumuşak, sıcak, gizli teninde, beliyle kalçalarında gezinirken<span class="t12">1</span>. Yüzünü kadının tenine yapıştırarak, yanaklarını bir süre karnına, kalçalarına sürdü. Bunu yapmaktan ne tat duyduğunu Connie bir türlü kestiremiyordu. Tenin gizliliklerine dokunmakta ne gibi bir güzellik bulduğunu, bununla nasıl böyle kendinden geçtiğini anlayamıyordu. Yalnız tutkuyla olabilirdi böyle bir şey. Ama tutkunun ölü olduğu, yok olduğu yerde güzelliğin o güçlü atışları anlaşılmaz, belki biraz da değersiz kalırdı; ılık, canlı dokunuştaki güzellik, yalnız gözü okşayan güzellikten öylesine daha derindi. Adamın çenesinin, kalçalarında, karnında, butlarında dolaştığını, bıyıklarının, yumuşak gür saçlarının sürtünüşünü duydu, dizleri titremeye başladı. Çok derinlerinde yeni bir kımıldanış, yeni bir çıplaklık doğuyordu. Biraz korktu. Adamın kendisini böyle okşamamasını diledi nerdeyse gönlü. Kuşatıyordu adam kendisini bir bakıma. Ama Connie bekliyordu, bekliyordu.</p>

  <p class="p8">Adam, yatıştırıcı bir rahatlığın, bir yanıp tükenişin yoğunluğuyla kendisine geldiğinde bile beklemekteydi daha. Biraz dışarda kalmış duyuyordu kendini. Bu ayrı durmayı kendi istiyordu. Belki de hiç kurtulamayacağı bir yazgıydı bu artık. Adamın, içindeki eylemini, derin, dalgın yönelişini, sarsılışını, sonra yavaş yavaş yatışmasını duyarak, hiç kımıltısız yatıyordu. Adamın kalçalarının o sırada inip kalkışı, gülünç bir şeydi biraz. Bu durumu paylaşan bir kadın için, erkeğin kalçalarının o iniş kalkışı aşırı gülünç bir şeydi. Erkek bu durumda, bu davranış içinde son derece gülünç oluyordu!</p>

  <p class="p8">Ama Connie öylece kımıltısız kaldı. Michaelis’le yaptığı gibi sonradan kendi hazzına ulaşmak için çabalamadı bile; öylece kaldı, gözleri doldu, yanaklarından yaşlar yuvarlandı.</p>

  <p class="p8">Adam da kımıltısız yatıyordu. Ama kadını sıkıca kucaklamış, onun çıplak bacaklarını kendi bacaklarıyla örterek ısıtmaya çalışıyordu. Kadının üstüne, yakın, kuşkusuz bir sıcaklıkla uzanmıştı. '</p>

  <p class="p8">“Üşüyor musun?” diye sordu adam, tatlı, fısıldayan bir sesle, sanki kadın yakınında, çok yakınındaymış gibi. Oysa Connie dışarlarda, çok uzaklardaydı.</p>

  <p class="p8">“Hayır, ama gitmem gerek,” dedi yavaşça.</p>

  <p class="p8">Adam iç geçirdi, ona yeniden sımsıkı sarıldı; sonra gevşemeye, gene dinlenmeye bıraktı kendini.</p>

  <p class="p8">Kadının gözyaşlarını sezmemişti. O anda onun duygularının da kendininkilerle birlikte olduğunu sanıyordu.</p>

  <p class="p8">Adam doğruldu, bir an onun yanında çömeldi, apış aralarım öptü, eteklerini indirdi, sonra hiçbir şey düşünmeden, fenerin ölgün ışığında, arkasını bile dönmeden, kendi düğmelerini ilikledi.</p>

  <p class="p8">“Bir gün evime gelmelisin,” dedi, Connie’ye tepeden, sıcak, güven dolu, rahat bir yüzle bakarak.</p>

  <p class="p8">Ama Connie kımıltısız yatıyor, ona bakarak düşünüyordu: Yabancı! Yabancı! Biraz içerliyordu bile ona.</p>

  <p class="p8">Adam ceketini giydi, yere düşmüş olan şapkasını aradı, sonra tüfeğini omzuna astı.</p>

  <p class="p8">“Haydi kalk!” dedi, o sıcak, yatışmış gözleriyle tepeden bakarak.</p>

  <p class="p8">Connie yavaş yavaş kalktı. Gitmek istemiyordu. Kalkmak da gelmiyordu içinden. Adam, incecik yağmurluğunu tuttu, üstbaşını düzeltti.</p>

  <p class="p8">Sonra kapıyı açtı. Dışarısı kapkaranlıktı. Kapının önünde yatan köpek, onu görünce sevinçle ayağa kalktı. Yağmur, karanlıkta belli belirsiz, bomboz çiseliyordu. Her şey kapkaraydı.</p>

  <p class="p8">“Feneri alayım,” dedi' adam. “Nasıl olsa kimse yoktur ortalıkta şimdi.”</p>

  <p class="p8">Elindeki feneri sallayarak, dar yolda, Connie’nin hemen önünde yürüyor, fenerin ışığı ara sıra ıslak otlara, boynu bükük çiçeklere, yılan gibi kıvrılan parlak karaağaç köklerine vuruyordu, geri kalan her şey yağmur çisentisiyle bomboz, kapkaranlıktı.</p>

  <p class="p8">“Bir gün benim eve gelmelisin,” dedi adam, “nasıl olsa battı balık yan gider.”</p>

  <p class="p8">Pek konuşmayan bu adamın, aralarında hiçbir şey yokken, kendisini böylesine tutkunlukla arayışı, Connie’yi şaşırtıyordu, yerli şiveden de elinde olmaksızın tiksiniyordu. ‘Gelmelisin’ sözünü, kendisine değil de orta malı bir kadına söylüyordu sanki. Yolun kıyısındaki yüksükotu yapraklarını tanıdı, böylece nerde olduklarını kestirebildi az çok.</p>

  <p class="p8">“Yediyi çeyrek geçiyor,” dedi adam, “yetişirsin.” Sesi değişmişti. Connie’nin kendisinden uzaklığını biraz sezmişti anlaşılan. Yolun son kıvrımını dönerek kahverengi çitlere, parmaklıklı kapıya vardıklarında, feneri üfledi.</p>

  <p class="p8">“Buradan ilerisini görürüz artık,” dedi, Conne’nin kolunu hafifçe tutarak.</p>

  <p class="p8">Ama kolay değildi yolu görmek, ayaklarım bastıkları toprak bilinmez bir gizdi, gene de yolu buluyorlardı, adam alışkındı buna. Kapıya varınca Connie’ye cep fenerini verdi. “Parkın içi biraz daha aydınlıktır,” dedi, “ama belki yolu yitirirsin.”</p>

  <p class="p8">Doğruydu, parkın içinde hayalet gibi külrengi bir aydınlık vardı. Adam Connie’yi kendine doğru çekti, elini etekleri altına daldırarak, sıcak tenine ıslak, buz gibi parmaklarıyla dokundu.</p>

  <p class="p8">“Senin gibi bir kadına dokunmak uğruna ölebilirim,” dedi kısık sesle. “Ah biraz daha kalabilseydin.”</p>

  <p class="p8">Kadın, onun kendisini gene isteyişindeki apansız gücü duydu.</p>

  <p class="p8">“Hayır, eve koşmam gerek,” dedi biraz heyecanlı.</p>

  <p class="p8">“Peki,” dedi adam birden değişerek, gitmesine ses çıkarmadı.</p>

  <p class="p8">Connie ayrıldı, birdenbire geri dönerek adama yaklaştı: “öp beni.”</p>

  <p class="p8">Adam onu sımsıkı kucaklayarak sol gözünün üstünden öptü. Connie’nin uzanmış ağzına dudaklarıyla hafifçe dokundu, sonra birden ağzım çekti. Dudaktan öpüşmeyi hiç sevmezdi, tiksinirdi nerdeyse.</p>

  <p class="p8">“Yarın geleceğim,” dedi Connie uzaklaşırken, sonra ekledi, “gelebilirsem tabii.”</p>

  <p class="p8">“Çok gecikme,” dedi adam karanlığın içinden. Gözden yitmişti bile.</p>

  <p class="p8">“İyi geceler,” dedi Connie. ‘</p>

  <p class="p8">“İyi geceler Sayın Leydi,” dedi adamın sesi.</p>

  <p class="p8">Connie birden durdu, dönüp ıslak karanlığa baktı. Adamın karartısını görüyordu ancak. “Neden öyle dedin?” diye sordu.</p>

  <p class="p8">“Yok yok,” dedi adam, “iyi geceler haydi, koş!”</p>

  <p class="p8">Connie koyu külrengi ıslak geceye daldı. Yan kapı açıktı; kimseye görünmeden odasına çıktı. Kapıyı kaparken, çıngırak tıngırdadı, ama banyo yapmak istiyordu nasıl olsa – banyo yapması gerekti. Kendi kendine, “bir daha böyle geç kalmamalıyım,” diye düşündü, “kötü oluyor.”</p>

  <p class="p8">Ertesi, gün koruya gitmedi. Clifford’la birlikte Uthwaite’e gittiler. Clifford arabasıyla ara sıra çıkıp dolaşabiliyordu şimdi, gerektiğinde arabaya yardım etsin diye sağlam yapılı bir de adam tutmuştu. Uthwaite yakınlarında Shipley Hall’da kalan vaftiz babası Leslie Winter’i görmek istiyordu. Winter yaşlı başlı bir adamdı şimdi, zengindi, Kral Edward günlerinde yıldızı parlamış, zengin kömür yatağı sahiplerinden biriydi, hayli zengindi. Kral Edward birkaç kez Shipley’e avlanmaya gelmiş, onda kalmıştı. Shipley, alçı kabartmalı, çok güzel yapılmış bir koca konaktı, çünkü Winter evlenmemiş bir adamdı, yaşayışıyla övünürdü; ama bütün çevresini kömür ocakları sarmıştı şimdi. Leslie Winter, Clifford’a çok düşkündü, ama yazarlıkla uğraşmasından, gazetelerde çıkan resimlerinden dolayı ona saygı duymuyordu pek. Kral Edward görüşünü benimsemiş bu yaşlı adam, yaşamanın yaşamak, karalamacılığın da apayrı bir şey olduğu kanısındaydı. Connie’ye karşı her zaman oldukça saygılıydı; onun güzel, uslu bir kızcağız olduğunu, Clifford yüzünden harcandığını, Wragby’ye bir çocuk, bir kalıtçı bırakabilmesine de hiç umut olmadığını düşünerek hayli üzülürdü.</p>

  <p class="p8">Connie düşünüyordu, bu adam, kendisinin koru bekçisiyle olan ilişkisini, koru bekçisinin ‘bir gün benim eve gelmelisin.” dediğini bir bilse, ne derdi? O zaman belki irkilir, tiksinirdi kendisinden, çünkü işçi tabakasının ilerlemesinden büyük bir nefret duyardı. Kendi tabakasından bir erkek olsaydı hoş görürdü belki, çünkü Connie’deki uslu, uysal kız görünümünü tanrı vergisi bir şey, yaradılışın bir yönü olarak görüyordu. Winter, ‘sevgili yavrum’ derdi Connie’ye hep, onu oldukça sevimli, çıtı pıtı bir on sekizinci yüzyıl hanımı olarak görürdü, ama Connie hiç hoşlanmazdı bundan.</p>

  <p class="p8">Connie, bekçiyle olan ilişkisini düşünüyordu. Gerçekten soylu bir kişi olan Mr. Winter, kendisine bir kişilik, apayrı bir birey oluşundan dolayı saygı duyuyordu; bunun dışındaki dişiliğini, kadınlığını unutuyor, ‘sen’ demiyordu hiç.</p>

  <p class="p8">Connie o gün koruya gitmedi, ertesi gün de, daha ertesi gün de gitmedi. Ama dördüncü gün büyük bir tedirginlikle, sinirlilikle kıvrandı. Koruya gidip çıplak bacaklarını adama bir kez daha açmaya gönlü varmıyordu bir türlü. Avunabilmek için birçok şeyler düşündü: Sheffield’e gitmek, tanıdıklarına gitmek. Ama hiçbir şey sarmıyordu gönlünü. Sonunda, bir gezintiye çıkmakta karar kıldı, ama koruya değil, ters yöne doğru yürüyecekti. Parkın öbür yanındaki parmaklıklı kapıdan çıkıp, Marehay’e yürüyecekti. Durgun, külrengi bir bahar günüydü, hava da hemen hemen sıcak sayılırdı. Hiçbir şeyi gözü görmeden, seçemediği düşünceler arasında yitik, yürüyordu. Marehay Çiftliği’ndeki köpeğin ansızın havlamasıyla irkilinceye dek, dışındaki hiçbir şeyin bilincinde değildi. Marehay Çiftliği! Çiftliğin otlakları Wragby’yi çevreleyen parkın demir parmaklıklarına dek uzanırdı, komşu sayılırlardı, ama çoktandır çiftliğe uğramamıştı.</p>

  <p class="p8">“Bell!” dedi kocaman ak köpeğe. “Bell! Unuttun mu beni? Beni tanımadın mı?” Köpekten korkardı, Bell karşısına dikilmiş havlıyordu. Oysa çiftlik avlusundan geçerek, karşıdaki av korusunun yoluna çıkmayı düşünmüştü.</p>

  <p class="p8">Mrs. Flint gözüktü. Constance’ın yaşında, eskiden öğretmenlik yapmış bir kadındı, Connie biraz yapmacıklı bulurdu bu kadını.</p>

  <p class="p8">“Neden, neden bu gürültü, Leydi Chatterley’i tanımıyor musunuz?” Mrs. Flint’in gözleri ışıl ışıl yandı, bir genç kız gibi yüzü pembeleşti. “Bell! Bell! ayıp değil mi? Hem de Leydi Chatterley’e! Kes sesini bakayım!” İleri fırladı, köpeğe elindeki ak bir bez parçasıyla vurur gibi yaptı, sonra Connie’ye yaklaştı.</p>

  <p class="p8">“Beni tanırdı eskiden,” dedi Connie, el sıkışırlarken. Flintler, Chatterley’lerin kiracısıydı.</p>

  <p class="p8">“Tabii tanır sizi, Sayın Leydi! Gösteriş yapıyor,” dedi Mrs. Flint ışıyan gözlerle, heyecanlı bir şaşkınlık içinde bakarak, “ama sizi görmeyeli çok oluyor. Umarım iyisinizdir.”</p>

  <p class="p8">“Evet iyiyim, teşekkürler.”</p>

  <p class="p8">“Bütün kış hiç yüzünüzü görmedik, içeri buyurmaz mısınız, bebeği de görürsünüz hem.”</p>

  <p class="p8">“Evet ama...” diye duraksadı Connie, “peki gireyim bir dakikacık.”</p>

  <p class="p8">Mrs. Flint ortalığa biraz çeki düzen vermek için hızla içeriye daldı. Connie de yavaş yavaş arkasından yürüdü, ateşin üstünde bir çaydanlığın kaynamakta olduğu hayli karanlık mutfaktan geçerken durakladı biraz. Mrs. Flint geri geldi.</p>

  <p class="p8">“Evin dağınıklığını hoş göreceğinizi umarım,” dedi, “şöyle buyurmaz mısınız?”</p>

  <p class="p8">Oturma odasına geçtiler, bebek orada ocağın önündeki halı üzerinde oturuyordu, ortada akşam çayı için gelişigüzel hazırlanmış bir masa vardı. Çekingen, şaşırmış bir genç hizmetçi kız, onları görünce gerisingeri çekilerek uzaklaştı.</p>

  <p class="p8">Bebek, bir yaşlarında, babası gibi kızıl saçlı, fıldır fıldır soluk mavi gözlü, tombul bir şeydi. Kızdı, hiçbir şeyi umursamadan oturuyordu. Dört bir yanında yastıklar, bezden bebekler, bir yığın modern oyuncak vardı.</p>

  <p class="p8">“Ah ne tatlı şey!” dedi Connie, “nasıl da büyümüş! Kocaman kız olmuş! Kocaman!”</p>

  <p class="p8">Doğduğunda bir şal, Noel’de de bakalit ördekler armağan etmişti Connie ona.</p>

  <p class="p8">“Josephine! Bak yavrum kim gelmiş! Kim gelmiş kızımı görmeye? Kim gelmiş Josephina? Leydi Chatterley gelmiş – tanıyorsun değil mi kızım Leydi Chatterley’i? Değil mi kızım, tanıyorsun?”</p>

  <p class="p8">Küçük yumurcak, afacan gözlerle Connie’ye bakıyordu. Bir Leydi de tıpkı öteki insanlar gibiydi onun için.</p>

  <p class="p8">“Gel! Gelir misin bana?” dedi Connie bebeğe.</p>

  <p class="p8">Bebek hiç oralı olmadı, Connie onu kaldırarak kucağına oturttu. Ne güzel, ne sıcak bir duyguydu, bir çocuğun kucağında oturması, yumuşacık minimini kollar, bilinçsiz küçücük tombul bacaklar.</p>

  <p class="p8">“Ben de bir bardak çay içiyordum ayaküstü. Luke pazara indi, insan evde yalnız kalınca böyle derme çatma oluyor işte. Bir bardak da siz içmez miydiniz Leydi Chatterley? Sizin alışık olduğunuz çaylara benzemez herhalde, ama isterseniz...”</p>

  <p class="p8">Alışık olduğu şeyler sözüne içerlemekle birlikte Connie kabul etti. Masa, hemen yeniden düzeltildi, en güzel çay fincanları, en güzel çaydanlık getirildi.</p>

  <p class="p8">“Ama yorgunluk oluyor size,” dedi Connie.</p>

  <p class="p8">Mrs. Flint böyle yorulmasa işin tadı mı kalırdı!</p>

  <p class="p8">Connie çocukla oynadı, onun minimini dişi gözüpekliğiyle eğlendi, yumuşak, körpe sıcaklığından derin, içini gıcıklayan bir haz duydu. Körpe yaşam! Öylesine korkusuz! Savunmasız olduğu için, öylesine korkusuz. Öteki insanların, kıskıvrak bir korkuyla daralmış yaşamları.</p>

  <p class="p8">Oldukça koyu bir çay içti, çok güzel tereyağlı ekmekle mürdüm eriği reçeli de vardı. Mrs. Flint’in coşkudan yanakları pembeleşiyor, gözleri parlıyordu, sanki Connie kahraman bir şövalyeydi. Bir ara tam kadınca çene çaldılar, ikisi de çok hoşlandı bundan.</p>

  <p class="p8">“Pek uydurma bir akşam çayı oldu, özür dilerim,” dedi Mrs. Flint.</p>

  <p class="p8">“Bizim evdekilerden çok daha güzel,” dedi Connie gönülden.</p>

  <p class="p8">“Ooo o!” dedi Mrs. Flint, tabii inanmayarak.</p>

  <p class="p8">Connie kalktı.</p>

  <p class="p8">Mrs. Flint kilitli, sürgülü ön kapıyı ille de açmaya çalıştı. Connie çiftliğin, kurtbağı çalısından çitlerle çevrili küçük ön bahçesine çıktı. İki yanında iki sıra çuhaçiçeği uzanıyordu, hepsi de pırıl pırıl, kadife renkli çiçeklerdi.</p>

  <p class="p8">“Çok güzel çiçekler,”, dedi Connie.</p>

  <p class="p8">“Luke, arsız şeyler der bunlara,” diye güldü Mrs. Flint. “Alın biraz.”</p>

  <p class="p8">Kadife çuhaçiçeklerinden koparmaya başladı.</p>

  <p class="p8">“Yeter! Yeter!” dedi Connie.</p>

  <p class="p8">Küçük bahçe kapısına geldiler.</p>

  <p class="p8">“Hangi yoldan gideceksiniz?” diye sordu Mrs. Flint.</p>

  <p class="p8">“Küçük av korusundan.”</p>

  <p class="p8">“Bir bakayım. Ha evet! İnekleri topluyorlar, ama yola çıkmamışlar daha. Parmaklıklı kapı kilitlidir, belki üstünden tırmanmanız gerekecek.”</p>

  <p class="p8">“Tırmanabilirim,” dedi Connie.</p>

  <p class="p8">Tavşanların kemirmiş olduğu, kelleşmiş çimenlikten aşağı doğru yürüdü. Kuşlar, korudaki yırtıcı akşam utkusunda ötüşüyorlardı. Adamın biri, çiğnenmiş çayırlarda ağır ağır dolaşan son inekleri çağırıyordu.</p>

  <p class="p8">“Bu akşam, sağım için geç kalmışlar, “dedi Mrs. Flint sertçe. “Biliyorlar tabii Luke’nin karanlıktan önce dönmeyeceğini.”</p>

  <p class="p8">Öte yanında genç, şık bir köknar korusunun göründüğü parmaklıklara geldiler. Küçük bir kapı vardı ama kilitliydi. İçerde, otların arasında boş bir şişe duruyordu.</p>

  <p class="p8">“Koru bekçisinin süt şişesi,” dedi Mrs. Flint. “Biz sütünü buraya bırakırız, sonra o kendisi gelir alır.”</p>

  <p class="p8">“Ne zaman?” diye sordu Connie.</p>

  <p class="p8">“Her zaman buralardadır. Çoğunlukla sabahları. Haydi hoşça kalın Leydi Chatterley! Gene buyurun. Çok sevindim geldiğinize.”</p>

  <p class="p8">Connie parmaklıkların üstünden atlayarak, körpe köknar fidanları arasına daldı. Mrs. Flint başında güneş şapkasıyla çimenliği koşarak geçti, şapkasıyla gerçekten de bir öğretmeni andırıyordu. Constance, korunun bu yeni, sık kesimini pek sevmemişti. Başı önüne eğik, Flintlerin bebeğini düşünerek hızla yürüyordu. Küçücük, sevimli bir şeydi, ama babası gibi eğri bacaklıydı biraz. Bacaklarının bu eğriliği göze batıyordu ama büyüyünce düzelirdi belki. Bir çocuğu olmak, ne sıcak, ne gönül doldurucu bir duyguydu. Mrs. Flint’de nasıl da görünüyordu bu kıvanç! Connie’nin belki de hiçbir zaman erişemeyeceği bir şeye sahipti. Evet, Mrs. Flint övünç duyuyordu analığından. Connie birazcık, ama çok değil birazcık kıskanmıştı onu. Elinde değildi, ne yapsın.</p>

  <p class="p8">Böyle düşünerek yürürken birdenbire irkildi, korkuyla bağırıverdi. Ötede bir adam vardı.</p>

  <p class="p8">Koru bekçisiydi bu. Orada dikilmiş duruyordu, yolu kapatmıştı.</p>

  <p class="p8">“Nasıl olur, siz böyle buralardasınız?” dedi adam şaşırmış.</p>

  <p class="p8">“Nasıl geldiniz?” dedi Connie soluğu kesilerek.</p>

  <p class="p8">“Peki ya siz? Kulübeye mi gitmiştiniz?”</p>

  <p class="p8">“Hayır! Hayır! Marehay’e gittim.”</p>

  <p class="p8">Adam garip bir gözle inceleyerek baktı, Connie suçlu gibi başını önüne eğdi.</p>

  <p class="p8">“Peki şimdi kulübeye mi gidiyordunuz?” diye sordu oldukça sert bir sesle.</p>

  <p class="p8">“Hayır! Gidemem. Marehay’de biraz oyalandım. Nerde olduğumu kimse bilmiyor. Geç de kaldım. Eve koşmam gerek.”</p>

  <p class="p8">“Yoksa beni başınızdan savmak mı istiyorsunuz böyle?” dedi, belli belirsiz, iğneli bir gülümsemeyle.</p>

  <p class="p8">“Hayır! Hayır. Ama...”</p>

  <p class="p8">“Ama ne?” dedi adam. Yaklaşarak kollarını Connie’ye doladı. Connie, onun kendisininkine çok yakın, diri gövdesini duydu.</p>

  <p class="p8">“Ah, şimdi olmaz, olmaz şimdi,” diye eliyle itmeye çalıştı adamı.</p>

  <p class="p8">“Neden olmasın? Saat daha altı. Yarım saat var. Haydi, haydi, istiyorum seni.”</p>

  <p class="p8">Kadını kollarında sımsıkı tutuyor, zorluyordu. Connie’nin eski içgüdüsü, özgürlüğü için savaşmak zorunda kalmıştı. Ama içinde, garip bir kımıldamazlığı, bir ağırlığı olan başka bir şey vardı. Adamın gövdesi, kendisini sıkıştırıyor, zorluyordu, daha fazla karşı koyamadı artık.</p>

  <p class="p8">Adam çevreye bir göz attı.</p>

  <p class="p8">“Gel – buraya gel! Şuradan,” dedi, ancak yarı yetişmiş, sık, körpe köknar fidanlarına gözlerini kısarak baktı.</p>

  <p class="p8">Connie’ye döndü. Connie, yırtıcı, parlak, keskin bir anlam gördü gözlerinde, sevgi değildi bu. Karşı koyma gücü çözülmüştü. Üzerine garip bir ağırlık çökmüştü. Boyun eğecekti. Başka çıkar yol yoktu.</p>

  <p class="p8">Geçilmesi güç, dikenli ağaçların arasından dalarak, küçük bir açıklığın, ince kuru dallardan bir yığının bulunduğu bir yere geldiler. Adam birkaç ince dalı yere yayarak, ceketiyle yeleğini çıkarıp dallar üstüne serdi, Connie ağaçların altına, oraya yatacaktı, bir hayvan gibi tıpkı. Bu arada adam gömleği pantolonuyla, dinelmiş bekliyor, tekin olmayan gözlerle kendisini izliyordu. Bütün bunlarla birlikte gene de düşünceli bir adamdı, Connie’nin rahatını düşünmüştü, uzanacağı yeri hazırlamıştı iyi kötü. Ama Connie yattığı yerden kendisine yardım etmediği için, zorlarken kadının kemerini kırmıştı.</p>

  <p class="p8">Adam kendisi de düğmelerini çözmüştü, Connie onun çıplak tenini kendi teni üstünde duydu. Bir an öylece kaldı adam, gerilmiş, ürpertili. Sonra eyleme geçince, kadının içinde garip bir ürpertiler dalgalandı. Dalgalandı, dalgalandı, tüy gibi yumuşak alevlerin çatal çatal yükselişi gibi dalgalandı, bütün gövdesini sardı, eritti. Sanki bir sürü çan, en yüksek sese varıncaya dek çalıyor çalıyordu. Connie, çıkardığı küçük, kesik çığlık seslerinin bile bilincinde olmadan yatıyordu. Ama çok çabuk bitmişti her şey, çok çabuk, kendi çabasıyla haz duyacak durumda da değildi artık. Bu başkaydı, bambaşka. Hiçbir çaba gösteremiyordu. Kendi doygunluğu için çırpınmak içinden gelmiyordu artık. Ancak bekliyordu, bekliyor, adamın kendisinden uzaklaştığını, iyice çekildiğini, gittiğini sezdiği an, bütün gönlüyle inliyordu. Bu arada, bütün dölyatağı yumuşak, kabaran dalgalar altındaki bir deniz inciri gibi açılmış, onun gene gelmesini, kendisini doyurmasını bekliyordu. Tutkuyla kendinden geçmiş bir durumda adama kenetlendi, garip ritmik bir eylemin gitgide büyüyerek bütün yarılmış bilincini doldurduğunu duydu, sonra gene, gerçekte eylem olmayan o söze sığmaz kımıltı başladı. Bu daha çok, bütün dokularının derinlerine, bilincinin derinlerine döne döne inen, kendisini en sonunda yoğun bir duygu seli olarak bırakan, anlamsız küçük çığlıklara sürükleyen hızlı bir burgaçtı. En yoğun geceden, yaşamdan kopan çığlıklardı bunlar! Adam, yaşam kadının içine saçılırken, altından gelen bu seslere korkuyla kulak verdi. Sesler yatıştıkça o da yatışarak kendinden geçti, sımsıkı sarılı kolları gitgide gevşiyor, kadın da kımıltısız yatıyordu. Yattıkları yerde hiçbir şeyi, birbirlerini bile bilmiyorlardı, ikisi de yitmişti. En sonunda adam uyanmaya başlayarak, savunmasız çıplaklığını sezinledi birden, kadın da onun gövdesinin kendisininkinden yavaş yavaş çözüldüğünü seziyordu. Ayrılıyordu; ama kadın adamın, göğüsleri üzerinden hiç kalkmamasını, hep öyle kalmasını istiyordu. Her zaman üzerinde kalmalı, örtmeliydi kendisini, her zaman.</p>

  <p class="p8">En sonunda ayrıldı adam, kadını öptü, öptü, sonra kendi de örtünmeye başladı. Kadın yattığı yerden, kımıldayamayacak durumda, tepedeki ağacın dallarına bakıyordu. Adam kalktı, çevresine bakarak pantolonunu çekti, ilikledi. Pençelerini burnuna dayamış yatan köpekten gayrı her şey, her şey sessizdi. Gene budanmış dallar üstüne oturarak sessizce Connie’nin elini tuttu.</p>

  <p class="p8">Kadın dönüp baktı. “Bu kez birlikte haz. duyduk,” dedi adam.</p>

  <p class="p8">Kadın bir şey demedi. ,</p>

  <p class="p8">“Böylesi çok güzel. Birçok kimse, bütün yaşamı boyunca tadamaz böyle bir şeyi,” dedi, bir düş gibi konuşarak.</p>

  <p class="p8">Kadın onun düşünceli yüzüne baktı.</p>

  <p class="p8">“Öyle mi?” dedi. “Mutlu musun?”</p>

  <p class="p8">Gene Connie’nin gözlerine baktı. “Evet,” dedi, “ama aldırma.” Kadının konuşmasını istemiyordu. Eğildi, onu öptü! Adamın, kendisini hep böyle öpmesi dileği geçti Connie’nin içinden.</p>

  <p class="p8">En sonunda doğrularak ayağa kalktı.</p>

  <p class="p8">“İnsanlar genel olarak hep birlikte haz duymazlar mı?” diye sordu toyca.</p>

  <p class="p8">“Birçoğu hiç tatmaz böyle bir şeyi. Böylelerini görünüşlerindeki hamlıktan anlayabilir insan.” İsteksizce konuşuyordu, nerden de açmıştı bu konuyu?</p>

  <p class="p8">“Başka kadınlarla da, birlikte haz duyduğun oldu mu?”</p>

  <p class="p8">Adam alaycı gözlerle baktı.</p>

  <p class="p8">“Bilmiyorum,” dedi, “bilmiyorum.”</p>

  <p class="p8">Söylemek istemediği bir şeyi, taş çatlasa söylemeyeceğini biliyordu Connie. Adamın yüzüne baktı, ona duyduğu bir tutku gövdesinin içerlerinde kımıldadı. Elinden geldiğince karşı koydu, çünkü kendi kendini yitirmesi demekti bu.</p>

  <p class="p8">Adam ceketini, yeleğini giydi, gene ağaçların ötesindeki yola çıktılar.</p>

  <p class="p8">Güneşin son ışınları korunun üzerindeydi. “Seninle gelmeyeceğim,” dedi adam, “gelmeyeyim daha iyi.”</p>

  <p class="p8">Connie, dönmeden önce ona dalgın dalgın baktı. Köpeği, kaygıyla adamın gitmesini bekliyordu. Connie’ye söyleyecek bir sözü yoktu anlaşılan. Söyleyecek hiçbir şeyi kalmamıştı.</p>

  <p class="p8">Connie, içinde başka bir şeyin derinliğini duyarak ağır ağır eve döndü. Dölyatağını, bütün karnını tutuşturarak eriten başka bir benlik canlanmıştı içinde, bu yeni benliğiyle tapıyordu adama. Bu tapınma duygusuyla, dizlerinin bağı çözüldü yürürken. Dölyatağında, kamında, bütün varlığı, zedelenmeye elverişli, dipdiri yüzüyordu; toy kadınları andıran kaçınılmaz bir tapınma duygusu içindeydi. Çocuk gibi bir şey bu diye düşündü kendi kendine; içimde bir çocuk var gibi. Böyle duyuyordu, sanki her zaman kapalı olan dölyatağı, açılmış, hemen hemen bir yük, ama tatlı bir yük olan yeni yaşamla dolmuştu.</p>

  <p class="p8">“Bir çocuğum olsa!” dedi kendi kendine; “bu adam, bir çocuk olarak yer alsa içimde!” – bu düşünceyle bütün gövdesi eriyiverdi, karnının özlediği bir adamdan çocuk doğurmakla, yalnız kendi için doğurmak arasındaki sonsuz ayrımı gördü. Bunlardan ikincisi olağan bir şeydi bir bakıma; ama, dölyatağıyla, karnıyla tapındığı bir adamdan çocuk doğurmak düşüncesi, onu eski benliğinden çok uzaklaştırıyordu, sanki bütün kadınlığın merkezine doğru gitgide derinleşerek dalıyor, bir yaradılış uykusuna açılıyordu.</p>

  <p class="p8">Tutku değildi onun için yeni olan, bu özlemli tapınmaydı. Gerçi her zaman, kendisini umarsız bırakacak böyle bir şeyden korkmuştu; gene de korkuyordu, ona gereğinden fazla tapınacağından değil de, kendini yitireceğinden, benliğinin silineceğinden korkuyordu; benliğinin silinmesini, ilkel bir kadın gibi köle durumuna düşmeyi de istemiyordu. Köle olamazdı. Bu tapınma duygusundan korkuyordu ama, hemen karşı koymayacaktı bu duyguya. İsterse savaşabilecek yeterlikteydi. Gönlünde, dölyatağının bütün bu kabaran yumuşak tapınmasına karşı savaşarak onu ezecek bir öz-istem şeytanı vardı. Şimdi bile savaşabilirdi istese, ya da böyle sanıyordu; kendi tutkusunu kendi istemiyle bastırabilirdi.</p>

  <p class="p8">Ah evet, bir Bakkha gibi tutkulu olmak, Yakkus’u, ardında bağımsız bir kişilik bulunmayan, bütünüyle kadının hizmetinde olan ışıl ışıl erkek organı çağırarak bir Bakkha gibi koşmak ormanlarda! Erkek, birey olarak girmesin araya. O ancak tapınağın bir uşağıdır, gerçekte kadının malı olan o ışıl ışıl organın taşıyıcısı, bekçisi.</p>

  <p class="p8">Böylece, yeni bir uyanışın akışında, eski yavuz tutku yandı bir süre içinde; adam, kin duyulan bir nesneye, görevi bitince parça parça edilecek bir taşıyıcıya dönüşmüştü. Kollarında bacaklarında bir Bakkha’nın, erkeği yıldırım gibi tepeleyen gücünü duyuyordu; ama bunu duyarken de yüreği burkuluyordu. İstemiyordu eski tutkuyu, kısır, doğurganlıktan uzak, bildiği bir şeydi bu tutku; oysa tapınması, başlıca varlığıydı. Öylesine dipsiz, derin, yumuşak, öylesine bilinmez bir şeydi. Hayır hayır, yavuz, parlak dişi gücünden cayacaktı. artık; bıkmıştı, kaskatı kesilmişti bu güçle; şimdi dölyatağının, karnının derinlerinde, tapınmanın sessiz türküsünü sürdüren yeni bir yaşamın sularına dalacaktı. Adamdan korku duymak için erkendi daha.</p>

  <p class="p8">“Marehay’e yürüdüm, Mrs. Flint’le çay içtik,” dedi Clifford’a. “Bebeği bir göreyim dedim. Ne güzel bilsen, kıpkırmızı ipek gibi saçları var. Çok tatlı şey! Mr. Flint pazara inmişti, Mrs. Flint, çocuk, bir de ben, çay içtik birlikte. Aradın mı beni?”</p>

  <p class="p8">“Evet, ama bir yerde çaya kalmıştır dedim sonra,” dedi Clifford kıskançlıkla. İkinci bir görme duyusuyla, Connie’de bir şeyler seziyordu, kendisinin hiç anlayamadığı bir şey, ama bebeğe bağladı bunu. Connie’nin bütün üzüntüsünün, bir çocuğu olmayışından, düpedüz, doğuramayışından ileri geldiğini sanıyordu.</p>

  <p class="p8">“Sizi parkta demir kapıdan geçerken gördüm Sayın Leydi,” dedi Mrs. Bolton, “belki kiliseye gidiyorsunuzdur diye düşündüm.”</p>

  <p class="p8">“Evet, nerdeyse gidecektim, ama sonra caydım, Marehay’e gittim.”</p>

  <p class="p8">İki kadın göz göze geldiler: Mrs. Bolton’ın gözleri külrengi, parlak, araştırıcı: Connie'ninkilerse mavi, dumanlı, garipçesine güzeldi. Mrs. Bolton Connie’nin bir sevgilisi olduğuna yüzde yüz inanmıştı, ama nasıl olabilirdi bu, kim olabilirdi? Yakınlarda hiç erkek yoktu ki.</p>

  <p class="p8">“Ah, ara sıra çıkıp bir eş dost görmekle çok iyi ediyorsunuz Sayın Leydi,” dedi Mrs. Bolton. “Biraz önce Sör Clifford’a da söylüyordum, insanlarla sık sık karşılaşmak çok iyi gelir size.”</p>

  <p class="p8">“Evet, gittiğime seviniyorum doğrusu, görsen ne hoş, ne tatlı, ne güzel bir bebek, Clifford,” dedi Connie. “İpek gibi parlak turuncu saçları, garip, güzel, soluk, mavi, çini gibi gözleri var. Kız çocuğu tabii, yoksa öylesine arsız, herhangi küçük bir Sör Francis Drakeden çok daha arsız olamazdı.”</p>

  <p class="p8">“Haklısınız Sayın Leydi – tam bir Flint. Onların ailesi hep öyle kızıl saçlıdır,” dedi Mrs. Bolton.</p>

  <p class="p8">“Sen de görmek istemez misin bebeği Clifford? Onları çaya çağırdım siz de göresiniz diye,” dedi Connie.</p>

  <p class="p8">“Kimleri?” dedi Clifford, büyük bir rahatsızlıkla, Connie’ye bakarak.</p>

  <p class="p8">“Mrs. Flint’le bebeğini, önümüzdeki pazartesi.”</p>

  <p class="p8">“Yukarda senin odada içersiniz çayınızı,” dedi Clifford.</p>

  <p class="p8">“Neden, sen de görmek istemez misin bebeği?” diye bağırıverdi Connie elinde olmadan.</p>

  <p class="p8">“Görürüm, ama bütün çay zamanı onlarla karşı karşıya oturmayı da istemiyorum.”</p>

  <p class="p8">“Ooo, o,” dedi Connie, açılmış dumanlı gözleriyle bakarak. Gerçekten de tanımamıştı Clifford’u, tanıdığından bambaşka bir adamdı.</p>

  <p class="p8">“Odanızda güzelce içersiniz çayınızı Sayın Leydi, Sör Clifford olmayınca Mrs. Flint de daha rahat duyar kendini belki,” dedi Mrs. Bolton.</p>

  <p class="p8">Mrs. Bolton, Connie’nin bir sevgilisi olduğunu iyice anlamıştı, hep kafasını kurcalıyordu bu iş. Ama kim olabilirdi? Belki Mrs. Flint’den bir ipucu elde edebilirdi.</p>

  <p class="p8">Connie o akşam banyo yapmadı. Adamın, tenine dokunduğu yerler, bıraktığı yapışkan duygu, çok değerliydi gözünde, kutsaldı bir bakıma.</p>

  <p class="p8">Clifford çok tedirgindi. Yemekten sonra Connie’yi bırakmadı, oysa yalnız kalmayı çok istiyordu Connie. Clifford’un yüzüne baktı, garipçe boyun eğdi isteğine.</p>

  <p class="p8">“Bir oyun mu oynayalım, yoksa bir şeyler mi okuyayım sana?” diye sordu Clifford.</p>

  <p class="p8">“Bir şeyler oku,” dedi Connie.</p>

  <p class="p8">“Ne okuyayım – şiir mi, düzyazı mı? Yoksa oyun mu?”</p>

  <p class="p8">“Racine'den oku,” dedi.</p>

  <p class="p8">Racine’den, güzel bir Fransızcayla parçalar okumak, Clifford’un en büyük ustalıklarındandı bir zamanlar, ama paslanmıştı artık, çekiniyordu; gerçekten de radyoyu her şeyden daha çok seviyordu şimdi. Connie dikiş dikiyordu, çuhaçiçeği renginde ipekli bir giysisini bozmuş, Mrs. Flint’in bebeğine bir şeyler yapıyordu. Eve dönüşüyle yemek zamanı arasında biçip hazırlamış, şimdi de sessizce dalmış, Clifford bir yandan okurken, o da dikiyordu.</p>

  <p class="p8">İçindeki tutkunun uğuldayışım duyuyordu, koca bir çanın, çaldıktan sonra bir süre uğuldayışı gibi.</p>

  <p class="p8">Clifford, Racine’le ilgili bir şeyler söyledi. Bu sözlerin anlamını Clifford susunca kavradı ancak.</p>

  <p class="p8">“Evet! Evet!” dedi başını kaldırıp Clifford’a bakarak, “çok güzel.”</p>

  <p class="p8">Clifford, onun gözlerinin mavi yalazlanışından, yumuşacık bir sessizlik içinde öylece oturuşundan, gene korku duydu. Böylesine yumuşak, böylesine suskun olmamıştı Connie hiçbir zaman. Büyülenmekten kendini alamadı, sanki Connie’den yayılan bir kokuyla sarhoş olmuştu. İster istemez okumasını sürdürdü, Fransızcanın gırtlaktan sesleri, Connie’ye bacalarda uğuldayan rüzgâr gibi geliyordu. Racine’den tek sözcük olsun duymuyordu.</p>

  <p class="p8">Baharın dumanlı, sevinçli inlemeleriyle uğuldayarak tomurcuklarla büyüyen bir orman gibi, tatlı bir kendinden geçiş içindeydi. Yaşadığı dünyada, adamın, güzel ayaklarıyla yürüyen, taşıdığı gizemli organla güzel, adsız adamın varlığını duyuyordu. Benliğinde, bütün damarlarında onu, onun çocuğunu duyuyordu. Onun çocuğu, bütün damarlarındaydı, ağaran tan gibi.</p>

  <p class="p8">“Elleri ise yoktu, ne gözleri, ne ayakları, ne de altın yığını saçları...”</p>

  <p class="p8">Bir orman gibiydi, meşe korusunun çatlayan binlerce tomurcukla uğuldayan, birbirine geçmiş karanlık dalları gibiydi. Aynı zamanda, gövdesinin birbirine geçmiş karanlık dolambaçlarında cinsel isteğin kuşları uyumaktaydı.</p>

  <p class="p8">Ama Clifford’un sesi, garip hırıltılarla, kesinlikle kısılmaya başladı. Ne olağanüstü bir şeydi. Ne olağanüstüydü Clifford, geniş omuzları, işe yaramaz bacaklarıyla, kitabın üstüne eğilmiş, garip, açgözlü, uygar! Ne garip bir yaratıktı, keskin, soğuk, esneklikten yoksun kuş istemiyle; sıcaklıktan yoksun, sıcaklık adına ne varsa hepsinden yoksun! Geleceğin yaratıklarından biri, ruhsuz, ama aşırı uyanık istemli, soğuk istemli. Ürperdi birden, Clifford’dan korkmuştu. Ama yaşamın yumuşak, sıcak alevi ondan çok daha güçlüydü, gerçek şeyler, ondan gizli olan şeylerdi.</p>

  <p class="p8">Okuma bitti. Connie irkildi birden. Başını kaldırdı. Clifford’un, solgun, korku veren, kin dolu gözlerle kendisini süzdüğünü görünce, daha da irkildi.</p>

  <p class="p8">“Ah, teşekkür ederim! Ne güzel okuyorsun Racine’i!” dedi tatlı bir sesle.</p>

  <p class="p8">“Tıpkı senin dinleyişin gibi güzel,” dedi Clifford kaskatı.</p>

  <p class="p8">“Ne yapıyorsun?” diye sordu sonra.</p>

  <p class="p8">“Mrs. Flint'in bebeğine bir giysi yapıyorum.”</p>

  <p class="p8">Başını çevirdi. Bir çocuk! Bir çocuk! Connie’nin bütün saplantısı buydu.</p>

  <p class="p8">“Nasıl olsa,” dedi yüksekten bir sesle, “insan, istediği her şeyi Racine’de bulabiliyor. Bir düzene, biçime sokulmuş coşkular, başıboş duygulardan daha önemlidir.”</p>

  <p class="p8">Connie, iri, boş, dumanlı gözlerle baktı ona.</p>

  <p class="p8">“Evet, kuşkusuz,” dedi.</p>

  <p class="p8">“Çağdaş dünya, coşkuları başıboş bırakmakla, soysuzlaştırmıştır onları ancak. Klasik bir dizginleme gerek bize.”</p>

  <p class="p8">“Evet,” dedi Connie yavaşça. Onun bomboş bir yüzle radyonun budalaca coşkularını dinleyişini düşündü. “İnsanlar coşkuları varmış gibi gözüküyorlar, ama gerçekte hiçbir şey duydukları yok. Bu romantikliğin ta kendisi bence.”</p>

  <p class="p8">“Çok doğru!” dedi Clifford.</p>

  <p class="p8">Clifford gerçekten çok yorgundu. Bu akşam, iyice yorulmuştu. Teknik kitaplarıyla, maden ocağı yöneticisiyle, radyosuyla, baş başa olmak daha hoşuna gidecekti belki.</p>

  <p class="p8">Mrs. Bolton gelerek iki bardak süt getirdi: biri, uyuması için Clifford’a, öteki de gene şişmanlaması için Connie’ye. Mrs. Bolton her gece getirirdi bunu.</p>

  <p class="p8">Connie, sütünü bitirdikten sonra, Clifford’un yatağına yatırılması işi kendisine düşmediği için biraz sevinerek, kalktı. Onun da bardağını alıp tepsiye koydu, tepsiyi dışarıya bırakmak üzere götürdü.</p>

  <p class="p8">“İyi geceler Clifford! İyi uykular! Racine bir düş gibi sarıyor insanın içini. İyi geceler!”</p>

  <p class="p8">Kapıya doğru ilerledi. Clifford’u öpmeden ayrılıyordu. Clifford ona keskin, soğuk gözlerle baktı. Demek öyle! Bütün bir akşamını ona kitap okumakla geçirmişti, gene de öpmeden gidiyordu. Ne katı yürekli kadındı! Bir öpücük kalıplaşmış bir davranıştı belki, ama böyle kalıplaşmış davranışlara dayanırdı yaşam. Bir Bolşevik’ti bu Connie, gerçekte. İçgüdüleri Bolşevik’çe bir özellik taşıyordu! Connie’nin çıktığı kapıya soğuk soğuk öfkeyle baktı. Öfke!</p>

  <p class="p8">Gene gecenin korkusu çökmüştü üstüne. Sinirliydi, böylesine enerjiyle dolu olup da bir işle uğraşamadığı, ya da böylesine durgun kalıp hiçbir şey işitmediği için kuşkuyla, azgın tehlikeli bir boşluğun gözdağlarıyla kıvranıyordu. Korkuyordu. Connie istese bu korkusunu giderebilirdi. Ama böyle bir şeye yanaşmayacağı apaçıktı artık. Katı yürekliydi, yaptığı bunca şey karşısında gene de soğuk, katı yürekliydi. Kendisi onun uğruna her şeyini harcamıştı, ama o gene de katı yürekliydi. Hep kendi dediği olsun istiyordu. Dediği dedikti hanımın.</p>

  <p class="p8">Şimdi bir de çocuk takılmıştı kafasına. Kendisinin, yalnız kendisinin, hep kendisinin olabilecek bir şey, Clifford’un değil!</p>

  <p class="p8">Clifford oldukça gürbüzdü; yüzü kıpkırmızı, omuzları güçlü, göğsü genişti, şişmanlamıştı. Ama gene de ölmekten korkuyordu. Korkunç bir boşluk, eziyordu onu hep bir bakıma, bir boşluk, bütün enerjisini yutacak bir boşluk; Enerjisiz, ölmüş gibi duyuyordu kendini, gerçekten ölmüş.</p>

  <p class="p8">Oldukça dışarı çıkık gözlerinde garip bir anlam vardı bu yüzden, sinsi, acımak bilmez, soğuk, aynı zamanda nerdeyse atılgan sayılabilecek bir bakış. Çok garip bir bakıştı bu atılgan bakış: sanki yaşama karşı yaşamı yenmekteydi. “İstemin gizlerini kim bilir – çünkü melekleri bile yenebilir o. –”</p>

  <p class="p8">Ama bu korkuyu uyuyamadığı geceler duyuyordu. Bu yok edici gücün, her yanından bastırdığım duymak gerçekten korkunç bir şeydi. Cansız var olmak iğrenç bir şeydi: cansız, var olmak, geceleyin.</p>

  <p class="p8">Neyse ki Mrs. Bolton zile bastı mı geliyordu. Ne zaman çağırsa gelirdi hep. Üzerinde odalık giysisi olurdu, arkasında, kır düşmekle birlikte kızların saçını andıran, garip donuk renkli bir örük sallanırdı. Gelir Clifford'a bir kahve ya da papatya çayı yapar, onunla satranç ya da kâğıt oynardı. O uykulu durumunda bile, karşısındakini terletecek ölçüde iyi satranç oynayabilecek, garip, kadınca bir yeteneği vardı. Gecenin sessiz içtenliği içinde otururlar, ya da Mrs. Bolton oturur Clifford yatağına uzanır, gece lâmbasından üzerlerine dökülen yalnızlık ışığı altında, Mrs. Bolton uykudan nerdeyse gözleri kapanarak, Clifford ise korkudan altüst olmuş bir durumda, boyuna oynarlar, oynarlardı – sonra birlikte çay içerler, gecenin ıssızlığı içinde ağızlarından tek söz çıkmaz, ama birbirlerine güven verir, destek olurlardı.</p>

  <p class="p8">Mrs. Bolton bu gece Leydi Chatterley’in sevgilisinin kim olduğunu düşünüyordu hep. Kendi Ted’ini düşünüyordu, ölümü üzerinden bunca yıl geçmiş olmakla birlikte, kendisi için şimdi bile yaşayan Ted’i. Onu düşününce dünyaya o eski kin uyanıyordu içinde, özellikle işverenlere karşı, kocasını öldürmüş oldukları için. Gerçekte onlar öldürmemişti. Ama duyguları öyle söylüyordu Mrs. Bolton’a. Bu yüzden, ruhunun derinlerinde bir yerde, her şey hiçti gözünde, gerçekte bir bozguncuydu.</p>

  <p class="p8">Yan uyur yan uyanık, Ted’le ilgili düşünceleri, Leydi Clıatterley’in bilinmeyen sevgilisiyle karıştı, Leydi Chatterlay’in Sör Clifford’a, Sör Clifford’un benimsemiş olduğu her şeye duyduğu kini paylaştı bir an. Bu arada bir yandan da Clifford’la kâğıt oynuyordu. Sayısı altı peniye oynuyorlardı. Bir Baronla kâğıt oynamak, gururunu okşuyordu, varsın gitsindi altı penileri.</p>

  <p class="p8">Kâğıt oynayınca hep parasına oynarlardı. Böylesi, Clifford’a kendini unutturuyordu. Bu gece de kazanıyordu. Bu, tan ağarıncaya dek uyumayacak demekti. Neyse ki dört buçuk sıralarında ağarmaya başladı ortalık.</p>

  <p class="p8">Bu arada Connie derin bir uykudaydı. Uyuyamayan biri varsa, o da koru bekçisiydi. Kümesleri kapamış, korunun çevresinde gezintisini yapmış, sonra evine dönüp akşam yemeğini yemişti. Ama yatağa girmemişti. Ateşin başında oturmuş, derin düşüncelere dalmıştı,</p>

  <p class="p8">Tevershall’da geçen çocukluğunu, beş altı yıl süren evliliğini düşünüyordu. Karısını düşünüyordu acı acı. Çok huysuz, kaba bir kadındı. Askere yazıldığı 1915 baharından beri görmemişti karısını. Oysa üç mil ötede bir yerdeydi karısı, hem de her zamankinden daha kaba, daha huysuz. Yaşadığı sürece, onu bir daha göreceğini sanmıyordu.</p>

  <p class="p8">Dışarda geçen yıllarını düşünüyordu, askerliğini. Hindistan, Mısır, sonra gene Hindistan: atlar arasında geçirdiği kör, düşünceden uzak günler: kendisini çok seven, kendisinin de sevdiği albay: subaylık yılları, yüzbaşılığa yükselmesinin çok yakın olduğu teğmenlik günleri. Sonra birden albayının zatürreden ölümü, kendisinin de ölümden kıl payıyla kurtuluşu, bozulan sağlığı, büyük tedirginliği, ordudan ayrılarak, gene işçi olmak üzere İngiltere’ye dönüşü.</p>

  <p class="p8">Olaylara ayak uyduruyordu. Bu koruda, bir süre için de olsa, rahat edebileceğini düşünmüştü. Şimdilik av yoktu daha. İlkin sülünleri yetiştirmesi gerekiyordu. Tüfek sesi yoktu çevrede. Her şeyden uzak, dilediği gibi yapayalnız kalabilecekti. Bir geçmişe bağlanmak zorundaydı. Buralar doğup büyüdüğü yerlerdi. Kendisi için pek bir anlam taşımamakla birlikte, annesi bile buradaydı. Günden güne, yaşamasını, varlığım ilişkilerden uzak sürdürebilirdi. Ne olacağını, ne yapacağını bilmiyordu çünkü.</p>

  <p class="p8">Ne olacağım bilmiyordu. Bir süre subaylık yaptığı, başka subayları, sivilleri, onların ailelerini, çocuklarını yakından tanıdığı için, bütün ‘yükselme’ isteğini yitirmişti. Orta sınıfla yüksek sınıf insanlarında, garip bir kasılma, baston yutmuş gibi bir katılaşma vardı, bu yüzden onlardan iyice soğumuş, uzaklaşmıştı.</p>

  <p class="p8">Kendi sınıfına dönmüştü böylece. Uzaklardayken unutmuş olduğu bir bayağılığı, aşırı sevimsiz bir kabalığı, bıraktığı gibi bulmuştu gene. Davranış inceliğinin ne önemli olduğunu benimsemişti şimdi en sonunda. Yaşamın ufak tefek ayrıntılarına, küçük hesaplarına aldırmaz gibi görünmenin de ne önemli bir şey olduğunu anlamıştı. Ama aşağı tabaka insanları arasında böyle bir öykünme yoktu. Domuz pastırmasının bir peni aşağı ya da yukarı oluşu, İncil'deki bir değişiklikten çok daha önemliydi onlar için. İşte buna bir türlü katlanamıyordu.</p>

  <p class="p8">Ayrıca, bir de gündelikler kavgası vardı. Öteki tabakalar arasında yaşamış olduğu için, bu kavgaya bir çözüm beklemenin boşluğunu biliyordu. Ölümden başka çözümü yoktu bu işin. Yapılacak tek şey aldırmamak, gündeliklerin azlığını çokluğunu düşünmemekti.</p>

  <p class="p8">Yoksulsanız, kötü durumdaysanız, bunu düşünmek zorundaydınız belki. Ama, düşündükleri tek şey olup çıkıyordu bu. Para kaygısı bütün sınıfların insanlarını yiyip tüketen bir kanser yarası gibiydi. Dolayısıyla, para kaygısından da tiksiniyordu.</p>

  <p class="p8">Peki ne kalıyordu geriye? Yaşamın paradan başka neyi vardı sunacak? Hiçbir şeyi.</p>

  <p class="p8">Ama yalnızlığın solgun kıvancıyla, tek başına yaşayabiliyor, şişman beyler kahvaltıdan sonra avlasınlar diye sülün yetiştiriyordu. Boş işti hepsi, bomboş, sonu yoktu.</p>

  <p class="p8">Ama ne diye üzecekti canını? Bu kadın karşısına çıkıncaya dek ne üzülmüş, ne de aldırmıştı böyle şeylere. Kadından aşağı yukarı on yaş büyüktü. Yaşantısıyla, her yönden, binlerce yıl daha yaşlıydı. Aralarındaki ilişki gitgide yakınlaşıyordu. Bu bağın pekişeceği, birlikte bir yaşam kuracakları günün pek uzak olmadığını sezmekteydi. Çünkü ‘Sevgi bağı gevşetilmeye gelmez!’</p>

  <p class="p8">Peki ya sonra? Sonra ne olacaktı! Elinde hiçbir şeyi kalmamışken, her şeye yeni baştan mı başlayacaktı? Bu kadınla yaşamını birleştirmeli miydi? Kötürüm kocanın bütün öfkesini üstüne çekmeli miydi? Kendisinden nefret eden, eli bayraklı karısının koparacağı yaygara da tuz biber ekecekti. Acılar! Bitmek tükenmek bilmiyordu acılar. Artık yalnız gününü gün etmeyi düşünecek çağda bir delikanlı değildi. Aldırmazlık da edemezdi öte yandan. Her acıdan, her çirkinlikten inciniyordu: kadın da öyle!</p>

  <p class="p8">Sör Clifford’dan, kendi karısından kurtulabilseler bile ne yapacaklardı, Kendisi ne yapacaktı? Nasıl yaşayacaktı? Bir şeyler yapması gerekti çünkü. Kadının parasına, kendi küçücük emekli aylığına güvenecek değildi ya.</p>

  <p class="p8">Çözüm bulamıyordu. Tek düşünebileceği şey Amerika’ya gitmek, yeni bir iklimi denemekti. Dolara hiç mi hiç güveni yoktu. Ama belki, başka bir şey de bulabilirdi.</p>

  <p class="p8">Uyku girmiyordu gözüne. Gece yarısına dek kara kara düşünerek oturduktan sonra, birden ayağa kalktı, ceketiyle tüfeğine uzandı.</p>

  <p class="p8">“Gel bakalım,” dedi köpeğe, “en iyisi dışarısı bizim için.”</p>

  <p class="p8">Yıldızlı bir geceydi, ama ay yoktu. Yavaş adımlarla, ayaklarının ucuna basaraktan yürüyordu. Maden işçilerinin, özellikle Stacks Gate işçilerinin, Marehay dolaylarında tavşanlara kurdukları kapanlarla her zaman başı dertteydi. Ama şimdi çiftleşme mevsimiydi, madencilerin bile biraz saygısı vardı buna. Bununla birlikte, korunun çevresinde ayaklarının ucuna basa basa dolaşarak kaçak avcıları aramak, sinirlerini biraz olsun yatıştırıyor, kafasını kötü düşüncelerden uzak tutuyordu.</p>

  <p class="p8">Ağır ağır, ayaklarının ucuna basarak yaptığı bu yürüyüşle –aşağı yukarı beş millik yoldu bu,– yorulmuştu. Tepeye tırmanarak aşağılara baktı. Gürültüden başka hiçbir ses yoktu, hiç aralıksız çalışan Stacks Gate’in, uzak, hışırtılı gürültüsü: işletmenin dizi dizi ışıklarından başka tek ışık gözükmüyordu. Her şey karanlık, dumanlı bir uykudaydı. Saat iki buçuktu. Ama, geçen bir trenin ya da koca bir kamyonun gürültüsüyle, yüksek fırınlardan dökülen pembe ışığın parıltısıyla, uyurken bile tedirgin, acımak bilmez bir dünyaydı bu. Demirin zorbalığı, kömürün dumanı, bütün bunların ardındaki itici güç olan açgözlülük üzerine kurulmuş bir demir kömür dünyasıydı. Açgözlülük, yalnız açgözlülük, uyku durak bilmiyordu.</p>

  <p class="p8">Soğuktu, öksürüyordu. Tepeden buz gibi bir rüzgâr esiyordu. Kadını düşündü. Şu anda onun sıcaklığını kollarında duyabilmek, onunla aynı battaniyeye sarınıp uyumak için geçmişteki gelecekteki bütün varını yoğunu bağışlardı. Onu kollarında tutabilmek, ona sarılıp uyumak, yalnız uyumak için, bütün ölümsüzlük umudunu, geçmişten edindiği her şeyi bağışlardı. Duyduğu tek gereklilik, onu kollarına alıp uyumaktı.</p>

  <p class="p8">Kulübeye gitti, battaniyeye sarınarak yere uzandı. Ama uyuyamadı, üşümüştü. Üstelik, kendi yaradılışındaki eksikliği, eksik yaradılışını, yalnızlığını bir bıçak gibi duyuyordu. Onu istiyordu, ona dokunmak, onu sımsıkı göğsüne bastırarak bir an bütünlenmek, sonra uyumak istiyordu.</p>

  <p class="p8">Gene kalktı dışarı çıktı, bu kez park kapısına doğru yürüdü. Saat nerdeyse dörttü, gök dupduruydu, ayaz dinmemişti. Tan ağarmamıştı daha. Karanlığa alışkındı, gözleri karanlıkta da görebiliyordu.</p>

  <p class="p8">Koca ev onu bir mıknatıs gibi yavaş yavaş çekiyordu. Onun yanında olmak istiyordu. Cinsel istek değildi bu, hayır. Kadının, sessizce kollarında kıvrılıp yatmasını özleten bitmemiş, acı yalnızlık duygusuydu. Belki de görebilirdi onu. Belki dışarıya çağırabilirdi: belki bir yol bulur, yanına çıkabilirdi. Kaçınılmaz bir gereklilikti duyduğu.</p>

  <p class="p8">Tepeyi yavaş yavaş tırmanarak Wragby’ye yaklaştı. Sonra kocaman ağaçların çevresinden dolanarak, giriş kapısı önündeki dört köşeli çimenlik alanı çevreleyen yola vardı. Evin önündeki bu çimenlik üstünde, karanlık göğe doğru kapkara yükselen iki kocaman kayın ağacını görebiliyordu şimdi.</p>

  <p class="p8">Ev, upuzun, basık bir karartı olarak duruyordu karşısında, yalnız alt katta, Sör Clifford’un odasında ışık yanıyordu. Ama kendisini hiç acımadan buralara sürükleyen incecik ipliğin öbür ucundaki kadının hangi odada yattığını bilmiyordu.</p>

  <p class="p8">Elinde tüfeğiyle biraz daha yaklaştı, olduğu yerde durarak eve uzun uzun bakmaya başladı. Şimdi bile bulabilirdi belki onu, bir yolunu bulup ona kavuşabilirdi. Bu ev, girilmeyecek bir yer değildi ki: kendisi hırsızlardan daha mı beceriksizdi? Ne diye gitmeyecekti ona?</p>

  <p class="p8">Arkasında tan yavaş yavaş ağarırken, orada kımıltısız dinelerek bekledi. Evdeki son ışığın da söndüğünü gördü. Ama Mrs. Bolton’un pencereye gelerek, koyu mavi ipekten yapılma eski perdeyi açışını, yaklaşan günün alaca karanlığına bakışını, uzun süredir beklediği tam arayışını, Clifford’u günün ağardığına inandırıncaya dek bekleyişini görmedi. Çünkü Clifford ancak gün ağarınca uykuya dalabiliyordu.</p>

  <p class="p8">Mrs. Bolton, uykudan gözleri kapanarak, pencerede durmuş bekliyordu. Birden irkildi, nerdeyse çığlığı basıyordu. Bir adam vardı aşağıda, alacakaranlıkta kopkoyu bir karaltı. Birden gözlerini açarak iyice baktı, ama Sör Clifford’u rahatsız etmemek için hiç sesini çıkarmadı.</p>

  <p class="p8">Günışığı ortalığa yayılmaya başladı, karaltı gitgide küçülür gibi oldu, daha bir seçikleşti. Koru bekçisi Oliver Mellors’du bu, tüfeğinden, tozluklarından, partal ceketinden tanımıştı. Evet, köpeği de bir gölge gibi arkasında dolaşıyor, onu bekliyordu!</p>

  <p class="p8">Ne istiyordu bu adam? Bütün evi uyandırmak mı? Ne arıyordu burada, kızışmış bir köpeğin, kancığının bulunduğu eve bakışı gibi, orada dikilmiş, hiç kımıldamadan eve bakıyordu?</p>

  <p class="p8">Tanrım! Bir şimşek çakıverdi Mrs. Bolton’un kafasında, Leydi Chatterley'in sevgilisi oydu! O! O!</p>

  <p class="p8">İnanılmaz şey! Gerçekte kendisi de bu adama biraz vurulmuştu bir zamanlar. Adam on altısında bir delikanlı, kendisi de yirmi altı yaşındaydı. Hastabakıcılık öğrendiği sıralara rastlıyordu bu, kendisine anatomi konusunda, daha başka derslerinde epey yardım etmişti çocuk. Kafalı bir çocuktu, Sheffield Lisesini parasız yatılı kazanmıştı. Fransızca öğrenmişti, daha başka birçok şeyler öğrenmişti: sonra ola ola nalbantbaşı olup çıkmıştı, kendisine sorarsanız bunun gerekçesi; atlara çok düşkün oluşuydu sözde: ama gerçekte, iş alanına atılmaktan korktuğu, güçlüklerden kaçtığı içindi bu, böyle olduğunu da hiçbir zaman kabul etmezdi.</p>

  <p class="p8">Gene de hoş bir delikanlıydı, çok yardımı dokunmuştu kendisine, bir şeyi anlatmakta, açıklamakta eşsizdi. Kafaca Sör Clifford’dan hiç de aşağı kalmazdı. Kadınların da çok hoşuna giderdi. Erkeklerin hoşlanmadığını söylerlerdi ama, kadınların hoşuna giderdi.</p>

  <p class="p8">Bertha Coutts’la evleninceye dek böyleydi. Ama o kadınla, sanki kendine inat olsun diye evlenmişti. Kimi insanlar kendilerine inat evlenirler, çünkü herhangi bir şeyde umut kırıklığına uğramışlardır. Böyle evliliklerin başarısızlıkla sonuçlanmasına da şaşmamak gerekir. –Bütün savaş sırasında yıllarca hiç görünmemişti, teğmenliğe yükselmiş, görgülü, gerçekten görgülü bir bay olmuştu!– Ama bütün bunlardan sonra Tevershall’a dönüp koru bekçiliğine başlamıştı! Kimileri ellerine geçen olanakları kullanamaz işte! Görgülü, ince bir bay gibi konuşabilirken, gene o yayvan Derbyshire şivesine dönmüştü. Oysa gerçekte çok güzel konuşabildiğini Ivy Bolton biliyordu.</p>

  <p class="p8">Ah, ah! Demek ona vurulmuştu sayın Leydi! Vurulan ilk kadın o değildi gerçi: çekici bir yönü vardı bu adamın. Ama, garip! Adam doğma büyüme bir Tevershall’lı, kadın da Wragby Hall’dan bir Leydi! Tanrım! O tantanalı Chatterley ailesinin yüzüne inen bir tokattı bu!</p>

  <p class="p8">Ama gün ağardıkça adam, böyle beklemenin boşluğunu anlamıştı! Yalnızlıktan kurtulmaya çalışmak boş bir çabaydı. Bütün yaşam boyunca katlanmak gerekiyordu buna. Ancak ara sıra doldurulabilirdi yalnızlık uçurumu. Ama beklemek gerekiyordu. Yalnızlığı benimseyip, ona bütün yaşam boyunca sarılmak gerekiyordu. Sonra da uçurumun doldurulduğu anlar gelince, onları da benimsemek. Ama kendiliğinden gelirdi bu anlar. Zorla güzellik olmazdı.</p>

  <p class="p8">Onu oralara sürükleyen, kanayan istek ansızın kırılıverdi. Kırılmıştı; böyle olması gerekiyordu. İki yanın da aynı isteği duyarak yaklaşması, buluşması gerekiyordu. Connie kendiliğinden gelmedikçe, böyle ardına takılmamalıydı. Takılmamalıydı. Geri dönüp, onun kendi kendine gelmesini beklemeliydi.</p>

  <p class="p8">Düşünceli, yavaş yavaş geri dönerek yalnızlığını gene benimsedi. Böylesi daha iyiydi, biliyordu. Kendiliğinden gelmeliydi; böyle onun ardında dolaşmasının hiçbir yaran yoktu. Ama hiç!</p>

  <p class="p8">Mrs. Bolton onun gözden yittiğini, köpeğin de arkasından uzaklaştığını gördü.</p>

  <p class="p8">“Evet! Evet!” dedi, “Onun olabileceğini hiç mi hiç düşünmemiştim; oysa düşünmem gereken tek adamdı o. Delikanlılığında, Ted’in ölümünden sonra bana çok iyi davranmıştı. Ah! Ah! Yaşasaydı ne derdi Ted, bilmem!”</p>

  <p class="p8">Uykuya dalmış olan Clifford'a utku dolu gözlerle bakarak sessizce odadan çıktı.</p>

  <p class="p8"> </p>
</body>
</html>
