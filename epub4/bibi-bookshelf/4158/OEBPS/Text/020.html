<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>18</title>
</head>

<body>
  <h1 class="h11"><a id="a23"></a>18</h1>

  <p class="p8">Nasıl bir yol tutacağını kararlaştırması gerekiyordu. Venedik’ten altı gün sonra, onun Wragby’den ayrılacağı cumartesi günü ayrılacak, böylece pazartesiye Londra’da olacaktı. Mellors’a, Hartland Oteli’ne bir mektup yollamasını, pazartesi akşamı yedide de kendisine uğramasını yazdı.</p>

  <p class="p8">İçinde garip, karmakarışık bir öfke vardı, bütün gövdesi uyuşmuştu. Hilda’ya bile açılmaktan kaçınıyordu, onun bu susuşuna içerleyen Hilda da bir Hollandalı kadınla arkadaşlık kurmuştu. Connie, kadınlar arasındaki bu boğucu içtenliklerden tiksiniyordu, Hilda’nın büyük önem, verdiği türden içtenliklere.</p>

  <p class="p8">Sör Malcolm, Connie’yle birlikte yolculuğa karar verdi, Duncan da Hilda’yla dönecekti. Eski kurt sanatçı, her zaman işini bilirdi: ‘Orient Express’de iki yatak ayırtmıştı, ama Connie lüks trenlerden, bugünlerde bu trenlerde göze çarpan kokuşmuş, bayağı sürüden hiç hoşlanmıyordu. Gene de Paris’e daha çabuk varmış olacaklardı böylece.</p>

  <p class="p8">Sör Malcolm, karısına dönmekten her zaman büyük bir rahatsızlık duyardı. İlk karısından beri huyuydu bu. Eve vardığında nasıl olsa bir tatsızlık doğacaktı, onun için hiç değilse şimdilik şen kalmaya çalışıyordu. Denizde iyice yanmış olan Connie, çevresindeki hiçbir güzelliğe başını bile kaldırıp bakmadan, bütün güzelliğiyle, sessiz oturuyordu.</p>

  <p class="p8">“Wragby’e dönmek biraz sıkıcı bir şey senin için, değil mi?” dedi babası, durgunluğunu görerek.</p>

  <p class="p8">“Döneceğimi pek sanmıyorum,” dedi Connie, şaşırtıcı bir kesinlikle, iri mavi gözlerini babasına dikerek: Babasının gözlerinde, karşısındakine ne diyeceğini kesinlikle bilemeyen bir erkeğin ürkek bakışı belirdi.</p>

  <p class="p8">“Bir süre Paris’te mi kalacaksın?”</p>

  <p class="p8">“Hayır! Wragby’ye hiç dönmeyeceğim, demek istiyorum.”</p>

  <p class="p8">Kendi ufak tefek üzüntüleri başından aşkındı, omuzlarına bir de kızının sıkıntılarının binmesini hiç de dilemiyordu.</p>

  <p class="p8">“Bu da nerden çıktı durup dururken?” dedi.</p>

  <p class="p8">“Bir çocuğum olacak.”</p>

  <p class="p8">Connie bu gerçeği bir insana ilk olarak açıyordu, bir dönüm noktasıydı bu an yaşamında.</p>

  <p class="p8">“Ne biliyorsun?” dedi babası.</p>

  <p class="p8">“Nasıl, ne biliyorum?”</p>

  <p class="p8">“Clifford’un çocuğu değil tabii.”</p>

  <p class="p8">“Hayır. Başka bir adamın.”</p>

  <p class="p8">Babasına işkence etmekten hoşlanıyordu sanki.</p>

  <p class="p8">“Ben tanıyor muyum bu adamı?” diye sordu Sör Malcolm.</p>

  <p class="p8">“Hayır, hiç görmediniz.”</p>

  <p class="p8">Uzun bir sessizlik oldu.</p>

  <p class="p8">“Peki ne yapmayı düşünüyorsun?”</p>

  <p class="p8">“Bilmiyorum. Bütün güçlük de bu ya.”</p>

  <p class="p8">“Clifford’la anlaşsanız, olmuyor mu?”</p>

  <p class="p8">“Clifford’un çocuğu kabul edeceğini sanıyorum,” dedi Connie. “Son gelişinizde, sizin kendisiyle konuşmanızdan sonra, başkasından bir çocuğum olmasına hiç sesini çıkarmayacağını söyledi, tek istediği, çocuğu kendisininmiş gibi göstermem.”</p>

  <p class="p8">“Bu konuda söyleyebileceği en akıllıca söz. Böylece, bir güçlüğü kalmıyor işin.”</p>

  <p class="p8">“Nasıl kalmıyor?” dedi Connie, babasının gözlerine bakarak. Bunlar tıpkı kendisininki gibi oldukça iri mavi gözlerdi, ara sıra küçük bir oğlanın tedirgin bakışları, ara sıra da somurtkan bir bencillik, genellikle tatlı bir alaycılık vardı bu gözlerde.</p>

  <p class="p8">“Clifford’a, Chatterley ailesini sürdürecek bir oğul, Wragby’e de yeni bir baron kazandırırsın.”</p>

  <p class="p8">Sör Malcolm bu sözü söylerken bıyık altından gülümsüyordu.</p>

  <p class="p8">“Ama böyle bir şey yapmak istemiyorum,” dedi Connie.</p>

  <p class="p8">“Neden istemeyesin? Yoksa öteki adama gönlünü mü kaptırdın? Gerçeği istersen, sana söyleyeceğim şudur yavrum: Dünya, akışını sürdürüyor. Bugün Wragby ayaktadır, yarın da ayakta olacak. Dünya aşağı yukarı değişmez bir akış içindedir, biz kendimizi bu akışa uydurmak zorundayız. Benim kendi düşünceme göre, eğlencemize bakmak zorundayız. Duygular değişir. Bu yıl bu adamı, gelecek yıl başka bir adamı sevebilirsin. Ama Wragby, değişmeden ayakta kalacaktır. Wragby’nin sana sarıldığı ölçüde, sen de Wragby’ye sarıl. Sonra da eğlenmene bak. Wragby’den kaçmakla çok az şey kazanırsın. İstersen kaçabilirsin tabii. Kendinin olan bir gelirin var, sonuna dek güvenebileceğin tek şeydir bu. Ama gene de, kaçmakla bir kazancın olmaz. Wragby’ye küçük bir baron kazandır. Göreceksin eğlenceli bir iş olacaktır bu.”</p>

  <p class="p8">Sör Malcolm geriye yaslanarak, gene gülümsedi. Connie karşılık vermedi.</p>

  <p class="p8">“Umarım ki gerçek bir erkek bulmuşsundur en sonunda,” dedi bir süre sonra, açıkgöz bir duygusal uyanıklıkla.</p>

  <p class="p8">“Evet. Bütün güçlük de buradan doğuyor ya. Böyle erkekler sayılı yeryüzünde.”</p>

  <p class="p8">“Doğru!” dedi Sör Malcolm, bu sözden hoşlanarak. “Erkeğin böylesi çok azdır! Doğru yavrum. Senin gibi bir kadına rastladığı için de şanslı bir adammış doğrusu. Seni güç duruma sokmaz herhalde.”</p>

  <p class="p8">“Hayır, hayır! Kendi istediğim gibi davranmakta, beni bütünüyle özgür bırakıyor.”</p>

  <p class="p8">“Evet, öyle ya! Gerçek bir erkekten de bu beklenir.”</p>

  <p class="p8">Sör Malcolm hoşlanmıştı bu işten. Connie, sevdiği kızıydı, ondaki dişiliği her zaman beğenmişti. Hilda gibi annesine çekmemişti Connie. Clifford'dan da tiksiniyordu. Onun için hoşlandı bu durumdan, kızına candan bir anlayış gösterdi, sanki doğacak çocuk kendi çocuğuydu.</p>

  <p class="p8">Connie’yi, Hartland Oteline götürerek yerleştirdi, kendisi de kulübüne gitti. Connie akşamleyin onunla çıkmak istemedi.</p>

  <p class="p8">Mellors’dan beklediği mektup gelmişti.</p>

  <p class="p5"><span class="t16">Ben otele gelmiyorum, seni saat 7’de Adam Street’de Alt</span><span class="t16">ı</span><span class="t16">n Horoz’un Önünde bekleyece</span><span class="t16">ğ</span><span class="t16">im.</span></p>

  <p class="p8">Koyu renk giyimiyle bambaşka bir kılıkta, ince uzun görünüşüyle orda bekliyordu. Doğal bir başkalığı vardı, ama Connie’nin tabakasından insanların basmakalıp görünüşünden uzaktı. Connie, onun her yere girip çıkabilecek bir adam olduğunu hemen gördü. Doğal bir görgüsü vardı, yüksek tabakanın basmakalıp görgüsünden çok daha güzel bir şeydi bu.</p>

  <p class="p8">“Merhaba, geldin demek! Çok da iyi görünüyorsun!”</p>

  <p class="p8">“Evet! Sen iyi görünmüyorsun ama.”</p>

  <p class="p8">Adamın yüzüne kuşkuyla baktı. Zayıftı, elmacık kemikleri çıkmıştı. Ama gözleri gene de gülüyordu, hemen kanı kaynadı ona. Ölçülü biçili davranma geriliminin bütün yükü birden kalkıverdi omuzlarından. Adamdan taşan bir etki, mutlulukla, rahatlıkla doldurdu içini. Bir kadının atak mutluluk içgüdüsüyle hemen kaptı bu etkiyi. 'Mutluyum o buradayken!’ dedi içinden. Venedik’in kızgın güneşi bile içini böyle bir sıcaklıkla dolduramamıştı.</p>

  <p class="p8">“Çok üzüldün mü geçen olaylara?” diye sordu adama, masada karşısında otururken: Çok zayıflamıştı adam; bunu şimdi görüyordu. Eli tıpkı eskiden olduğu gibi, uyuyan bir hayvanın gevşek unutmuşluğuyla duruyordu masada. Tutup öpmek geçti içinden bu eli. Ama bunu yapmayı göze alamadı.</p>

  <p class="p8">“İnsanlar her zaman korkunç şeyler,” dedi adam.</p>

  <p class="p8">“Çok üzüldün mü?”</p>

  <p class="p8">“Üzüldüm, her zaman üzüldüğüm gibi. Üzülmekle budalalık ettiğimi de biliyordum.”</p>

  <p class="p8">“Kuyruğuna teneke bağlamış bir köpek gibi mi duydun kendini, Clifford öyle yazıyordu.”</p>

  <p class="p8">Adam başını kaldırıp baktı. Connie’nin tam o anda böyle bir şey söylemesi yersizdi: çünkü gururu çok büyük bir yara almış durumdaydı.</p>

  <p class="p8">“Evet, duydum sanıyorum.”</p>

  <p class="p8">Onun bu hor görüden duyduğu tiksinmeyi Connie hiç sezmedi.</p>

  <p class="p8">Uzun bir sessizlik oldu.</p>

  <p class="p8">“Beni özledin mi?”</p>

  <p class="p8">“Bütün o patırtıdan uzak olduğuna sevindim.”</p>

  <p class="p8">Gene bir sessizlik oldu.</p>

  <p class="p8">“Peki ikimiz için söylenenlere inandı mı herkes?”</p>

  <p class="p8">“Hayır! Hiç sanmıyorum.”</p>

  <p class="p8">“Clifford?”</p>

  <p class="p8">“Onun da inandığını sanmıyorum. Üstünde bile durmadı. Ama bana yol vermek zorunda kaldı tabii.”</p>

  <p class="p8">“Biliyor musun bir çocuğum olacak.”</p>

  <p class="p8">Adamın yüzündeki, gövdesindeki bütün anlamlar ansızın siliniverdi. Anlamı hiç kavrayamayan koyulaşmış gözlerle baktı. Sanki kara alevli bir hayaletti bakan.</p>

  <p class="p8">“Sevindiğini söyle n’olur,” diye yalvardı, adamın elini kavrayarak. İlkin bir sevinç belirdi adamın yüzünde, sonra anlaşılmayan duygular gölgeledi bu sevinci.</p>

  <p class="p8">“Gelecek, beni düşündürüyor,” dedi.</p>

  <p class="p8">“Ama sevinmiyor musun?” diye üsteledi Connie.</p>

  <p class="p8">“Geleceğe korkunç bir güvensizlik var içimde.”</p>

  <p class="p8">“Canım, bu sorumluluk rahatsız etmesin seni. Clifford çocuğu seve seve alacak.”</p>

  <p class="p8">Mellors’un, bu sözler üzerine sarardığını, durgunlaştığını gördü.</p>

  <p class="p8">“Clifford’a dönüp, Wragby’ye küçük bir baron kazandırmamı ister misin?” diye sordu.</p>

  <p class="p8">Adam, Connie’ye baktı, yüzü sapsarı, düşüncesi çok uzaklardaydı. Yüzünde gene o çirkin sırıtma titreşti.</p>

  <p class="p8">“Çocuğun babasının kim olduğunu söylemen gerekmez mi o zaman?”</p>

  <p class="p8">“Söylesem bile gene alır, yeter ki ben isteyeyim.”</p>

  <p class="p8">Adam bir süre düşündü.</p>

  <p class="p8">“Evet!” dedi en sonunda kendi kendine “Doğru! Söylesen bile gene alabilir.”</p>

  <p class="p8">Bir sessizlik çöktü. Koca bir uçurum belirmişti aralarında.</p>

  <p class="p8">“Ama Clifford'a dönmemi istemezsin değil mi?” diye sordu Connie.</p>

  <p class="p8">“Sen ne yapmak istersin peki?”</p>

  <p class="p8">“Seninle birlikte yaşamak.”</p>

  <p class="p8">Bu sözü işitince, elinde olmaksızın, bütün kamını alev sardı adamın, başı önüne düştü. Sonra gene başını kaldırarak, büyülenmiş gözlerle baktı.</p>

  <p class="p8">“Değer mi sence?” dedi, “düşün ki sana verecek hiçbir şeyim yok.”</p>

  <p class="p8">“Birçok erkeklerde olmayan şey var sende. Kendin de biliyorsun bunu.”</p>

  <p class="p8">“Bir bakıma biliyorum.” Bir süre durarak düşündü. Sonra kısaca: “Bana, çok kadınsı bir erkek olduğumu söylerlerdi hep. Ama gerçekte durum bambaşka. Kuş vurmak istemiyorsam, para ardında koşmuyorsam, yükselme tutkusu beslemiyorsam, neden kadın sayılacakmışım? Orduda istesem kolayca yükselebilirdim, ama orduyu sevmiyordum. Adamlarımı çok iyi yönetebiliyordum gerçi: beni seviyorlar, öfkemden de kutsal bir korku duyuyorlardı. Ama üst-rütbedekilerin taş kafalı oluşu öldürüyordu orduyu, budalaca bir duruma sokuyordu. Erkekleri severim, erkekler de beni sever. Ne var ki, bu dünyayı yönetenlerin boşboğazca böbürlenmelerine, büyüklük taslamalarına hiç katlanamam. Onun için de herkesle kolay kolay geçinemem. Para için yapılan yüzsüzlüklerden, sınıf ayrımından tiksinirim. Bu durumla, böyle bir dünyada, bir kadına verebilecek neyim var benim?”</p>

  <p class="p8">“Senden bir şey isteyen var mı? Burada pazarlık mı edeceğiz şimdi? Birbirimizi seviyoruz ya, bu yeter.”</p>

  <p class="p8">“Hayır hayır! Bu yetmez. Yaşamak, ilerlemek, ilerlemektir. Oysa benim yaşayışım herkesinkiyle aynı oluktan akmaz, akamaz. Yanmış bir bilet gibiyim biraz. Yaşayışım bir yön kazanmadan, sağlam bir biçime bağlanmadan, hiç olmazsa bana iç rahatlığı verecek bir durum kazanmadan, yaşamıma bir de kadın karıştırmamın ne gereği var? Bir erkeğin yaşamasında, bir kadına sunabileceği bir anlam olmalıdır: herkesten ayrı bir yaşam süreceklerse, kadın da gerçek bir kadınsa, gereklidir bu. Ben düpedüz sana gövdesini satan bir adam olamam.”</p>

  <p class="p8">“Neden?”</p>

  <p class="p8">“Olamam işte. Sen de çok sürmez tiksinirsin bu durumdan.”</p>

  <p class="p8">“Bana güvenmiyorsun sanki.”</p>

  <p class="p8">Adamın yüzünde gene o sırıtma belirdi.</p>

  <p class="p8">“Para sende, üstünlük sende, karar sende ama, ben salt parayla tutulmuş bir erkekten başka bir şey olmaya katlanamam.”</p>

  <p class="p8">“Başka nesin ki?”</p>

  <p class="p8">“Haklısın sormakta, gözle görülebilen bir şey değil bu çünkü. Ama hiç olmazsa kendi gözümde bir şeyim. Kendi varlığımın anlamını görebiliyorum; bunu başkalarının göremeyişini anlamıyorum gerçi, ama önemli değil.”</p>

  <p class="p8">“Peki benimle birlikte yaşamak, varlığının anlamını azaltacak mı?”</p>

  <p class="p8">Adam karşılık vermeden önce uzun bir süre durakladı:</p>

  <p class="p8">“Olabilir.”</p>

  <p class="p8">Connie de durup düşündü bir an.</p>

  <p class="p8">“Peki neymiş senin varlığının anlamı?”</p>

  <p class="p8">“Dedim ya, görünmez bir şey. Dünyaya inanmıyorum, paraya, ilerlemeye, uygarlığımızın geleceğine de inanmıyorum. İnsanlığa bir gelecek gerekliyse, şimdi içinde bulunduğumuz durumu büyük ölçüde değiştirmek zorundayız.”</p>

  <p class="p8">“Ne biçim bir şey olacak bu gelecek?”</p>

  <p class="p8">“Tanrı bilir. Bu konuda bir şeyler duyuyorum içimde, bir sürü öfkeyle karışık. Ama gerçekte ne olduğunu ben de bilmiyorum.”</p>

  <p class="p8">“Ben söyleyeyim mi?” dedi Connie, adamın yüzüne bakarak: “Söyleyeyim mi? Öteki erkeklerde bulunmayan, yalnız sende olan, geleceği yaratacak şeyi söyleyeyim mi?”</p>

  <p class="p8">“Söyle bakalım.”</p>

  <p class="p8">“Senin cana yakınlığındaki gözü peklik: elini kalçamın üstüne koyup, dünyada en güzel kalça seninki, dediğin zamanki gibi.”</p>

  <p class="p8">Yüzünde bir gülümseme titreşti adamın.</p>

  <p class="p8">“Öyle mi?” dedi.</p>

  <p class="p8">Sonra düşündü.</p>

  <p class="p8">“Evet!” dedi. “Haklısın. Gelecek bu işte. Başka hiçbir şey değil. Bu yakınlığı erkeklere de duyduğum oldu. Onlara tence değinmek zorunda kaldım, döneklik de etmedim bu konuda. Onları cehenneme bile salsam, hem yakınlıkla davranmak hem de hepsinin bilincinde olmak zorunluluğunu duydum. Bir bilinçlilik sorunudur bu, Buddha’nın dediği gibi. Ama Buddha da kavgasında, erkekler arasındaki ilişkilerde bile, erkekçe sürdürülebildiği zaman en iyi şey olan, gövdece bilinç, tence cana yakınlık konularında utangaç davranmıştır; oysa böyle bir şey, maymunca bir özellikten kurtararak gerçek erkek yapar onları. Evet, önemli olan candan sevgidir gerçekte; cinsel birleşmedir. Cinsel değinme, gerçek olan tek değinmedir, bütün değinmelerin en yakınıdır. Oysa biz bu değinmeden korkuyoruz. Ancak yarım bilinçle, yarım yamalak yaşıyoruz, özellikle İngilizler, birbirleriyle değinme kurmak, biraz cana yakınlık, biraz duygu inceliği kazanmak zorundadırlar. Bize en çok gereken şey budur.”</p>

  <p class="p8">Connie adama battı.</p>

  <p class="p8">“Öyleyse, neden benden korkuyorsun?”</p>

  <p class="p8">Adam karşılık vermeden önce ona uzun uzun baktı.</p>

  <p class="p8">“Gerçekte beni düşündüren şey, senin paran, toplumdaki yerin, iç dünyan.”</p>

  <p class="p8">“Peki bende cana yakınlık yok mu?” dedi Connie, düşünceli.</p>

  <p class="p8">Adam koyulaşan gözleriyle alttan alttan baktı.</p>

  <p class="p8">“Var, ara sıra, tıpkı bendeki gibi.”</p>

  <p class="p8">“Aramızdaki ilişkide bana güvenemiyor musun?” dedi Connie, kuşkulu gözlerle bakarak.</p>

  <p class="p8">Adamın yüz çizgileri yumuşuyor, sertlikten uzaklaşıyordu.</p>

  <p class="p8">“Güvenebilirim belki.”</p>

  <p class="p8">İkisi de susuyorlardı.</p>

  <p class="p8">“Beni kollarına almanı istiyorum,” dedi Connie, “çocuğumuzun olacağına sevindiğini söylemeni istiyorum.”</p>

  <p class="p8">Öyle güzel, öyle sıcak, öyle istekliydi ki, adam, içinden bir şeyin ona doğru atılmakta olduğunu duydu.</p>

  <p class="p8">“Odama gitsek iyi olur,” dedi adam. “Gene dedikodu çıkar ama olsun.”</p>

  <p class="p8">Adam bütün dünyayı unutmaya başlıyordu gene, yüzü cana yakın bir tutkunun yumuşak, katıksız görünüşüne bürünüyordu.</p>

  <p class="p8">Issız sokaklardan geçerek Coburg Square’e yürüdüler, adam, bir evin en üst katında bir çatı odasında kalıyor, küçük bir havagazı ocağında yemeklerini kendisi pişiriyordu. Oda küçücük, ama derli topluydu.</p>

  <p class="p8">Connie soyundu, onu da soyunmaya zorladı. Gebeliğinin yumuşak ilk ışıltısı içinde, çok alımlı bir görünüşü vardı.</p>

  <p class="p8">“Sana dokunmamalıyım,” dedi adam.</p>

  <p class="p8">“Hayır! Sev beni! Sev beni, yanından hiç ayırmayacağını söyle. Beni bırakmayacağım söyle. Hiçbir yere, hiç kimseye bırakmayacağını söyle.”</p>

  <p class="p8">Adama yaklaşarak, onun ince, güçlü, çıplak gövdesine, tanıdığı bu tek yuvaya sıkıca sarıldı.</p>

  <p class="p8">“Öyleyse yanımdan ayırmayacağım seni,” dedi adam. “Sen böyle istedikten sonra, hiçbir yere bırakmayacağım seni.”</p>

  <p class="p8">Kollarını kadının boynuna sımsıkı doladı.</p>

  <p class="p8">“Çocuk için de sevindiğini söyle,” dedi kadın gene, “öp onul dölyatağımı öp, onun orda olduğuna sevindiğini söyle bana.”</p>

  <p class="p8">Bu güç bir şeydi adam için.</p>

  <p class="p8">“Bu zamanda dünyaya bir çocuk getirmekten büyük bir korku duyuyorum,” dedi, “geleceğinden büyük korku duyuyorum.”</p>

  <p class="p8">“Ama sensin onu karnıma koyan. Senin göstereceğin cana yakınlık olacaktır onun geleceği. Öp onu!”</p>

  <p class="p8">Adam ürperdi, çünkü gerçekti bu söz. “Senin göstereceğin cana yakınlık olacaktır onun geleceği.” – o zaman kadına büyük bir sevgi duydu. Eğilip kadının karnını, dölyatağı içindeki yaratığı öptü.</p>

  <p class="p8">“Ah, sen seviyorsun beni! Seviyorsun beni!” dedi kadın, anlamsız, kesik haz çığlıklarını andıran bir sesle: Adam büyük bir yumuşaklıkla sarıldı ona, bir cana yakınlığın kendi gövdesinden onun gövdesine doğru aktığını, aralarında dokunaklı bir kaynaşma duygusunun kıvılcımlandığını gördü.</p>

  <p class="p8">Ona sıkıca kenetlenirken, yapması gereken tek şeyin bu olduğunu, erkekçe bütünlüğünü, gururunu yitirmeksizin candan bir değinmeyi gerçekleştirmenin büyüklüğünü anladı. Bu kadının parası, olanakları kendisinde yoksa, böyle bir nedenden dolayı ondan cana yakın ilgisini esirgemesi erkeklik gururuna, onuruna yakışmazdı. “Ben insanlar arasında tence bir bilincin olmasını savunuyorum,” diye düşündü içinden, “cana yakın bir değinmeyi savunuyorum. Bu kadın da benim eşim, yoldaşım. Paraya, makinalara, dünyadaki yoz maymunluk ülküsüne karşı savaşıyorum. Bu kadın da bana destek olacak. Tanrıya bin şükür ki bir kadınım var! Benimle bir olan, candan, benim bilincimde olan bir kadın. Tanrıya şükür, şamatacı, budala bir kadın değil. Candan, uyanık, bilinçli bir kadın.” Hazdan sarsılırken, ruhu da üremenin çok ötesinde bir yaratıcılıkla kadına doğru atıldı.</p>

  <p class="p8">Ondan hiç ayrılmamaya iyice kararlıydı artık şimdi kadın. Ama aşılması gereken bir sürü güçlük vardı daha.</p>

  <p class="p8">“Bertha Coutts’dan nefret ediyor musun?” diye sordu.</p>

  <p class="p8">“Ne olur, ondan söz etme bana.”</p>

  <p class="p8">“Edeceğim! Etmem gerek. Çünkü bir zamanlar seviyordun onu. Ona da, şimdi bana olduğun gibi içten bağlıydın bir zamanlar. Söylemen gerek bana şimdi: böyle içten bir bağlılıktan sonra, ona böylesine bir nefret duymak, korkunç bir şey değil mi? Nasıl oluyor bu?”</p>

  <p class="p8">“Bilmiyorum. Her zaman kendi istemini dikti karşıma, her zaman: uğursuz dişi istemini: Özgürlüğünü! Bir kadının hep aşağılık bir şamatayla sona eren uğursuz istemi. Özgürlüğü, bana karşı kullandığı, yüzüme kezzap gibi attığı bir şeydi her zaman.”</p>

  <p class="p8">“Ama şimdiye dek kopamamış senden. Gene seviyor mu seni?”</p>

  <p class="p8">“Hayır, hayır! Benden kopmayışı, azılı bir öfke duyması, bana kötülük etmek istemesi yüzündendir.”</p>

  <p class="p8">“Gene de bir zamanlar sevmiş olmalı seni.”</p>

  <p class="p8">“Hayır! Belki ara sıra seviyordu. Yaklaşır gibi oluyordu bana. Ama bundan bile tiksiniyordu. Beni sevdiği anlar oluyordu, ama sevgisini hemen geri alır, homurdanmaya başlardı. Duyduğu en büyük istek, bana bağırmaktı, bu huyu hiç değişmedi. İstemi ta başlangıçtan beri yanlış bir yöndeydi.”</p>

  <p class="p8">“Ama belki de senin kendisini sevmediğini seziyor, sevmen için çabalıyordu.”</p>

  <p class="p8">“Tanrının belası bir çabaydı bu.”</p>

  <p class="p8">“Ama gerçekte sevmiyordun onu değil mi? Sen de ona karşı dürüst davranmadın.”</p>

  <p class="p8">“Nasıl sevebilirdim ki? Başlamıştım. Bir ara sevmeye başlamıştım. Ama her nedense, hep soğutuyordu beni. Konuşmayalım bunu şimdi. Korkunç bir durumdu. O da korkunç bir kadındı. Bu son olaylarda, elimden gelse bir sansar avlar gibi vururdum onu: kadın kılığına girmiş, çılgın, azılı bir şey! Ah, bir vurabilseydim de, bütün bu işkenceye son verebilseydim. Ah böyle bir yetki verilseydi bana. Bir kadın kendi isteminin şaşmaz kölesi olur, bu istem de her şeye karşı direnirse, korkunç bir şey olur bu, o kadının en sonunda vurulması gerekir.”</p>

  <p class="p8">“Peki kendi isteminin kölesi olan erkeklerin de vurulması gerekmez mi?”</p>

  <p class="p8">“Evet! – onları da gebertmeli! Ama yakamı kurtarmalıyım bu kadından, sonra bir gün gene iş açar başıma. Sana şunu söylemek istiyordum; ne yapıp yapıp bu kadından boşanmak zorundayım, onun için dikkatli olmamız, sağda solda birlikte görünmememiz gerek. Bir gün ikimiz bir aradayken saldırmasına hiç mi hiç katlanamam.”</p>

  <p class="p8">Connie bu söz üzerine düşündü.</p>

  <p class="p8">“Bu, birlikte yaşayamayacağız demektir.”</p>

  <p class="p8">“Aşağı yukarı altı ay beklememiz gerekiyor. Boşanma kararını eylülde alabileceğimi sanıyorum; bu durumda marta dek beklemek zorunda kalacağız.”</p>

  <p class="p8">“Peki ama, çocuk şubat sonuna doğru doğacak belki.”</p>

  <p class="p8">Adam susuyordu.</p>

  <p class="p8">“Ah bütün şu Cliffordlar, Bertha’lar geberse yok mu!”</p>

  <p class="p8">“Ama böyle bir şey dilemek, candan bir davranış değil onlara karşı.”</p>

  <p class="p8">“Onlara candan davranmak ha? Onlara gösterilebilecek en candan davranış, leşlerini sermektir belki. Yaşamayı bilmezler. Ancak bozgunculuk yaparlar. Ruhları kötülükle kaynar içlerinde. Böylelerini ancak ölüm paklar. Onları gebertmek suç sayılmamalı.”</p>

  <p class="p8">“Ama sen bunu yapamazsın.”</p>

  <p class="p8">“Kim demiş yapamam diye! Bir sansardan daha kolay vururum onları. Kılım bile kıpırdamaz. Tek başıma bir direniş, bir güzellik olur bu işte. Onlar ise sürüyle. Ah, nasıl gebertirdim hem de.”</p>

  <p class="p8">“Belki de sürüyle oluşlarından dolayı göze alamazdın böyle bir şey yapmayı.”</p>

  <p class="p8">“O belli olmaz.”</p>

  <p class="p8">Connie derin bir düşünceye daldı. Adamın Bertha Coutts’dan ne pahasına olursa olsun ayrılmak istediği apaçıktı. Son durum pek de iç açıcı değildi. Bahara dek yalnız yaşamak. Belki bu arada Clifford’dan boşanabilirdi. Ama nasıl? Mellors’un adını verse, bu kez onun boşanma işi suya düşecekti. Ne iğrenç bir durumdu bu! İnsan başını alıp dünyanın en uzak bucaklarına kaçarak bütün bu saçmalıklardan kurtulamaz mıydı?</p>

  <p class="p8">Hayır, kurtulamazdı. Dünyanın en uzak bucakları Charing Cross’dan beş dakika bile çekmiyordu bugün. Radyo varken, dünyanın uzak bucağı diye bir şey söz konusu olamazdı. Dahomey, Lama, Tibet kralları, New York radyolarını dinliyorlardı.</p>

  <p class="p8">Bekleyiş! Bekleyiş! Dünya uçsuz bucaksız, uğursuz, karmakarışık bir akıştı, bu akışta sürüklenmemek için çok uyanık olmak zorundaydı insan.</p>

  <p class="p8">Connie babasına açıldı:</p>

  <p class="p8">“Baba, sana sözünü ettiğim adam Clifford’un koru bekçisi: bir zamanlar orduda subaylık falan etmiş. Ama sonunda er olmayı seçen ünlü albay C.E. Florance gibi bir adam.”</p>

  <p class="p8">Sör Malcolm, ünlü E.C. Florence’in bu karşılıksız mistik davranışı önünde pek duygulanacak bir adam değildi. Bütün bu alçakgönüllülüğün ardında fazlaca reklâm olduğunu düşünüyordu. En çok tiksindiği kibir, bir insanın kendi kendini alçaltmaktan duyduğu kibirdi.</p>

  <p class="p8">“Neyin nesi bu senin koru bekçisi?” diye sordu, sinirli.</p>

  <p class="p8">“Tevershall’lı bir madencinin oğlu. Ama öyle sıradan bir adam değil.”</p>

  <p class="p8">Yaşlı sanatçı daha da öfkelendi:</p>

  <p class="p8">“Bir altın avcısı bence, sen de güzel bir altın madeni oluyorsun anlaşılan.”</p>

  <p class="p8">“Hayır baba, durum bambaşka. Onu tanırsan anlarsın. Gerçek bir erkek. Clifford her zaman, alçakgönüllü değil diye tiksinirdi ondan.”</p>

  <p class="p8">“Bir kez olsun sezgisi iyi çalışmış Clifford’un.”</p>

  <p class="p8">Sör Malcolm’u çileden çıkaran, kızının bir bekçiyle ilişki kurması değil, bundan doğabilecek çirkin dedikodulardı. Bu ilişki umurunda bile değildi: çıkacak dedikodulardı onu düşündüren.</p>

  <p class="p8">“Adamın kendisi umurunda bile değil. Anlaşılan seni iyice faka bastırmış. Ama çıkacak dedikoduları düşün bir. Üvey annenin bu durumu nasıl karşılayacağını düşün!”</p>

  <p class="p8">“Biliyorum.” dedi Connie. “Dedikodu iğrenç bir şey. Hele insan yüksek tabakada yaşıyorsa. Adam şimdi boşanmaya çalışıyor. Boşanmasında bir güçlük çıkmaması için, şimdilik çocuğun başka bir adamdan olduğunu söyler, Mellors adını anmayız diye„ düşündüm.”</p>

  <p class="p8">“Başka bir adam mı? Hangi başka adam?”</p>

  <p class="p8">“Duncan Forbes belki. Çok eskiden beri arkadaşımız. Oldukça da ünlü bir sanatçı üstelik. Bana da özel bir ilgi duyuyor.”</p>

  <p class="p8">“Daha neler! Zavallı Duncan ha? Peki kazancı ne olacak böyle bir şeyden.”</p>

  <p class="p8">“Bilmem. Ama bundan hoşlanabilir bile.”</p>

  <p class="p8">“Haydi canım sen de. Böyle bir şeyden hoşlanan, budaladır. Hem seninle onun arasında hiçbir şey geçmedi ki!”</p>

  <p class="p8">“Hayır! Ama gerçekte böyle bir şeyi istemeyen o. Yanında bulunmamdan hoşlanıyor, ama kendisine değinmemi istemiyor.”</p>

  <p class="p8">“Tanrım, ne günlere kaldık!”</p>

  <p class="p8">“Her zaman en büyük dileği benim bir resmimi yapmak oldu. Ama ben yanaşmadım buna.”</p>

  <p class="p8">“Tanrı yardımcısı olsun! Ama böyle bir şey pek fazıla olmaz mı Duncan için?”</p>

  <p class="p8">“Adımın onunla birlikte dedikoduya karışmasına bir diyeceğimiz yoktur gene de, değil mi?”</p>

  <p class="p8">“Tanrım! Ne bayağı işler düşünüyorsun Connie?”</p>

  <p class="p8">“Biliyorum! Çirkin bir şey! Ama başka ne yapabilirim?”</p>

  <p class="p8">“Yalanlar dolanlar, yalanlar dolanlar! Yerin dibine batmak istiyor insan bu durumu görünce.”</p>

  <p class="p8">“Bakın baba, siz kendiniz de zaman zaman böyle bir hayli yalan dolana başvurmamış olsaydınız, hiçbir diyeceğim olmazdı.”</p>

  <p class="p8">“Ama benim durumum apayrıydı, inan bana.”</p>

  <p class="p8">“Her zaman durum apayrıdır.”</p>

  <p class="p8">Bu arada Hilda geldi, son durumu öğrendiğinde o da küplere bindi. Kız kardeşinin adının bir koru bekçisiyle dedikoduya karışması düşüncesiyle o da bir türlü uzlaşamıyordu. Bayağının da bayağısı bir şeydi bu!</p>

  <p class="p8">“Peki, onunla İngiliz Columbia’sına kaçsak, böylece dedikodu da önlenmiş olsa, nasıl olur?” diye sordu Connie.</p>

  <p class="p8">Bu da çıkar yol değildi. Dedikodu gene başlardı. Connie adamla gidecek olsa, onunla evlenebilmeliydi. Hilda'nın düşüncesiydi bu. Sör Malcolm bu konuda kesin bir şey söylemiyordu. Kızının bu çılgınlığının geçici olabileceğini umuyordu.</p>

  <p class="p8">“Onu görmek ister misin, babacığım?” dedi Connie.</p>

  <p class="p8">Zavallı Sör Malcolm! Pek niyeti yoktu böyle bir şeye. Zavallı Mellors'un ise hiç niyeti yoktu. Ama gene de buluştular. Kulübün özel bir odasında bir öğle yemeği yediler. İki adam karşılıklı, birbirlerini tepeden tırnağa süzüyorlardı.</p>

  <p class="p8">Sör Malcolm bir hayli viski içti; Mellors da içti biraz. Genç adamın çok iyi tanıdığı Hindistan’dan söz ettiler.</p>

  <p class="p8">Yemek boyunca sürdü bu konuşma. Kahveler geldikten, garson da odadan çıktıktan sonra Sör Malcolm bir puro yakarak, babacan bir ilgiyle sordu:</p>

  <p class="p8">“Peki delikanlı, kızım ne olacak bakalım?”</p>

  <p class="p8">Mellors’un yüz çizgileri titreşti.</p>

  <p class="p8">“Ne olmuş kızınıza Sir?”</p>

  <p class="p8">“Bir çocuğunuz varmış karnında.”</p>

  <p class="p8">“Evet, bu onura eriştim!” diye sırıttı Mellors.</p>

  <p class="p8">“Tanrım, ne onur ya!” Sör Malcolm gevrek gevrek güldü, İskoç damarının kabarmasıyla sözünü sakınmadan konuşmaya başladı. “Onur ha! Nasıldı, iyi miydi bari?”</p>

  <p class="p8">“Çok iyiydi!”</p>

  <p class="p8">“Doğrudur, inanırım. Hah hah! Tam babasına çekmiş kızım! Ben kendim de iyi bir cinsel serüveni hiçbir zaman kaçırmadım. Ama annesi, ölümden kaçar gibi kaçardı böyle bir şeyden!” Gözlerini yukarıya dikti. “Ama, sıcaklık kazandırdın kızıma, ısıttın onu, durumundaki değişmeden anlıyorum. Hah hah! Benim kanımı taşıyor ne de olsa! Kızımın gönlündeki kuru ot yığınlarını baştanbaşa tutuşturdun. Hah hah! Bu işe çok sevindim, iyi etmişsin. Böyle; bir şey çok gerekliydi ona. İyi bir kızdır, güzel kızdır; kanını tutuşturacak bir erkeğe rastladığı gün, yoluna gireceğini biliyordum! Hah hah hah! Koru bekçisi ha, delikanlı! Bana sorarsan, kaçak avcının ta kendisi. Hah hah! Ama şaka bir yana, ne yapmayı düşünüyorsunuz şimdi? Şaka bir yana, anlıyorsun ya!”</p>

  <p class="p8">Şaka bir yana olunca pek uzun boylu bir şey konuşmadılar. Mellors biraz çakırkeyif olmakla birlikte, öteki adamdan çok daha ayıktı. Konuşmalarında elinden geldiğince sağduyulu olmaya çalışıyordu: böyle olunca da çok şey söyleyemiyordu.</p>

  <p class="p8">“Demek koru bekçisisin! Korudaki böyle bir av için de değer hani! Ne dersin? Bir kadını sınamak istiyorsan kıçına bir çimdik atacaksın. Etinden, o kadının değerini kestirebilirsin. Hah hah! İmreniyorum sana delikanlı. Kaç yaşındasın?”</p>

  <p class="p8">“Otuz dokuz.”</p>

  <p class="p8">Sör Malcolm kaşlarını kaldırdı.</p>

  <p class="p8">“Öyle mi! Yirmi yıl daha yaşlı gösteriyorsun. Koru bekçisi ol, ne olursan ol, iyi horozsun sözün kısası. Gözü kapalı anlayabilirim bunu. O elinin körü Clifford gibi değilsin. Ciğeri beş para etmez, sevişmeyi bilmeyen köpeğin biri. Senden hoşlandım delikanlı. Sıkı erkeksin. Tam bir ispenç horozu! Baktım mı anlarım ben. Yaman adamsın. Koru bekçisi! Hah hah, ne bekçi ya, ben olsam korumdaki hiçbir avı güvenip bırakmazdım sana! Buraya bak, şaka bir yana, ne yapmamız gerek şimdi? Dünya cadı karılarla dolu!”</p>

  <p class="p8">Gerçekte hiçbir karara varamadılar, yalnız aralarında o eski erkekçe cinsel tutkudan doğma bir yakınlık belirdi.</p>

  <p class="p8">“Bak delikanlı, senin için yapabileceğim bir şey varsa, bana güvenebilirsin. Koru bekçisi! Ama ne yavuz bekçi ya! Hoşlandım bu işten! Çok hoşuma gitti! Yaman kızım varmış. Biliyorsun, kızımın kendine göre bir geliri vardır, çok fazla değil ama, aç koymaz sizi. Ben de her şeyimi ona bırakacağım. Ant olsun bırakacağım. Bu kocakarılar dünyasında böyle bir ataklığı göstermekle hak etti bunu. Ben tam yetmiş yıldır kocakarıların eteğinden kurtulmaya çalışıyorum, ama bir türlü başaramadım. Ama sen bunu başaracak erkeksin, görüyorum.”</p>

  <p class="p8">“Benim için böyle şeyler düşünmenize sevindim. Bana genellikle, kaldırım ağzıyla, maymunun biri derler hep.”</p>

  <p class="p8">“Derler, inanırım. Sevgili dostum, kocakarılar karşısında insan maymundan başka ne olabilir ki?”</p>

  <p class="p8">Büyük bir dostluk içinde ayrıldılar, Mellors o gün akşama dek için için gülmekten kendini alamadı.</p>

  <p class="p8">Ertesi gün, Connie, Hilda, Mellors, gözden ırak bir yerde öğle yemeği yediler.</p>

  <p class="p8">“Böyle her bakımdan çirkin bir durumun ortaya çıkması ne üzücü bir şey,” dedi Hilda.</p>

  <p class="p8">“Bir hayli eğlendim bu durumda ben,” dedi Mellors.</p>

  <p class="p8">“Bir çocuk dünyaya getirmek için, hiç olmazsa evlenebileceğiniz zamanı bekleyebilirdiniz.”</p>

  <p class="p8">“Tanrı biraz çabuk üfledi kıvılcımı.”</p>

  <p class="p8">“Tanrı’yla ilgisi yok bunun. Connie’nin ikinize de yetecek parası var gerçi, ama çekilecek bir şey değil bu durum.”</p>

  <p class="p8">“Ama bütün bunların tasası size düşmez, değil mi?” dedi adam.</p>

  <p class="p8">“Aynı tabakadan olsaydınız...”</p>

  <p class="p8">“Ya da hayvanlar bahçesinde bir kafeste olsaydım.”</p>

  <p class="p8">Bir sessizlik oldu.</p>

  <p class="p8">“Bana kalırsa, Connie'nin bambaşka bir adamın adını vermesi, sizi bu işe hiç karıştırmaması, yapılacak en iyi şey olur.”</p>

  <p class="p8">“Ama işe karışmış durumdayım.”</p>

  <p class="p8">“Boşanma işlemleri için demek istiyorum.”</p>

  <p class="p8">Adam şaşırmış bakıyordu. Connie, Duncan tasarısını ona açmayı göze alamıyordu.</p>

  <p class="p8">“Anlamıyorum,” dedi.</p>

  <p class="p8">“Bir arkadaşımız var, sizin şimdilik bu işe karıştırılmamanız için, kendi adının kullanılmasını kabul edecek belki,” diye açıkladı Hilda.</p>

  <p class="p8">“Erkek mi?”</p>

  <p class="p8">“Evet!”</p>

  <p class="p8">“Başka sevgilisi var mı Connie'nin?”</p>

  <p class="p8">Connie’ye şaşkınlıkla baktı.</p>

  <p class="p8">“Hayır, hayır!” dedi Connie hemen. “Eski bir arkadaş, sevgili falan değil.”</p>

  <p class="p8">“Öyleyse ne diye bütün suçu üzerine alsın adam? Seninle bir alışverişi olmamışsa.”</p>

  <p class="p8">“Kimi erkekler şövalye yaradılışlıdır, bir kadından elde edebilecekleri çıkar, tek gözettikleri şey değildir.”</p>

  <p class="p8">“Tam bana göre ha? Kimmiş bu kahraman?”</p>

  <p class="p8">“İskoçya’dan çocukluğumuzdan beri tanıdığımız bir arkadaşımız, bir sanatçı.”</p>

  <p class="p8">“Duncan Forbes!” dedi adam hemen. Connie ona Duncan’dan söz etmişti bir kez. “Peki nasıl yükleyeceksiniz suçu ona?”</p>

  <p class="p8">“İkisi bir otelde kalabilir bir süre, ya da Connie onun evinde yaşar.”</p>

  <p class="p8">“Bana kalırsa pireyi deve yapmak bütün bunlar.”</p>

  <p class="p8">“Peki sizin düşündüğünüz bir yol var mı?” dedi Hilda. “Sizin adınız bu olaya karışırsa, büyük bir şamatacı olduğu anlaşılan karınızdan kolay kolay boşanamazsınız.”</p>

  <p class="p8">“Bütünüyle doğru!” dedi Mellors, canı sıkılarak. “Alır başımızı gideriz.”</p>

  <p class="p8">“Connie için, başını alıp gitmek diye bir şey olamaz.” dedi Hilda. “Clifford herkesçe tanınan bir adam çünkü.”</p>

  <p class="p8">Gene çıkmaza girerek sustular.</p>

  <p class="p8">“Dünyanın gidişini değiştiremezsiniz. Bir cezaya çarpılmadan birlikte yaşamak istiyorsanız, evlenmek zorundasınız. Evlenmek için de hem sizin hem Connie’nin boşanması, boşanıncaya dek de birbirinizden ayrı yaşamanız gerek.”</p>

  <p class="p8">Adam bir süre sessiz kaldı.</p>

  <p class="p8">“Peki siz nasıl bir çıkar yol düşünüyorsunuz?”</p>

  <p class="p8">“Hele bir bakalım. Duncan bu işte suçu üzerine almayı kabul ederse, Clifford’u Connie’den boşanmaya zorlarız; siz de kendi boşanma işinizi sonuçlandırmaya çalışır, bütün bu süre boyunca birbirinizden ayrı yaşarsınız.”</p>

  <p class="p8">“Deliler evini andırıyor bu karmaşa.”</p>

  <p class="p8">“Olabilir! Herkes birer deli olarak görecek sizi ya da daha kötü birer varlık olarak.”</p>

  <p class="p8">“Daha kötüsü de ne?”</p>

  <p class="p8">“Katil.”</p>

  <p class="p8">“Umarım ki bıçağımı birkaç kez daha saplayabileyim,” dedi adam sırıtarak. Sonra sustu, öfkeliydi.</p>

  <p class="p8">“Peki!” dedi en sonunda. “Bütün dediklerinize peki. Dünyamız, hiç kimsenin öldüremeyeceği gözü kararmış bir deli, ama elimden geldiğince çabalayacağım öldürmeye. Gene de haklısınız. Bu işten sıyrılmak için elimden geleni yapmalıyım.”</p>

  <p class="p8">Connie’ye küçülmeyle, öfkeyle, yılgınlıkla, acıyla baktı.</p>

  <p class="p8">“Yavrum!” dedi. “Kuyruğunu kıstıracak bu dünya senin.”</p>

  <p class="p8">“Biz sıkı durursak zor kıstırır,” dedi Cornıie.</p>

  <p class="p8">Bunu söylerken dünya işlerine adamdan daha az göz yumuyordu.</p>

  <p class="p8">Duncan’a gittiklerinde, o da suçlu koru bekçisini görmek istedi, evinde dört kişilik bir akşam yemeği verdi. Duncan, oldukça kısa boylu, dolgun, esmer tenli, az konuşur, düz kara saçları, garip Kelt gururuyla Hamlet türünden bir adamdı. Sanatı, silindirlerden, dairelerden, spiral çizgilerden kurulma aşırı modern bir sanattı, ama belli bir gücü, belli bir biçim ve ton anlığı vardı. Yalnız Mellors, çok sıkıcı, iğrenç bir sanat olduğunu düşündü bunun. Bu düşüncesini açıkça söylemeye yanaşmadı, çünkü Duncan sanatına delicesine bağlıydı: onun için sanat kişisel bir öğreti, kişisel bir dindi.</p>

  <p class="p8">Atölyedeki resimlere bakıyorlar, Duncan küçük kahverengi gözlerini öteki adamdan ayırmıyordu. Koru bekçisinin, kendi resimleriyle ilgili düşüncelerini işitmek istiyordu. Connie ile Hilda'nın düşüncelerini önceden biliyordu nasıl olsa.</p>

  <p class="p8">“Her yönüyle bir cinayet bunlar,” dedi Mellors en sonunda; Duncan’ın bir koru bekçisinden hiç beklemediği bir sözdü bu.</p>

  <p class="p8">“Öldürülen kim peki?” diye sordu Hilda, oldukça soğuk, alaycı bir sesle:</p>

  <p class="p8">“Ben! İnsandaki bütün yakınlığı, acımayı öldürüyor bunlar.”</p>

  <p class="p8">Büyük bir öfke uyandırdı bu sözler sanatçıda. Öteki adamın sesindeki tiksinmeyi, nefreti sezmişti. Yakınlık, acıma gibi duyguların ağıza alınmasına çok sinirlenirdi. Hasta bir duygululuktu bu!</p>

  <p class="p8">Oldukça ince, uzun yapısıyla dinelen yorgun görünüşlü Mellors, dans eden bir pervanenin titrek uçarılığını andıran bakışlarla resimleri süzüyordu.</p>

  <p class="p8">“Belki de budalalıktır öldürülen, duygucu budalalık, dedi sanatçı, alaylı bir sesle.</p>

  <p class="p8">“Öyle mi dersiniz? Bana kalırsa bütün bu silindirler, bu dalgalı titreşimler, ne yandan bakarsanız bakın, tam budalaca şeyler, iyice de duygusal. Bence, bir hayli kendine acımayı, yürekler acısı bir benlik düşüncesini yansıtıyor bunlar.”</p>

  <p class="p8">Sanatçının yüzü bir öfke dalgasıyla sapsarı kesildi. Sessiz türden bir yengiyle, resimlerin yüzünü duvara çevirdi.</p>

  <p class="p8">“Yemek odasına geçelim,” dedi.</p>

  <p class="p8">Hepsi de biraz durgunlaşmış, artarda yürüyerek yemek odasına geçtiler.</p>

  <p class="p8">Kahveler içildikten sonra Duncan:</p>

  <p class="p8">“Connie’nin çocuğunun babası olarak gözükmemde hiçbir sakınca yok bence. Ama benim de bir isteğim var buna karşılık. Connie bana bir resmini yapmam için model duracak. Yıllardır bir resmini yapmak isterim, hiçbir zaman yanaşmadı buna.”</p>

  <p class="p8">Bu sözleri, bir sanığa verilen diri diri yakılma cezasını açıklayan bir engizisyon yargıcının kapkara kesinliğiyle mırıldandı.</p>

  <p class="p8">“Yaa!” dedi Mellors; “Demek ancak bu isteğiniz yerine gelirse kabul edeceksiniz.”</p>

  <p class="p8">“Evet! İstediğim tek karşılık bu.” Sanatçı konuşurken, öteki adama duyduğu sonsuz nefret, sözlerinden seziliyordu. Biraz fazlaca seziliyordu üstelik.</p>

  <p class="p8">“İyisi mi ikimizin resmini birlikte yapın,” dedi Mellors. “Yan yana bir çift. Sanatın ağı altında Vulcan’la Venüs. Koru bekçisi olmadan önce demircilik yapardım ben.”</p>

  <p class="p8">“Eksik olmayın,” dedi sanatçı. “Vulcan’ın biçimi beni ilgilendirmiyor pek.”</p>

  <p class="p8">“Silindirlerle, eğri büğrü çizgilerle süslenip püslenirse, ilgilendirir mi?”</p>

  <p class="p8">Duncan karşılık vermedi. Daha fazla konuşmayı onuruna yediremiyordu.</p>

  <p class="p8">Tatsız bir akşamdı. Sanatçı, sanki öteki adam hiç yokmuş gibi davranarak, yalnız kadınlarla, kestirme sözlerle konuştu. Sanki her söz, karanlık, olağanüstü varlığının derinliklerinden bin bir güçlükle yükseliyordu.</p>

  <p class="p8">Ayrıldıklarında Connie, “Duncan’dan pek hoşlanmadın, ama gerçekte göründüğünden daha iyidir. İyi bir insandır,” dedi Mellors’a.</p>

  <p class="p8">“Altüst olmuş sinirleriyle küçük kara bir finoyu andırıyor.”</p>

  <p class="p8">“Doğru, bugün hiç de iyi davranmadı.”</p>

  <p class="p8">“Peki resmini yaptıracak mısın ona?”</p>

  <p class="p8">“Olabilir, pek karşı değilim böyle bir şeye artık. Nasıl olsa elini sürmeyecek bana. Gelecekte birlikte geçireceğimiz günler uğruna, buna katlanacağım.”</p>

  <p class="p8">“Ama tuval üstünde kim bilir neye benzetecek seni.”</p>

  <p class="p8">“Umurumda değil. Ancak bana karşı beslediği kendi duygularının resmini yapmış olacak. Böyle bir şey yapması da umurumda değil. Ama o baykuşu andıran yapmacık bakışlarıyla bir şey elde edebileceğini düşünüyorsa, varsın düşünedursun. Benden, istediğince boş silindir, boş oluk çıkarabilir. Bu onun gömülme törenidir. Söylediğin sözlerden dolayı senden nefret etti: silindirli sanatının, duygucu, kendini önemser olduğunu söylemenden. Ama bu bir gerçek.”</p>

  <p class="p8"> </p>
</body>
</html>
