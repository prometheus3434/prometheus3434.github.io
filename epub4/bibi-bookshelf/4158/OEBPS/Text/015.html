<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>13</title>
</head>

<body>
  <h1 class="h11"><a id="a17"></a>13</h1>

  <p class="p8">Pazar günü Clifford koruya gitmek istedi. Güzel bir sabahtı, ötede beride armut çiçekleriyle erik çiçekleri ak bir mucize gibi apansız açılıvermişti.</p>

  <p class="p8">Evrenin çiçeğe durduğu bu günlerde, Clifford’un ancak tekerlekli sandalyeyle dolaşabilmesi, iç paralayıcı bir şeydi. Ama kötürümlüğüne alışmıştı artık, belli bir gurur bile duyuyordu bundan. Motorlu arabası, yavaş, hastalıklı bir önemle homurdanarak ilerliyordu. Karısının yanına yaklaştığında:</p>

  <p class="p8">“Sör Clifford, köpüren atı üstünde!” dedi.</p>

  <p class="p8">“Köpüren değilse bile, homurdanan!” diye güldü Connie.</p>

  <p class="p8">Clifford durarak, uzun, alçak, eski kahverengi konağın ön yüzüne baktı.</p>

  <p class="p8">“Gözünü bile kırpmıyor Wragby!” dedi “Ne diye kırpacak sanki! Şu altımdaki, insan kafasının bir başarısı, atın önemini sıfıra indirecek bir buluşu değil mi?”</p>

  <p class="p8">“Evet, doğru. Platon’un çift atlı arabalarla göğe çıktığını söylediği ruhlar, bir Ford arabasıyla çıkıyor şimdi,” dedi Connie.</p>

  <p class="p8">“Ya da bir Rolls-Royce’la*. Soylu kişiydi Platon!”</p>

  <p class="p8">“Çok doğru! Dövülecek, kamçılanacak kara atlar yok artık. Bir gün, sözünü ettiği kara atla kır ata hiç gereklik duymayacağımız, çok daha iyi bir ulaştırma aracıyla, bir motorlu taşıtla yolculuk yapacağımız, aklının ucundan bile geçmezdi Platon'un belki!”</p>

  <p class="p8">“Bir motor, biraz da benzin!” dedi Clifford.</p>

  <p class="p8">“Önümüzdeki yıl, eskimiş evimizde birtakım onarımlar yaptırmak istiyorum. Bu iş için bir binlik arttırmam gerek: işçilik de öyle pahalı ki şimdi!” diye ekledi.</p>

  <p class="p8">“Aman, olsun!” dedi Connie. “Yeni bir grev yapmasınlar da tek!”</p>

  <p class="p8">“Yeni bir grev yapsalar ne kazanacaklar bundan! Kolu kanadı kırılmış endüstri iyice yıkılacak ancak: yıkım baykuşları bu durumu görmeye başladı bile!”</p>

  <p class="p8">“Endüstrinin yıkılması, işçilerin umurunda bile değil belki,” dedi Connie.</p>

  <p class="p8">“Ah, kadınca sözler edip durma şimdi! Endüstri, keselerini şişirip taşırmasa bile, midelerini dolduruyor bu heriflerin,” dedi Clifford, Mrs. Bolton’un konuşmalarını andıran bir sesle.</p>

  <p class="p8">“Ama daha geçenlerde bir tutucu-anarşist olduğunu söyleyen sen değil miydin?” diye sordu Connie, açıkça.</p>

  <p class="p8">“Bununla ne demek istediğimi de anlamış mıydın?” diye çıkıştı Clifford. “İnsan, yaşamın biçimine, gereçlerine dokunmadan, her istediğini alabilir, canının istediği şeyi duyabilir, ama bu kesinlikle özel bir şey olarak kalır.”</p>

  <p class="p8">Connie susarak birkaç adım yürüdü. Sonra direterek:</p>

  <p class="p8">“Kabuğu bütün kalmak koşuluyla, bir yumurtanın, istediği gibi cılklaşabileceğini söylemek gibi bir şey oluyor bu. Ne var ki cılk bir yumurta, kendiliğinden kırılır.”</p>

  <p class="p8">“İnsanların yumurta olduğunu sanmıyorum,” dedi Clifford. “Melek yumurtası bile değildir insanlar, bilgiç küçük hanım!”</p>

  <p class="p8">Bu ışıl ışıl sabahta, Clifford’un keyfi yerindeydi gene. Tarla kuşları parkın üzerinde uçarak cıvıldıyor, uzakta, çukurda kalan maden ocağının dumanı sessiz sessiz tütüyordu. Eski günleri andıran bir gündü bugün, savaştan önceki günleri. Gerçekte Connie’nin içinden tartışmak gelmiyordu. Onun için, Clifford’un arabasının yanı sıra, duyduğu karşıtlığı açığa vurmadan, dimdik yürüyordu.</p>

  <p class="p8">“Hayır,” dedi Clifford. “İşler gerektiği gibi yönetilirse, artık grev falan olmaz.”</p>

  <p class="p8">“Neden olmasın?”</p>

  <p class="p8">“Çünkü grev yapılamayacak bir ortam sağlanır.”</p>

  <p class="p8">“Ama işçiler göz yumar mı senin böyle bir şey yapmana?” diye sordu Connie.</p>

  <p class="p8">“Onlara soracak değiliz. Onlar hiç sezmeden yapacağız bunu. Kendi iyilikleri için, endüstriyi kurtarmak için.”</p>

  <p class="p8">“Aynı zamanda senin iyiliğin için,” dedi Connie.</p>

  <p class="p8">“Elbette! Herkesin iyiliği için. Ama benden daha çok, onların iyiliği için. Ben, maden ocakları olmadan da yaşayabilirim. Onlar yaşayamaz. Maden ocakları olmasa açlıktan kırılırlar. Benim başka gelirlerim de var.”</p>

  <p class="p8">Sığ vadiye doğru, maden ocağına baktılar, ocağın ötesinde Tevershall’ın kara çatılı evleri dizi dizi, bir yılan gibi, tepeye doğru kıvrılıyordu. Eski kahverengi kiliseden çan sesleri geliyordu: pazar, pazar, pazar!</p>

  <p class="p8">“Peki işçiler ne der, senin bu sınırlamalarına?” diye sordu Connie.</p>

  <p class="p8">“Bak canım, böyle bir şeyi ister istemez kabullenmek zorundalar: yeter ki yoluyla yordamıyla yapılsın bu iş.”</p>

  <p class="p8">“Peki karşılıklı bir anlaşma olamaz mı bu konuda?”</p>

  <p class="p8">“Elbette olabilir: endüstrinin bireyden daha önemli olduğunu kavradıkları zaman.”</p>

  <p class="p8">“Ama bunun ille de senin endüstrin olması mı gerekir?”</p>

  <p class="p8">“Hayır. Ama bir yandan da kesinlikle, evet. Mal sahipliği dinsel bir sorun oldu şimdi: İsa ile St. Francis’ten bu yana olduğu gibi. Önemli olan şey, insanın varını yoğunu yoksullara dağıtması değil, varını yoğunu endüstriyi desteklemek, yoksullara iş vermek için kullanmasıdır. Bütün karınları doyurmanın, bütün sırtları giydirmenin tek yolu budur. Varımızı yoğumuzu yoksullara dağıtma, hem bizler için, hem de yoksullar için, açlıktan kırılmak demektir. Evrensel ölçüde bir açlık da özlenecek şey değildir herhalde. Genel bir yoksulluk bile sevimsiz bir şeydir. Çirkindir yoksulluk.”</p>

  <p class="p8">“Peki ya eşitsizlik?”</p>

  <p class="p8">“Değişmez alınyazısıdır bu. Neden Jüpiter yıldızı Neptün’den daha büyüktür? Her şeyin yapısını değiştirmeye 'kalkışamazsın!”’</p>

  <p class="p8">“Ama çekememezlik, kıskançlık, yetinmezlik bir başladı mı, sonra...”</p>

  <p class="p8">“Başladı mı, durdurmak için elinden geleni yapacaksın. Birisinin çıkıp, bütün bu gösteriyi buyruğu altına alması gerekir.”</p>

  <p class="p8">“Kim alacak peki?” diye sordu Connie.</p>

  <p class="p8">“Endüstri işletmelerine sahip olan, bu işletmeleri yöneten kimseler.”</p>

  <p class="p8">Uzun bir süre sessizlik oldu.</p>

  <p class="p8">“Bence bunların hepsi, kötü yöneticiler,” dedi Connie.</p>

  <p class="p8">“Peki ne yapmaları gerekir, sen söyle bakalım.”</p>

  <p class="p8">“Bunlar, yöneticiliklerini, buyruk yetkilerini gereğince ciddiye almıyorlar,” dedi Connie.</p>

  <p class="p8">“Senin Leydi’lik sanını aldığından çok daha fazla ciddiye alıyorlar.”</p>

  <p class="p8">“Leydi’lik sanı zorlama bir şey benim için, gerçekten istediğim bir şey değil,” deyiverdi Connie. Clifford, arabasını durdurarak baktı.</p>

  <p class="p8">“Kimmiş şimdi sorumluluğundan kaçan?” diye sordu Clifford. “Durumunun gerektirdiği sorumluluktan kaçmaya yeltenen kimmiş? Sen mi onlar mı?”</p>

  <p class="p8">“Ben üstünlük isteyen, buyruk vermek isteyen bir insan değilim ki,” diye çıkıştı Connie.</p>

  <p class="p8">“Ha! Ama korkaklık derler bu senin yaptığına. Leydi’lik sanı, senin olan bir şey: senin alınyazın. Yaşadığın sürece sahip çıkman gerek ona. Madencilere sahip oldukları belli başlı şeyleri kim verdi? Politik özgürlüklerini, eğitimlerini, sağlık örgütlerini, kitaplarını, müziklerini, her şeylerini? Kim verdi bütün bunları? Madenciler madencilere mi verdi? Hayır! İngiltere’deki bütün Wragby’ler, Shipley’ler, kendi üstlerine düşeni, kendilerinden bekleneni verdiler, bundan sonra da vermeleri gerek. Senin sorumluluğun burada işte.”</p>

  <p class="p8">Connie dinledi, kıpkırmızı kesilmişti.</p>

  <p class="p8">“Ben de bir şey vermek isterim elbet,” dedi, “ama izin yok bunu yapmama. Şimdi her şeyde satış gözetiliyor, kazanç gözetiliyor; az önce sözünü ettiğin şeyleri, Wragby ile Shipley, karşılığında büyük bir kazanç sağlayarak, halka satıyorlar. Her şey satılmak için. Gerçek yakınlık, sevgi diye bir şey, gönlümüze uğramıyor bile. Üstelik, halkın doğal yaşamını, erkekliğini öldüren, onun başına bu endüstri umacısını saran kim? Kim, söyle?”</p>

  <p class="p8">“Peki ama ben ne yapayım?” diye sordu Clifford, öfkeli. “Gelip varımı yoğumu yağma etmelerini mi söyleyeyim?”</p>

  <p class="p8">“Tevershall neden böyle çirkin, böyle iğrenç? Neden böylesine umutsuz, bu insanların yaşayışı?</p>

  <p class="p8">“Kendi Tevershall’larını kendi elleriyle kuruyorlar, özgürlüklerinin bir yönü bu. Kendi elleriyle kurdukları şirin Tevershall’da, kendi şirin yaşayışlarım sürüyorlar. Onların yaşamım ben sürecek değilim ya! Her koyun kendi bacağından...”</p>

  <p class="p8">“Ama kendi çıkarın için çalıştırıyorsun onları. Senin kömür ocağının yaşam koşullarına katlanıyorlar.”</p>

  <p class="p8">“Hiç de öyle değil. Tanrı herkesin karnını doyurur. Hiç kimse, ille de benim için çalışmak zorunda değildir.”</p>

  <p class="p8">“Ama onların yaşamı endüstrileştirilmiş, umutsuz bir yaşam olmuş, bizimki de öyle!” diye bağırdı Connie.</p>

  <p class="p8">“Sanmıyorum. Romantik bir söz kalabalığı bu seninkisi, sırılsıklam bir romantikliğin döküntü duyguları. Karşımda duruşun, hiç de umutsuz bir varlığın duruşuna benzemiyor, Connie sevgilim.”</p>

  <p class="p8">Doğruydu bu. Çünkü Connie’nin koyu mavi gözleri yanıp sönüyor, yanakları da al al görünüyordu; bir umutsuzluğun üzüntüsünden daha çok, başkaldıran bir tutkuyla dolup taşıyordu içi. Çimenlerin kümeleştiği yerlerde, dipleri pembemsi, ıslak, pamuksu çuhaçiçekleri çarpıyordu gözüne. Öfkeyle soruyordu kendi kendine: Clifford’un çok haksız olduğunu neden açık açık söylemiyordu yüzüne karşı?</p>

  <p class="p8">“İşçilerin senden nefret etmeleri boşuna değil,” dedi.</p>

  <p class="p8">“Nefret etmiyorlar!” dedi Clifford. “Bu düşüncende de yanılıyorsun; senin anlayacağın, onlar insan değil. Anlaşılmaz hayvanlardır hepsi, hiçbir zaman da anlaşılamayacak. Kendi kuruntularını başkalarına da mal etmeye yeltenme. Sürüler her zaman aynıydı, her zaman da aynı kalacak. Neron’un köleleriyle bizim madenciler ya da Ford’un otomobil işçileri arasında çok, ama çok küçük bir ayrım vardır. Neron’un maden köleleriyle, tarla köleleri. Böyledir sürüler: değişmez bir nitelik taşırlar. Sürüler arasından bir birey yükselebilir belki. Ama bu tek kişinin yükselişi sürüleri değiştirmez. Sürüler, değiştirilemez niteliktedir. Çağdaş toplumsal bilimin en önemli gerçeklerinden biridir bu. Yalnız, günümüzde eğitim, bir sirkin kötü bir örneğidir. Günümüzde yanlış olan şey, sirkleri eğitim programına sokarak, eğitimi iyice yüzümüze gözümüze bulaştırmamız, sürülerimizi kıt eğitimle zehirlememizdir.”</p>

  <p class="p8">Clifford’un aşağı tabaka insanlarıyla ilgili duyguları bir coştu mu, Connie korkardı. Yıkıcı, gerçek bir yönü vardı sözlerinin. Ama öldüren bir gerçekti bu.</p>

  <p class="p8">Clifford, Connie’nin renginin attığını, sesinin kesildiğini görünce, arabasını gene çalıştırdı, Connie’nin açtığı parmaklıklı kapıya varıncaya dek hiçbir şey konuşmadılar.</p>

  <p class="p8">“Bizim şimdi başvuracağımız şey,” dedi Clifford, “kamçı olmalıdır, kılıç değil. Sürüler, dünyanın başlangıcından beri hep yönetilmiştir, sonuna dek de yönetilecektir, yönetilmeleri gereklidir. Kendi kendilerine yönetebileceklerini ileri sürmek, ikiyüzlülüğün, maskaralığın ta kendisidir.”</p>

  <p class="p8">“Peki sen yönetebilir misin onları?” diye sordu Connie.</p>

  <p class="p8">“Ben mi? Elbette! İnsan bacaklarıyla yönetmez herhalde; ne kafam ne de istemim kötürüm değil. Kendi payıma düşen ölçüde yönetebilirim: kendi payıma düşen ölçüde: hiç kuşkun olmasın. Bir oğul kazandır bana, benden sonra da o yönetsin.”</p>

  <p class="p8">“Ama senin oğlun olmayacak o, senin sınıfından olmayacak; ya da belki,” diye kekeledi Connie.</p>

  <p class="p8">“Babasının kim olduğuna aldırdığım yok; zekâsı normalin altında olmayan sağlıklı bir adam olsun yeter. Bana normal zekâlı, sağlıklı bir adamın çocuğunu ver, eksiksiz yeterlikte bir Chatterley yaratayım o çocuktan. Önemli olan, babamızın kim olduğu değil, alınyazısının bizi koyduğu yerdir. Herhangi bir çocuğu al, yönetici yüksek sınıflar arasına bırak, kendi yetişince bir yönetici olarak yetişecektir. Öte yandan, kralların, düklerin çocuklarını sürüler arasına bırak, küçük ayaktakımı kişilerine, seri üretilmiş nesnelere dönüşeceklerdir. Çevrenin şaşılacak baskısıdır bu.”</p>

  <p class="p8">“Öyleyse aşağı tabaka insanlar apayrı bir ırktan değildir, soylu kişiler de başka bir kan taşımıyor,” dedi Connie. '</p>

  <p class="p8">“Hayır, yavrum! Bütün bunlar romantik kuruntulardır. Soylu tabakadan olmak, rasgele bir şeydir, alınyazısının bir cilvesidir. Yığınlar ise, alınyazısının başka bir cilvesidir. Birey pek önemli değildir. Hangi yöne göre yetiştirildiğim, uyandırıldığımızdır önemli olan. Aşağı tabaka insanını şimdiki durumuna getiren şey, bütün o ‘ sürülerin 'etkisidir.”</p>

  <p class="p8">“Öyleyse biz insanlar arasında ortak bir insanlık yok!”</p>

  <p class="p8">“Nasıl istersen öyle de. Hepimiz karnımızı doldurmak zorundayız. Ama; anlamlı, değer taşıyan bir iş yapmaya gelince, yönetici sınıfla çalışan sınıfı arasında büyük bir uçurum vardır. İkisinin görevi birbirine karşıttır. Kişiyi belirleyen şey ise, görevidir.”</p>

  <p class="p8">Connie şaşkın gözlerle baktı.</p>

  <p class="p8">“Buradan ileriye gitmeyecek miyiz?” diye sordu.</p>

  <p class="p8">Clifford arabasını çalıştırdı. Söyleyeceklerini söylemişti. Şimdi Connie’nin çok iç sıkıcı bulduğu o kendine özgü oldukça boş durgunluğa gömülmüştü. Koruda bir tartışmaya girişmekten kesinlikle kaçınıyordu Connie.</p>

  <p class="p8">Önlerinde yol, kahverengi çit çalılarıyla göz alıcı boz ağaçlar arasından ikiye ayrılıyordu. Clifford’un arabası, fındık çalılarının ötesinde, yolun üstünü süt köpüğü gibi kaplayan unutmabeni çiçekleri arasına yavaşça dalarak, homurtuyla ilerledi. Clifford, ordan geçen yayaların ayak iziyle belirmiş olan orta yola yöneldi. Ama Connie arkadan yürüyerek, tekerleklerin, odun kırıntıları, borazan çiçekleri üzerinden sekişini, yer sarmaşıklarımı! küçük sarı çiçeklerini ezişini seyretti. Şimdi, unutmabeni çiçekleri arasından yürüyorlardı.</p>

  <p class="p8">Bütün çiçekler önlerindeydi; küçücük mavi kümeleriyle çançiçekleri, birer havuzu andırıyordu.</p>

  <p class="p8">“Buraların güzelliğini övmekte haklısın,” dedi Clifford. “Deli eder insanı bu güzellik. Bir İngiliz baharından daha güzel tek şey var mıdır yeryüzünde?”</p>

  <p class="p8">Connie bu sözleri yadırgadı, sanki bahar bile bir parlamento yasasıyla geliyordu, İngiliz baharı! Neden İrlanda baharı değil? Ya da Yahudi baharı? Araba, ekin gibi yükselen gürbüz çançiçeği öbeklerini, boz dulavratotlarını geçerek ağır ağır ilerledi. Ağaçları kesilmiş olan açıklığa vardıklarında, çevre çırılçıplak ışıklanıverdi. Çançiçekleri orda burada masmavi örtüler gibi öbek öbek yayılıyor, eflâtunla mor arası renklerle dalgalanıyordu. Aralarında da eğrelti otlarının, Havva'ya fısıldanacak gizi olan bir sürü körpe yılanın başını andıran kahverengi, kıvrık uçları yükseliyordu.</p>

  <p class="p8">Clifford arabasını bayırın yamacına varıncaya dek durdurmadı; Connie de ağır ağır arkadan geliyordu. Yumuşacık, kahverengi meşe tomurcukları açılıyor, her şey tatlı bir cana yakınlıkla eski katılıktan sıyrılıyordu. Çarpuk çurpuk, kaskatı meşe ağaçları bile, günışığı altında yavru yarasaların kahverengi kanatları gibi açılan, en yumuşak, en körpe yapraklarını takınıyordu. Neden insanlarda da olmuyordu böyle bir yenileşme, böyle açılı veren bir dinçleşme! Kokuşmuş insan!</p>

  <p class="p8">Clifford, sırtın tepesinde arabasını durdurarak aşağıya baktı. Mavi çançiçekleri geniş yol üzerinde bir sel baskını gibi dalgalanıyor, tepenin alt yamaçlarını ılık bir mavilikle ışıtıyordu.</p>

  <p class="p8">“Tek başına dururken çok güzel bir renk,” dedi Clifford “ama bir resim yaparken işe yaramaz.”</p>

  <p class="p8">“Çok doğru!” dedi Connie, bütünüyle ilgisiz.</p>

  <p class="p8">“Pınara dek uzatalım mı bu gezintiyi?”</p>

  <p class="p8">“Araba dönüşte çeker mi dersin?”</p>

  <p class="p8">“Bir deneyelim; denemeksizin hiçbir şey kazanılmaz!”</p>

  <p class="p8">Araba ağır ağır ilerleyerek, masmavi sümbüllerle dolup taşan geniş yoldan aşağı sarsıla sarsıla inmeye başladı. Ey, sümbüllü sığ sulardan geçen son gemi! Ey, son azgın sulardaki tekne, uygarlığımızın son yolculuğuna yelken açmış! Nereye, ey uğursuz dümenli gemi, nereye bu sessiz gidişin? Clifford, sessizlik, aldırmazlık içinde, serüvenin dümeni başındaydı: eski kara şapkasıyla, yünlü ceketiyle, kımıltısız, sakıngan. Hey Kaptan, Kaptan’ım benim, işte sona erdi yolculuğumuz! Ama sona ermedi daha! Tepenin yamacında, dümen suyunda, boz giysisiyle Constance, arabanın aşağı doğru tıngır mıngır inişini seyrediyordu.</p>

  <p class="p8">Tahta kulübeye giden daracık yaya yolunun yanından geçtiler. Neyse ki, araba için yeter genişlikte değildi bu yol: bir insana bile ancak yetiyordu. Tekerlekli sandalye, sırtın eteğine vardı, kıvrılarak gözden yitti. Bu arada Connie, ardında bir ıslık sesi işitti. Dönerek geriye bir göz attı: bekçi, bayır aşağı, kendisine doğru geliyor, köpeği de arkasından koşuyordu.</p>

  <p class="p8">“Sör Clifford benim eve mi gidiyor?” diye sordu bekçi, Connie’nin gözleri içine, bakarak.</p>

  <p class="p8">“Hayır, pınara gidiyor.”</p>

  <p class="p8">“Ha! İyi! Öyleyse ben uzaklaşayım buralardan. Ama bu akşam göreceğim seni. Saat onda parmaklıklı kapıda bekliyorum.”</p>

  <p class="p8">Gene gözlerinin içine baktı Gonnie’nin.</p>

  <p class="p8">“Evet,” diye kekeledi Connie.</p>

  <p class="p8">Clifford’un arabasının Vat! Vat! diye öterek Connie’yi çağıran kornasını işittiler. Connie “Ku kuu!” diyerek karşılık verdi. Bekçi yüzünü tiksintiyle buruşturdu, Connne’nin göğüslerini aşağıdan yukarı doğru sıvazladı. Connie ürkek gözlerle baktı, gene seslenerek bayırdan aşağı, Clifford’a koşmaya başladı. Yukardaki adam, ardından baktı, sonra yüzünde hafif bir sırıtmayla yoluna koyuldu.</p>

  <p class="p8">Clifford, koyu melez-çam korusuyla kaplı sırtın aşağı yukarı ortalarında olan pınara doğru ağır ağır yol alıyordu. Connie arkadan yetiştiğinde, Clifford pınara varmıştı.</p>

  <p class="p8">“Teklemedi bak,” dedi Clifford, arabasını göstererek:</p>

  <p class="p8">Connie, çam korusunun kıyılarında hayalet gibi göğermiş dulavratotlarının kocaman boz yapraklarına baktı. Robin Hood Ravendi diyorlardı bu ota. Pınarbaşı ne sessiz, ne ıssız görünüyordu! Ama gene de, su olağanüstü bir parıltıyla kaynıyordu! Şurada burada tek tük boru çiçekleri vardı, ışıl ışıl... Ötede, su yolunun kıyısında bir parça sarı toprak kımıldıyordu. Bir köstebek! Pembe elleriyle çabalayarak, havaya dikilmiş küçücük pembe burnuyla, burguyu andıran kör yüzünü öne arkaya sallaya sallaya ortaya çıkıverdi.</p>

  <p class="p8">“Burnunun ucuyla görüyor anlaşılan,” dedi Connie.</p>

  <p class="p8">“Evet, gözleriyle görebildiğinden daha iyi hem de!”</p>

  <p class="p8">“Su içecek misin?”</p>

  <p class="p8">“Sen?”</p>

  <p class="p8">Connie, bir ağacın dalında asılı duran boyalı tası aldı. Clifford’a su doldurmak için eğildi. Clifford suyu yudumladı. Sonra Connie kendisi için doldurdu tası, içti.</p>

  <p class="p8">“Buz gibi!” dedi soluğu kesilerek.</p>

  <p class="p8">“Ne güzel değil mi? Bir dilek diledin mi?”</p>

  <p class="p8">“Ya sen?”</p>

  <p class="p8">“Evet, ama söylemem.”</p>

  <p class="p8">Connie, bir ağaçkakanın gagasıyla çıkardığı takırtıyı, sonra da çamlar arasında gezinen ürpertici yelin uğultusunu işitti. Göğe baktı. Ak bulutlar geçiyordu.</p>

  <p class="p8">“Bulutlar!” dedi.</p>

  <p class="p8">“Ak kuzular, korkacak bir şey yok,”, dedi Clifford. Su kıyısındaki küçücük düzlükten bir gölge geçti. Demin çabalayan köstebek, yumuşak, sarı toprak üstüne çıkmıştı.</p>

  <p class="p8">“Sevimsiz hayvan,” dedi Clifford, “öldürmeliyiz.”</p>

  <p class="p8">“Bak, bak! Kürsüye çıkmış bir papazı andırıyor tıpkı,” dedi Connie. Birkaç uzun ot toplayarak Clifford’a getirdi.</p>

  <p class="p8">“Yeni biçilmiş ot!” dedi Clifford. “Geçen yüzyılın, çarpık kafalarıyla gene de doğru yola dönük sayılabilecek romantik kadınları gibi kokmuyor mu tıpkı?”</p>

  <p class="p8">Connie ak bulutlara bakıyordu.</p>

  <p class="p8">“Yağmur yağar mı dersin?” diye sordu.</p>

  <p class="p8">“Yağmur mu? Neden? İstiyor musun yağmasını?”</p>

  <p class="p8">Geri döndüler, Clifford tepeden aşağı sakına sakına tıngır mıngır iniyordu. Sırtın önündeki koyu düzlüğe vardılar, sağa döndüler, yüz adım sonra, uzun yamacın, günışığında dimdik duran mavi çançiçekleriyle dolu eteğinden kıvrıldılar.</p>

  <p class="p8">“Haydi aslanım!” dedi Clifford, arabasını yokuşa vurarak:</p>

  <p class="p8">Yokuş biraz dikçeydi. Araba, ıkınan, isteksiz bir tırmanışla ağır ağır yol aldı. Gene de, sümbüllerle çepeçevre kaplı olan yere varıncaya dek hiç teklemeden çıktı, durakladı, bir daha ıkındı, çiçeklerin az daha ötesine vardı, sonra olduğu yerde çakılıp kaldı.</p>

  <p class="p8">“Kornayı çalıp bekçiyi çağıralım,” dedi Connie. “Biraz iter hiç olmazsa. Yoksa ben iteyim. Yardımı olur.”</p>

  <p class="p8">“Hele biraz dinlensin bakalım,” dedi Clifford. “Tekerleğin arkasına bir takoz koyar mısın lütfen?”</p>

  <p class="p8">Connie bir taş bulup koydu, beklediler. Biraz sonra Clifford motoru gene çalıştırarak, arabasını yürüttü. Motor biraz çabaladı, sonra hasta bir yaratık gibi, garip sesler çıkararak gene susuverdi.</p>

  <p class="p8">“İteyim biraz!” dedi Connie, arkadan gelerek.</p>

  <p class="p8">“Hayır! İtme!” dedi Clifford öfkeyle. “İtmekle çalışacaksa, neye yarar bu kör olası şey! Tekere taş koy!”</p>

  <p class="p8">Biraz daha durdular, sonra Clifford gene denedi; bu kez sonuç daha da kötü oldu.</p>

  <p class="p8">“Bırak da iteyim şunu,” dedi Connie. “Yoksa kornayı çal, bekçi gelsin.”</p>

  <p class="p8">“Dur bakalım!”</p>

  <p class="p8">Connie bekledi; bir daha denedi Clifford; boşunaydı.</p>

  <p class="p8">“Benim itmemi istemiyorsan, kornayı, çal,” dedi Connie.</p>

  <p class="p8">“Elinin körü! Kes sesini biraz!”</p>

  <p class="p8">Connie, bir süre sustu; Clifford, küçük motordan takur tukur sesler çıkarıncaya dek uğraştı.</p>

  <p class="p8">“Büsbütün bozacaksın, Clifford,” diye çıkıştı Connie, “üstelik, sinir diye bir şey bırakmıyorsun kendinde”</p>

  <p class="p8">“Ah bir inip bakabilseydim şu kör olası şeye!” dedi Clifford, bitkin. Komayı tiz bir sesle çaldı. “Belki Mellors anlar bozukluğunu.”</p>

  <p class="p8">Bulutlarla pıhtılaşan göğün altında, ezik çiçekler arasında beklediler. Sessizlikte bir koru güvercini hu–hu–hu, hu–hu–hu! diye ötmeye başladı. Clifford, komasını cıyak cıyak bağırtarak kuşun sesini kesti.</p>

  <p class="p8">Bekçi esnek yürüyüşüyle, ne var diye sorarcasına, köşeden gözüktü. Selam verdi.</p>

  <p class="p8">“Motordan anlar mısın?” diye sordu Clifford sertçe.</p>

  <p class="p8">“Yazık ki anlamam pek. Bozuldu mu?”</p>

  <p class="p8">“Herhalde!” dedi sertçe Clifford.</p>

  <p class="p8">Adam tekerin yanına çömelerek, küçük motora inceleyici bir gözle baktı.</p>

  <p class="p8">“Korkarım ki hiçbir şey anlamam mekanik konulardan, Sör Clifford,” dedi soğukkanlı. “Benzini ya da yağı tükenmiş olmasın?”</p>

  <p class="p8">“İyice bir bak bakalım, kırılan bir şey görebiliyor musun?” dedi Clifford, yüksekten bir sesle.</p>

  <p class="p8">Bekçi tüfeğini bir ağaca dayadı, ceketini çıkararak yere attı. Kahverengi tüylü köpek, kulaklarını dikmiş, tetikte bekliyordu. Adam, sonra yere diz çökerek eğilip arabanın altına, küçük yağlı motorun orasına burasına parmağıyla dokundu, tertemiz pazar gömleğinin yağ lekeleri içinde kalmasına içerliyordu.</p>

  <p class="p8">“Kırık bir şey görünmüyor,” dedi. Şapkasını geriye itip alnını ovuşturarak, motora inceler gibi baktı.</p>

  <p class="p8">“Alttaki rotlara baktın mı?” diye sordu Clifford. “Bak bakalım, onlarda bir şey görebiliyor musun?”</p>

  <p class="p8">Adam yüzükoyun yere uzandı, başı yukarı kalkık, motoru parmağıyla yokluyor, yerde o yana bu yana kıvrılıyordu. Connie, kocaman yeryüzü üstünde uzanan bir insanın ne yürek paralayıcı, ne küçük, ne güçsüz bir varlık olduğunu düşündü.</p>

  <p class="p8">“Benim anlayabildiğim kadarıyla, her şeyi tamam,” diyen boğuk sesi işitildi adamın, arabanın altından.</p>

  <p class="p8">“Senin bir yardımın dokunabileceğini hiç sanmıyorum,” dedi Clifford.</p>

  <p class="p8">“Benim becerebileceğim bir iş gibi görünmüyor bu!” Adam emekleyerek doğruldu, madenciler gibi, yere diz çöktü. “Ama parça falan kırmadığı da yüzde yüz.”</p>

  <p class="p8">Clifford arabasını çalıştırdı, vitese taktı. Araba bana mısın demiyordu.</p>

  <p class="p8">“Biraz daha hızlı çalıştırsanız,” dedi bekçi.*</p>

  <p class="p8">Clifford, işine karışılmasına içerledi: gene de, motorunu hızlandırarak bir eşekarısı gibi uğuldattı. Motor bir ara öksürdü, tıksırdı, hırladı, sonra biraz düzelir gibi oldu.</p>

  <p class="p8">“Açıldı gibi,” dedi Mellors.</p>

  <p class="p8">Clifford vitesi takmıştı bile. Araba sendeleyerek bir sıçradı, ağır ağır ileri doğru gitmeye başladı.</p>

  <p class="p8">“Biraz itersem olacak,” dedi bekçi, arkadan yürürken.</p>

  <p class="p8">“Dokunma!” diye parladı Clifford. “Kendi kendine gider o.”</p>

  <p class="p8">“Ama Clifford!” diye, yol kıyısında oturan Connie söze karıştı, “görüyorsun ki çekmiyor işte. Neden böyle dik başlısın?”</p>

  <p class="p8">Clifford’un öfkeden rengi attı. Önündeki kolları çekti, itti. Araba ansızın ileri fırladı, birkaç adım boyu daha sendeledi, sonra göz kamaştırıcı güzellikteki bir mavi çançiçeği öbeğinin ortasında son soluğunu verdi.</p>

  <p class="p8">“Buraya kadar!” dedi bekçi. “Daha fazla çekmiyor.”</p>

  <p class="p8">“Ama daha önce çıkmıştı bu yokuşu,” dedi Clifford bozuk bir sesle.</p>

  <p class="p8">“Bu kez çıkmayacak,” dedi bekçi.</p>

  <p class="p8">Clifford, karşılık vermedi. Gene arabayı kurcalamaya başladı, motoru bir hızlandırıyor, bir yavaşlatıyor, sanki çıkan uğultularla uzun bir hava çalıyordu. Koru bu garip seslerle yankılanıyordu. Sonra, arabayı frenden çıkararak gene vitese taktı.</p>

  <p class="p8">“İçini dışına çıkaracaksınız,” diye mırıldandı bekçi.</p>

  <p class="p8">Araba ırgalanarak yandaki çukura doğru sendeleyerek ilerledi.</p>

  <p class="p8">“Clifford!” diye bir çığlık attı Connie, bulunduğu yerden ileri fırladı.</p>

  <p class="p8">Neyse ki, bekçi arabayı arka demirinden yakalamıştı. Clifford, bütün ağırlığını bir yana vererek yola çıkmayı başarmış, araba garip homurtular çıkararak gene yokuşla pençeleşmeye başlamıştı. Mellors arkadan sürekli itiyor, araba sanki ettiklerini bağışlatmak ister gibi ağır ağır tırmanıyordu.</p>

  <p class="p8">“Gördünüz mü, çekiyor işte!” dedi Clifford yengiyle, omzunun üstünden geri bakarak. Bakar bakmaz da arabayı itmekte olan bekçiyle göz göze geldi.</p>

  <p class="p8">“İtiyor musun yoksa?”</p>

  <p class="p8">“Başka türlü yürümüyor.”</p>

  <p class="p8">“Çek elini. İtme demedim mi ben sana!”</p>

  <p class="p8">“ Yürümeyince!”</p>

  <p class="p8">“Bırak, deneyelim yürütmeyi!” diye öfkeyle bağırdı Clifford, var gücüyle.</p>

  <p class="p8">Bekçi geri çekildi: sonra ceketiyle tüfeğini almak için geri döndü. Araba, olduğu yerde boğulmuş gibi duruverdi. Bir tutsak gibi oturan Clifford, öfkeden sapsarı olmuştu. Vites koluna, öteki kollara el attı, ayaklarıyla hiçbir şey yapamıyordu. Hayır, olmayacaktı bu iş. Motoru durdurdu, öfkeden kaskatı olmuş, öylece oturdu.</p>

  <p class="p8">Constance yol kıyısında oturmuş, ezilen, çiğnenen çançiçeklerine bakıyordu. “Bir İngiliz baharından daha güzel şey var mıdır?” “Kendi payıma düşen ölçüde yönetebilirim.” “Kılıca değil, kamçıya sarılmamız gerek.” “Yönetici sınıflar!”</p>

  <p class="p8">Bekçi, tüfeğiyle ceketini alarak geldi, Flossie de tetikte, hemen arkasından yürüyordu. Clifford adama, şunu yap, bunu yap diye buyruklar verip duruyordu. Motordan hiç anlamayan, daha önce de başından böyle olaylar geçmiş olan Connie, yolun kıyısında hiçbir şeye karışmadan oturmuş bekliyordu. Bekçi gene yüzükoyun yerdeydi. Yönetici sınıfla işçi sınıfı!</p>

  <p class="p8">Bekçi ayağa kalktı, sabırla:</p>

  <p class="p8">“Bir daha deneyin bakalım,” dedi.</p>

  <p class="p8">Bir çocukla konuşuyormuş gibi soğukkanlıydı sesi.</p>

  <p class="p8">Clifford denedi. Mellors hemen arabanın gerisine koşarak itmeye başladı. Araba yürüyordu, yarı yarıya motorun, yarı yarıya da adamın payı vardı bunda.</p>

  <p class="p8">Clifford gene geri dönerek baktı, öfkeden sapsan kesilmişti.</p>

  <p class="p8">“Oradan çekilecek misin çekilmeyecek misin sen?”</p>

  <p class="p8">Bekçi arabanın demirini bıraktı, Clifford ekledi: “böyle yaparsan, nasıl anlarım çalışıp çalışmadığını sonra!”</p>

  <p class="p8">Adam tüfeğini yere bıraktı, ceketini sırtına geçirmeye davrandı.</p>

  <p class="p8">Araba ağır ağır geriye doğru kaçmaya başladı.</p>

  <p class="p8">“Clifford, fren yap!” diye bağırdı Connie. Üçü birden kuşkuyla yerlerinden fırladılar, bu arada Connie ile Mellors hafifçe çarpıştı. Araba durdu. Bir an ölü bir sessizlik oldu.</p>

  <p class="p8">“Onun bunun yardımına kalmış bir adamım ben!” dedi Clifford. Öfkeden sapsarıydı.</p>

  <p class="p8">Ne Connie ne de bekçi bir şey söyledi. Mellors, tüfeğini omzuna asıyordu, gözlerindeki dalgın sabır bir yana, yüzü garip, anlamsızdı. Efendisinin bacakları arasında hep tetikte dolaşan Flossie de tedirginlik duyuyor, hasta arabasını büyük bir kuşkuyla, hoşnutsuzlukla süzüyordu; üç kişi arasında iyice şaşkına dönmüştü. Bu canlı tablo, ezilmiş mavi çançiçekleri ortasında öylece sürüyor, hiç kimseden çıt çıkmıyordu.</p>

  <p class="p8">“Anlaşıldı, itmekten başka çıkar yol yok,” dedi Clifford en sonunda, soğuk soğuk.</p>

  <p class="p8">Karşılık veren olmadı. Mellors, dalgın yüzüyle, hiçbir şey işitmemiş gibiydi. Connie ona kuşkuyla baktı. Clifford da geriye bir göz attı.</p>

  <p class="p8">“Arabayı eve kadar iter misin Mellors!” dedi, soğuk, buyurgan bir sesle: “Umarım, seni gücendirecek bir şey söylemedim,” diye ekledi, tiksinerek.</p>

  <p class="p8">“Hayır, hiçbir şey Sör Clifford! Arabayı itmemi istiyor musunuz?”</p>

  <p class="p8">“Evet, lütfen.”</p>

  <p class="p8">Adam davranıp arabaya el attı: ama bu kez yürütemedi. Fren kazıklanmıştı. İttiler, kaktılar, bekçi, tüfeğiyle ceketini bir daha çıkardı. Şimdi Clifford ağzını açıp tek söz söylemiyordu. Sonunda bekçi arabanın arkasını yerden kesti, ayağıyla birden iterek tekerlekleri frenden kurtarmaya çalıştı. Başaramadı, arabanın arka tekerleri gene yere indi. Clifford iki yanındaki demirlere sıkıca yapışmıştı. Ağırlığın altında adamın soluğu kesiliyordu.</p>

  <p class="p8">“Vazgeçin!” diye bağırdı Connie adama.</p>

  <p class="p8">“Tekerleği şu yana doğru şöyle çekseniz!” dedi adam Connie’ye, göstererek:</p>

  <p class="p8">“Hayır! Vazgeçin kaldırmaktan! Zorlamayın kendinizi,” dedi Connie, öfkeden kıpkırmızı.</p>

  <p class="p8">Adam Connie’nin gözlerine bakarak başını salladı. Connie tekerleği tutmak zorunda kaldı. Hazırdı. Adam kaldırıyor, Connie çekiyordu; araba sarsıldı.</p>

  <p class="p8">“Yapmayın, ne olur!” diye bağırdı Clifford korkuyla.</p>

  <p class="p8">Ama başarmışlardı, araba frenden boşanmıştı. Bekçi tekerin önüne bir taş koydu, sonra yolun kıyısına oturdu, yüreği çarpıyordu, zorlanmaktan yüzü kireç kesilmiş, yarı bilinçsiz bir durumdaydı. Bir duraklama, ölü bir sessizlik oldu. Connie, adamın, beline dayalı ellerinin titremekte olduğunu gördü.</p>

  <p class="p8">“Bir yerinizi incitmediniz ya!” diye sordu yaklaşarak.</p>

  <p class="p8">“Hayır. Hayır!” Başım nerdeyse öfkeyle, öte yana çevirdi.</p>

  <p class="p8">Ölü bir sessizlik oldu. Clifford’un, arkadan gördükleri sarı başı kımıldamıyordu. Köpek bile mum gibi kımıltısızdı. Gök, bulutlarla kapanmıştı.</p>

  <p class="p8">Adam epey sonra bir iç çekti, kırmızı mendiline sümkürdü.</p>

  <p class="p8">“Şu zatürree bir hayli yıprattı beni,” dedi.</p>

  <p class="p8">Kimse bir şey söylemedi. Connie, hem arabayı hem de koca Clifford’u bir çırpıda kaldırmaya yetecek gücü tasarlamaya çalışıyordu: dile kolaydı bu! Adamı öldürebilirdi bile!</p>

  <p class="p8">Mellors kalktı, ceketini gene yerden alarak, arabanın arkalık demirine astı.</p>

  <p class="p8">“Hazır mısınız şimdi, Sör Clifford?”</p>

  <p class="p8">“Sen hazırsan!”</p>

  <p class="p8">Adam eğildi, tekerin önündeki taşı aldı, sonra gövdesinin olanca ağırlığıyla arabaya abandı. Connie onu hiç böylesine solgun görmemişti; böylesine dalgın. Clifford ağır bir adamdı; çıktıkları yokuş ise hayli dikti. Connie bekçinin yanına yaklaştı.</p>

  <p class="p8">“Ben de iteceğim!” '</p>

  <p class="p8">Bir kadının, kafa tutan, güçlü öfkesiyle, o da arabayı itmeye başladı. Araba daha çok hızlandı. Clifford geri dönerek baktı.</p>

  <p class="p8">“Gerekli mi senin itmen?” dedi.</p>

  <p class="p8">“Evet, çok gerekli! Öldürecek misin adamcağızı? İterken bir yandan da motoru çalıştırsan belki.”</p>

  <p class="p8">Sözünü bitirmedi. Soluğu kesilmeye başlamıştı bile. Biraz yavaşladı, şaşılacak ölçüde güç bir işti bu.</p>

  <p class="p8">“Yavaşladın bakıyorum!” dedi yanı başındaki adam, gözlerinde hafif bir gülümsemeyle.</p>

  <p class="p8">“Bir yerini incitmediğini iyice biliyor musun?” dedi Connie, kızgın.</p>

  <p class="p8">Adam başını hayır anlamında iki yana salladı. Connie onun güneşten yanmış, ufak tefek, güdük, diri eline baktı. Kendisini okşayan eldi bu. Daha önce bakmamıştı bile bu ele. Tıpkı sahibi gibi, çok durgun görünüyordu. Eldeki o garip iç durgunluk, Connie’de bu eli yakalamak isteğini uyandırdı; sanki çok uzağındaki bir şeye istek duyuyordu. Bütün ruhu birden adama akıverdi: öylesine durgun, öylesine ulaşılmazdı adam! Yavaş yavaş kendine gelir gibi oluyordu. Sol eliyle arabayı iterken, sağ eliyle de Connie’nin ak bileğini çepeçevre kavrayarak, bir okşayışla, yumuşakça sardı. Bir güç alevi, adamın belinden, uyluklarından aşağı inerek gövdesini canlandırdı. Connie eğilerek adamın elini ansızın öpüverdi. Bu arada Clifford’un kafası da tam önlerinde, gürbüz, kımıltısız duruyordu.</p>

  <p class="p8">Yokuşun tepesinde biraz dinlendiler; gene yola koyulduklarında Connie bayağı sevindi. Bu iki adamın arkadaş olabileceği konusunda boşuna düşler kurmuştu: biri kocası, öteki de çocuğunun babası. Şimdi düşlerinin saçmalığını apaçık görüyordu. Bu iki erkek ateşle su gibi düşmandı birbirine. Karşılıklı olarak birbirlerini yok ediyorlardı. Nefretin ne garip, ne ince ayrıntılı bir şey olduğunu da ilk olarak orada anladı Connie. İlk olarak, Clifford’a, bilinçli, kesin, dipdiri bir nefret duydu: yeryüzünden silinmesini istiyordu sanki. Ondan nefret etmenin, bu gerçeği de bütünüyle benimsemenin, içini böylesine diri bir duyguyla doldurması ne garip bir şeydi. – İşte şimdi nefret ettim bu adamdan, onunla daha fazla birlikte yaşamaya hiç katlanamam artık düşüncesi geçti kafasından.</p>

  <p class="p8">Düzlüğe vardıklarında bekçi, arabayı kendi başına itebiliyordu. Clifford, yatışmış olduğunu göstermek için, Connie ile biraz başka şeyler konuştu: şimdi Dieppe’de olan Eva Hala’dan, Sör Malcolm’un, mektubunda Connie’nin Venedik’e küçük arabasında kendisiyle mi, yoksa Hilda ile birlikte trenle mi gitmek istediğini sorduğundan, söz etti.</p>

  <p class="p8">“Trenle gitmeyi daha çok isterim,” dedi Connie. “Uzun otomobil yolculuklarını hiç sevmem, hele bir de yol tozlu olursa. Ama, bakalım Hilda nasıl ister.”</p>

  <p class="p8">“O kendi arabasıyla gitmek, seni de birlikte almak ister,” dedi Clifford.</p>

  <p class="p8">“Belki de! – Burada biraz yardım etmem gerek. Bu senin arabanın ne ağır olduğunu bir bilsen.”</p>

  <p class="p8">Arabanın arkasına geçti, pembe yol boyunca bekçiyle yan yana yürümeye başladı. Kim ne derse desin, umurunda değildi.</p>

  <p class="p8">“Neden burada durup Field’i çağırmıyorsunuz? Bu işe yetecek güçtedir o,” dedi Clifford.</p>

  <p class="p8">“Nerdeyse geldik işte,” dedi Connie soluk soluğa.</p>

  <p class="p8">Tepeye vardıklarında, hem Connie hem de Mellors, yüzlerinden ter siliyorlardı. Garipti ama, birlikte yaptıkları bu işle, birbirlerine her zamankinden daha çok yaklaşmışlardı.</p>

  <p class="p8">“Çok teşekkürler Mellors,” dedi Clifford, evin kapısına vardıklarında. “Başka türlü bir motor almam gerek, en önemli şey bu. Mutfağa gidiver de yemeğini orda ye. Yemek hazırdır şimdi.”</p>

  <p class="p8">“Sağ olun Sör Clifford. Bugün yemeğe anneme gideceğim, pazar olduğu için.”</p>

  <p class="p8">“Sen bilirsin.”</p>

  <p class="p8">Mellors, ceketini sırtına geçirdi, Connie'ye baktı, selam vererek uzaklaştı. Connie, öfkeden içi içini yiyerek, yukarıya çıktı.</p>

  <p class="p8">Yemekte artık dayanamadı.</p>

  <p class="p8">“Neden böyle iğrenç bir saygısızlık var sende Clifford?” diye sordu.</p>

  <p class="p8">“Kime karşı?”</p>

  <p class="p8">“Bekçiye karşı! Senin yönetici sınıf dediğin bu ise, yazıklar olsun!”</p>

  <p class="p8">“Neden?”</p>

  <p class="p8">“Hastalık geçirmiş bir adam, güçsüz! Ah, Tanrım, hizmet eden sınıf ben olsam, çok beklersin sen hizmet diye. Bas bas bağırtırdım seni.”</p>

  <p class="p8">“Bilirim, beklenir senden.”</p>

  <p class="p8">“İnmeli bacaklarıyla arabada oturan o olsaydı, senin gibi davransaydı, yardım eder miydin ona?”</p>

  <p class="p8">“Bak çokbilmiş sevgilim, kişilerle kişilikleri böylesine birbirine karıştırmak kötü bir beğenidir.”</p>

  <p class="p8">“Senin o patavatsız, kısır karşılıklı anlayış isteğin de, en kötü beğenidir. Soylu kişi olmanın birtakım zorunlulukları vardır! Ne sen beş para edersin, ne de senin yönetici sınıfın!”</p>

  <p class="p8">“Neymiş benim zorunluluğum peki? Kapımdaki koru bekçisine karşı bir sürü gereksiz duygu öyle mi? Hayır yavrum. Böyle bir şeyi bütünüyle sana bırakıyorum.”</p>

  <p class="p8">“Sanki o senden aşağı kalır bir adam! Bak şu tanrının işine!”</p>

  <p class="p8">“Benim koru bekçim altı üstü, iki sterlin haftalık ödüyorum ona, kaldığı evi de veriyorum.”</p>

  <p class="p8">“Ödüyorsun ha! Neyin karşılığı oluyor bu iki sterlinle ev?”</p>

  <p class="p8">“Onun bana hizmetlerinin.”</p>

  <p class="p8">“Bak sen! İki sterlin haftalığı o sana versin, bir de bu evi.”</p>

  <p class="p8">“Böyle bir şeyi özler belki: ama bu evin lüksüne gücü yetmez!”</p>

  <p class="p8">“Sen yönetici ha!” dedi Connie. “Sen yönetici falan değilsin, boşuna böbürlenme! Sen ancak, payına düşenden daha fazlasına sahip bir adamsın, insanları iki sterlin haftalıkla kendi çıkarın için çalıştırıyorsun, çalışmazlarsa açlıkla korkutuyorsun. Yönetici! Ne hayır gelmiş senin yöneticiliğinden! Kimseye bir şey yaptığın var mı? Paranla zorbalık yapıyorsun ancak, tıpkı bir Yahudi gibi!”</p>

  <p class="p8">“Büyük bir incelik taşıyor sözlerinizden, Leydi Chatterley!”</p>

  <p class="p8">“İnan ki, korudayken senin söylediğin sözlerde çok daha büyük bir incelik vardı. Düpedüz utanç duydum senden. Benim babam insanlıkta senden on kat daha üstündür: sen, sözüm ona <span class="t15">gentleman</span>!”</p>

  <p class="p8">Clifford uzanıp zili çalarak Mrs. Bolton’u çağırdı. Yüzü sapsarı olmuştu.</p>

  <p class="p8">Connie öfkeyle odasına çıktı, kendi kendine söyleniyordu: “Parayla adam satın alacak! Beni satın alamaz, onun yanında daha fazla kalmam da gerekmez artık. Ölmüş balık örneği bir soylu kişi, selüloit ruhuyla! Nasıl da göz boyuyorlar görgü kurallarıyla, yalancıktan özlemleri, çıtkırıldım davranışlarıyla. Selüloit bile bunlardan daha duyguludur.”</p>

  <p class="p8">Geceleyin nasıl gidebileceğini düşünmeye başladı, Clifford’u kafasından atmaya karar verdi. Ondan nefret etmek istemiyordu. Ne türden olursa olsun, hiçbir duyguda, onunla pek içli dışlı olmak istemiyordu. Onun, kendisiyle ilgili hiçbir şeyi bilmesini istemiyordu: hele bekçiye karşı beslediği duyguları bilmesini hiç istemiyordu. Clifford’un, hizmetçilere, uşaklara davranışından çıkan ilk kavga değildi bu. Clifford, Connie’nin hizmetçilerle çok senli benli olduğunu, Connie de onun başkalarına karşı budalaca bir duygusuzluk, kaskatı bir davranış gösterdiğini düşünüyordu.</p>

  <p class="p8">Akşam, yemek zamanlarındaki eski uysal davranışıyla, ağır ağır aşağıya indi. Clifford sapsarıydı daha: gene bir sinir nöbeti geçiriyordu, çok garip olurdu bu nöbetler sırasında. Fransızca bir kitap okuyordu.</p>

  <p class="p8">“Proust’u okudun mu?” diye sordu Connie'ye.</p>

  <p class="p8">“Okumayı denedim, ama sıkıldım.”</p>

  <p class="p8">“Gerçekten olağanüstü bir yazar.”</p>

  <p class="p8">“Olabilir! Ama beni sıkıyor: bütün o yapmacıklık! Duygu diye bir şey yok, ama duygu üzerine söylenmiş bir alay söz. Kendini önemseyen kafalardan bıktım artık.”</p>

  <p class="p8">“Kendini önemseyen hayvanlıklar daha mı iyi sence?”</p>

  <p class="p8">“Belki de! Ama kendini önemsemeyen şeyler de bulunabilir.”</p>

  <p class="p8">“Ben Proust’un inceliğini, soylu karmaşasını seviyorum.”</p>

  <p class="p8">“Gerçekte insanı öldüren bir şey bu.”</p>

  <p class="p8">“Benim çokbilmiş karıcığım konuşuyor gene.”</p>

  <p class="p8">Gene kapışmak üzereydiler! Connie onunla kavga etmekten alamıyordu kendini. Bir iskelet gibi oturuyordu Clifford orda sanki, bir iskeletin külrengi istemini, Connie’nin üstüne üstüne salıyordu. Bu iskeletin, kendisini yakaladığını, kaburgalarının kafesine bastırarak sıkıştırdığım duyuyordu nerdeyse. Clifford, gerçekten, iyice dolmuştu: Connie biraz korktu ondan.</p>

  <p class="p8">Hemen yukarıya çıktı. – erkenden yatağına girdi. Dokuz buçukta kalkarak odadan çıktı, ortalığı dinledi. Çıt yoktu. Sırtına bir sabahlık geçirerek aşağıya indi. Clifford’la Mrs. Bolton gene kumar oynuyorlardı. Gece yarısını bulurdu oyunları belki.</p>

  <p class="p8">Connie odasına döndü, pijamasını çıkararak dağınık yatağın üstüne fırlattı, incecik bir tenis giysisi geçirdi sırtına, lâstik tenis ayakkabılarıyla hafif bir manto giydi. Hazırdı. Birisine rastlayacak olursa, biraz hava almaya çıktığını söyleyecekti. Sabahleyin dönüşte de, erken bir gezintiye çıkmış olacaktı, sık sık kahvaltıdan önce böyle bir gezinti yapardı. Geriye tek tehlike kalıyordu: geceleyin birisinin yatak odasına girmesi. Bu da çok uzak bir olasılıktı: yüzde bir belki.</p>

  <p class="p8">Betts kapıyı kilitlememişti daha. Evin kapısını gece onda kapatır, sabahleyin yedide açardı. Hiç kimseye görünmeden sessizce dışarıya çıktı. Yeryüzünü biraz aydınlatmaya yeten, bununla birlikte, kendisinin koyu boz mantosunu pek belli etmeyen yarım bir ay parlıyordu gökte. Tez adımlarla parkın öbür ucuna yürüdü, içinde bir buluşmanın ürpertici coşkusu değil, belli bir öfkenin, başkaldırmanın, yüreğini saran ateşi vardı. Bir aşk buluşmasına böyle bir yürekle gidilmezdi belki. Ama, savaş savaştı!</p>

  <p class="p8"> </p>
</body>
</html>
