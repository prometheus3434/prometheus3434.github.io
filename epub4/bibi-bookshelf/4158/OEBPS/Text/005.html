<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h1 class="h11"><a id="a4"></a>3</h1>

  <p class="p8">Bununla birlikte Connie gitgide artan bir tedirginlik seziyordu kendinde. Her şeyin dışında kalışı onda deliliğe benzer bir tedirginlik doğuruyordu. Hiç kımıldamak istemediği bir anda kolları bacakları seğiriyor, uzanıp dinlenmek istediği zaman sırtı kasılarak doğruluveriyordu. Bu tedirginlik gövdesinin içerlerinde, dölyatağında, bir yerlerinde ürpertilerle kaynıyor, sonunda kurtulmak için kendini suya atıp yüzerek uzaklara gitmesi gerekmiş gibi bir duyguya kapılıyordu; çılgınca bir tedirginlik. Durup dururken yürek çarpıntıları geçiriyordu. Günden güne de zayıflıyordu.</p>

  <p class="p8">Ne idüğü belirsiz bir tedirginlik. Ara sıra, yerinden fırladığı gibi, Clifford’u bırakıp, bahçeyi bir uçtan bir uca koşarak geçer, eğreltiler üzerine yüzükoyun uzanırdı. Evden uzaklaşması... evden herkesten uzaklaşması gerekiyordu. Koru onun tek sığınağı, kutsal korunağıydı.</p>

  <p class="p8">Ama gerçekte koru da bir sığmak, bir korunak değildi, çünkü onunla da hiçbir ilişkisi yoktu. Herkesten uzak kalabildiği bir yerdi ancak. Korunun ruhuna dokunamıyor, değemiyordu hiçbir zaman... böyle saçma bir şey varsa tabiî.</p>

  <p class="p8">Günden güne çökmekte olduğunu belli belirsiz sezinlemekteydi. Bütün bağlarının koptuğunu belli belirsiz sezinliyordu: madde dünyasıyla, canlı dünyayla ilişkisini yitirmişti. Yalnız Clifford vardı, bir de onun kitapları! Boşluk, boşluk. Belli belirsiz seziyordu. Ama kafasını bir taşa vurmak gibi bir şeydi bu.</p>

  <p class="p8">Babası bir kez daha uyardı: “Neden bir sevgili edinmiyorsun Connie? Dünyada en iyi gelecek şey budur sana.”</p>

  <p class="p8">O kış birkaç günlüğüne Michaelis geldi. Amerika’da oyunlarıyla çok büyük kazanç sağlamış genç bir İrlandalı yazardı bu. Bir ara Londra’nın yüksek tabakasınca büyük bir coşkunlukla karşılanmıştı, yüksek tabakayı canlandıran oyunlar yazmıştı çünkü. Sonra yüksek tabaka, Dublin sokaklarının bu şapşal faresi elinde gülünç duruma düşürüldüğünü zamanla anlamış, işler tersine dönmüştü, Michaelis adı, aşağının aşağısı, bayağının bayağısı sayılmaya başlanmıştı. Üstelik, İngilizlere karşı olduğu da ortaya çıkmıştı ki, bunu ortaya atan sınıfın gözünde, bundan daha aşağılık bir suç olamazdı. Defteri dürülmüş, bir kıyıya itilmişti.</p>

  <p class="p8">Bununla birlikte Michaelis’in Mayfair’de bir katı vardı şimdi, istenen parayı tıkır tıkır sayan aşağı tabakadan bir müşteriyi terslemeye en iyi terziler bile yanaşmadığı için, Bond Street’te soylu bir bay kılığında dolaşıyordu.</p>

  <p class="p8">Clifford, otuz yaşındaki bu genç adamı, yazarlığının uğursuz bir döneminde çağırmış oluyordu. Ama gene de çekinmedi. Kulağı Michaelis’te olan okurların sayısı birkaç milyonu bulurdu belki de; kesinlikle bir kıyıya itilmiş olduğu için de, tam yüksek tabakanın kendisine dirsek çevirdiği bu civcivli anda Wragby’ye çağrılmaktan genç adamın büyük bir kıvanç duyacağını düşündü. Michaelis bu çağrıdan dolayı duyduğu borçluluğu, Clifford’u Amerika'da tanıtmakla ödeyecekti. Ün! Bir insan ne olursa olsun, gerektiği gibi tanıtılırsa, çok büyük bir ün kazanabilir, özellikle ‘ötede’, Amerika'da. Clifford geleceği düşünen bir adamdı; reklâm konusunda da olağanüstü bir içgüdüsü vardı. Sonunda Michaelis, güldürülerinden birinde bir güzel tanıttı onu, Clifford herkesçe tanınan bir kahraman oldu. Kendisiyle alay edildiğini anlayıp da tepki gösterinceye değin. Connie, Clifford’un bir türlü kurtulamadığı bu tanınma isteğine, bu kör isteğe biraz şaşıyordu. Tanınmak; kendisinin tanımadığı, önünde korkudan titrediği, kocaman, belli bir biçimden uzak bir dünyaca tanınmak; bir yazar olarak, birinci sınıf bir modern yazar olarak tanınmak. Connie, sanatçıların kendi kendilerini övdüklerini, iyi yönlerini göstermek için büyük çaba gösterdiklerini, başarıya ulaşmış, cana yakın, toksözlü koca Sör Malcolm’dan biliyordu. Ama babası, resim satan bütün öbür Krallık Akademisi üyeleri gibi, hazır bulduğu yollara başvururdu. Clifford ise türlü türlü yeni reklam yolları buluyordu. Pek alçalmaksızın, Wragby’de çevresine her türden insan topluyordu. Ama kendisine tez elden bir ün anıtı kurmak için, eline geçen her molozu kullanmaya bakıyordu.</p>

  <p class="p8">Michaelis çok güzel bir araba içinde, şoförü, uşağı ile birlikte tam zamanında geldi. Tepeden tırnağa şık giyinmişti. Tepeden tırnağa Bond Street’den! Ama onu ilk görüşte Clifford’un kontluk damarında bir gıcıklanma oldu. Yüksek tabakadan biri gibi giyinmiş olmakla birlikte, giyiminin adamı değildi... hiç de yüksek tabakadan değildi. Bu yeterdi, Clifford notunu vermişti onun. Ama şaşılacak büyüklükteki başarısına saygı duyduğu için gene de incelikle davrandı. Başarının, alışılmış deyimle kancık-tanrıçası, yarı alçakgönüllü yarı kabadayı Michaelis’in bacakları arasında homurdanarak, dişlerini göstererek bir koruyucu gibi dolaşıyor, Clifford’u korkulara salıyordu: çünkü o da kendini bu kancık-tanrıçaya, Başarı’ya satmak istiyordu; ah bir gönlünü edebilseydi. Londra’nın en seçkin çevrelerinin terzilerinden, şapkacılarından, berberlerinden, kunduracılarından donanmış olmakla birlikte, Michaelis’in İngiliz olmadığı apaçık ortadaydı; soluk yassı yüzüyle, davranışıyla, üzgünlüğüyle bir İngiliz’den ayrılıyordu. Bir öfkesi, üzüntüsü vardı. Böyle şeyleri kabaca açığa vurmayı, alayla karşılayacak olan soylu bir İngiliz için onun yabancı olduğunu kestirmek kolay bir işti. Michaelis çok tekme yemiş bir adamdı, onun için şimdi bile kuyruğunu hafifçe bacakları arasına kısmış bir görünüşü vardı. Oyunlarıyla sahnede, sahne önünde sağladığı başarıya, keskin bir içgüdüyle, daha da keskin bir gözü peklikle, yolunu yara yara açarak ulaşmıştı. Halkın gönlünü kazanmıştı. Yediği tekmelerin artık sona erdiğini sanmıştı. Oysa sona ermemişti... Ne yazık ki hiçbir zaman da ermeyecekti. Kendinden olmayan bir çevreye... İngiliz yüksek tabakasına erişmenin özlemiyle kıvranıyordu. Onu tekmelemekten nasıl da büyük bir sevinç duymuşlardı! Nasıl tiksiniyordu onlardan!</p>

  <p class="p8">Bununla birlikte Dublin’li bu soysuz köpek, arabasız, uşaksız dolaşmıyordu.</p>

  <p class="p8">Connie’nin hoşuna giden bir yönü vardı bu adamın. Caka satmıyordu. Kendisiyle ilgili birtakım kuruntuları yoktu. Clifford’un bilmek istediği her şeyi, sağduyuyla, kısaca, yararlı bir biçimde anlatıyordu. Büyüklük taslamıyor, hiçbir noktayı atlamıyordu. Wragby’ye, kendisinden bir yarar umulduğu için çağrıldığını biliyor, onun için de eski, kurnaz, hemen hemen umursamaz bir iş adamı ya da büyük bir iş adamı gibi kendisine sorular sorduruyor, elden geldiğince kestirme karşılıklar veriyordu.</p>

  <p class="p8">“Para!” diyordu. “Para bir çeşit içgüdüdür. Bir insanda para kazanma isteği yaradılışın bir gereğidir. Yaptığınız, hiçbir şey değildir. Bir oyun oynarsınız hep. Kendi yaradılışınızın geçirdiği sürekli bir kazadır bu; bir başladınız mı, para kazanırsınız artık, arkası kesilmeden sürer gider; öyle sanıyorum belli bir sınıra dayanıncaya değin.”</p>

  <p class="p8">“Ama bir başlangıç yapmak gerek işte,” dedi Clifford.</p>

  <p class="p8">“Evet, çok doğru. İşin içine girmek gerek. Dışarda durursanız hiçbir şey yapamazsınız. Yolunuzu yara yara açmanız gerek. Bir başardınız mı bunu, arkası ister istemez gelir artık.”</p>

  <p class="p8">“Peki ama oyun yazmaktan başka bir yolla para kazanabilir miydiniz?” diye sordu Clifford.</p>

  <p class="p8">“Belki de hayır! İyi ya da kötü bir yazar olabilirim, ama bir yazarım işte; bir oyun yazarıyım, böyle olmak zorundayım. Su götürmez bir gerçek bu.”</p>

  <p class="p8">“Peki, çoğunluğun tuttuğu türden oyunların yazarı mı olmak zorundasınız?” diye sordu Connie.</p>

  <p class="p8">“Evet, tam dediğiniz gibi!” dedi genç adam, ansızın Connie’ye doğru dönerek. “Hiç önemi yoktur bunun! Herkesçe beğenilmenin hiç önemi yoktur. Doğrusunu isterseniz halkın da hiçbir önemi yoktur. Gerçekte oyunlarımda, onları büyük kitlelere beğendirecek bir özelliğin bulunduğu söylenemez. Önemli olan bu değil. Tıpkı havaya benzer oyunlarım... bugün nasıl olmaları gerekiyorsa öyledirler... günün gidişine uyarlar.”</p>

  <p class="p8">Dipsiz bir umut kırıklığı dalgası içinde boğulan, oldukça iri, yavaş gözlerini Connie’den yana çevirdi; genç kadın ürperdi biraz. Öyle yaşlı görünüyordu ki... Sonsuz derecede yaşlı; karanlıkta kuşaktan kuşağa derinleşen coğrafî katmanları andıran umut kırıklığı tabakaları üstüne kurulmuştu varlığı sanki; bir çocuk gibi yitmişti. Bir bakıma, bir sürgün; ama sıçanı andıran varlığının umutsuz gözü pekliği içinde.</p>

  <p class="p8">“Bunu daha yaşarken gerçekleştirmiş olmanız güzel bir şey hiç olmazsa,” dedi Clifford düşünceli. '</p>

  <p class="p8">Michaelis buruk, keskin bir sesle birdenbire, “otuz yaşındayım... evet, otuz yaşındayım!” dedi garip bir kahkaha atarak; boş; utkulu, acı. “Ne anlamda? Yalnız mı yaşadığımı soruyorsunuz? Uşağım var. Dediğine bakılırsa, bir Yunanlı, iyice de beceriksiz. Ama kovmuyorum. Ayrıca, evleneceğim. Ah, evet, evlenmem gerek.”</p>

  <p class="p8">“Evlenmekten, bademciklerinizi aldırır gibi söz ediyorsunuz,” diye güldü Connie. “Bir çabayı mı gerektiriyor bu sizce?”</p>

  <p class="p8">Connie’ye hayran hayran baktı. “Evet, Leydi Chatterley, bir bakıma gerektiriyor! Öyle sanıyorum ki bir İngiliz kadınıyla evlenemem ben, bir İrlandalıyla bile evlenemem...”</p>

  <p class="p8">“Bir Amerikalıyı deneyin,” dedi Clifford.</p>

  <p class="p8">“Ooo, Amerikalı!” diyerek boş bir kahkaha attı. “Hayır, uşağıma bana bir Türk kadını ya da daha çok doğulu olan bir kadın bulmasını söyledim.”</p>

  <p class="p8">Connie, bu yüksek başarılı, garip kara düşünceli yaratığa gerçekten de şaşıyordu; yalnız Amerika’dan sağladığı gelirin yılda elli bin doların üstünde olduğu söyleniyordu. Ara sıra yakışıklı görünüyordu: ara sıra iki yanına, aşağıya baktığı, yüzüne ışık vurduğu zamanlar, oldukça kocaman gözleri, garip kıvrımlı kalın kaşları, kımıldamayan sıkı dudaklarıyla, fildişinden oyma bir zenci maskesinin sessiz, kalıcı güzelliğine bürünüyordu; o bir anlık, bununla birlikte gene de açıklanmış kımıltısızlık; Buddha’nın amacı olan, zencilerin ise amaçları bile olmadığı halde zaman zaman dile getirdikleri bir kımıltısızlık, bir sonsuzluk; kimi ırkların eski, çok eski boyun eğişi. Irklarının alınyazısı karşısında bireysel bir direnme yerine, çağlar boyu bir boyun eğiş. Sonra da kara bir ırmakta koca sıçanlar gibi yüze yüze ilerleyiş. Connie bu adama garip, apansız bir yakınlık duyuverdi; acımayla karışık, tiksintiyle alacalı, nerdeyse aşka varan bir yakınlık. Yabancı! Yabancı! Bayağı diyorlardı ona! Oysa Clifford çok daha bayağı, çok daha büyüklük delisi görünüyordu! Çok daha budala!</p>

  <p class="p8">Michaelis, Connie’yi etkilediğini hemen anladı, iri, fındık rengi gözlerini büyük bir umursamazlıkla ondan yana çevirdi. Onu, onda bıraktığı izlenimin derecesini ölçüyordu. İngilizlerle olan ilgilerinde kendisini sonrasız yabancılıktan hiçbir şey kurtaramazdı, aşk bile. Ama kadınlar ara sıra kendilerini ona kaptırıyorlardı... İngiliz kadınları da.</p>

  <p class="p8">Clifford’un yanındaki durumunu çok iyi biliyordu. Gerçekte birbirlerine azılarını göstererek hırlayacak iki yabancı köpektiler, gene de içinde bulundukları durum gereğince zorla gülümsüyorlardı. Ama bu kadının tutumunu pek kesinlikle bilemiyordu.</p>

  <p class="p8">Kahvaltı yatak odalarına getirildi; Clifford öğle yemeğinden önce hiçbir zaman görünmezdi, yemek odası da biraz sıkıcıydı. Tedirgin, hiçbir yere sığmayan Michaelis, kahvesini içtikten sonra ne yapacağını düşünmeye başladı. Güzel bir kasım günüydü... Wragby için. Bahçeye doğru baktı. Tanrım! Ne yer!</p>

  <p class="p8">Bir uşak göndererek Leydi Chatterley’e herhangi bir yardımı dokunup dokunmayacağını sordurdu: Arabayla Sheffield’e gitmeyi düşünüyordu. Uşak, isterse yukarıya, Leydi Chatterley’in oturma odasına çıkabileceği karşılığını getirdi.</p>

  <p class="p8">Connie’nin, evin orta kesiminin tepesinde, üçüncü katta bir oturma odası vardı. Clifford’un odası alt kattaydı tabii. Michaelis, Leydi Chatterley’in özel odasına çağrılmaktan büyük kıvanç duydu. Hiçbir şey görmeksizin uşağın ardından yürüdü... sağındaki solundaki hiçbir şeye dikkat etmiyor, hiçbir şeyle ilgilenmiyordu. Odaya girince Renoir ile Cezanne’in resimlerinin çok güzel Alman röprodüksiyonlarını belli belirsiz sezdi.</p>

  <p class="p8">Gülümsemekten acı duyuyormuş gibi, dişlerini gösteren garip bir sırıtmayla, “Ne güzel bir yer burası, en üst katta oturmanız akıllıca bir şey,” dedi.</p>

  <p class="p8">“Evet, bence de öyle.”</p>

  <p class="p8">Connie’nin odası evin tek gönül açıcı, modern parçası, Wragby’de onun kişiliğinin bütünüyle açığa çıktığı başlıca yerdi. Clifford burayı hiç görmemişti. Connie pek az kimseyi çağırırdı yukarıya.</p>

  <p class="p8">Şimdi açık ateşin yanında Michaelis’le karşı karşıya oturmuş konuşuyorlardı. Connie ona kendisiyle, annesi babasıyla, kardeşleriyle ilgili sorular soruyordu... öbür insanlar, her zaman büyük ilgi duyduğu bir konuydu, bir kez yakınlık duyduğu bir kimse karşısında da, sınıf ayrımı düşüncesinden iyice sıyrılırdı. Michaelis kendisinden son derece içtenlikle, hiç yapmacığa kaçmadan, doğrudan doğruya ezik, umursamaz, ayrıksı ruhunu açarak söz ediyor, sonra başarısından duyduğu öç alıcı bir gururla gülümsüyordu.</p>

  <p class="p8">“Peki ama neden böyle yalnız bir kuşsunuz?” diye sordu Connie. Michaelis, gene arayan, iri, kahverengi gözleriyle baktı.</p>

  <p class="p8">“Her kuş bir olmaz ki, kimi kuşlar böyledir işte,” diye karşılık verdi. Sonra da senli benli bir alaycılıkla ekledi: “Peki ya siz? Siz kendiniz de yalnız bir kuş değil misiniz?”</p>

  <p class="p8">Connie biraz şaşalamış, bir an düşündü sonra: “Bir bakıma belki! Ama sizin gibi büsbütün değil!” dedi.</p>

  <p class="p8">“Ben mi büsbütün yalnız bir kuşum?” diye sordu Michaelis, dişi ağrıyormuşçasına, garip sırıtkan bir gülümsemeyle; yüzü öylesine ekşi, gözleri öylesine karamsar, umursamaz, ya da umut kırıklığına uğramış, ya da korkmuş.</p>

  <p class="p8">“Peki ama,” dedi Connie soluğu kesilircesine ona bakarak, “öyle değil misiniz sanki?”</p>

  <p class="p8">Michaelis’ten çok korkunç bir karşılığın gelmekte olduğunu sezerek, neredeyse dengesini yitirdi.</p>

  <p class="p8">“Evet, çok doğrusunuz?” dedi adam başını öteye çevirip, iki yana, aşağıya, günümüzde artık pek az rastlanan eski bir ırkın o garip kımıltısızlığıyla bakarak. Gerçekte, Connie’de kendini ondan pek ayrı göremeyeceği duygusunu uyandıran şey de onun bu haliydi.</p>

  <p class="p8">Connie’ye her şeyi gören, saptayan gözlerle bakıyordu. Aynı zamanda, geceleyin ağlayan çocuk, Michaelis’in ta içinden Connie’ye doğru ağlıyor, sanki çığlıklarıyla onun dölyatağını tırmalıyordu.</p>

  <p class="p8">“Beni düşünmeniz büyük bir iyilik doğrusu,” dedi Michaelis kısaca.</p>

  <p class="p8">Connie soluğu kesilircesine: “Neden düşünmeyeyim sizi?” diye sordu.</p>

  <p class="p8">Michaelis ıslık çalan buruk, tiz bir kahkaha attı.</p>

  <p class="p8">“Ha, öyle düşünmek!..” dedi, sonra da nerdeyse büyüleyici bir güçte olan gözlerini ona dikip, etkisi doğrudan doğruya dölyatağına değin uzanan bir bakış fırlatarak, ansızın sordu: “Elinizi tutabilir miyim biraz?”</p>

  <p class="p8">Connie şaşkınlıktan donakalmıştı, adam yaklaşarak yanı başında diz çöktü, ayaklarını avuçlarına aldı, yüzünü onun dizleri arasına gömerek öylece kaldı. Connie iyice kendinden geçmiş, şaşkınlık içinde genç adamın oldukça sevimli ensesine bakıyor, yüzünün kendi bacaklarına sıkıca kapanışını duyuyordu. Ateşli bocalayışı içinde elini sevgiyle, acımayla, bu savunmasız enseye koymaktan kendini alamadı; adam derin bir ürpertiyle titredi.</p>

  <p class="p8">O zaman o korkunç yalvarışla dolu, iri, parlak gözlerini genç kadına doğru kaldırdı. Connie, bu durum karşısında dayanabilecek güçten iyice yoksundu. Göğsünden ona karşılık veren sonsuz bir istek boşanıverdi; istediği her şeyi vermeliydi ona, her şeyi.</p>

  <p class="p8">Michaelis çok garip, çok ince bir sevgiliydi; kadına karşı çok ince, titremekten kendini alamayan, aynı zamanda umursamaz, kulağı kirişte bir sevgili.</p>

  <p class="p8">Connie için tek önemli olan, ona kendisini vermesiydi, başka hiçbir anlamı yoktu bütün bunların. Michaelis’in titremesi yavaş yavaş kesildi, iyice yatıştı. Connie, uyuşmuş parmaklarıyla onun, göğsü üzerinde duran başını okşadı.</p>

  <p class="p8">Michaelis kalktığı zaman Connie’nin ellerini, sonra da süet terlikli ayaklarını öptü, odanın öbür ucuna giderek, sırtı ona dönük dineldi. Sonra dönüp, ateşin yanında gene önceki yerinde oturan kadına geldi.</p>

  <p class="p8">“Öyle sanıyorum, şimdi, nefret edeceksiniz, benden!” dedi durgun, kaçınılmaz bir tonla.</p>

  <p class="p8">Connie birden başını kaldırıp baktı.</p>

  <p class="p8">“Neden nefret edecekmişim?”</p>

  <p class="p8">“Çoğunlukla öyle olur,” dedi adam, sonra toparlanarak, “demek istediğim... bir kadından bu beklenir.”</p>

  <p class="p8">“Sizden nefret edeceğim son andır bu,” dedi kadın gücenmiş.</p>

  <p class="p8">“Biliyorum! Biliyorum! Böyle olması da gerek! Korkunç iyi davranıyorsunuz bana!..” diye acı acı bağırdı.</p>

  <p class="p8">Kadın onun acı çekmesini şaşkınlıkla karşılıyordu. “Gene oturmaz mısınız?” diye sordu. Erkek kapıya baktı.</p>

  <p class="p8">“Sör Clifford,” dedi, “acaba... acaba?..” Kadın bir an duraksayarak düşündü. “Belki!” dedi. Sonra gözlerini ona doğru kaldırdı. “Clifford'un bilmesini istemem... kuşkulanmasını bile istemem. Çok gücüne gider bu. Ama kötü bir şey yaptığımızı da sanmıyorum, ne dersiniz?”</p>

  <p class="p8">“Kötü mü! Ah hayır, hayır! Yalnız bana karşı son derece iyisiniz... bunca iyiliği güç taşıyorum doğrusu”</p>

  <p class="p8">Başını çevirdi, Connie onun dokunulsa ağlayacak durumda olduğunu gördü.</p>

  <p class="p8">“Ama Clifford’a sezdirmememiz gerekir, değil mi?” diye yalvardı gene. “Çok ağırına gider. Hiçbir zaman bilmez, kuşkulanmazsa, hiç kimse de incinmemiş olur.”</p>

  <p class="p8">Michaelis nerdeyse kızgın bir sesle “Benden mi?” dedi, “benden söz çıkmaz, siz hiç tasalanmayın. Çıkarsa, ne isterseniz deyin o zaman. Ben faka basacağım ha! Hah, hah!” Böyle bir düşünce karşısında boş, sinik bir kahkaha koy verdi. Kadın onu şaşkınlıkla süzüyordu. “Elinizi öperek ayrılabilir miyim? Arabamla Sheffield'e gidip öğle yemeğini orada yiyeceğim, izin verirseniz tabiî, ikindi çayına burada olurum. Sizin için yapabileceğim bir şey var mı? Benden nefret etmediğinize kesinlikle inanabilir miyim? –etmeyeceğinize?–” Umutsuz, kuşkulu bir sesle bitirdi sözünü.</p>

  <p class="p8">“Hayır, sizden nefret etmiyorum,” dedi kadın. “Hoşuma gidiyorsunuz.”</p>

  <p class="p8">“Ahi” dedi ateşli bir sesle, “bu sözünüz beni sevdiğinizi işitmekten daha hoşuma gitti. Bu çok daha büyük bir anlam taşır. Şimdilik hoşça kalın, öğleden sonra görüşürüz. Bu arada durumu enine boyuna düşünmüş olurum.” Connie’nin ellerini alçakgönüllü bir eğilişle öperek ayrıldı.</p>

  <p class="p8">“Bu delikanlıya katlanabileceğim! pek sanmıyorum,” dedi Clifford öğle yemeğinde.</p>

  <p class="p8">Connie, “Neden?” diye sordu.</p>

  <p class="p8">“Neden olacak? Kabuğuna çekilmiş sinsi bir alçak, üzerimize çullanacak anı bekliyor sanki.”</p>

  <p class="p8">“Bence ona çok kötü davranılmış hep,” dedi Connie.</p>

  <p class="p8">“Buna şaşıyor musun? Onun, değerli zamanını çevresine iyilik ışınları saçmakla geçirdiğini mi sanıyorsun?”</p>

  <p class="p8">“Kendine özgü bir gönlübolluğu var bence.”</p>

  <p class="p8">“Kime karşı?”</p>

  <p class="p8">“İyice bilemiyorum.”</p>

  <p class="p8">“Bilemezsin tabii. Arsızlığı gönlübollukla karıştırıyorsun korkarım.”</p>

  <p class="p8">Connie sustu. Karıştırıyor muydu gerçekten? Belki de. Ama Michaelis'in arsızlığının belli bir çekici yönü vardı onda. Clifford’un ancak birkaç çekingen adımla başlayabildiği yolları o bir uçtan bir uca aşmıştı. Dünyayı fethetmişti kendi yolunca. Clifford’un isteyip de ulaşamadığı şeydi bu. Başvurduğu yollarla araçlara gelince... Sanki Clifford’unkiler daha mı az bayağıydı? Bu zavallı yabancının, kişiliğini benimsetmek için bin bir güçlük içinde dişiyle tırnağıyla çabalaması, Clifford’un reklam düşkünlüğünden daha mı aşağılık bir şeydi? Kancık-tanrıça Başarı’nın ardında sarkık dilleriyle soluyan binlerce köpek vardı. Gerçek köpek, onu ilk yakalayan köpekti, başarıysa söz konusu olan! Kuyruğunu dik tutmak Michaelis’in hakkıydı.</p>

  <p class="p8">İşin garibi, yapmıyordu bunu. Çay zamanı, üzerinde gene o dövülmüş köpek hali, elinde de kocaman bir zambak ve menekşe demetiyle çıkageldi. Onun bu halini Connie, karşılaşacağı tepkileri yatıştırmakta kullandığı bir maskedir belki, diye düşünüyordu zaman zaman; çünkü öylesine değişmez bir görünüştü bu. Gerçekten bu derece üzgün bir köpek miydi?</p>

  <p class="p8">Üzgün köpeği andıran bu bitkin hali bütün akşam sürdü, ama Clifford bu maskenin altından dışarı sızan bir saygısızlık seziyordu hep. Connie sezmiyordu, çünkü kadınlara yönelmiş bir tepki değildi bu; yalnız erkeklere, onların kuruntularına, kendini beğenmişliklerine yönelmişti. Erkekleri çileden çıkaran da bu sıska adamın içindeki bu yok edilmez saygısızlıktı. Seçkin tabakadan bir adama, onun varlığı bile bir aşağılamaydı, bu aşağılama çok ince sayılacak bir davranış ardında gizlenmiş olsa bile.</p>

  <p class="p8">Connie onu çok seviyordu, ama duygularına gem vurarak, iki erkek konuşurken bir köşede hiç söze karışmadan, nakışını işleyerek oturuyordu. Michaelis'e gelince, ustalığı eşsizdi; gene bir akşam önceki o üzgün, dikkatli, umursamaz, ev sahiplerinden milyonlarca derece uzak, ama gerektiği yerde kestirme özdeyişlerle yeterince konuşan, hiçbir zaman fazla açılmayan delikanlıydı. Connie, onun sabahki olup bitenleri unuttuğunu sanıyordu. Unutmamıştı. Ama, kendisinin nerde olduğunu biliyordu... gene, yabancı doğmuş kimselere özgü, o eski yabancı yerine dönmüştü. Sabahki sevişmeyi büsbütün kişisel bir şey olarak görmüyordu. Bu sevişmenin kendisini, altın tasmasını hiç kimsenin çekemediği, herkesin öfke duyduğu bir köpek durumundan, rahat bir yüksek tabaka köpeği durumuna yükseltmeyeceğini biliyordu.</p>

  <p class="p8">Bond Street modası dış görünüşüyle birlikte, ruhunun ta derinlerinde yatan, yabancılık, ayrıksılık gerçeğini için için benimsiyordu. Herkesten uzak olmak kaçınılmaz bir şeydi onun için; uzlaşıcı görünüşünün, yüksek tabakadan kimseler arasına karışmasının kaçınılmazlığı gibi tıpkı.</p>

  <p class="p8">Ama ara sıra da sevişmek, bir rahatlama, bir yatışma olarak güzel bir şeydi. Değerbilmez de değildi. Tam tersine, içten gelen, kendiliğinden doğan her iyilik karşısında, gözleri dolarcasına duygulanıyor, coşkulu bir borçluluk duyuyordu. Soluk, kımıltısız, umut kırıklığına bürünmüş yüzünün altındaki çocuk ruhu, kadına duyduğu borçlulukla gözyaşlarına bürünüyor, ona dönmek isteğiyle yanıyordu; ayrıksı ruhunun, gerçekte bu kadından uzak kalacağını bilmesi gibi tıpkı.</p>

  <p class="p8">Salondaki mumları yakarken Connie ile konuşma fırsatı buldu:</p>

  <p class="p8">“Gelebilir miyim?”</p>

  <p class="p8">“Ben size geleceğim.”</p>

  <p class="p8">“Ah, çok güzel!”</p>

  <p class="p8">Uzun bir süre bekledi... ama kadın geldi.</p>

  <p class="p8">Michaelis, istekleri hemen şahlanan, hemen sönen, ürpertili, aşırı coşkulu erkeklerdendi. Çıplak gövdesinin garip, çocukça, savunmasız bir yönü vardı; tıpkı çıplak çocuklar gibi. Bütün savunması kafasında, kurnazlığında, kurnazlık içgüdüsündeydi: bunlar ortadan silindi mi çocuksu çıplaklığı iki kat artıyordu; daha iyice gelişmemiş, gevşek, ince derisiyle, bir bakıma boşu boşuna çabalayan bir çocuk.</p>

  <p class="p8">Connie’de yabanıl türden bir acıma, bir özlem, yabanıl, susamış, bir cinsel istek uyanıyordu. Ama onun ten isteklerini doyuramıyordu; gelmesiyle bitirmesi bir oluyor, sonra bocalamış, umut kırıklığına uğramış, kendinden geçmiş bir durumda yatan kadının göğsü üstünde ürpererek, içindeki sinsi tepkiden birazcık olsun kurtuluyordu.</p>

  <p class="p8">Ama Connie onu geciktirmeyi, haz titremesi geçtikten sonra da bekletebilmeyi hemen öğrendi. O zaman Michaelis gönlübol, garip ölçüde de yeterliydi; kenetlenmişçesine bekliyor, kadın daha etkinliğini sürdürürken... yırtıcı, tutuklu etkinliğini sürdürürken onun da hazzının doruğuna varmasını sağlıyordu. Sert, dikelmiş durgunluğundan kadının da bir doygunluk titremesine vardığını sezdiği zaman, bundan garip bir gurur, garip bir kıvanç duyuyordu.</p>

  <p class="p8">“Ah, ne güzel!” diye mırıldandı kadın titrek bir sesle, ona sarılarak iyice dinginleşti. Erkek de kendi içine dönüklüğüyle, bir bakıma gururlu, yanı başında uzanıyordu.</p>

  <p class="p8">Bu kez ancak üç gün kalabildi; Clifford’a karşı davranışı ilk akşamki gibiydi hep; Connie’ye karşı da. Dış görünüşünde hiçbir şey değişmemişti.</p>

  <p class="p8">Connie’ye o her zamanki, yakınan, üzüntülü tonda mektuplar yazıyordu, ara sıra şakalar yapıyor, her türlü cinsel duygudan uzak, garip bir sevgi gösteriyordu. Connie’ye sevgisi umutsuz türden bir sevgiydi, temel yalnızlığı gene olduğu gibi duruyordu. Umutsuzluk iliklerine işlemişti, umutsuz olmayı kendisi istiyordu. Umuttan tiksiniyordu. Bir yerde “Une immense esperance a traverse la terre”<a id="a5"></a><a href="../Text/notes.html#a25"><span class="t12">{1}</span></a>  sözünü okumuş, “Sahip olunmaya değer her şeyi de kör kuyusunda boğdu,” diye kendi yorumunu eklemişti bu söze.</p>

  <p class="p8">Connie onu gerçekte hiçbir zaman anlamadı, ama gene de kendince seviyordu. Her zaman, onun umutsuzluğunun kendisinde yansıdığını duyuyordu. Umutsuzluk olunca tam sevemiyordu gerçi. O ise umutsuz olduğu için, hiç mi hiç sevemiyordu.</p>

  <p class="p8">Uzun süre birbirlerine yazdılar, ara sıra da Londra’da buluştular. Connie gene, onun cılız haz titremesi ardından, ancak kendi çabasıyla tadabildiği gövdesel titremeyi özlüyordu. O da sağlıyordu bunu. Bu, aralarındaki ilişkinin sürmesine yetiyordu.</p>

  <p class="p8">Connie’nin, biraz körü körüne, biraz da direngen ince bir kendine güven kazanmasına da yetiyordu. Kendi gücünün hemen hemen mekanik kanıtlamasıydı bu, büyük bir coşkunluk doğuruyordu.</p>

  <p class="p8">Connie, Wragby’de sonsuz bir neşe içindeydi. Bu coşkun neşesinin, doygunluğunun bütününü Clifford’u desteklemekte kullandı, böylece Clifford bu sıralarda en iyi öykülerini yazdı, tuttuğu garip, körü körüne yolda mutluydu hemen hemen. Michaelis’in dikelmiş erkek durgunluğunun, karısında yarattığı tence doygunluğun yemişlerini topluyordu gerçekte Clifford. Tabii işin iç yüzünü hiçbir zaman bilmiyordu, bilmiş olsaydı aynı sevinci duymayacaktı belki de.</p>

  <p class="p8">Ama günün birinde bu taşkın neşenin, bu kabına sığmaz coşkunluğun sona erdiğini, iyice silindiğini, Connie’nin gene eskisi gibi üzgün, hırçın olmaya başladığını gördüğünde, bu güzel günleri çok özledi Clifford! Bilseydi, ne yapar yapar Connie ile Michaelis’i gene buluştururdu belki.</p>

  <p class="p8"> </p>
</body>
</html>
