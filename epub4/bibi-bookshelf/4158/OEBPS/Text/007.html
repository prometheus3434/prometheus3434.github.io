<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>5</title>
</head>

<body>
  <h1 class="h11"><a id="a7"></a>5</h1>

  <p class="p8">Ölgün güneşli ayaz bir şubat sabahı, Clifford ile Connie parkın içinde koruya doğru bir yürüyüşe çıktılar. Clifford motorlu hasta arabasıyla yavaş yavaş ilerliyor, Connie de yanı başında yürüyordu.</p>

  <p class="p8">Sert havada kükürt kokusu vardı daha, ama ikisinin de alışık olduğu bir şeydi bu. Yakın çevreyi boydan boya puslu, donuk, buğulu bir duman sarıyor, yalnız tam tepede küçük, mavi bir gök parçası görünüyordu; çevresini kuşatan bir sargı içindeydi sanki bu mavilik, her zaman ortada. Yaşam bir düş ya da bir çılgınlıktı her zaman, kuşatılmış çevresiyle.</p>

  <p class="p8">Koyunlar, bayırları mavimsi bir kırağıyla örtülü bahçenin, kavruk, sert çimenleri üstünde öksürüyordu. Parkın ortasında, parmaklıklı koru kapısına doğru bir yol, güzel, pembe bir şerit gibi uzanıyordu. Clifford bu yolu daha birkaç gün önce, maden kuyularının ağzındaki mıcırdan elenmiş taş kırıklarıyla döşetmişti. Taşlarla yeraltı dünyasının artıkları yanarak içlerindeki kükürdü koyverdiklerinde, yol, yağmursuz günlerde soluk bir karides rengi, yağmurlu günlerde de koyu yengeç rengi alan bir pembeye bürünmüştü. Şimdi, üzeri mavimsi ak bir kırağıyla kaplı, soluk karides rengindeydi. Ayaklarının altındaki bu elekten geçme parlak pembelik, Connie’nin her zaman hoşuna giderdi.</p>

  <p class="p8">Clifford, üstünde şatonun yükseldiği tepeden aşağı doğru arabasını sakınarak sürüyor, Connie de eliyle arabayı tutuyordu. Önlerinde, hemen yakındaki kahverengi çalılıkları, ötedeki yoğun mor renkli meşe ağaçlarıyla koru uzanıyordu. Korunun başladığı yerde, çalılıklar arasında tavşanlar sıçrıyor, orda burada bir şeyler kemiriyorlardı. Ekin kargaları kapkara sürüler halinde ansızın havalanıyor, mavi gök parçasından geçerek salına salına uçup gidiyorlardı.</p>

  <p class="p8">Connie parmaklıklı koru kapısını açtı, Clifford arabasını yavaşça sürerek, çıplak kahverengi çalılıklar arasından yukarı doğru giden geniş yola girdi. Bu koru, Hobin Hood’un avlandığı büyük ormanın bir kalıntısıydı; geniş yol da bu bölgeyi boydan boya aşan eski, çok eski bir yoldu. Ama şimdi özel bir koru içinden geçen bir yoldu ancak. Mansfield'e giden yol kuzeye doğru kıvrılıyordu şimdi.</p>

  <p class="p8">Yol üstündeki hiçbir şey kımıldamıyordu, kuru yaprakların altında yer donmuştu. Bir alakarga ciyakladı, küçük kuşlardan birçoğunun kanat sesleri işitildi. Ama görünürlerde av hayvanı, sülün falan yoktu. Savaşta kökleri kurumuş, Clifford yakınlarda yeni bir koru bekçisi tutuncaya dek, koru da bakımsız kalmıştı.</p>

  <p class="p8">Clifford koruyu çok severdi; koca meşe ağaçlarına bayılırdı. Kuşaktan kuşağa süregelen bu ağaçların kendi malı olduğunu hep duyuyor, onları korumak istiyordu. Burasının el değmemiş, dünyaya kapalı bir yer olmasını istiyordu.</p>

  <p class="p8">Tekerlekli sandalye, donmuş toprak kesekleri üstünde sarsıla sarsıla yamaca doğru ilerliyordu. Birdenbire, sol yanda, üzerinde bir yığın ölü eğrelti otundan, şurda burada göze çarpan cılız upuzun bir fidandan, kökleri yere kenetli, gövdeleri uçurulmuş ağaçlardan kalma, üzerleri dümdüz kütüklerden başka hiçbir şeyin bulunmadığı bir boşluk belirdi. Sağda solda, oduncuların yakmış olduğu çalı çırpıdan, çöplerden artakalan kapkara lekeler.</p>

  <p class="p8">Burası Sör Geoffrey’in, savaş sırasında, siperlerde kullanılacak kereste için, ağaçlarını kestirdiği yerlerden biriydi. Yolun sağ yanında tatlı bir eğimle yükselen tepenin bütünü çırılçıplak, garip, bir bırakılmışlık içindeydi.</p>

  <p class="p8">Tepenin üst yamaçlarında, eskiden meşelerle dolu olan yerler şimdi bomboştu; oradan, ağaçların ötesinde, maden ocaklarına giden demiryoluyla Stacks Gate’deki maden kuyuları görülebiliyordu. Connie durup baktı, korunun sürekli ıssızlığında apansız bir kopma oluyordu buralarda. Dış dünya sızıyordu koruya. Ama Clifford’a söylemedi bunu.</p>

  <p class="p8">Bu çıplak yer, Clifford'da her zaman garip bir öfke uyandırıyordu. Savaşı görmüştü, ne demek olduğunu biliyordu. Ama bu çıplak tepeyi görünceye dek gerçek bir öfke duymamıştı. Yeniden ağaçlandırıyordu tepeyi şimdi. Burayı her görüşte Sör Geoffrey’den nefret ediyordu.</p>

  <p class="p8">Tekerlekli sandalyesi yokuş yukarı yavaş yavaş tırmanırken Clifford durgun bir yüzle oturuyordu. Yokuşu çıkıp tepeye vardıklarında durdu; bayır aşağı inen uzun, oldukça engebeli yolu gözüne kestiremedi. Yolun, aşağılara doğru yeşilimsi bir renkle uzanışına baktı, eğreltilerle meşeler arasından geçen açık seçik bir yoldu bu. Tepenin eşiğinde, kıvrılarak gözden yitiyordu; ama eski zaman şövalyelerini, midilliler üstündeki soylu hanımları andıran, öylesine tatlı, öylesine rahat bir kıvrılıştı bu.</p>

  <p class="p8">“Benim gözümde burası, gerçekten İngiltere’nin yüreği,” dedi Clifford, Connie’ye; şubat güneşinin solgun ışıkları altında oturduğu yerden.</p>

  <p class="p8">“Öyle mi?” dedi Connie, örme mavi giysisiyle, yol kıyısındaki bir kütüğe oturarak.</p>

  <p class="p8">“Evet! Bunlar eski İngiltere işte, ta yüreği eski İngiltere’nin; hiç el değmesin, öyle kalsın istiyorum.”</p>

  <p class="p8">“Ha, evet!” dedi Connie. Ama bu sözü söylediği sırada Stacks Gate maden ocaklarının saat on biri bildiren düdüklerini işitti. Clifford, sezinlemeyecek ölçüde alışmıştı bu sese.</p>

  <p class="p8">“Bu korunun hiç eksiksiz olmasını istiyorum... hiç dokunulmamasını. Hiç kimsenin girmesini istemiyorum buraya,” dedi Clifford.</p>

  <p class="p8">İnsanın içini burkan bir durumdu bu. Koruda, eski İngiltere’nin yabanıl güzelliği bugün bile sürmekteydi; ama Sör Geofferey’in savaş sırasında kestirdiği ağaçlardan dolayı, kapanması çok güç bir gedik açılmıştı. Göğe uzanan sayısız kıvrık dallarıyla, kahverengi eğreltiler arasından yükselen direngen boz gövdeleriyle ağaçlar, ne büyük bir sessizlik içindeydi burada! Kuşlar nasıl güven içinde kanat çırpıyordu dallar arasında! Bir zamanlar geyikler, okçular, eşekli keşişler geçermiş buralardan. Bütün bunları anımsatmaktaydı bu yerler, şimdi bile anımsatmaktaydı.</p>

  <p class="p8">Clifford, ışık vurmuş düz, sarı saçlarıyla, tombul, kırmızı yüzünde bir anlaşılmazlık, solgun güneş altında oturuyordu.</p>

  <p class="p8">“Buraya gelince, bir oğlum olmadığına her zamankinden daha çok üzülüyorum,” dedi.</p>

  <p class="p8">“Ama bu koru senin ailenden de daha eski,” dedi Connie tatlı bir sesle.</p>

  <p class="p8">“Evet, tabii! Ama biz koruduk onu hep. Biz olmasak yerinde yeller eserdi şimdi, ormanın öbür parçaları gibi. Eski İngiltere’den bir şeyler sürdürmek, korumak gerek!”</p>

  <p class="p8">“Gerek mi dersin?” diye sordu Connie. “Yeni İngiltere'ye karşı eskisini korumak? Üzücü bir konu bu, biliyorum.”</p>

  <p class="p8">“Eski İngiltere’den bir şeyler korunmazsa, İngiltere diye bir şey kalmaz artık,” dedi Clifford. “Böyle bir korunun sahibi olan bizler, böyle bir şeyin ne demek olduğunu bildiğimiz için, korumak zorundayız.”</p>

  <p class="p8">Bir an, ağır bir sessizlik oldu.</p>

  <p class="p8">“Evet, kısa bir süre için,” dedi Connie.</p>

  <p class="p8">“Kısa bir süre için! Bütün elimizden gelen bu. Biz ancak kendi üzerimize düşeni yapabiliriz. Burasının sahibi olduğumuzdan beri, ailemin her erkeği kendi üzerine düşeni yapmış, insan, alışkanlıkların tersine gidebilir, ama geleneğe uymak zorundadır.” Gene bir sessizlik oldu.</p>

  <p class="p8">“Ne geleneği?” diye sordu Connie.</p>

  <p class="p8">“İngiltere’nin geleneği! Buraların geleneği!”</p>

  <p class="p8">“Evet,” dedi Connie yavaşça.</p>

  <p class="p8">“İnsanın bir oğlu olmasının yaran burada işte. Ben zincirin bir halkasıyım ancak.”</p>

  <p class="p8">Connie’nin zincire falan aldırdığı yoktu pek, ama sesini çıkarmadı. Clifford’un bir oğul sahibi olma isteğinin garipliğini, anlaşılmazlığını düşünüyordu.</p>

  <p class="p8">“Çok üzgünüm, ama çocuğumuz olamaz ki bizim,” dedi Connie.</p>

  <p class="p8">Clifford, iri, soluk mavi gözlerini Connie’ye dikerek baktı.</p>

  <p class="p8">“Başka bir erkekten çocuk yapmanı bile istiyorum nerdeyse,” dedi. “Wragby’de büyütür yetiştiririz; bize, bu yerlere bağlı olur. Babalığa pek büyük bir inancım yok. Onu büyüten biz olursak, kendi çocuğumuz olur artık, öylece de sürer gider. Ne dersin, yabana atılacak bir düşünce mi bu ha?”</p>

  <p class="p8">Connie sonunda başını kaldırıp Clifford’a baktı. Çocuk, kendi çocuğu, bir o, bir nesneydi Clifford için ancak. O! O!</p>

  <p class="p8">“Peki ama kim olacak bu başka adam?” diye sordu Connie.</p>

  <p class="p8">“Çok mu önemli sanki bu canım? İşin bu yanı çok ilgilendiriyor mu bizi? Almanya’da bir sevgilim vardı... ne kaldı ondan? Hemen hemen hiçbir şey. Bana kalırsa bu küçük olaylar, küçük ilişkiler değil yaşamımızda gerçek önemli olan. Gelip geçici şeyler bunlar. Hani neredeler şimdi? Nerde?... Nerde dün yağan karlar?... Önemli olan, insanın bütün yaşamı boyunca süren kalıcı şeylerdir; benim yaşamım, sürekliliği, kalıcılığı, gelişmesi ölçüsünde önemlidir benim için. Geçici ilişkilerin sözü mü olur? Özellikle cinsel ilişkilerin! İnsanlar bu işi büyütmeseler, kuşların çiftleşmesi gibi gelir geçer bunlar. Böyle olmaları da gerekir. Ne önemi var? Önemli olan bütün bir yaşam boyu arkadaşlıktır. Bir iki kez birlikte yatmak değil, tanrının günü birlikte yaşamak, bir yastıkta kocamaktır. Biz ikimiz karı kocayız, başımıza ne gelirse gelsin, böyle kalacağız. Birbirimizin alışkanlıklarını kapmışız. Alışkanlık, bence, gelip geçici bir coşkudan çok daha canlı bir şeydir. Uzun„ yavaş, kalıcı olan... bununla yaşarız biz... herhangi gelip geçici bir coşkunlukla değil. Bir arada yaşayan iki insan arasında yavaş yavaş bir kaynaşma doğar; öylesine içten titrerler birbirleri üstüne. Bu, evliliğin gerçek gizidir, cinsel birleşmenin değil; hiç olmazsa, cinsel birleşmenin yalın bir etkisi değildir. Seninle ben bir evlilikte kaynaşmışız. Bu gerçeğe sıkı sıkıya bağlı kalırsak, şu cinsel birleşme sorununu da, sanki dişçiye gitmekmiş gibi, soğukkanlılıkla çözüme bağlamamız gerekir; değil mi ki felek, gövdece bir eksiklikle bu konuda mat etmiş bizi.”</p>

  <p class="p8">Connie oturduğu yerden, şaşkınlıkla, korkuyla dinliyordu bütün bunları. Clifford’un haklı mı haksız mı olduğunu bir türlü kestiremiyordu. Sevdiği erkek olarak Mıchaelis vardı; böyle düşünüyordu kendi kendine. Ama bu sevgi bir bakıma evlilik bağından, yıllar boyu acıyla, sabırla yoğrulmuş uzun, yavaş içtenlik alışkanlığından bir uzaklaşmaydı ancak. Böyle uzaklaşmalar, gezintiler insan ruhuna gerekliydi belki de, ondan esirgenmemeliydi. Ama her gezintide olduğu gibi, bunlarda da sonunda gene yuvaya dönülüyordu.</p>

  <p class="p8">“Çocuğumun kimden olduğu önemli değil mi sence?” diye sordu Connie.</p>

  <p class="p8">“Bak canım, senin saygıdeğer bir seçme yapacak doğal içgüdüne güveniyorum ben. Uygun düşmeyecek birini, kendine dokundurtmazsın bile.”</p>

  <p class="p8">Connie, Michaelis’i düşünüyordu! Clifford’un ölçülerime göre, bu işe uygun olmayan adamın ta kendisiydi Michaelis.</p>

  <p class="p8">“Ama bu uygunluk konusunda erkeklerle kadınların duyguları değişiktir,” dedi Connie.</p>

  <p class="p8">“Hayır,” diye karşı çıktı Clifford. “Sen beni seviyorsun. Benim, bütünüyle sevimsiz bulduğum bir adama yakınlık duyabileceğine hiçbir zaman inanmam. Beğenin engel olur böyle bir şeye.”</p>

  <p class="p8">Connie susuyordu. Böyle kökten yanlış bir mantık karşısında söylenebilecek bir şey yoktu.</p>

  <p class="p8">“Peki, bu adamın kim olacağını söylemem gerekecek mi sana?” diye sordu, başını kaldırıp Clifford’a kaçamak bir gözle bakarak:</p>

  <p class="p8">“Hayır, hayır, bilmemem daha iyi olur... Ama gelip geçici cinsel bağların, birlikte geçirilmiş uzun bir yaşam yanında hiçbir önem taşımadığı konusundaki düşünceme katılıyorsun tabii? İnsan, uzun bir yaşamın gerektirdiği şeylere cinsel ilişkilerden daha büyük bir önem verebilir değil mi? Başka çıkar yolumuz olmadığı için, yararlanırsın böyle bir ilişkiden ancak. Hem canım, bütün bu gelip geçici heyecanların ne önemi var? Yaşamın bütün sorunu, yıllar boyunca, yavaş yavaş bütüne ermiş bir kişilik kurmak değil mi? Bütünleşmiş bir yaşam sürmek? Bütün olmayan bir yaşamın anlamı yoktur. Cinsel bağlardan yoksunluk bir eksiklik yaratıyorsa sende, sevişecek bir kimse bul kendine. Çocuğunun olmaması bir eksiklikse, bir çocuk yap. Ama bu işlere, bütünlüğü olan bir yaşam uğruna giriş; uzun, uyumlu bir yaşam uğruna. Böyle bir yaşamı da ikimiz gerçekleştirebiliriz değil mi?... Kendimizi gerekliklere uyarlar, bir yandan da bu uyarlamayı kendi sürekli yaşamımızın bir parçası durumuna getirirsek. Doğru değil mi?”</p>

  <p class="p8">Connie bütün bu sözlerden biraz irkilmişti. Onun, düşüncede haklı olduğunu biliyordu. Ama iş, Clifford’la birlikte yaşadığı sürekli, değişmez yaşama gelip dayanınca... çekimserliğe düşüyordu. Gerçekten, geri kalan bütün yıllarını bir koza örercesine bu sürekli, değişmez yaşama adamak mıydı alınyazısı? Başka hiçbir şey yok muydu artık kendisi için?</p>

  <p class="p8">İş bununla da bitmiyordu. Clifford’la sürekli bir yaşamı paylaşmak iyiydi, hep bir örnek bir kumaşı dokumak, ara sıra bir serüvenin çiçeğiyle süslemek bu kumaşı belki. Ama önümüzdeki yıl duygularının ne olacağını bilebilir miydi şimdi? Kim bilebilirdi? Nasıl ‘evet’ derdi insan? Birçok yıllar için? O bir solukta ağızdan çıkıveren küçücük “evet!’ Neden kelebek gibi uçuveren bir sözcüğün kıskacında kıvransın insan? Bir gün başını alıp uçuverecekti bu sözcük tabii, ardından başka ‘evet’ler, başka ‘hayır’lar gelecekti! Kelebeklerin başıboş uçuşu gibi,</p>

  <p class="p8">“Haklısın herhalde Clifford. Şimdilik katılıyorum düşüncelerine. Yalnız, bütün bunların ardından yaşam, bambaşka bir yüzüyle çıkabilir karşımıza.”</p>

  <p class="p8">“Ama o bambaşka yüz görününceye dek katılıyorsun düşünceme değil mi?”</p>

  <p class="p8">“Ah evet! Gerçekten katılıyorum, evet.”</p>

  <p class="p8">Bu sırada, yan yollardan birinden koşarak çıkan, burnunu havaya dikip kendilerine doğru, yumuşak, tüylü bir sesle bir kez havlayan İspanyol av köpeğine bakmaktaydı. Tüfekli bir adam, çabuk, esnek adımlarla köpeğin ardından göründü; yollarını kesecekmiş gibi tam karşılarına dikiliverdi; sonra durdu, selâm verdi, dönerek yokuş aşağı inmeye başladı. Yeni koru bekçisiydi bu, ama birdenbire karşılarına çıkıvermekle Connie’yi korkutmuştu. Durup dururken orada dikiliverince, kendilerine meydan okuyormuş gibi gelmişti Connie’ye.</p>

  <p class="p8">Koyu yeşil kadifeden giysisiyle, kırmızı yüzlü, kızıl bıyıklı, keskin bakışlı, eski moda görünüşlü bir adamdı. Yokuşu hızla iniyordu.</p>

  <p class="p8">“Mellors!” diye seslendi Clifford.</p>

  <p class="p8">Adam çabucak geriye döndü, çevik, küçük bir davranışla selâm verdi, bir asker gibi.</p>

  <p class="p8">“Şu arabamı döndürüp çalıştırır mısın? Daha kolay oluyor o zaman,” dedi Clifford.</p>

  <p class="p8">Adam hemen tüfeğini omuzuna astı, o garip çeviklikteki, bununla birlikte görünmekten kaçınıyormuşçasına yumuşak davranışlarıyla yaklaştı. Orta boylu, ince yapılı, sessiz bir adamdı. Connie’yi biç görmüyor, yalnız arabaya bakıyordu.</p>

  <p class="p8">“Connie, bu yeni koru bekçisi Mellors. Hanımımla daha karşılaşmamıştın değil mi Mellors?”</p>

  <p class="p8">“Hayır efendim!” dedi adam, hazır, umursamaz bir tonla.</p>

  <p class="p8">Adam şapkasını çıkararak, gür, hemen hemen sarışın sayılabilecek saçlarını gösterdi. Yetkin, soğukkanlı, korkusuz bir bakışla Connie’nin ta gözlerinin içine baktı, Connie’nin nasıl bir şey olduğunu anlamak istiyordu sanki. Connie’yi utandırdı bu bakış. Utanmış bir halde başını eğdi, adam şapkasını sol eline geçirerek hafifçe eğildi, soylu tabakadan biri gibi; ama tek söz söylemedi. Şapkası elinde, bir an için öyle durdu.</p>

  <p class="p8">“Ama epey oldu siz buraya geleli, değil mi?” dedi Connie, adama.</p>

  <p class="p8">“Sekiz ay oldu Madam... Sonra birden soğukkanlılıkla düzeltti: “Sayın Leydi!”</p>

  <p class="p8">Connie gözlerinin içine baktı adamın. Adam gözlerini kısarak alaylı alaylı, biraz da saygısızca baktı.</p>

  <p class="p8">“Evet, Sayın Leydi, sağ olun! Doğup büyüdüğüm yerdir buralar.”</p>

  <p class="p8">Hafifçe bir daha eğildi, döndü, şapkasını giydi, arabaya el atmak için ilerledi. Söylediği son sözlerde sesi, köylü şivesi niteliğine bürünmüştü... belki de lâf olsun diye: yapıyordu bunu, çünkü daha önceki konuşmalarında böyle bir şiveden iz yoktu. Soylu tabakadan bir adam bile olabilirdi nerdeyse. Kısacası, garip, tez canlı, apayrı, yalnız, bir adamdı; ama kendine güveni tamdı.</p>

  <p class="p8">Clifford küçük motoru çalıştırdı, adam tekerlekli sandalyeyi özenle çevirerek, tatlı bir kıvrılışla koyu kahverengi çalılıklara inen yola doğru yöneltti.</p>

  <p class="p8">“Başka bir isteğiniz, Sör Clifford?” diye sordu adam.</p>

  <p class="p8">“Birlikte gelsen iyi olur, araba yolda kalırsa yardım, edersin. Yokuş çıkmaya pek gelmiyor doğrusu bu motor.”</p>

  <p class="p8">Adam çevreye bir göz atarak köpeğini aradı... düşünce dolu bir bakış. Köpek efendisine baktı, hafifçe kuyruğunu salladı. Adamın gözlerinde alaylı, şakacı, ama gene de incelik dolu bir gülümseme belirdi bir an, sonra siliniverdi anlamsız kaldı yüzü. Yokuşu oldukça hızlı indiler. Adam eliyle arabanın demirini tutmuş, yönetiyordu. Connie’ye Tommy Dukes’u anımsatıyordu bu çalım.</p>

  <p class="p8">Kahverengi çalılıklara geldiklerinde Connie birden fırlayarak parkın giriş kapısını açtı. Parmaklıklı kapıyı tutmuş dinelirken, girişte iki adam Connie’ye baktılar; Clifford’un bakışlarında serzeniş vardı, öbür adamınkinde de soğuk, garip bir şaşkınlık; pek aldırmazmış gibi görünmekle birlikte Connie’yi tepeden tırnağa süzen bir bakış. Connie adamın mavi, aldırmaz gözlerinde, acıyla, yalnızlıkla dolu, gene de belli bir sıcaklığı olan bir bakış sezdi. Neden böyle çekingen, böyle ayrıksıydı?</p>

  <p class="p8">Clifford parmaklıklı kapıdan geçer geçmez arabasını durdurdu, adam hemen saygıyla, kapıyı kapamaya koştu.</p>

  <p class="p8">“Neden sen koştun kapıyı açmak için?” diye sordu Clifford, hoşnutsuzluğunu gösteren durgun, alçak bir sesle, “Mellors açardı.”</p>

  <p class="p8">“Dosdoğru yürüyüp geçeceğinizi sandım sizin,” dedi Connie.</p>

  <p class="p8">“Seni de ardımızdan koşturacağımızı?”</p>

  <p class="p8">“Olsun canım, koşmak hoşuma gider ara sıra!”</p>

  <p class="p8">Mellors hiçbir şeyi işitmiyormuş gibi görünerek gene arabaya el attı, ama Connie onun her şeyi yakından izlediğini sezinlemişti. Arabayı parkın dik yokuşu boyunca iterken, aralanmış dudaklarıyla, oldukça hızlı soluk alıyordu. Biraz çelimsizdi gerçekte. Garip bir canlılıkla doluydu, ama çelimsizdi biraz, bitikti. Connie kadınca içgüdüsüyle sezmişti bunu.</p>

  <p class="p8">Connie ilerleyen arabanın gerisinde kaldı. Gökyüzü külrengine dönüyordu; halka halka bulutlar ortasında asılı gibi duran mavi gök parçası gene kapanmıştı, kapak örtülmüştü şimdi, acı bir soğuk çökmüştü ortalığa. Kar yağacaktı. Bombozdu dört bir yan, bomboz! Aşınmış görünüyordu dünya.</p>

  <p class="p8">Araba pembe yolun tepesinde bekliyordu. Clifford, Connie’yi aranıyordu çevresinde.</p>

  <p class="p8">“Yorulmadın değil mi?” diye sordu.</p>

  <p class="p8">“Ah, hayır!” dedi Connie.</p>

  <p class="p8">Ama yorulmuştu. Garip, yorgun bir özlem, bir doymamışlık başlamıştı içinde. Clifford sezmiyordu bunu: onun sezebileceği şeyler değildi bunlar. Ama yabancı adam anlıyordu. Connie’ye dünyadaki, yaşamdaki her şey aşınmış gibi görünüyordu, içindeki doymamışlık dağlardan da eskiydi.</p>

  <p class="p8">Eve varmışlardı, yandan dolanarak basamaksız olan arka kapıya gittiler. Clifford bir sıçrayışta kendini, alçak, tekerlekli ev sandalyesine bırakıverdi; kolları çok güçlü, çok çevikti. Sonra Connie, cansız bacaklarını kaldırarak ev sandalyesine yerleştirdi.</p>

  <p class="p8">Ayrılmak için izin bekleyen koru bekçisi, her şeyi yakından yakına, hiç kaçırmadan izliyordu, Connie’nin, kocasının ölü bacaklarını kucaklayıp öbür sardalyeye kaldırışını, Clifford’un da bu sırada gövdesini sağa sola döndürerek yerleşmeye çalıştığını gördüğü zaman, bir çeşit korkuyla rengi atmıştı. Korkmuştu.</p>

  <p class="p8">Clifford, önemsemez bir sesle, “Yardımına çok teşekkürler Mellors,” dedi, sandalyesini hizmeti odalarının önündeki koridora doğru sürerken.</p>

  <p class="p8">“Başka bir isteğiniz var mı efendim?” dedi adam, bir düşteki gibi soğuk bir sesle.</p>

  <p class="p8">“Yok, iyi günler!”</p>

  <p class="p8">“İyi günler, Sir.”</p>

  <p class="p8">“İyi günler! yokuşu çıkışta arabayı itmeniz büyük bir iyilikti... umarım çok yormamıştır sizi,” dedi Connie kapının dışında duran koru bekçisine.</p>

  <p class="p8">“Oo, hayır, hayır yormadı!” dedi çabucak. Sonra gene yerli şiveye döndü konuşması: “İyi günler Sayı Leydi!”</p>

  <p class="p8">“Kim bu senin koru bekçisi?” diye sordu Connie öğle yemeğinde.</p>

  <p class="p8">“Mellors! Gördün ya kendisini,” dedi Cliford.</p>

  <p class="p8">“Evet, ama nereli?”</p>

  <p class="p8">“Hiç, bir yerli! Çocukluğu Tevershall’da geçmiş... Bir madencinin oğlu sanırım.”</p>

  <p class="p8">“Kendisi de madenci miydi?”</p>

  <p class="p8">“Maden ocağında demirciymiş herhalde; baş demirci. Ama savaştan iki yıl önce burada koru bekçisiydi... askere yazılmadan önce. Babam onun çok iyi bir adan olduğunu söylerdi her zaman, savaştan sonra döndüğünde demircilik işinden çıkarıp, koruya bekçi aldım kendisini gene. Onu bulabildiğime gerçekten seviniyordum... Bu çevrede koru bekçisi olabilecek iyi bir adam bulmak çok güç... Buraların insanını da iyi bilen kimse olması gerekir bu işi yapacak adamın.”</p>

  <p class="p8">“Evli mi?”</p>

  <p class="p8">“Bir zamanlar. Ama karısı... türlü adamlarla en sonunda da Stacks Gate’de bir madenciyle düşüp kalkmış, şimdi gene o madenciyle yaşıyormuş sanırım.”</p>

  <p class="p8">“Bu adam yalnız şimdi demek?”</p>

  <p class="p8">“Aşağı yukarı! Köyde bir annesi var... bir de çocuğu var sanıyorum.”</p>

  <p class="p8">Clifford belli bir anlamsızlığa bürünmekte olan soluk, hafifçe dışarı çıkık gözleriyle Connie’ye baktı. Yüzeyden, çok uyanık görünüyordu, ama bu uyanıklığın gerisi, Orta İngiltere havası gibi puslu, sisli, dumanlıydı. Yüzeye doğru ilerler gibiydi bu sis. Dolayısıyla, Connie’ye kendine özgü bir biçimde bakarak, kendine özgü kesinlikteki bu bilgileri verirken, Connie onun zihninin gerilerini bir sisin, bir hiçliğin doldurmakta olduğunu seziyordu. Korkuyordu bundan. Bu durum öylesine kişilikten yoksun bir görünüşe sokuyordu Clifford’u; nerdeyse budalalığa varan bir görünüşe.</p>

  <p class="p8">Belli belirsiz, insan ruhunun büyük yasalarından birini kavrıyordu böylece Connie: duygusal ruh, gövdeyi öldürmeyen yaralayıcı bir vuruşla karşılaştığı zaman, gövde yavaş yavaş iyileştikçe ruh da iyileşir gibi oluyordu. Ama yalnız görünüşteydi bu. İnsanın yeniden döndüğü alışkanlıklarının bir sonucuydu. Yavaş yavaş ruhun almış olduğu yara kendini duyurmaya başlıyor, etteki bir çürük gibi, korkunç acısı zamanla gitgide derinleşiyor, bütün ruhu dolduruyordu. Artık iyileştiğimizi, her şeyin gelip geçtiğini düşünmeye başladığımız an, bu yaranın dolaylı sonuçları en kötü bir biçimde patlak veriyordu.</p>

  <p class="p8">Clifford’un durumu da buydu. Wragby’ye döndüğü sıralarda ‘çok iyiydi’ bir ara, öykülerini yazıyor, yaşama güvenle bakıyor, bütün geçenleri unutmuş, iyiden iyiye toparlanmış görünüyordu. Ama şimdi, yıllar geçtikçe, yavaş yavaş, korkunun, yılgının benliğinde bırakmış olduğu çürük açığa çıkıyor, gitgide büyüyordu içinde. Bir ara öyle derinlerdeydi ki bu eziklik, uyuşmuştu, ya da hiç yoktu sanki. Şimdi, nerdeyse inmeye benzeyen bir korku büyümesiyle gene açığa çıkmaya başlamıştı yavaş yavaş. Kafaca uyanıklığından bir şey yitirmemişti. Ama o büyük sarsıntının açtığı çürük, getirdiği inme, duygusal benliğine yayılıyordu.</p>

  <p class="p8">Onda yayıldıkça, Connie aynı şeyin kendi içinde de yayıldığını duyuyordu. İçin için bir korku, bir boşluk, her şeye bir ilgisizlik gitgide bütün ruhunu sarıyordu. Clifford, coştuğu zamanlar gene çok güzel konuşabiliyor, geleceğe yön verebiliyordu: tıpkı koruda Connie’ye bir çocuk sahibi olmasını, Wragby’ye bir kalıtçı bırakmasını söylemesi gibi. Ama ertesi gün bütün o parlak sözler, buruşup ufalanan, gerçekte hiçbir anlam taşımayan, rüzgârın ufak bir esintisiyle uçuşup giden ölü yapraklara dönüyordu. Etkili bir yaşamın, ağaca bağlı, genç bir güçle dolu gürbüz yapraklarını andıran sözler değildi bunlar. Cılız bir yaşamın, sürüyle dökülen yapraklarıydı.</p>

  <p class="p8">Ne yana baksa aynı şeyleri duyuyordu Connie. Tevershall’daki madenciler gene grevden söz ediyorlardı, ama bu da bir enerjinin açığa çıkışı olmaktan daha çok, etkisini göstermek için bekleyen, yavaş yavaş yüzeye yaklaşarak büyük bir dirliksizlik acısı, yetinmezlik saplantısı yaratan, savaştan kalma bir çürüktü. Derindi bu çürük, çok, çok, çok derin... insanlık dışı kaypak savaşın açtığı çürük. Kuşakların yaşayan kanı için, ruhların, gövdelerin ta derinlerinde yatan bu kocaman, mosmor kesilmiş çürük kan pıhtısını eritmek, yıllar isteyen bir işti. Yeni bir umutla olurdu bu üstelik.</p>

  <p class="p8">Zavallı Connie! Yıllar ilerledikçe yaşamasındaki hiçlik korkusu ta yüreğine işliyordu. Clifford’un düşünsel yaşamı ile kendi yaşamı gitgide hiçliğe dönmeye başlamıştı. Evlilikleri, Clifford’un sözünü ettiği o içtenlik alışkanlığı üzerine kurulmuş kaynaşmış yaşamları, zaman zaman bomboş bir hiçliğe bürünüyordu. Kuru sözdü hepsi, bir yığın kuru söz. Gerçek olan tek şey hiçlik, bir de bu hiçlik üstüne bir yığın kaypakça sözdü.</p>

  <p class="p8">Clifford’un başarısı sözgelişi–: kancık-tanrıca! Evet, hemen hemen ünlü bir adamdı şimdi, kitaplarından bin sterlin kazanmıştı. Her yerde fotoğrafları çıkıyordu. Galerilerden birinde bir büstü, iki galeride de portresi vardı. Modern seslerin en moderni sayılıyordu sesi. O garip aksayan reklam içgüdüsüyle, dört beş yıl içinde ‘aydın düşünceli’ gençlerin en önemlilerinden biri olmuştu. Ama yazılarında düşünceyi Connie göremiyordu bir türlü. Clifford, insanları, olayları hafif alaycı bir açıdan didik didik çözümlemekte gerçekten başarılıydı. Ama bu, finoların divan yastıklarını didiklemesini andırıyordu daha çok; yalnız, gençlik dolu oynak şeyler değil de, garip ölçüde köhne, katı bir kibirle sınırlı şeylerdi bunlar. Hepsinin de altı üstü bir hiçti ancak. Connie’nin ruhunun ta derinlerinde şu duygu yankılanıp duruyordu: hepsi hiçti bunların, eşi bulunmaz bir hiçlik gösterisi. Bir gösteriş aynı zamanda. Bir gösteriş! gösteriş! gösteriş!</p>

  <p class="p8">Michaelis, Clifford’u bir oyununa konu almıştı; oyunun taslağını hazırlamış, birinci perdeyi yazmıştı bile. Çünkü Michaelis hiçlik gösterisinde Clifford’dan da ileriydi. Bu adamlarda kalan son tutku iziydi bu: Bir gösteriş tutkusu. Cinsel tutkudan yoksundular, bu bakımdan ölü oldukları bile söylenebilirdi. Şimdi, Michaelis’in ardında koştuğu şey para da değildi artık. Clifford parayı en önemli şey saymamıştı hiçbir zaman, ama geleni de geri çevirmiyordu, çünkü para başarının pulu damgasıydı bir yerde. Başarı da özledikleri şeydi. İkisi de, gerçek bir gösteri ardında, yığınları bir süre için büyüleyecek olan, kendileriyle ilgili bir gösteri ardında koşmaktaydılar.</p>

  <p class="p8">Garip bir şeydi bu... kancık-tanrıçaya satılmak. Bu işin dışında bulunan, böyle bir şeyin uyandıracağı heyecana yabancı kalan Connie için bu da hiçlikten başka bir şey değildi. İnsanın kancık-tanrıçaya kendini satması bile hiçlikti, bir orospu gibi birçok kez satıyorlardı kendilerini. Bu bile hiçlikti.</p>

  <p class="p8">Michaelis bir mektubunda oyunundan söz ediyordu Clifford’a. Connie’nin önceden haberi vardı bu oyundan tabii. Clifford büyük bir heyecana kapıldı. Gene bir gösteriye konu oluyordu, başka biri kendisinin gösterisini yapacaktı, hem de olumlu bir açıdan, Michaelis’i Wragby’e çağırarak, birinci perdeyi de birlikte getirmesini yazdı.</p>

  <p class="p8">Michaelis geldi: mevsim yazdı, açık renk bir elbisesi, beyaz süet eldivenleri vardı, Connie’ye mavi orkideler getirmişti, çok yakışıklıydı, birinci perde büyük bir başarıydı. Connie bile heyecanlanmıştı... Kemiklerinde kalmış olan son iliğine dek ürpermişti. Michaelis de Chatterleyleri böyle büyük bir heyecana boğan kendi gücü karşısında ürpermişti, gerçekten olağanüstüydü bu oyun... Çok da güzeldi Connie’ye kalırsa. Michaelis’de eski bir ırkın, artık hiçbir zaman umut kırıklığına uğratılamayacak kımıltısızlığını görüyordu; katkısız olmuş aşırı bir kirlilikti bu belki. Kancık-tanrıçaya o yüce satılmışlığının ötesinde Michaelis, fildişi oyuntularında, düzlemlerinde, düşleriyle kirliliği arınmışlığa dönüştüren bir fildişi Afrika maskesi gibi katıksız görünüyordu.</p>

  <p class="p8">Connie ile Clifford’da, onları böylesine kendilerinden geçiren bir heyecan, bir ürperti uyandırmak, Michaelis’in yaşamındaki en yüce anlardan biri olmuştu. Başarmıştı; heyecanla sürüklemişti onları. Clifford bile zaman zaman sevgi duymuştu kendisine... böyle düşünmek yerindeyse tabii.</p>

  <p class="p8">Böylece, ertesi sabah her zamankinden daha heyecanlıydı: tedirgin, sinirli, elleri hep pantolonunun cebinde. Connie geceleyin yanına gelmemişti... kendisi de onu nerde bulabileceğini kestirememişti. Düpedüz nazdı bu!., tam başarının doruğuna eriştiği anda.</p>

  <p class="p8">Sabahleyin Connie'nin odasına çıktı. Connie, onun geleceğini biliyordu. Tedirginliği apaçık sezilmekteydi. Oyunu konusunda ne düşündüğünü sordu Connie’ye... beğenmiş miydi? Övgü duymak zorundaydı: onu cinsel bir haz titremesinin de ötesine varan, ta iliklerine işleyen bir tutkuyla ürpertiyordu bu. Connie oyunu öve öve bitiremedi. Ama bütün bu övgü sırasında, hepsinin de bir hiç olduğunu ruhunun ta derinlerinde duymaktaydı.</p>

  <p class="p8">Sonunda “Bana bak!” dedi Michaelis ansızın! “Neden şu işi sağlama bağlamıyoruz artık? Neden evlenmiyoruz seninle?”</p>

  <p class="p8">“Ama ben evliyim,” dedi Connie şaşkınlıkla, hiçbir şey duymadan.</p>

  <p class="p8">“Bırak şimdi!,. Nasıl olsa kocan seni boşamayı kabul eder... Neden evlenmiyoruz ikimiz? Ben evlenmek istiyorum. Benim için yapılabilecek en iyi şey bu, biliyorum... evlenip düzenli bir yaşayışa kavuşmak. Bu bozuk düzen yaşayış düpedüz yıpratıyor beni. Bak, biz birbirimiz için yaratılmışız... bir el ile eldiven gibi. Neden evlenmiyoruz? Evlenmemiz için bir engel görebiliyor musun?”</p>

  <p class="p8">Connie ona şaşkın şaşkın bakıyor, gene de hiçbir şey duymuyordu. Erkek değil mi, hepsi de aynıydı, kendi dışlarındaki her şeyi görmezden gelirlerdi. Birer gök fişeği gibi tepelerinden tutuşup parlayarak havalanıveriyorlar, sizin de incecik değneklerine tutunup kendileriyle birlikte havalanmanızı bekliyorlardı.</p>

  <p class="p8">“Ama ben evliyim,” dedi Connie, “Clifford’u bırakamam, biliyorsun.”</p>

  <p class="p8">“Neden ama? Neden?” diye bağırdı Michaelis. “Altı ay sonra her şeyi unutur. Kendinden başka hiç kimseyi görmüyor gözü. Benim bildiğim, bu adamın sana hiçbir yararı yok; bütün düşündüğü ancak kendisi.”</p>

  <p class="p8">Connie bu sözlerde bir gerçek payı olduğunu görmüyor değildi. Ama Mick’in de bencillikten büsbütün uzak bir kimse olduğu düşünülemezdi.</p>

  <p class="p8">“Erkeklerin hepsi de yalnız kendilerini düşünmezler mi?” diye sordu Connie.</p>

  <p class="p8">“Eh, aşağı yukarı. Bir erkek yükselebilmek için böyle olmak zorundadır biraz. Ama önemli olan bu değil. Bir erkeğin, kadını nasıl yaşatabileceğidir önemli olan. Mutlu yaşatabiliyor mu, yaşatamıyor mu? Yaşatamıyorsa hiçbir hakkı yoktur o kadında...” Durakladı, Connie’ye iri, kahverengi gözleriyle nerdeyse büyülercesine baktı. “Ben şimdi kendi payıma, bir kadım isteyeceği en mutlu bir biçimde yaşatabilir; bunu yapabilecek yetide olduğumu kesinlikle söyleyebilirim.”</p>

  <p class="p8">“Nasıl mutlu bir yaşayış?” diye sordu Connie, ürperen, donuk bir bakışla, gözlerini Michaelis’e dikerek; bu bakışın altında en ufak bir şey bile duymuyordu.</p>

  <p class="p8">“Her türlü mutluluk, her türlü. Giyim, belli bir ölçüde mücevher, canının istediği gece kulübü, istediğin herkesle tanışmak, hızlı yaşamak... yolculuklar, gittiğin her yerde saygı görmek... daha neler neler, mutluluğun her türlüsü.”</p>

  <p class="p8">Hemen hemen bir utkuyu andıran göz kamaştırıcı sözlerle konuşuyordu. Connie ise donakalmış, bütün bunlar inanılmaz şeylermiş gibi bakıyor, gerçekte en ufak bir şey bile duymuyordu. Başka zamanlarda heyecandan ürperen en dış benliği bile ancak binde bir tepki gösteriyordu. Bütün bunlar hiç de duygulandırmamıştı onu, bir türlü uyamamıştı duruma. Oturduğu yerden, donuk gözlerle bakakalmış, en ufak bir şey bile duymamıştı, yalnız bir yerlerden kancık-tanrıçanın, tiksinç, aşırı pis kokusu geliyordu burnuna.</p>

  <p class="p8">Mick tedirginlik içinde, sandalyesinde öne eğilmiş oturuyor, fıldır fıldır dönen isterik gözlerle Connie’ye bakıyordu: Connie’nin, ‘Evet!’ demesine engel olabilecek gururundan dolayı mı duyuyordu bu tedirginliği, yoksa ‘Evet!’ demek zorunda kalacağından korktuğu için mi? – kimse bilemezdi.</p>

  <p class="p8">“Bir düşüneyim hele,” dedi Connie. “Şimdi bir şey söyleyemem sana. Sence Clifford yok sayılabilir, ama benim için öyle değil. Ne büyük bir çaresizlik içinde olduğunu düşünürseniz...”</p>

  <p class="p8">“Canı cehenneme! Bir adam, çaresizliğinin, ezikliğinin ticaretini yapabilirse eğer, ben de, ne yalnız olduğumu, yıllar boyunca nasıl yalnızlık çektiğimi, daha buna benzer bir sürü palavrayı sıralayabilirim! Bir adamın, kendisini tanıtmak için, çaresizliğinden, ezikliklerinden başka bir şeyi yoksa, cam cehenneme...”</p>

  <p class="p8">Ellerini pantolonunun ceplerinde sinirli sinirli çevirerek yana döndü. O akşam Connie’ye:</p>

  <p class="p8">“Akşam odama geleceksin değil mi? Ben seninkinin yerini bilmiyorum,” dedi.</p>

  <p class="p8">“Peki,” dedi Connie.</p>

  <p class="p8">O gece Michaelis, garip, küçük bir çocuğunkini andıran cılız çıplaklığıyla, daha da sinirli bir sevgili oldu. Connie bir türlü haz ürpertisine erişemedi. Gerçekte Michaelis ondan çok daha önce bitiriveriyordu. Ama çocuksu çıplaklığıyla, yumuşaklığıyla Connie’de özlemle yanan bir tutku uyandırdı. O bitirdikten sonra Connie, kalçalarının çırpınışıyla etkinliğini sürdürdü, o da kahramanca, bütün istemini, bütün verme gücünü toplayarak beklemeyi başardı, Connie’nin küçücük çığlıklarıyla gelen haz titremesine değin bekledi.</p>

  <p class="p8">En sonunda Connie’den koptuğunda, nerdeyse alaycı acı bir sesle sordu:</p>

  <p class="p8">“Bir erkekle aynı anda hazza ulaşamıyorsun değil mi? Bir çaba göstermek zorunda kalıyorsun! Geriden koşarak yetişebiliyorsun ancak.”</p>

  <p class="p8">O andaki bu küçük konuşma Connie’nin yaşamındaki en sarsıcı olaylardan biriydi. Çünkü, kendini verişindeki o edilgenliğin, bu adamın tek birleşme yolu olduğu apaçıktı.</p>

  <p class="p8">“Ne demek istiyorsun?” diye sordu Connie.</p>

  <p class="p8">“Biliyorsun ne demek istediğimi. Benden sonra saatlerce oyalanıyorsun... sen kendi çabanla hazza ulaşıncaya değin dişimi sıkıp beklemem gerekiyor.”</p>

  <p class="p8">Sözlerle anlatılamayacak türden bir hazla, ona duyduğu içten bir sevgiyle yanıp tutuştuğu bir anda, bu hiç umulmadık kabalık, Connie’yi can evinden vurmuştu. Çünkü gerçekte, modern erkeklerin çoğu gibi o da, nerdeyse daha başlamadan bitiveriyordu. Böyle bir durum da, kadını etkin olmaya zorluyordu tabii.</p>

  <p class="p8">“Ama sen değil misin devan etmemi isteyen, ben de haz duyayım diye?” sordu Comie.</p>

  <p class="p8">Michaelis sırıtarak güldü: “Ben miyim isteyen? Çok güzel! Dişlerimi kenetleyip senin devam etmeni istiyorum demek ha!”</p>

  <p class="p8">“İstemez misin ama?” diye direndi Connie.</p>

  <p class="p8">Soruya karşılık vermekten kaçındı Michaelis. “Bu kadınların hepsi böyledir,” dedi. “Ya sanki ölüymüş gibi hiçbir şey duymazlar... ya da erkek işini bitirinceye dek oyalanır, ondan sonra uyanır, erkeğin beklemesini isterler. Benimle aynı anda hazza ulaşan bir kadın görmedim bugüne değin.”</p>

  <p class="p8">Connie bu yeni uydurmalar, erkeklerle ilgili dilgileri yarım yamalak işitmişti ancak. Yalnız, Michaelis’in kendisine karşı takındığı bu olumsuz tutum... bu anlaşılmaz kabalık karşısında donakalmıştı. Öyle suçsuzdu ki oysa.</p>

  <p class="p8">“Ama benim de haz duymamı istersin değil mi?” diye sordu gene.</p>

  <p class="p8">“Peki, peki! Evet isterim. Ana o anda kadını beklemek de bir erkek için pek hoş bir şey olmasa gerek...”</p>

  <p class="p8">Bu konuşma Connie’nin yaşamındaki en can alıcı sillelerden biriydi, içindeki bir şeyi öldürüvermişti. Michaelis’i gözünün bebeği bilmişti; bu işi ilk isteyen de Michaelis’in kendisi olmuştu, o isteyinceye dek Connie’nin aklından bile geçmemişti böyle bir şey. Ama bir kez başlayınca, kendisinin de onun gibi haz duymak istemesi çok doğal bir şey değil miydi? Nerdeyse iyice sevmeye başlamıştı Michaelis'i oysa... o gece nerdeyse sevmeye başlamış, onunla evlenmek geçmişti içinden.</p>

  <p class="p8">Belki de içgüdüsüyle seziyordu Connie’nin bu duygularını Michaelis, belki bundan dolayı her şeyi tepivermiş, altüst etmişti. Connie’nin ona ya da herhangi bir erkeğe duyacağı bütün cinsel istek, o gece silinivermişti. Yaşamı onun yaşamından büsbütün kopmuştu, sanki öyle biri yoktu artık.</p>

  <p class="p8">Günleri bezginlik içinde geçiyordu. Şimdi atık Clifford’un bütüne ermiş yaşam dediği boş çarktan başka hiçbir şeyi yoktu, ayni evde yaşamaya alışmış iki insanın bu boş çark çevresinde dönen uzun ortak yaşam.</p>

  <p class="p8">Hiçlik! Yaşamın o kocaman hiçliğini benimsemek, yaşamanın tek amacı gibi gözüküyordu. Sayısız girdi çıktının, önemli ufak tefek şeylerin altında sıralanışından ortaya çıkan koca toplam: Hiçlik!</p>

  <p class="p8"> </p>
</body>
</html>
