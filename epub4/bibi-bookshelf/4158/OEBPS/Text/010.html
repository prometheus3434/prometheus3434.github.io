<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>8</title>
</head>

<body>
  <h1 class="h11"><a id="a11"></a>8</h1>

  <p class="p8">Mrs. Bolton, Connie’yi hem kadınca bir sevgiyle, hem de görevinin gerektirdiği bir ilgiyle koruyor, gözünü ondan ayırmıyordu. Connie’ye her zaman, biraz gezip tozmasını, Uthwaite’e gitmesini, biraz hava almasını söylüyordu. Çünkü Connie’nin yeni edindiği alışkanlık, hep ateşin başında oturup, sözde bir şeyler okumak, ya da cansız cansız dikiş dikmekti; dışarı çıktığı pek seyrekti.</p>

  <p class="p8">Hilda’nın gidişinden hemen sonra, rüzgârlı bir günde, Mrs. Bolton: “Neden çıkıp koruda biraz hava almıyorsunuz? Bekçinin evi arkasındaki nergisleri görürsünüz hem. Bir mart gününde görülebilecek en güzel şeylerdir bu. Biraz da toplar odanıza korsunuz; yaban nergisleri her zaman iç açıcı çiçeklerdir değil mi?” dedi.</p>

  <p class="p8">Connie, Mrs. Bolton’un demek istediğini anlıyordu. Yaban nergisleri! Öyle ya, hep kendi kabuğuna çekilerek yaşayamazdı. Gene bahar gelmişti... “Mevsimler geri döner, ama gün dönmez bana, bana gelmez tatlı akşam, güzel sabah.”</p>

  <p class="p8">İncecik ak gövdesiyle koru bekçisi! gözükmez bir çiçeğin yapayalnız dişi organı gibi. Anlatılması güç can sıkıntısı sırasında, bekçiyi iyice unutmuştu. Ama şimdi bir kımıltı başlamıştı içinde... “Dört duvar arasında sararıp solmuştu...” dört duvarı aşmaktı yapılacak iş şimdi.</p>

  <p class="p8">Daha güçlü duyuyordu kendini, daha çok yürüyebiliyordu; koruda rüzgâr da parktaki gibi yorucu değildi, yüzüne yüzüne çarpmıyordu. Unutmak istiyordu, dünyayı, bütün leş gövdeli insanları, unutmak. “Yeniden doğmak gerek! Ben gövdenin yeniden dirilişine inanıyorum! Tohum ilkin toprağa düşüp çürümedikçe, hiçbir zaman yeşermez. Çiğdemler açtığında ben de ortaya çıkıp güneşi göreceğim!” Mart rüzgârında sayısız tümceler kayıp geçiyordu bilincinden.</p>

  <p class="p8">Günışığı, ufak esintiler arasında garip bir parıltı<a id="a12"></a>yla kendini gösteriyor, koruyu çevreleyen kahverengi çitlerin altındaki kırlangıç otlarını aydınlatıyor, otlar parlak sarı bir ışıltıyla pul pul yanıyordu. Koru sessiz, bununla birlikte, tepeden aşan güneş altında oldukça esintiliydi. İlk gelincikler açmıştı, ürperen çimenler üstüne saçılmış sayısız küçük anemon çiçeğinin solgunluğuyla koru, uçuk bir renkte görünüyordu. “Dünya senin soluğunla solmuştur böyle.” Ama bu Persephone’nin soluğuydu; soğuk bir sabahta, cehennemden yeryüzüne çıkmıştı. Soğuk rüzgâr, ürpertici soluğunu duyuruyor, yüksek dallar arasında öfkeyle bocalıyordu. O da yakalanmış, kendini kurtarmaya çalışıyordu Absalom gibi. Çıplak ak omuzlarını yeşilin şişkin eteklerine vuran anemonlar iyice üşümüş görünüyordu. Ama dayanıyorlardı soğuğa. Yolun kıyısında birkaç ağarmış çuhaçiçeği de çıkmış, sarı tomurcuklar açılmaya başlamıştı.</p>

  <p class="p8">Uğultu, savruntu, ağaçların tepelerinde, yukarlardaydı. Aşağıya ancak soğuk esintiler geliyordu. Connie garip bir coşkuyla dolmuştu koruda, yanaklarına pembelik yürümüş, gözlerinin mavisi ışıl ışıl yanmaya başlamıştı. Ağır ağır yürüdü, tatlı, soğuk kokulu birkaç çuhaçiçeğini, ilk açan birkaç menekşeyi kopardı. Nerde olduğunu bile bilmeden yürüyor, öylece gidiyordu ayakları.</p>

  <p class="p8">Korunun bitimindeki ağaçsız tepeye gelinceye değin yürüdü, hemen hemen al bir renkte görünen kulübeyi buldu karşısında; kulübenin, bir mantarın alt yanındaki etli kesimin pembeliğine bürünmüş taşlan, günışığını emerek ısınmıştı. Kapının yanında sarı bir yasemin pırıl pırıl çiçeklenmişti. Çıt yoktu ortalıkta; bacadan duman çıkmıyor, köpek havlamıyordu.</p>

  <p class="p8">Sessizce, kulübenin bir bayırla yükselen arka yanına doğru ilerledi; bu kez, bir neden gösterebilirdi oraya gidişine: nergisleri görmek.</p>

  <p class="p8">Nergisler ordaydı, pırıl pırıl bir canlılıkla dalgalanan, titreşen, ürperen, sanki rüzgârdan çevirdikleri yüzlerini saklayacak yer bulamayan kısa saplı çiçekler.</p>

  <p class="p8">Parlak, güneşli, küçük başlarını bunaltı nöbetleri içinde sallayıp duruyorlardı. Ama gerçekte bunu seviyorlardı belki; belki de gerçekten seviyorlardı bu çalkantıyı.</p>

  <p class="p8">Constance sırtını, arkasında garip bir canlılıkla, esnek, güçlü bir dikilişle salınan genç bir çam ağacına yaslayarak oturdu. Tepesi güneşe değen, dimdik canlı nesne! Güneşin, ellerini, kucağını ısıtıveren bir anlık parıltısıyla nergislerin altın rengine döndüğünü gördü. Hafif, katransı kokusunu bile duydu çiçeklerin. Böyle sessizlik içinde yapayalnız otururken, kendi yazgısının akıntısına kapılmış gibiydi. Şimdiye dek, bir iple sıkıca bağlanmış, olduğu yerde sağa sola yalpa vuran, çırpınan bir tekneye benziyordu hep; şimdi ipinden kurtulmuş, kaptırmış gidiyordu.</p>

  <p class="p8">Günışığı ürpertici bir soğuğa bıraktı yerini; gölgede kalmış nergisler, sessizce başlarını eğmişlerdi. Bütün gün, bütün soğuk gece boyunca böyle eğilmiş duracaklardı. Çelimsizlikleri içinde öylesine güçlü!</p>

  <p class="p8">Soğuktan biraz tutulmuş gövdesiyle kalktı, birkaç nergis kopardı, bayırdan aşağı indi. Çiçekleri koparmaktan nefret ederdi, ama bir ikisini birlikte götürmek istemişti. Şimdi Wragby'ye, dört duvar arasına dönmek zorundaydı, tiksiniyordu Wragby’den, hele o kalın duvarlarından. Duvarlar! Hep duvarlar! Ama bu rüzgârda duvarlar gerekliydi insana.</p>

  <p class="p8">Eve vardığında Clifford sordu:</p>

  <p class="p8">“Neredeydin?”</p>

  <p class="p8">“Koruda! Bak ne güzel nergisler, değil mi? Topraktan çıktıklarına inanamıyor insan!”</p>

  <p class="p8">“Havayla günışığını da unutmamak gerek!”</p>

  <p class="p8">“Ama toprakta yoğrulup biçimlenmişler,” dedi sertçe, sonradan kendisini şaşırtan apansız bir çelişkiyle.</p>

  <p class="p8">Ertesi gün öğleden sonra gene koruya gitti. Melez çamlarının arasından kıvrılarak çıkan geniş yoldan, John’un Pınarı diye anılan bir kaynağa geldi. Tepenin bu yamacı soğuktu, çamların koyu gölgesinde tek bir çiçek bile görünmüyordu. Ama buz gibi suyuyla küçük pınar, kırmızımsı-ak çakıllar arasından yukarı doğru tatlı bir basınçla dupduru kaynıyordu. Cam gibi duru, buz gibi soğuk bir su! Pırıl pırıl! Yeni bekçi, dibindeki çakılları değiştirmişti anlaşılan. Taşan suyun, tepenin üzerinden aşağı doğru inerken çıkardığı hafif şırıltıyı işitti. Aşağı bayırda, çıplak, yapraksız dallarıyla, kurt karartısıyla uzanan çam korusunun ıslıklı uğultusunda bile, küçücük su çanlarını andıran bu şırıltıyı işitmekteydi.</p>

  <p class="p8">Biraz tekinsiz, soğuk, ıslak bir yerdi burası. Ama yüzyıllarca, çevrenin su içtiği yer olmalıydı bu pınar. Şimdi değildi artık. Küçücük bulağı çepeçevre, çamur, soğuk, karanlıktı.</p>

  <p class="p8">Connie ayağa kalkarak yavaş yavaş eve doğru yürüdü. Bir ara sağ yanından uzak bir tıkırtı sesi işitti, durup kulak kesildi. Bir çekiç sesi miydi bu, yoksa bir ağaçkakan mı? Çekiç sesiydi.</p>

  <p class="p8">Dört bir yanı dinleyerek gene yola koyuldu. Sonra, genç köknar ağaçları arasından geçen, hiçbir yere çıkmaz gibi gözüken dar bir yol çarptı gözüne. Ama kullanılmış gibi görünüyordu. Serüveni göze alarak, kocaman köknarlar arasından geçen bu dar yola saptı. Hemen ilerde, meşe korusuna çıkıyordu yol. Yürüdükçe, çekiç sesleri daha da yaklaştı korunun sessizliği içinde, çünkü ağaçlar rüzgârda uğuldarken bile bir sessizlik yaratırlar.</p>

  <p class="p8">Gözden ırak açıklık ortasında, odunlardan yapılmış gizli bir kır kulübesi çıktı karşısına. Buraya daha önce hiç gelmemişti! Sülünlerin yetiştirildiği ıssız yerdi burası anlaşılan; bekçi, uzun kollu gömleğiyle diz çökmüş, bir şeyler çakıyordu. Köpek kesik bir havlamayla ileri fırladı, adam birden başını kaldırınca, Connie’yi karşısında gördü.</p>

  <p class="p8">Doğrularak Connie’yi selâmladı, Connie’nin, gücü kesilmiş adımlarla yaklaşmasını sessizce seyretti. Bu baskından pek hoşlanmamıştı: yalnızlığını, elde kalan son özgürlüğü olarak titizlikle koruyordu.</p>

  <p class="p8">“Çekiç seslerini işittim de, ne var diye bir bakmak istedim,” dedi Connie, güçsüz, soluk soluğa, gözlerini kendisine dikmiş adamdan biraz da korkarak.</p>

  <p class="p8">“Yeni yavrular için tahta kümesleri hazırlıyorum”, dedi adam tam bir yerli şivesiyle.</p>

  <p class="p8">Connie ne diyeceğini şaşırmıştı, güçsüz duydu kendini.</p>

  <p class="p8">“Biraz otursam şurada,” dedi.</p>

  <p class="p8">“Buyurun kulübede oturun,” dedi adam, hemen Connie’nin önünden içeri girerek, döküntüyü, ortada duran mertekleri bir yana itti, fındık dallarından yapılma bir iskemle çıkardı.</p>

  <p class="p8">“Bir ateş yakayım size,” dedi yerli şivesinin garip bönlüğüyle.</p>

  <p class="p8">“Hayır, hayır, istemez, yorulmayın,” dedi Connie.</p>

  <p class="p8">Adam Connie’nin ellerine baktı, biraz morarmışlardı. Hemen kuru çam dalları getirerek, köşedeki tuğladan örülme ocağa koydu, bir anda sarı alevler bacaya doğru yükselmeye başladı. Tuğla ocağın yanında oturacak bir yer hazırladı.</p>

  <p class="p8">“Burada biraz oturur, ısınırsınız,” dedi.</p>

  <p class="p8">Connie söz dinledi. Hemen boyun eğdiren, koruyucu bir üstünlüğü vardı adamın. O dışarda gene çekiçle bir şeyler çakarken Connie oturmuş, ellerini ateşe tutarak ısınıyor, arada bir yeni odun parçaları atıyordu ateşe. Böyle, ateşin yanında kıvrılıp oturmayı pek istemiyordu gerçekte, kapıda durup onu seyretmek daha hoşuna giderdi belki, ama bir yakınlık görmüştü, geri tepmek olmazdı.</p>

  <p class="p8">Kulübenin içi sıcaktı, duvarları cilasız çanı tahtasıyla kaplanmıştı, Connie’nin oturduğu iskemle yanında tahta bir masayla bir sandalye, bir marangoz tezgâhı, kocaman bir sandık, çiviler, yeni tahtalar, marangoz aletleri vardı; duvarlara çakılı ağaç çivilerle birçok şey asılıydı: balta, nacak, kapanlar, içi dolu torbalar, ceketi. Pencere yoktu, oda açık kapıdan ışık alıyordu. Döküntü bir yerdi ama bir bakıma da küçük bir kutsal sığınaktı.</p>

  <p class="p8">Connie, adamın çekiç seslerine kulak verdi; pek mutlu değildi bu sesler. Canı sıkkındı. Özel yaşamına karışılmıştı çünkü, hem de en sakıncalı bir karışmaydı bu! Bir kadın! Dünyada tek dilediği şey yalnızlıktı. Ama gene de güçsüz kalıyordu yalnızlığında, özel yaşamını korumakta; ne de olsa kendisi parayla tutulmuş bir adam, bu insanlar da efendileriydi.</p>

  <p class="p8">Özellikle bir kadınla alışverişi olmasını hiç istemiyordu. Korkuyordu; çünkü eski ilişkilerinden kalma büyük bir yarası vardı. Yalnız kalmazsa, yalnız başına bırakılmazsa öleceğini düşünmüştü. Dış dünyadan iyice elini eteğini çekmişti, son sığınağı bu koruydu işte; burada gizlenmek!</p>

  <p class="p8">Connie, odun parçaları ata ata iyice büyüttüğü ateşle ilkin ısındı, sonra da iyice kızıştı. İskemlesini kapı aralığına çekerek, dışarda çalışmakta olan adamı seyre daldı. Adam onu görmezden geliyor, ama seyredildiğini biliyordu. Gene de iyice işine dalmış gibi çalışıyor, kahverengi köpeği de yanı başında, arka ayakları üstüne oturmuş, bu güvensizlik dolu dünyayı seyrediyordu.</p>

  <p class="p8">Adam hiç sesini çıkarmadan, çabuk çabuk çalışarak, yapmakta olduğu kümesi bitirdi, sürgülü kapağını bir iki yokladıktan sonra yanı başına bıraktı. Kalktı, eski bir kümes daha alarak, üstünde tahta yonttuğu koca kütüğün yanına getirdi. Çömelerek, getirdiği kümesin tahta parmaklıklarını yokladı, parmaklıklardan birkaçı elinde kaldı; bunların çivilerini söktü. Sonra kümesi evire çevire gözden geçirdi, Connie’nin varlığını hiç duymamış gibi davranıyordu.</p>

  <p class="p8">Connie, bulunduğu yerden öylece bakıyordu. Adamın, çıplak gördüğü zamanki yalnızlığı, şimdi giyinik durumunda da vardı: tek başına çalışan bir hayvan gibi yapayalnız çabalıyor, öte yandan da insanlarla her türlü ilişkiden irkilen biri gibi derin düşüncelere dalıyordu. Şu anda bile sessizce, sabırla, Connie’den kaçınıyordu. Sabırsız, tutkulu bir adamdaki bu sessizlik, bu sonsuz sabır, Connie’nin dölyatağına dokunmuştu. Bunu onun öne eğilmiş başında, tez canlı ellerinde, ince, duygan kalçalarıyla çömelişinde görmüştü; sabırlı, kaçıngan bir özellik. Connie onun yaşantısının kendininkinden daha geniş, daha derin olduğunu düşündü; çok daha geniş, çok daha derin, belki çok daha ölümcül. Bu düşünceyle kendinden geçti, hemen hemen sorumsuzlaştı.</p>

  <p class="p8">Kapının aralığında böylece, bir düş içinde, zamandan, tek tek olaylardan hiç habersiz oturuyordu. Öylesine kendini unutmuştu ki, adam bir ara ansızın başını kaldırıp baktığında, onun gözlerinde bütünüyle durgun, bekleyici bir bakış gördü. Bekleyen bir bakıştı bu onca. Kalçalarında, kuyruk sokumunda küçük bir alev dili ansızın kımıldanıverdi, gönlünün ta derininden inledi adam. Herhangi yeni bir ilişkiden, ölümden kaçar gibi kaçıyordu. En çok dilediği şey, Connie’nin çekip gitmesi, kendisini yalnızlığıyla baş başa bırakmasıydı. Onun isteminden, dişice isteminden, dişice modern dik başlılığından korkuyordu. En çok da, her dilediğini elde etmek isteyen, yüksek tabakaya özgü arsızlığından korkuyordu. Altı üstü, parayla tutulmuş bir adamdı çünkü. Kadının orada oluşu, nefretle dolduruyordu içini.</p>

  <p class="p8">Connie ansızın bir tedirginlikle kendine geldi. Ayağa kalktı. Öğle sonu akşama dönüyordu artık, gene de oradan bir türlü ayrılamıyordu. Adamın yanına gitti, adam hemen ayağa kalktı, yıpranmış yüzü gergin, bomboş, gözleri ise Connie’deydi.</p>

  <p class="p8">“Burası çok güzel, çok dinlendirici,” dedi Connie, “daha önce hiç gelmemiştim buraya.”</p>

  <p class="p8">“Gelmemiş miydiniz?”</p>

  <p class="p8">“Ara sıra gelip oturacağım burada biraz.”</p>

  <p class="p8">“Öyle mi?”</p>

  <p class="p8">“Bana da bir anahtarını verir misiniz kulübenin, ara sıra gelmem için? Var mı bir anahtar daha?”</p>

  <p class="p8">“Olduğunu sanmıyorum.”</p>

  <p class="p8">Gene yerli şivesine dönmüştü konuşması. Connie duraksadı; adam karşı koyuyordu. Kendi malı mıydı kulübe sanki?</p>

  <p class="p8">“Bir anahtar daha bulamaz mıyız?” diye sordu, derinlerinde bir kadının dilediğini elde etmek isteği çınlayan tatlı sesiyle:</p>

  <p class="p8">“Bir anahtar daha!” dedi adam, hafif alaycılığa bürünmüş öfkeli bir bakışla:</p>

  <p class="p8">“Evet, aynısı yapılamaz mı?” dedi Connie kızararak.</p>

  <p class="p8">“Belki Sör Clifford bulur,” dedi adam, baştan savarak.</p>

  <p class="p8">“Evet!” dedi Connie, “belki onda vardır. Yoksa, sizinkini verir aynısını yaptırırız. Bir günde yaparlar. Bir gün için anahtarsız da kalabilirsiniz.”</p>

  <p class="p8">“Ah Sayın Leydi, yakınlarda da anahtar yapan bir kimse tanımıyorum ki.”</p>

  <p class="p8">Connie ansızın öfkeden kıpkırmızı kesildi.</p>

  <p class="p8">“Peki,” dedi, “ben araştırırım.”</p>

  <p class="p8">“Baş üstüne Sayın Leydi.”</p>

  <p class="p8">Göz göze geldiler. Adamın gözlerinde hiçbir şeye aldırmayan soğuk, çirkin bir hoşnutsuzluk, bir öfke, Connie’ninkilerde de azarlayıcı bir bakış vardı.</p>

  <p class="p8">Adamın bu davranışı Connie’ye dokunmuştu, biraz üstelenince nasıl da büyük bir nefretle doluvermişti. Umutsuz bir görünüşü vardı şimdi.</p>

  <p class="p8">“Hoşça kalın, Sayın Leydi!” Selâm vererek çabucak dönüp gitti. Connie ondaki doymak bilmez eski öfkenin uyuyan köpeklerini uyandırmıştı; dediği dedik dişilere karşı duyulan bir öfkenin. Güçsüzdü bu durumda adam, eli kolu bağlıydı. Biliyordu bunu!</p>

  <p class="p8">Connie ise onun dediği dedik erkekliğine öfkelenmişti. Bir uşaktı üstelik. Asık bir yüzle eve doğru yürüdü.</p>

  <p class="p8">Mrs. Bolton’u, küçük tepedeki kayın ağacı altında, kendisini bekler buldu.</p>

  <p class="p8">“Nerdeyse dönmeyeceksiniz sandım. Sayın Leydi,” dedi kadın, cana yakın bir sesle.</p>

  <p class="p8">“Geç mi kaldım?” diye sordu Connie.</p>

  <p class="p8">“Ah... Sör Clifford çayını istiyordu da.”</p>

  <p class="p8">“Neden hazırlayıp vermediniz öyleyse?”</p>

  <p class="p8">“Ah, şaşırdım kaldım ne yapacağımı. Hazırlayıp versem, bundan hoşlanacak gibi görünmüyor hiç.”</p>

  <p class="p8">“Neden ama, anlamıyorum, neden?”</p>

  <p class="p8">Connie, Clifford’un odasına girdi, eski pirinç çaydanlık, bir tepsi üzerinde buğulanıyordu.</p>

  <p class="p8">“Geciktim mi Clifford?” dedi, daha şapkasını, boyun atkısını bile çıkarmadan, elindeki birkaç çiçeği bırakarak. Çay kutusunu aldı, “özür dilerim! Neden Mrs. Bolton'a yaptırmadın çayını?”</p>

  <p class="p8">“Düşünemedim,” dedi Clifford iğneli bir sesle; “onun çay masasına yaklaştığını görmeye katlanamıyorum pek.”</p>

  <p class="p8">“Ama gümüş bir çay demliğinin de dokunulmaz bir kutsallığı yoktur herhalde.” dedi Connie.</p>

  <p class="p8">Clifford başını kaldırıp garip garip baktı:</p>

  <p class="p8">“Ne yaptın bütün öğleden sonra?”</p>

  <p class="p8">“Dolaştım biraz, rüzgârsız bir yerde oturdum. Dikenli defneler üstünde yemişler var daha biliyor musun?”</p>

  <p class="p8">Boyun atkısını çıkardı, şapkası başında, çayı yapmak için oturdu. Kızarmış ekmekler takır takır olmuştu. Çaydanlığın üzerini örttü, menekşelerini koyacak bir bardak almak için ayağa kalktı. Zavallı çiçekler buruşmaya yüz tutmuştu.</p>

  <p class="p8">“Şimdi gene canlanırlar,” diyerek, bardağa koyduğu çiçekleri, koklaması için Clifford’un önüne bıraktı.</p>

  <p class="p8">“Juno’nun gözkapaklarından da tatlı,” diye bir dize mırıldandı Clifford.</p>

  <p class="p8">“Bu sözlerle gerçek menekşe arasında en ufak bir bağ bile yok,” dedi Connie, “Elizabeth çağı yazarları da biraz fazla yapmacıklı.”</p>

  <p class="p8">Clifford’un çayını doldurdu.</p>

  <p class="p8">“John’un Pınarı yakınında, sülünlerin yetiştirildiği yerdeki küçük tahta kulübenin bir anahtarı var mı?”</p>

  <p class="p8">“Vardır belki. Neden sordun?”</p>

  <p class="p8">“O kulübeye rastladım bugün gezinirken, daha önce hiç görmemiştim. Çok güzel bir yer doğrusu. Ara sıra gidip oturabilir miyim orda?” '</p>

  <p class="p8">“Mellors da orada mıydı?”</p>

  <p class="p8">“Evet. Onun çekiç sesleriyle buldum o yeri. Öyle birdenbire gidişimden de pek hoşlanmadı. İkinci bir anahtar var mı diye sorduğumda bayağı kabalaştı.”</p>

  <p class="p8">“Ne dedi?”</p>

  <p class="p8">“Ah, doğrusunu istersen hiçbir şey! Ama oraya her zaman girip çıkmamı pek istemiyordu sanırım.”</p>

  <p class="p8">“Bilirim, istemez.”</p>

  <p class="p8">“Ama ona ne zararı var bunun anlamıyorum. Orası evi olsa neyse! Özel evi de değil. Neden oturamayacakmışım orda canımın istediği zaman?”</p>

  <p class="p8">“Öyle ya!” dedi Clifford, “kendini çok bir şey sanıyor bu adam.”</p>

  <p class="p8">“Öyle mi dersin?”</p>

  <p class="p8">“Oh, evet, yüzde yüz. Olağanüstü bir şey sanıyor kendini. Biliyorsun, geçinemediği bir karısı varmış, onun yüzünden 1915’te orduya katılıp, yanılmıyorsam Hindistan’a gönderilmiş. Mısır’da süvari birliklerinde nalbantlık yapmış bir süre; her zaman atlarla uğraşmış, becerikli adamdır bu konuda. Sonra Hintli bir albayın gözüne girmiş, teğmenliğe yükseltilmiş. Bir görev vermişler kendisine, öyle sanıyorum albayıyla birlikte gene Hindistan’a dönmüş, kuzeybatı bölgesinde kalmış. Hastalanmış, emekliye ayırmışlar. Geçen yıla dek ordudan dışarı çıkmamış. Böyle bir adam için gene eski yaşama biçimine dönmek pek kolay olmasa gerek tabii. Çalışıp didinmek zorunda. Ama beni ilgilendirdiği ölçüde, işini eksiksiz yapan bir adam. Yalnız, teğmen Mellors kılığı göremiyorum pek kendisinde.”</p>

  <p class="p8">“Böyle yayvan bir Derbyshire şivesiyle konuşan bir adamı nasıl subay yaparlar?”</p>

  <p class="p8">“Hayır ama... yalnız çok kızdığında, bir de ilk karşılaştığı kimselerle böyle konuşur. Gerçekte çok güzel konuşabilir. Anlaşılan, gene aşağı tabakaya düşmekle, aşağı tabaka diliyle konuşması gerektiğini düşünüyor.”</p>

  <p class="p8">“Neden daha önce söylemedin bana bunları.”</p>

  <p class="p8">“Böyle öyküler canımı sıkar. Bütün düzeni bozacak şeylerdir bunlar. Böyle olayların geçmiş olmasına bile acınsa yeridir.”</p>

  <p class="p8">Connie bu düşüncelere katılır gibi oluyordu. Öyle ya, hiçbir yerde barınamayan yetinmez insanların ne yararı vardı?</p>

  <p class="p8">Havalar güzel gidince, bir gün Clifford da koruda dolaşmak istedi. Rüzgâr soğuk esiyordu, ama yorucu değildi, günışığı da ılık, yaşam doluydu.</p>

  <p class="p8">“Gerçekten güzel bir gün olunca, insan nasıl da bambaşka duyuyor kendini,” dedi Connie, “oysa başka zamanlarda genellikle hava ölü gibi geliyor insana, insanlar havayı bile öldürüyorlar.”</p>

  <p class="p8">“Bunu insanların mı yaptığını sanıyorsun?”</p>

  <p class="p8">“Evet. İnsanlardan taşan bunca can sıkıntısı, yetinmezlik, öfke, havanın canlılığım öldürüyor. Kesinlikle inanıyorum buna.”</p>

  <p class="p8">“Belki de atmosferdeki bir özelliktir insanlardaki canlılığı azaltan,” dedi Clifford.</p>

  <p class="p8">“Hayır, evreni zehirleyen insandır,” diye üstlendi Connie.</p>

  <p class="p8">“Kendi yuvasını kendi kirletiyor,” dedi Clifford.</p>

  <p class="p8">Küçük araba ilerliyordu. Fındık çalılarında soluk altın renkli tırtıl çiçekler sallanıyordu; güneşli yerlerde anemonlar, yaşama sevinciyle bağrışır gibi, iyice açılmışlardı; insanların da kendileriyle birlikte bağrıştıkları eski günlerdeki gibi güzeldiler. Hafiften bir elma çiçeği kokusunu andırıyordu kokuları. Connie, Clifford’a birkaç tane kopardı.</p>

  <p class="p8">Clifford çiçeklere yadırgamış gibi baktı.</p>

  <p class="p8">“Sen, daha bozulmamış gelini sessizliğin,” dizesini andı, “Yunan vazolarından daha çok, çiçeklere yaraşan bir söz bu,” dedi.</p>

  <p class="p8">“Bozmak iğrenç bir sözcük!” dedi Connie, “ancak insanlar bozar her şeyi.”</p>

  <p class="p8">“Bilinmez ki... salyangozlar falan... Salyangoz çok çok yer bu çiçekleri, arıların ise bozduğu söylenemez.”</p>

  <p class="p8">Connie, her şeyi hemen sözcüklere aktardığı için Clifford’a kızıyordu. Menekşeler Juno’nun gözkapaklarıydı, anemonlar da bozulmamış gelinler. Connie, kendisiyle yaşam arasına perde gibi düşen sözcüklerden tiksiniyordu: bozuyorsa sözcükler bozuyordu her şeyi: yaşayan nesnelerin bütün özsuyunu emen, basmakalıp sözcükler, deyimler.</p>

  <p class="p8">Clifford’la gezinti pek parlak olmadı. Connie ile aralarında, ikisinin de görmezden gelmeye çalıştığı bir gerginlik sürmekteydi. Connie birdenbire dişilik içgüdüsünün bütün gücüyle uzaklaştı ondan. Ondan kurtulmak, özellikle onun bilincinden, sözlerinden, kendi benliğiyle ilgili saplantılarından, kendisiyle, sözleriyle ilgili sonu gelmez saplantılar çarkından kurtulmak istiyordu.</p>

  <p class="p8">Havalar gene bozuldu. Bir iki gün sonra yağmurda dolaşmaya çıktı Connie, koruya gitti. Koruya varınca gene tahta kulübenin yolunu tuttu. Yağmur yağıyordu, ama hava pek soğuk değildi. Koru, sessiz, uzak, yağmurun karartısı içinde erişilmez gözüküyordu.</p>

  <p class="p8">Kulübenin önündeki açıklığa geldi. Kimsecikler yoktu. Tahta kapının odundan eşiğine oturarak, kendi sıcaklığı içine büzüştü. Yağmuru seyrederek, yağmur damlalarının çıkardığı birçok gürültüsüz gürültüyü, esintisiz görünen havada rüzgârın yüksek dallar arasındaki garip uğultusunu dinleyerek oturdu orda. Çevrede eski meşe ağaçları, yağmurdan kararmış kocaman boz gövdeleriyle, azman dallarıyla, yuvarlak, dipdiri duruyorlardı. Toprak, çıplaklıktan epeyce kurtulmuştu, dört bir yana serpili anemonlar, bir iki mürver ya da yabangülü çalısı, morumsu bir böğürtlen çalısı göze çarpıyordu; böğürtlenin eski bakır kırmızısı rengi, anemon yapraklarıyla örtülmüştü. Belki de bozulmamış yerlerden biriydi burası. Bozulmamış! Bütün dünya bozulmuştu.</p>

  <p class="p8">Kimi şeyler bozulamaz. Bir kutu sardalye konservesini bozamazsınız. Kadınların birçoğu da böyledir; erkeklerin de. Ama dünya!...</p>

  <p class="p8">Yağmur azalıyordu. Yağmurun meşeler arasındaki karartısı da kalmamıştı artık. Connie gitmek istedi; ama gene oturdu. Üşüyordu da; içerleyişinden doğan aşırı bir eylemsizlikle, inmeye tutulmuş gibi oracıkta mıhlanıp kaldı.</p>

  <p class="p8">Bozulmuş! İnsan, kendisine el bile değmeden nasıl bozulabilirdi? Ölü sözcüklerle bozulmak utanç oluyordu, ölü düşüncelerle ise saplantı.</p>

  <p class="p8">Islanmış kahverengi köpek koşarak geldi, havlamadı, ıslak kuyruğunu bir tüy gibi kaldırdı. Onun arkasından da adam, kıpkırmızı yüzüyle, şoförlerinkini andıran ıslak kara bir meşin ceketle göründü. Connie, adamın, kendisini görür görmez, birkaç tez adımla gerilediğini sezdi. Kapının içinde, bir karış genişliğindeki ıslanmamış yerde dineliyordu. Sonra adanı, hiç konuşmadan selâm verdi, yavaşça, yaklaştı. Connie gerilemeye başladı.</p>

  <p class="p8">“Ben de gidiyordum şimdi,” dedi.</p>

  <p class="p8">“İçeri girmek için mi bekliyordunuz?” diye sordu adam, Connie’ye değil de kulübeye bakarak.</p>

  <p class="p8">“Hayır. Yağmurdan korunmak için eşikte oturdum birkaç dakika,” dedi gururla.</p>

  <p class="p8">Adam baktı. Connie üşümüş görünüyordu.</p>

  <p class="p8">“Sör Clifford’da yok muymuş anahtar?”</p>

  <p class="p8">“Hayır, ama önemi yok. Bu kapı içinde de hiç ıslanmadan oturabiliyorum. Hoşça kalın!” Adamın konuşmasındaki yerli şive özelliklerinin çokluğundan nefret ediyordu.</p>

  <p class="p8">Connie uzaklaşmak üzereyken, adam onu inceden inceye süzdü. Sonra, ceketinin düğmelerini çözdü, elini pantolonunun cebine sokarak kulübenin anahtarını çıkardı.</p>

  <p class="p8">“İsterseniz bu anahtarı alın, ben sülünler için başka bir yer bulurum.”</p>

  <p class="p8">Connie adama baktı*</p>

  <p class="p8">“Ne demek istiyorsunuz?” diye sordu. .</p>

  <p class="p8">“Sülünleri yetiştirmek için başka bir yer bulurum, diyorum. Burada olduğunuz zamanlar, ortalıkta dolaşıp sizi rahatsız etmemi istemezsiniz elbette.”</p>

  <p class="p8">Yerli şivenin sisi içinde, adamın demek istediğini güçlükle seçen Connie, duraklayıp baktı.</p>

  <p class="p8">“Neden herkes gibi konuşmuyorsun?” diye sordu soğuk bir sesle.</p>

  <p class="p8">“Ben mi? Herkes gibi konuştuğumu sanıyordum.”</p>

  <p class="p8">Connie öfkeyle sustu.</p>

  <p class="p8">“Anahtarı İstiyorsanız alın. İsterseniz, ilkin burayı iyice temizleyip boşaltayım, yarın vereyim anahtarı size. Ne dersiniz?”</p>

  <p class="p8">Daha da öfkelendi Connie.</p>

  <p class="p8">“Ben sizin anahtarınızı istemedim,” dedi. “Burasını boşaltmanızı da istemedim. Hele sizi sevgili kulübenizden yoksun bırakmayı hiç istemedim. Teşekkür ederim! Tek istediğim, ara sıra buraya gelip biraz oturmak, dinlenmekti. Ama eşikte de oturabiliyorum, keselim artık bu konuyu.”</p>

  <p class="p8">Adam, mavi gözleriyle Connie’ye bir daha kötü kötü baktı. Keskin bir yerli şivesiyle yavaş yavaş konuşarak:</p>

  <p class="p8">“Sayın Leydi, Noel’den sonra istediğiniz zaman gelebilirsiniz kulübeye, anahtarı da alabilirsiniz, ama şimdi sülünlerin kuluçka zamanı, benim de sık sık burada bulunup onlarla ilgilenmem gerek. Kışın hiç uğramam buraya. Ama baharda Sör Clifford sülün yetiştirilmesini ister... benim burada hep dolaşıp durmam Sayın Leydi’yi rahatsız eder belki.”</p>

  <p class="p8">Connie bu sözleri donuk bir şaşkınlıkla dinledi.</p>

  <p class="p8">“Neden rahatsız olacakmışım sizden?”</p>

  <p class="p8">Adam garipçe baktı.</p>

  <p class="p8">“Gürültümden!” dedi kısaca, ama anlamlı. Connie kızardı. “Peki!” dedi en sonunda. “Sizi rahatsız etmeyeceğim. Burada otururken sizin kuşlarla ilgilendiğinizi görmek hiç de rahatsız etmezdi beni. Tersine, hoşuma giderdi. Ama bunun, işinizi aksatacağını düşünüyorsanız, gelmeyeceğim, üzülmeyin. Siz Sör Clifford’un bekçisisiniz, benim değil.”</p>

  <p class="p8">Söylediği bu sözü garip buldu birden nedense. Ama ağzından çıkmıştı artık.</p>

  <p class="p8">“Hayır Sayın Leydi. Sizin kendi kulübeniz bu. Ne isterseniz yapabilirsiniz. İsterseniz haftaya beni kovabilirsiniz de. Yalnız...”</p>

  <p class="p8">“Yalnız ne?” diye sordu Connie, şaşırmış.</p>

  <p class="p8">Adam garip, gülünç bir davranışla şapkasını geriye itti.</p>

  <p class="p8">“Yalnız, kulübeyi kendiniz için istiyorsanız, geldiğinizde benim ortalıkta dolaştığımı görmek istemezsiniz.”</p>

  <p class="p8">“Neden ama?” diye sordu Connie, kızgın. “Uygar bir insan değil misiniz siz? Sizden korkmamı mı istiyorsunuz yoksa? Burada bulunup bulunmamanız neden ilgilendirecekmiş beni? Bir önemi var mı bunun?”</p>

  <p class="p8">Adam baktı, yüzü uğursuz bir kahkahayla aydınlandı.</p>

  <p class="p8">“Hayır Sayın Leydi. En küçük bir önemi bile yok,” dedi.</p>

  <p class="p8">“Peki, öyleyse?”</p>

  <p class="p8">“Bir anahtar yaptırayım mı size?”</p>

  <p class="p8">“Hayır, teşekkür ederim! İstemem.”</p>

  <p class="p8">“Yaptıracağım. İki anahtar bulunsun daha iyi.”</p>

  <p class="p8">Connie, öfkeden kıpkırmızı, soluğu kesilerek:</p>

  <p class="p8">“Saygısız bir adamsınız siz,” dedi.</p>

  <p class="p8">“Hayır, hayır!” dedi adam hemen. “Böyle demeyin! Ben kötü bir niyetle söylemedim. Yalnız, buraya gelirseniz, kendime başka bir yer bulmak zorunda kalacağımı sandım, burada bulunan şeyleri başka bir yere taşımak da az iş değildir. Ama sizin için bir şey değişmezse Sayın Leydi... Kulübe Sör Clifford’un malıdır, ne isterseniz yapabilirsiniz, yalnız benim ufak tefek işler için ortalıkta dolaşmamı hoş görürseniz.”</p>

  <p class="p8">Connie iyice bocalamış bir durumda uzaklaştı. Horgörüye uğrayıp uğramadığını, incinip incinmediğini pek kestiremiyordu. Belki de adam, dediği gibi düşünmüş, Connie oraya gidince uzaklaşmak zorunda kalacağını sanmıştı. Sanki aklının kıyısından geçerdi böyle bir şey! Sanki bunca önemliydi adam, o budalaca varlığıyla.</p>

  <p class="p8">Ne düşündüğünü, ne duyduğunu bilmeden, allak bullak eve döndü.</p>

  <p class="p8"> </p>
</body>
</html>
