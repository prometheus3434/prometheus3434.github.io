<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>9</title>
</head>

<body>
  <h1 class="h11"><a id="a13"></a>9</h1>

  <p class="p8">Connie, Clifford’dan duyduğu hoşnutsuzluğa kendi de şaşıyordu. Üstelik de her zaman tiksiniyordu ondan. Nefret değildi bu duygu: bir tutku yoktu içinde. Ama derin bir gövdesel tiksinti. Nerdeyse, Clifford’la, ona duyduğu gizli, gövdesel tiksintiden dolayı evlenmiş olduğunu düşünüyordu. Tabii gerçekte, Clifford, kafasıyla, düşünceleriyle kendisinde ilgi uyandırdığı, bir coşku yarattığı için evlenmişti. Bir bakıma, kendisinden çok üstün, çok ötede bir varlık gibi görmüştü Clifford’u.</p>

  <p class="p8">Şimdi bu düşünsel coşku aşınmış, ortadan silinmiş, geriye yalnız gövdesel hoşnutsuzluk kalmıştı. Gönlünün ta derinlerinden kopup gelen bir duyguydu bu: bu duygunun, kendisini nasıl yiyip tükettiğini de sezmekteydi.</p>

  <p class="p8">Kendini güçsüz, iyice umutsuz duyuyordu. Dışardan bir yardım elinin uzanmasını diliyordu. Ama bütün dünyada, böyle bir yardım yoktu. Toplum, çılgınlığından dolayı korkunçtu. Uygarlaşmış toplum çılgındır. Para ile sözde aşk, iki büyük hastalığıdır bu toplumun; özellikle para, iyice ilerlemiş bir hastalıktır. İpe sapa gelmez çılgınlığı içinde birey, bu iki konuda gösterir kendini: para ile aşk. Michaelis sözgelişi! Sevgisi de etkinliği de çılgınlıktı ancak. Sevgisi bir çeşit çılgınlıktı.</p>

  <p class="p8">Clifford da böyleydi. Bütün o konuşmaları! Bütün o yazıları! Önem kazanmak yolundaki bütün o çabaları! Çılgınlıktan başka bir şey değildi bu. Gitgide de daha kötü oluyor, gerçekten onulmaz bir hastalık durumuna varıyordu bu durumu.</p>

  <p class="p8">Connie, korku içinde bocalıyordu. Ama hiç olmazsa, Mrs. Bolton gelince Clifford biraz olsun yakasını bırakmıştı. Clifford’un kendisi sezmiyordu bunu. Birçok çılgın insanda olduğu gibi, onun da çılgınlığı sezemediği şeylerle ölçülebilirdi; bilincindeki geniş çorak alanlarla.</p>

  <p class="p8">Mrs. Bolton birçok yönlerden eşsiz bir kadındı. Ama garip türden bir buyurganlığı, modern kadındaki çılgınlık belirtilerinden biri olan ille de dediğini yapmak konusunda, sonsuz bir dik başlılığı vardı. Bütünüyle başkalarına adanmış, başkaları için yaşayan bir kadın olarak görüyordu kendini. Clifford büyülüyordu onu, çünkü her zaman, ya da çoğunlukla, kadınca istemini, sanki çok ince bir içgüdüyle eziyordu. Clifford’un kendini benimsetme istemi kendisininkinden daha ince, daha işleyiciydi. Onu büyüleyen de buydu.</p>

  <p class="p8">Belki Connie’yi de bu yönü büyülemişti.</p>

  <p class="p8">“Hava çok güzel bugün!” derdi Mrs. Bolton okşayıcı, kandırıcı sesiyle. “Arabanızla ufak bir gezinti yapmanız çok iyi olur bence, güneş çok güzel.”</p>

  <p class="p8">“Öyle mi? Şu kitabı versene bana, şu sarı kapaklıyı. Oradaki sümbülleri de dışarı çıkarsan iyi olur.”</p>

  <p class="p8">“Neden ama, çok güzel çiçekler!” Bu sözcüğü, araya bir V sesi katarak söylüyordu: güy-zel! “Mis gibi de kokuyorlar.”</p>

  <p class="p8">“Beni sinirlendiren de o koku işte,” derdi Clifford. “Gömme törenlerini andırıyor biraz.”</p>

  <p class="p8">“Ya öyle mi!” derdi Mrs. Bolton birazcık alınmış, bununla birlikte etkilenmiş. Clifford’un kolay kolay bir şey beğenmez titizliğine biraz hayran, çiçekleri odadan dışarı çıkarırdı.</p>

  <p class="p8">“Sakal tıraşınızı ben mi yapacağım bu sabah, yoksa kendiniz mi olmak istersiniz?” Her zaman, aynı yumuşak, okşayıcı, hizmete hazır, ama gene de buyurgan sesti bu.</p>

  <p class="p8">“Bilmem ki. Biraz beklesen. Hazır olduğum zaman zile basarım.”</p>

  <p class="p8">“Baş üstüne Sör Clifford!” derdi Mrs. Bolton, tatlı, uysal bir sesle; sessizce odadan çıkardı. Ama her tersleniş, içinde yeni bir istem gücü yaratıyordu.</p>

  <p class="p8">Birazdan zil çaldığında, hemen beliriverirdi Mrs. Bolton. O zaman Clifford:</p>

  <p class="p8">“Bu sabah sen yapıversen sakal tıraşımı.” derdi.</p>

  <p class="p8">Yüreği birazcık titrerdi bunu söylerken, Mrs. Bolton daha da tatlı bir sesle:</p>

  <p class="p8">“Baş üstüne Sör Clifford!” derdi.</p>

  <p class="p8">Ellerinin yumuşak, oyalanıcı dokunuşuyla, çok büyük özenle, biraz da ağır ağır yapardı bu işi. Clifford, parmaklarının, yüzündeki son derece yumuşak dokunuşundan pek hoşlanmazdı önceleri. Ama şimdi gitgide artan bir haz duyuyordu bundan. Her gün ona yaptırıyordu sakal tıraşını: Mrs. Bolton’un kendi yüzüne yaklaşmış yüzü, işine gösterdiği özenle kısılmış gözleri. Yavaş yavaş parmak uçları, Clifford’un yanaklarını, çenesini, dudaklarını, avurtlarım, çenesiyle boynunu iyice öğrendi. Besili, tombul bir adamdı, yüzüyle boynu yeterince yakışıklı, efendi bir erkekti.</p>

  <p class="p8">Mrs. Bolton da solgun, oldukça uzun, durgun yüzüyle, parlak ama hiçbir şey açıklamayan gözleriyle, güzel bir kadındı. Yavaş yavaş, nerdeyse sevgiye varan sonsuz bir yumuşaklıkla, Clifford’u kıskıvrak ele geçiriyor, Clifford da buna boyun eğiyordu.</p>

  <p class="p8">Şimdi Clifford’un hemen hemen her işini yapıyor, ona daha çok alışmış olan Clifford ise, en özel işlerini bile yaptırırken, sanki karşısındaki Connie’ymiş gibi, hiç çekinmiyordu. Mrs. Bolton hoşlanıyordu bu işten. Clifford’un gövdesinin, en özel işlerine varıncaya dek kendi sorumluluğu altında olmasından hoşlanıyordu. Bir gün Connie’ye: “Bütün erkekler koca bebeklerdir eninde sonunda, Tevershall kuyusunda çalışan en babayiğit adamlardan bile baktıklarım oldu. Bir yerleri, sizin bakımınızı gerektirecek ölçüde incinmeye görsün, hemen bebekleşir, kocaman birer bebek olurlar. Gerçekte hepsi de birbirine benzer şu erkeklerin!”</p>

  <p class="p8">Başlangıçta Mrs. Bolton, Sör Clifford gibi gerçekten soylu bir adamın ötekilerden ayrı olacağını düşünmüştü. Böylece, Clifford’a saygısı büyüktü ilkin. Ama yavaş yavaş, kendi deyimiyle, içini dışını öğrenince, onun da ötekiler gibi, koca adam boyutlarına varmış bir bebekten başka bir şey olmadığını anlamıştı: garip huylu, ince davranışlı, bu inceliği denetleyebilecek güçte, kendisinin hiç bilmediği birçok şeyi bilen, bu bilgisiyle de kendisini tersleyebilen bir bebek.</p>

  <p class="p8">Connie ara sıra Clifford’a:</p>

  <p class="p8">“Tanrı adı için, böyle bütün ağırlığınla yük olma şu kadıncağıza!” demeyi düşünüyordu. Ama sonunda, Clifford’un, kendisini böyle bir şey diyebileceği ölçüde ilgilendirmediğini görüyordu.</p>

  <p class="p8">Akşamları saat ona dek birlikte oturmak alışkanlıklarını gene sürdürüyorlardı. Konuşuyorlar, birlikte okuyorlar, ya da Clifford’un yazı taslaklarını gözden geçiriyorlardı. Ama bir coşkusu kalmamıştı bu işin. Bıkmıştı Clifford’un yazılarından. Gene de hepsini yazı makinesinde hiç yüksünmeden yazıyordu. Bir süre sonra Mrs. Bolton bu işi bile yapacaktı.</p>

  <p class="p8">Connie, Mrs. Bolton’a yazı makinesi kullanmayı öğrenmesi gerektiğini söylemişti. Her işe hazır olan Mrs. Bolton da, hemen büyük bir hızla çalışmaya başlamıştı. Şimdi Clifford ona ara sıra bir mektup yazdırıyor, yavaş yavaş ama hiç yanlışsız yazıyordu. Clifford da büyük bir sabırla, güç sözcükleri ya da ara sıra kullandığı Fransızca deyimleri tek tek heceliyordu. Mrs. Bolton öyle bir kıvanç duyuyordu ki bundan, ona bir şey öğretmek büyük bir eğlence oluyordu.</p>

  <p class="p8">Şimdi Connie ara sıra başı ağrıdığını ileri sürerek akşam yemeğinden hemen sonra odasına çekiliyordu.</p>

  <p class="p8">“Belki Mrs. Bolton kâğıt oynar seninle,” diyordu Clifford’a.</p>

  <p class="p8">“Sen benim için hiç üzülme, odana çık dinlenmene bak sevgilim.”</p>

  <p class="p8">Onun ardından Clifford hemen zile basıyor, Mrs. Bolton’a kendisiyle bezik, ya da satranç oynayıp oynamayacağını soruyordu. Ona bütün oyunları öğretmişti. Ama her nedense, Mrs. Bolton’un küçük bir kız gibi titrek, ürkek, şahına ya da kraliçesine çekimser parmaklarla dokunup sonra hemen elini çekişi Connie için çekilmez bir görünüştü. Böyle bir durumda Clifford'un gülümseyerek, yarı alaycı bir üstünlükle:</p>

  <p class="p8">“Ama, j’adube demen gerekir!” demesine de katlanamıyordu.</p>

  <p class="p8">Mrs. Bolton şaşırmış, parlak gözlerle Clifford’a bakar, sonra utanarak, söz dinleyerek mırıldanırdı.</p>

  <p class="p8">“J’adube!”</p>

  <p class="p8">Evet, onu eğitiyordu Clifford. O da bundan hoşlandıkça, bir güçlülük duygusu kazanıyordu. Mrs. Bolton büyük heyecan duyuyordu bundan. Soylu tabakanın bildiği, yüksek sınıfı yüksek sınıf yapan her şeyi kazanıyordu yavaş yavaş; paradan başka. Bundan büyük kıvanç duyuyordu. Aynı zamanda, Clifford’a aratmaya da başlamıştı kendini. Gerçek heyecanı, Clifford'a duyduğu ince, derin bir yaltaklanmaydı.</p>

  <p class="p8">Connie, Clifford’un, gerçek renginin ortaya çıktığını düşünüyordu: biraz kaba, biraz bayağı, yavan; oldukça da şişman. Ivy Bolton’un kurnazlıkları, alçakgönüllü buyurganlığı da günışığı gibi ortadaydı artık. Ama Connie bu kadının Clifford’dan duyabildiği heyecan karşısında şaşırıp kalıyordu. Clifford’a âşık olduğunu söylemek, durumu yanlış yorumlamak olurdu. Yüksek tabakadan bir adamla, bu adlı sanlı soylu kişiyle, gazetelerde resimleri çıkan bu kitaplar, şiirler yazarıyla ilgisi olmak, büyük bir heyecandı onun için. Garip bir tutkuya varıyordu bu heyecan. Clifford’un, kendisini eğitmesi de herhangi bir sevgi bağının uyandırabileceğinden çok daha derin bir heyecan tutkusu, bir yöneliş uyandırıyordu onda. Daha doğrusu, aralarında bir sevgi bağının gelişemeyeceği gerçeği, bu öteki tutkuyla, bu özel bilme tutkusuyla, Clifford gibi bilme tutkusuyla iliklerine dek ürperme özgürlüğünü sağlıyordu ona.</p>

  <p class="p8">Kadının Clifford’u bir bakıma sevdiğini söylemek pek yanlış olmazdı: sevgi sözüne yüklediğimiz anlamın derecesi ne olursa olsun. Çok güzel, çok genç görünüyordu, külrengi gözleriyle zaman zaman olağanüstüydü. Aynı zamanda görünmez, tatlı bir doygunluk, belki de bir utku, gizli bir doygunluk duyuyordu bundan. Ah, o gizli doygunluk! Connie nasıl da tiksinirdi bundan!</p>

  <p class="p8">Ama Clifford’un bu kadına tutulması da boşuna değildi; kadın o hiç değişmeyen bağlılığıyla ona tapıyordu düpedüz, kendini bütün varlığıyla onun isteklerine, onun hizmetine adamıştı. Tabii bundan kendine büyük bir pay çıkarıyordu Clifford!</p>

  <p class="p8">Connie, Clifford’la Mrs. Bolton’un uzun uzun konuştuklarını görürdü. Daha doğrusu, çoğunlukla Mrs. Bolton konuşurdu. Tevershall köyünün dedikodularım Clifford’un önüne sermişti. Dedikodudan fazla bir şeydi bu. Mrs. Gaskell’in, George Eliot’un, Miss Mitford’un bir toplamı, aynı zamanda da bu kadınların dokunmadan geçtiği fazladan bir sürü şey demekti Mrs. Bolton’un konuşmaları. Bir konuşmaya başladı mı, insanların yaşayışı konusunda, değme kitaba taş çıkartırdı. İnsanları öyle yakından tanıyor, onlarla ilgili olaylardan öyle büyük bir tat alıyordu ki, onu dinlemek, birazcık bayağı olmakla birlikte, eşsiz bir şeydi. İlkin, kendi deyimiyle Tevershall konuşmayı göze alamamıştı. Sör Clifford’la. Ama bir kez başlayınca, arkası geldi. Clifford, öykülerine konu bulmak için dinliyordu, epeyce de buldu. Connie, onun sözüm ona ‘deha’sını da görmüştü böylece: apaçık bir dedikodu yeteneği; ustaca, görünüşte kalan bir aldırmazlıkla. Tabii Mrs. Bolton Tevershall konuşurken çok heyecanlanırdı. Kendinden geçerdi gerçekte. Olup bitenlerle ilgili bilgisi olağanüstüydü. Anlattıklarıyla ciltler doldurabilirdi.</p>

  <p class="p8">Connie büyük bir ilgiyle dinlerdi onu. Ama sonraları, biraz utanıyordu hep. Böyle gözü dönmüş bir ilgiyle dinlememesi gerekirdi bunları. İnsan başkalarının en özel şeylerini dinleyebilirdi belki, ama ancak kimin olursa olsun, çırpınan, yaralı ruha bir saygı duyarak, onun duygularını hiç ayrı gayrı gözetmeden paylaşarak dinleyebilirdi. Çünkü taşlama bile duyguları paylaşmanın bir biçimidir. Gerçekte, yaşamamıza yön veren şey, duygudaşlığımızın coşmasıyla yatışmasıdır. Gerektiği gibi ele alınırsa, romanın önemi de hurdadır. Roman, duygudaşlık bilincimizi aydınlatabilir, yeni yerlere yöneltebilir, ölü olan şeylerden de uzaklaştırır. Dolayısıyla gerektiği gibi anlaşılırsa, roman, yaşamın en gizli yerlerini bile göz önüne serebilir: çünkü duygusal bilincin dalgaları, her şeyden önce, yaşamın gizli kesimlerinde, kabarıp çekilmek, aranıp yenilenmek zorundadırlar.</p>

  <p class="p8">Ama roman da dedikodu gibi, ruh için öldürücü, tekdüze olan birtakım düzmece duygu paylaşmaları yaratabilir. Roman, alışkanlığa göre ‘arı’ sayıldıkları sürece, en kokuşmuş duyguları bile göklere çıkarabilir. Bu durumda roman da dedikodu gibi, en sonunda yozlaşır; dedikodu gibi, görünüşte hep meleklerden yana olduğu için, gitgide daha da yozlaşır. Mrs. Bolton’un dedikodusu her zaman meleklerden yanaydı. “Ah, öyle kötü bir adamdı, karısı da çok güzel bir kadındı.” Oysa, Connie’nin Mrs. Bolton’un dedikodusundan anladığına göre kadın ancak yaltakçının biri, adam da öfkelenircesine dürüst bir adamdı. Ama Mrs. Bolton’un alışılmış, yozlaşmış yönde işleyen duyarlığı, bu öfkeli dürüstlükten ‘kötü bir adam’, yaltakçılıktan da ‘güzel bir kadın’ yaratmıştı.</p>

  <p class="p8">Bundan dolayı dedikodu, bayağı bir şeydi. Aynı nedenden dolayı çoğu romanlar, özellikle büyük çoğunluğun tuttuğu romanlar da, bayağıdır. Çoğunluk, ancak aşağılık yanlarının gösterilmesine ilgi duyuyor bugün.</p>

  <p class="p8">Bununla birlikte, insan Mrs. Bolton’un konuşmalarıyla, Tevershall köyünün yeni bir görünüşünü kavrıyordu. Korkunç, kaynaşan bir bataklığın çirkin yaşayışıydı bu: hiç de dışardan gözüktüğü gibi tekdüze değildi. Clifford, adı geçen insanların çoğunu görmüştü tabii, Connie ise bir ikisini görmüştü ancak. Ama burası gerçekten de bir İngiliz köyünden daha çok, balta girmemiş bir Afrika Ormanına benziyordu.</p>

  <p class="p8">“Miss Allsopp’un geçen hafta evlendiğini duymuşsunuzdur sanırım! Duydunuz mu hiç? Miss Allsopp, yaşlı James’in kızı, yarım pabuçlu Allsopp. İşitmişsinizdir, bir ev yaptılar Pye Croft’da. Yaşlı adam geçen yıl düştü, öldü: seksen üç yaşında, bir delikanlı gibi çevikti. Delikanlıların geçen kış Bestwood tepesinde yaptıkları bir buzlu kaydırak yolundan aşağı kayarken düşüp kalçasını kırdı, bir daha da toparlanamadı zavallı adam, yazık oldu. Bütün parasını da Tattie'ye bıraktı: oğullarına metelik bırakmadı. Tattie, benim bildiğim, geçen güz elli üç yaşına bastı. Öyle de kiliseye düşkün insanlardı ki! Babası ölünceye değin tam otuz yıl kilisenin pazar okulunda ders vermişti. Sonra Kinbrook’lu bir adamla düşüp kalkmaya başladı, bilmem tanır mısınız, yaşlıca, kırmızı burunlu bir adam, biraz züppe, Harrison’un odun deposunda çalışır, adı Willcock. Neyse, adam taş çatlasa altmış beşten aşağı değildir, ama kol kola gezerlerken ya da parmaklıklı kapıda öpüşürlerken görseniz genç bir çift kumru sanırdınız: evet, hele Pye Croft Yolu’ndaki evin tam sokağa bakan penceresinde ele güne karşı kucak kucağa oturuşları. Adamın da oğulları kırkı aşmış; yalnız, karısı iki yıl önce ölmüş. Koca James Allsopp mezarından doğrulup kalkmıyorsa, kalkamadığı içindir: çünkü öylesine sıkardı karısını! Şimdi evlenmiş Kinbrook’a yerleşmişler, sabahtan akşama dek sırtında bir sabahlıkla dolaşıyormuş ortalıkta, ne de yakışır. Şu yaşlıların tuttuğu yol çok korkunç doğrusu! Gençlerden kat kat daha kötü bunlar, üstelik daha tiksindirici. Bana sorarsanız hep sinemaların sonucu bu durum. Ama bağlasanız durmuyorlar. Her zaman söyledim durdum: güzel, öğretici bir filme git gideceksen, ama bu acıklı aşk filmlerinden uzak dur. Diyelim ki çocukları uzak tuttun! Ama yaşlılar çocukları da geçiyor: kırktan sonra saza başlayanlar. Ahlâktan söz ediyorsun! Kimse kulak asmıyor. Canları ne isterse yapıyorlar, üzerlerine vardıkça daha da azıyorlar. Ama bugünlerde burunları kırılıyor biraz, maden ocakları iyi çalışmıyor, azacak paraları yok ceplerinde. Ama dırdırdan da geri kalmıyorlar, korkunç bir şey, hele hele kadınlar. Erkekler hep iyi, sabırlı! Ne yapsınlar zavallı adamcağızlar! Ama kadınlar, ooo, tutabilirsen tut ağızlarını! Gidip gösteriş olsun diye Prenses Mary’ye düğün armağanı kampanyasına para veriyorlar, sonra verilen armağanların büyüklüğünü görünce düpedüz kuduruyorlar: kim oluyormuş Prenses Mary, bizden üstün neyi varmış! Swan and Edgar mağazası neden ona altı kürk vereceğine bana bir tane vermiyor. Keşke vermeseydim on şilinimi. O bana ne verecekmiş, bir bilsem? Ben kendime bir pardösü alamıyorum, babamın işleri öylesine kötü gidiyor, ona kamyonlar dolusu armağanlar yağıyor. Yoksulların da parası olmalı, zenginlerin olduğu yeter artık. Ben de yeni bir pardösü almak istiyorum, istiyorum ama, nerde, nerde? Onlara diyorum ki, karnınızın tok sırtınızın pek olduğuna şükredin, vazgeçin modadan falan! O zaman köpürüyorlar: “Neden, Prenses Mary eski paçavralarına şükretsin, yeni bir şey istemesin. Ona kamyonlar dolusu gidiyor, kimse sesini çıkarmıyor, ben yeni bir pardösü bile alamıyorum kendime. Ayıp denen bir şey var. Prenses! Bin türlü saçmalık Prenses uğruna! Önemli olan paradır, bir sürü parası var diye, daha da veriyorlar! Bana metelik veren yok, herkes gibi benim de hakkım değil mi peki. Bana eğitimden falan söz etme şimdi. Önemli olan paradır. Kendime bir pardösü almak istiyorum, alamıyorum, çünkü param yok...” Bütün düşündükleri bu, giyim. Bir kışlık manto için sekiz on sterlini gözü kapalı veriyorlar –madencilerin kızları, biliyor musunuz– bir çocuğun yazlık şapkası için iki üç sterlin harcıyorlar. Sonra da iki üç sterlinlik şapkalarıyla küçük kızlar kiliseye gidiyorlar, bizim günümüzde üç buçuk şilinlik bir şapkamız oldu mu, dünyalar bizim olurdu. Bu yıl İlkel Metodist kilisesinin yıldönümünde, pazar okulu öğrencileri için tavana dek yükselen bir sahne kurmuşlardı da, birinci sınıf öğrencilerini okutan Miss Thompson’dan duydum, sahnede oturan çocukların üzerinde, bin sterlinden daha fazla değerde yeni pazar giysisi varmış! Zaman böyle bir zaman! Durduramazsınız. Giyim diye ölüyorlar. Oğlan çocuklar da öyle. Delikanlılar da ellerine geçen parayı son meteliğine varıncaya dek kendilerine harcıyorlar, üst başa, sigaraya, içkiye veriyorlar, haftada iki üç kez Sheffield’e gidiyorlar. Dünya değişti. Hiçbir şeyden korkmuyorlar, hiçbir şeye saygı göstermiyorlar gençler, hiçbir şeye. Daha yaşlı adamlar öyle sabırlı, öyle iyiler ki, kadınlar ne alsa, hiç seslerini çıkarmıyorlar. Sonuç da ortada işte. Gerçekte bütün şeytanlık kadınlarda. Ama oğlanlar babalan gibi değiller. Hiçbir şeyden geri kalmak istemiyorlar, hiçbir şeyden: var mı yok mu kendileri. İlerde bir yuva kurmak için birkaç kuruş biriktirmelerini söyleseniz, hemen parlıyorlar: Kalsın, şimdi, kalsın, ben şimdi eğlenmek, yaşamak istiyorum. Geri kalan hiçbir şey umurumda değil! Hem kaba hem de bencil hepsi. Her şey yaşlı erkeklerin sırtına yükleniyor, ne yana baksanız durum çok kötü.”</p>

  <p class="p8">Clifford, köyü üzerine yeni düşünceler edinmeye başladı. Burası onu her zaman korkutmuştu, ama az çok durmuş oturmuş bir yer olduğunu sanıyordu. Şimdi?</p>

  <p class="p8">“Köylüler arasında Bolşeviklik, Sosyalistlik çok yaygın mı?” diye sordu.</p>

  <p class="p8">“Oh!” dedi Mrs. Bolton, “arada bir ağzı kalabalıklara rastlarsınız. Ama bunların çoğu, borca girmiş kadınlardır. Erkekler pek oralı değildir. Bizim Tevershall erkeklerinin kızıllaşabileceğim hiç sanmıyorum. Böyle bir şey için, çok saygıdeğerdir onlar. Ama gençler zırvalar ara sıra. Gerçekte pek bildiklerinden de değil. Tek istedikleri, Madenciler Derneği’nde harcamak, Sheffield’e eğlenmeye gitmek için, ceplerinde biraz para bulunmasıdır. Bütün düşündükleri budur. Paraları olmayınca, kızılların söylevlerine kulak kabartmaya başlarlar. Ama gerçekte hiç kimse de inanmaz.”</p>

  <p class="p8">“Öyleyse, bir tehlike yok sence.”</p>

  <p class="p8">“Ah, hayır! İşler iyi gittiği sürece tehlike yoktur. Ama işler daha uzun süre kötü giderse, gençlerin ne yapacağı belli olmaz. Dedim ya size, hepsi de bencil, şımarık şeyler. Ama bir şey yapabileceklerini de hiç aklım kesmiyor. Hiçbir şeye önem verdikleri yok ki, tek düşündükleri motosikletlere binip caka satmak, Sheffield’de Dans Sarayında dans etmek. Ciddi bir şeyle ilgilendiremezsiniz hiç birini. Ciddi olanları, her akşam tepeden tırnağa giyinip, bir sürü kızın önünde şu yeni çarlistonları, daha bilmem neleri yaparak caka satmak için dans sarayında alıyorlar soluğu. Bir gün gelecek otobüs, tepeden tırnağa giyinmiş dansa giden delikanlılarla – madencilerin oğullarıyla dolacak: kızlarla birlikte arabayla ya da motosikletle gidenler de caba. Hiçbir şeye kafa yordukları yok – Doncaster, Derby at yarışları onlarca en önemli şey: çünkü her yarışta bir sürü para dönüyor ortada, şu ata bu ata oynayıp duruyorlar. Bir de futbol! Ama futbol da artık eski futbol değil, tam tersine. Çok güç bir iş futbol, diyorlar. Cumartesi oldu mu motosikletlerine atlayıp Sheffield’e ya da Nottingham’a gitmek daha hoşlarına gidiyor.”</p>

  <p class="p8">“Peki ne yapıyorlar oraya gidince?”</p>

  <p class="p8">“Ah, ortalıkta dolaşıp duruyorlar –Mikado gibi gösterişli bir çayevinde çay içiyorlar– kızlarla Dans Sarayı’na, sinemaya ya da Empire tiyatrosuna gidiyorlar. Kızlar da erkekler gibi, başlarına buyruk. Canları ne isterse yapıyorlar.”</p>

  <p class="p8">“Bütün bunlar için gerekli parayı bulamayınca ne yapıyorlar peki?”</p>

  <p class="p8">“Buluyorlar her nasılsa. Sonra da başlıyorlar uzun kısa konuşmaya. Bütün delikanlıların da kızların da tek istediği güzel giyim, para, eğlence olursa, Bolşeviklikten nasıl söz edilebilir anlamıyorum: hiçbir şey umurlarında değil çünkü. Sosyalist olacak kafa da yok hiçbirinde. Herhangi bir şeyi gerçekten önemli sayacak ciddilikten yoksun hepsi, her zaman da yoksun olacaklar.”</p>

  <p class="p8">Connie, aşağı tabakanın da nasıl tıpkı ötekilere benzediğini düşündü. Tevershall, Mayfair ya da Kensingtoıı, birinin ötekinden kalır yanı yoktu. Bugün yalnız tek sınıf vardı: para oğlanları. Para oğlanları, para kızları; tek ayrım, herkesin ne kadar parası olduğu, ne kadar daha istediği arasındaydı.</p>

  <p class="p8">Mrs. Bolton’un etkisiyle, Clifford’da maden ocaklarına karşı yeni bir ilgi uyandı. Kendisinin de ocaklardan bir parça olduğunu düşünmeye başladı. Yeni bir böbürlenme belirdi davranışlarında. Öyle ya, Tevershaİl’ın gerçek efendisi kendisiydi, gerçekte maden ocakları demek o demekti. Böylece, şimdiye dek onu korkudan irkilten bir şey, ona yeni bir güçlülük duygusu kazandırmış oluyordu.</p>

  <p class="p8">Tevershall kuyularının verimi gitgide düşüyordu. Yalnız iki işletme vardı: Tevershall’ın kendi işletmesi, bir de New London. Tevershall bir zamanlar ünlü bir maden ocağıydı, sağladığı gelir de dillerde dolaşmıştı. Ama o günleri geride kalmıştı artık. New London ise hiçbir zaman zengin olmamıştı, ancak kendini kurtarabiliyordu. Ama şimdi işler kötü gitmeye başlamış, ancak New London gibi ocaklar kalmıştı ortada.</p>

  <p class="p8">“Tevershall’ın adamlarından birçoğu ayrılıp Stacks Gate’e, Whiteover’a gittiler,” dedi Mrs. Bolton. “Savaştan sonra Stacks Gate’de açılan yeni iş yerlerini görmediniz değil mi, Sör Clifford? Ah, bir gün gidip görmelisiniz, yepyeni bir şey: ocakların ağzında yepyeni kimyasal iş yerleri kurmuşlar, kömür kuyusuna hiç benzemiyor. İkinci derecedeki kimyasal ürünlerin, kömürün kendisinden daha çok para getirdiğini söylüyorlar – adına ne diyorlardı unuttum. Adamlarına da yepyeni evler yapmışlar, çok güzel evler! Tabii dört bir yandan gelen bir sürü ipsiz sapsız da üşüşmüş bu yeni işe. Bizim Tevershall’dan da birçok adam gitti, durumları da burada kalanlardan çok daha iyiymiş. Tevershall’ın sonu geldi artık diyorlar, bitti: bir iki yıla kalmaz temelli kapanır. O zaman New London geçer öne. Tanrı korusun, ne yazık olur, değil mi, Tevershall işletmesinin çalışan tek ocağı bile kalmazsa. Bir grev sırasında çalışmaması bile yeterince kötü bir şey oluyor, bir de temelli kapandığını düşünün. Ta benim çocukluk günlerimde bu ülkenin en iyi maden ocağıydı, oraya girebilen adam kendini mutlu sayardı. Ah, epeyce para kazanılmıştır o Tevershall’da. Şimdi ise herkes, Tevershall’ın batan bir gemi olduğunu, oradan çıkmanın tam sırası olduğunu söylüyor. Ne korkunç değil mi? Ama, onlar çıkmadıkça da yürüyemeyecek birçok iş var. Birçok makinalarla çalışan bu derin, yeni moda maden ocaklarını sevmediklerini söylüyorlar. Kimisi, kendi deyimleriyle, bu demir adamlardan, daha önce her zaman insanlarca yapılmış kömür kazma işini yürüten bu makinalardan düpedüz korkuyor. Üstelik, boş yere para harcamaktır bunların hepsi diyorlar. Bu boşa harcamaları, işletme, işçilerin gündeliğinden çıkarıyor, hem de fazlasıyla. Kısa zamanda yeryüzünde insanlara iş kalmayacak, her şeyi makinalar yapacak. Ama bütün buna benzer şeyleri, eski çorap dokuma tezgâhları ortadan kalkarken de söylemişler, duyduğuma göre. O tezgâhlardan bir ikisini görmüştüm. Makinalar çoğaldıkça, insanlar da çoğalıyor, bana böyle geliyor! Diyorlar ki, Stacks Gate’de elde edilen kimyasal ürünlerin aynısı Tevershall kömüründen elde edilemiyormuş, ne garip değil mi, aralarındaki uzaklık üç mil bile değildir. Ama diyorlar işte. Bununla birlikte herkes, erkeklerin durumunu düzeltecek, kızlara da iş kapılan açacak yeni bir şeylere başlanamamasının yüz kızartıcı olduğunu söylüyor. Bütün kızlar Sheffield’in yolunu tutuyorlar Tanrının günü! Ah, herkesin, Tevershall için, artık bitti, batan bir gemi, farelerin batan bir gemiden kaçmaları gibi herkes ayrılmalıdır oradan diye konuştuğu şu sıralarda, Tevershall işletmesi birden canlanıverse, ne güzel bir iş olur ya! Ama konuşuyorlar işte, ağızlarını tutamazsın ki. Tabii savaş sırasında işlerde büyük bir düzelme olmuştu. Sör Geoffrey uyandırdığı güvenle, her zaman sağlam bir kazanç sağlamıştı, bir bakıma. Böyle diyorlar! Ama bugün mal sahipleri ile işverenler bile pek bir şey kazanamıyor, diyorlar. Kulaklarına inanamıyor insan, değil mi? Ben her zaman maden ocaklarının hep işleyeceğini düşünürdüm. Çocukken düşünürdüm böyle! Ama New England kapandı, Colwick Wood da öyle: evet, şimdi o küçük korudan geçerek Colwick Wood’un ağaçlar arasında, her yanını bürümüş otlarla, ıpıssız durduğunu, kıpkırmızı pas tutmuş rayları görürseniz, içiniz sızlar. Ölümün ta kendisi, ölü bir maden ocağı. Ne yapacağız Tevershall da bir gün kapanırsa? Bunu düşünmeye bile gönlü elvermiyor insanın. Grev olduğu günler dışında her zaman, kalabalıkla dolup taşımıştır, küçük vagonları grev günlerinde bile çalışmış, ancak tepeye midilliler çıkınca durmuştur. Garip bir dünya bu, yıldan yıla nelerle karşılaşacağınızı önceden kestiremezsiniz, hiçbir zaman.”</p>

  <p class="p8">Clifford’un içinde yeni bir kavganın ateşlenmesi, Mrs.. Bolton’un bu tür konuşmalarının sonucuydu. Clifford’un geliri pek fazla olmamakla birlikte, Mrs. Bolton’un da belirttiği gibi babasının saygınlığına dayandığı için, sağlam bir gelirdi. Ocaklar gerçekte pek ilgilendirmiyordu Clifford’u. Onun kazanmak istediği dünya, edebiyat, ün dünyasıydı: iş dünyası değil, tanınma dünyasıydı.</p>

  <p class="p8">Tanınma alanındaki başarısıyla iş başarısı, eğlence tabakasıyla, çalışanlar tabakası arasındaki ayrımı yeni yeni anlıyordu. Kendisi, tek başına bir birey olarak, öyküleriyle eğlence tabakasına hizmet etmişti hep. Ama eğlence tabakasının altında, yırtıcı, kirli, oldukça da korkunç bir çalışanlar tabakası yer alıyordu. Onlara da hizmet edecek kimseler gerekirdi. Çalışanlar tabakasına hizmet etmek de, eğlence tabakasına hizmetten çok daha çetin bir işti. Kendisi yazılarıyla dünyada başarı kazanırken, Tevershall batmak üzereydi.</p>

  <p class="p8">Kancık-Tanrıça Başarı’nın başlıca iki şeye istek duyduğunu görüyordu şimdi: bunlardan biri, yazarlardan„ sanatçılardan gördüğü dalkavukluk, yaltakçılık, okşanma, gıdıklanmaydı; öteki ise daha korkunç olan et kemik isteğiydi. Kancık-tanrıça’nın istediği eti kemiği, endüstri alanında para kazanan kimseler veriyordu.</p>

  <p class="p8">Evet, iki büyük köpek sürüsü vardı kancık-tanrıça, için boğuşan: ona eğlenceler, öyküler, filmler, oyunlar sunan dalkavuklar sürüsü; bir de, paranın gerçek temeli olan eti sunan, çok daha az gösterişli, bununla birlikte çok daha yırtıcı sürüydü. Bakımlı, gösterişli, eğlence köpekleri kancık-tanrıçanın gözüne girmek için kendi aralarında hırlaşıp boğuşuyorlardı. Ama kaçınılmaz gereklilikler katındaki kemik getiricilerin cana can, dişe diş kavgası yanında hiç kalırdı bu hırlaşma.</p>

  <p class="p8">Bununla birlikte, Clifford’da, Mrs. Bolton’un etkisiyle, kancık-tanrıçayı endüstrinin kıyasıya yöntemleriyle elde etmek için, bu ikinci kavgaya katılma eğilimi belirdi. O da azı dişlerini göstermeye başladı. Mrs. Bolton bir bakıma Connie’nin yapamadığı bir şeyi başararak, bir erkek yapmıştı Clifford'u. Connie onu her şeyden uzak tutmuş, alıngan, kendine dönük, adının sanının hep bilincinde bir adam olarak bırakmıştı. Mrs. Bolton ise ona kendi dışında kalan şeyleri öğretmişti. İç dünyası lapa gibi yumuşayıvermişti Clifford’un. Dışı ise bir etkinlik kazanmaya başlamıştı.</p>

  <p class="p8">Maden ocaklarına bir daha gitmeye bile karar verdi: asansörle kuyuya indi, yapılan işleri yakından gördü. Savaştan önce öğrenmiş olduğu, şimdi ise unutmuş gözüktüğü birçok şey, gene canlanmıştı kafasında. Orada, asansörün içinde, kötürüm durumuyla oturuyor, yeraltındaki ustabaşı da elinde güçlü bir ışıkla, ona maden damarlarını gösteriyordu. Clifford pek az şey söylüyordu. Ama kafası çalışmaya başlamıştı.</p>

  <p class="p8">Gene kömür madenciliği endüstrisi üzerine teknik kitaplar okumaya başladı, devlet tutanaklarım inceledi, Almanca yazılmış en son, madencilik, kömür kimyası kitaplarını inceden inceye gözden geçirdi. Tabii bu alanlardaki en değerli buluşlar, elden geldiğince gizli tutuluyordu. Bununla birlikte, kömür madenciliği, bu işin yolları yöntemleri, kömürün kimyasal olanaklarıyla ikinci derecede ürünleri üzerine incelemelere bir daldınız mı, modern teknik kafanın nerdeyse insanı ürküten ustalığı karşısında donakalmamak elde değildir, sanki şeytanın ta kendisi, bütün şeytanca kurnazlıklarını endüstrinin teknik bilginlerine ödünç vermişti. Bu teknik endüstri bilimi, edebiyattan, sanattan, bütün kıt düşünceli zavallı duygusal palavralardan çok daha ilgi çekiciydi. Bu alanda insanlar, yaptıkları buluşlarda, buluşları uygulamakta tanrı gibi, şeytan gibi güçlüydüler. Bu etkinlikleriyle; düşünülebilecek her kafa çağının ötesindeydiler. Ama Clifford, bu kendi kendini yetiştirmiş adamların kafa yaşının, duygu ya da insanca yaşam yönünden ancak on üç olduğunu biliyordu. Korkunç, kocaman bir çelişmeydi bu.</p>

  <p class="p8">Olsun, diyordu Clifford. İnsanın, insanca duygu, düşünce alanlarında gitgide budalalaşması umurunda bile değildi. Boş şeydi bunlar. Onu gerçekten ilgilendiren şey, modern kömür madenciliğinin tekniği, bir de Tevershall’ın batmaktan kurtarılmasıydı.</p>

  <p class="p8">Sık sık maden kuyusuna giderek incelemeler yapıyordu; genel yönetmeni, işletme yönetmenini, yeraltı yönetmenini, mühendisleri kafalarından bile geçirmedikleri bir atılıma itmişti. Güçlülük! İçinden yeni bir güç dalgasının taşmakta olduğunu seziyordu: bütün bu adamlar üzerinde, yüzlerce madenci üzerinde etkisi olan bir güç. Çıkmazdan kurtuluyordu: her şeyi denetim altına almıştı.</p>

  <p class="p8">Yeniden doğmuş gibiydi sanki. Şimdi yaşam kazanmıştı işte! Connie ile olduğunda, bir sanatçının yalnız, kendine dönük, özel yaşamı içinde günden güne ölüyordu. Hepsini bırakmıştı şimdi. Unutmuştu. Kömürden, maden kuyusundan fışkıran bir yaşamın, kendisini sardığını duyuyordu ancak. Maden ocağının bozuk havası, oksijenden bile daha iyiydi, bir güçlülük duygusu veriyordu ona... Güçlülük. Bir iş yapmaktaydı: bir iş yapacaktı. Kazanacaktı, kazanacaktı: öykülerininki gibi bütün enerji ile güç dolambaçlarının ortasında kuru bir reklam kazancı olmayacaktı bu. Erkekçe bir yengi olacaktı.</p>

  <p class="p8">İlkin, elektriğin bir çözüm yolu olabileceğini düşündü: kömürü elektrik enerjisine dönüştürmek. Sonra yeni bir düşünce belirdi kafasında. Almanlar, kendi yakıtını kendi sağlayan, ateşçi gerektirmeyen yeni bir lokomotif yapmışlardı. Özel koşullar altında küçük birimlerle yanarak büyük bir ısı sağlayan yeni bir yakıtla çalışıyordu.</p>

  <p class="p8">Cliffordü en çok etkileyen düşünce, büyük bir yavaşlıkla yanarak çok yüksek bir ısı sağlayan bu yeni, yoğun yakıttı.</p>

  <p class="p8">Böyle bir yakıtı tutuşturan dış bir etken vardı kuşkusuz; yalnız havayla olamazdı bu iş. Deneylere başladı, kendisine yardım edecek, kimya alanında çok büyük başarı kazanmış genç bir kimyager buldu.</p>

  <p class="p8">Utkuyla dolup taşıyordu. En sonunda kendini aşmıştı. Uzun yıllardan beri süregelen kendini aşma özlemini gerçekleştirmişti en sonunda. Sanat, sağlayamamıştı bunu. Daha da kötü yapmıştı üstelik. Ama şimdi başarmıştı artık.</p>

  <p class="p8">Bütün bunlarda Mrs. Bolton’un ne büyük bir payı olduğunu sezemiyordu. Ona ne çok şey borçlu olduğunu bilmiyordu. Ama gene de, onunla baş başa olduğu zaman sesi rahat, akıcı bir içtenliğe bürünüyor, hemen hemen biraz bayağılaşıyordu.</p>

  <p class="p8">Connie’ye karşı biraz soğuk davranıyordu. Her şeyini, her şeyini ona borçlu olduğunu duyuyor, Connie ele güne karşı kendisini küçük düşürmediği sürece, elinden gelen saygıyı, ilgiyi esirgemiyordu. Ama Connie’den gizli bir korku duyduğu da gözden kaçmıyordu. Varlığında beliren yeni Achilleus’un, bir güçsüz noktası bir topuğu vardı; kadın, Connie gibi bir kadın, kendi öz karısı, topuğundan öldüresiye yaralayabilirdi kendisini. Kölece bir korku duyuyordu Connie'den, böylece de aşırı iyi davranıyordu ona. Ama onunla ne zaman konuşsa sesi kısık çıkıyordu. Connie'nin olduğu yerde pek ağzını açmıyordu artık.</p>

  <p class="p8">Yalnız, Mrs. Bolton’la birlikteyken, gerçekten bir lord, bir efendi olduğunu duyuyor, sesi Mrs. Bolton’unkini aratmayacak ölçüde rahat, gür çıkıyordu. Mrs. Bolton'a her gün sakal tıraşım yaptırıyor, bir çocuk gibi, bütün gövdesini süngerle sabunlatıyordu; gerçekten, bir çocuk gibi tıpkı.</p>

  <p class="p8"> </p>
</body>
</html>
