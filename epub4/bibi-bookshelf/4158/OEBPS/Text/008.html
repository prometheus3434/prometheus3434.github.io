<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>6</title>
</head>

<body>
  <h1 class="h11"><a id="a8"></a>6</h1>

  <p class="p8">Connie, hemen hemen bilinmezden haber verecek bilgiyi Tommy Dukes’a sordu: “Neden erkeklerle kadınlar birbirlerini gerçekten sevmiyorlar günümüzde?”</p>

  <p class="p8">“Hiç de öyle değil bence! İnsan soyu yaratılalı beri erkeklerle kadınların birbirlerini böylesine sevdikleri hiçbir çağ geçmemiştir. Gerçek sevgi! Sözgelişi ben... gerçekten kadınları erkeklerden daha çok severim; daha mert oluyorlar çünkü, insan onlarla daha içli dışlı olabiliyor.”</p>

  <p class="p8">Connie düşündü bu noktayı.</p>

  <p class="p8">“Evet ama hiçbir alışverişiniz de olmuyor onlarla!” dedi.</p>

  <p class="p8">“Benim mi? Şu anda bir kadınla tam bir içtenlikle konuşmuyorum da ne yapıyorum peki?”</p>

  <p class="p8">“Evet, yalnız konuşuyorsunuz...”</p>

  <p class="p8">“Ama siz erkek olsaydınız, daha fazla bir şey mi yapabilecektim sanki?”</p>

  <p class="p8">“Hiçbir şey belki. Ama bir kadın...”</p>

  <p class="p8">“Bir kadın, kendisinden hoşlanmanızı, kendisiyle konuşmanızı, aynı zamanda da kendisini sevmenizi, kendisine istek duymanızı diler; oysa bu iki şey birbirinden ayrıdır bence.”</p>

  <p class="p8">“Ama öyle olmamaları gerekir!”</p>

  <p class="p8">“Su da böyle sıvı olmamalı ona bakarsanız; sıvı oluşu yüzünden taşıyor ara sıra. Ama olmuş işte! Ben kadınlardan, onlarla konuşmaktan hoşlanırım, dolayısıyla onlarla sevişmeyi, onlara istek duymayı hiç aklımdan geçirmem. Bu iki şey bir arada olamaz benim için.”</p>

  <p class="p8">“Olmalı bence.”</p>

  <p class="p8">“Güzel. Nesnelerin, gerçekte olduklarından başka bir şey olmaları gerekliliği, beni ilgilendirmez.”</p>

  <p class="p8">Connie bir an düşündü, “Doğru olamaz mı,” dedi. “Erkekler, kadınları sevebilir, aynı zamanda onlarla konuşabilirler. Konuşmadan, arkadaşlık kurmadan, içli dışlı olmadan nasıl sevişilebilir?”</p>

  <p class="p8">“Orasını bilmem,” dedi Dııkes. “Hem canım benim bu konuda bir genellemeye kalkışmam boşuna. Ben yalnız kendi durumumu bilmekteyim. Kadınlarla konuşmaktan hoşlanıyorum; ama konuşmak beni bir bakıma onlarla içli dışlı kılarsa da, öpüşmenin söz konusu olduğu ölçüde de onlardan iyice uzaklaştırır. Sözgelişi, siz işte! Ama beni genel bir örnek olarak görmeyin, belki de özel bir durumdur ancak benimkisi: kadınlardan hoşlanan, ama onları sevmeyen, kadınlarca bir sevişmeye zorlandığı ya da karışık bir duruma sokulduğu an onlardan nefret eden erkeklerden biriyim ancak.”</p>

  <p class="p8">“Ama üzülmüyor musunuz buna?”</p>

  <p class="p8">“Neden üzülecekmişim? Hiç de üzülmüyorum! Charlie May’e, kadınlarla ilişkisi olan öbür erkeklere bakıyorum da... Hayır, hiç ama hiç imrenmiyorum! Alınyazım istediğim bir kadın çıkarırsa karşıma, bir diyeceğim yok. İsteyebileceğim hiçbir kadına rastlamadığımı, şimdiye dek böyle bir kadın görmediğimi düşününce... soğuk bir adam olduğum, gene de kimi kadınlardan gerçekten çok hoşlandığım sonucuna varıyorum.”</p>

  <p class="p8">“Benden hoşlanıyor musunuz?”</p>

  <p class="p8">“Pek çok! Görüyorsunuz ya, aramızda bir öpüşme durumu falan da yok, var mı?”</p>

  <p class="p8">“Hiç yok!” dedi Connie. “Ama olması gerekmez mi?”</p>

  <p class="p8">“Kuzum, neden ama, neden? Clifford’dan hoşlanıyorum sözgelişi, ama tutup da onu öpüversem ne dersiniz?”</p>

  <p class="p8">“Bir ayrım yok mu arada?”</p>

  <p class="p8">“Nerededir bizim için bu ayrım? Hepimiz düşünen insanlarız, erkeklik dişilik önemli değil. Hiç önemli değil. Şu anda bir Avrupalı erkek gibi davranmaya, birtakım cinsel numaralara başlarsam, hoşunuza gider mi sizin?”</p>

  <p class="p8">“Tiksinirim böyle bir şeyden.”</p>

  <p class="p8">“Gördünüz mü ya! Ben gerçekten bir erkek sayılırsam, kendi soyumun dişisine saldırmam hiçbir zaman. Özlemem onu, ama kadınlardan hoşlanırım. Beni, cinsel oyuna dalarak sevişmeye ya da oyalanmaya kim zorlayabilir?”</p>

  <p class="p8">“Ben zorlayacak değilim herhalde. Ama aksayan bir şey var bu durumda.”</p>

  <p class="p8">“Siz böyle bir aksaklık sezebilirsiniz belki, ben sezmiyorum.”</p>

  <p class="p8">“Evet, erkeklerle kadınlar arasında bir aksaklık olduğunu sezmekteyim. Kadının bir erkek için hiçbir çekici yanı yok artık.”</p>

  <p class="p8">“Erkeğin kadın için var mı?”</p>

  <p class="p8">İşin öbür yanını düşündü Connie.</p>

  <p class="p8">“Pek yok,” dedi açıkça.</p>

  <p class="p8">“Öyleyse bu işi bir yana bırakıp, birbirimize karşı saygıdeğer, yalın, insana yaraşır bir davranış takınalım. Bu yapay cinsel zorunluluklar yerin dibine girsin! Ben yokum buna!”</p>

  <p class="p8">Connie onun gerçekten haklı olduğunu biliyordu. Ama bu durum, öylesine bir umutsuzluk, dayanaksızlık duygusuna sürüklüyordu ki kendisini. Usanç veren bir havuzda yüzen bir çöp parçasıydı sanki. Kendisinin, çevresindeki her şeyin, ne anlamı kalıyordu?</p>

  <p class="p8">Gençliği başkaldırıyordu. Erkeklerin hepsi de çok yaşlı, soğuk görünüyorlardı. Michaelis de umudunu boşa çıkarmıştı; ondan da hayır yoktu artık. Erkekler istemiyorlardı insanı; kadın istemiyorlardı gerçekte, Michaelis bile istemiyordu!</p>

  <p class="p8">İster gibi görünüp hemen cinsel oyuna sarılan aşağılık herifler ise hepsinden daha kötüydü.</p>

  <p class="p8">Çekilmez bir şeydi bu, ama ister istemez katlanmak zorundaydı insan. Erkeklerin kadınlar için gerçek bir çekiciliği olmadığı çok doğruydu: Yapılabilecek en iyi şey böyle bir şeyin olduğuna yalancıktan inanmaktı, tıpkı Michaelis’le olan ilgisinde kendisinin yaptığı gibi. Bununla, birlikte insan yuvarlanıp gidiyordu ister istemez. Herkesin neden kokteyl partilere, caz müziğine koştuğunu, bitkin düşünceye dek çarliston yapıp tepindiğini iyice anlıyordu. İki yoldan birini seçmek gerekiyordu: ya gençlik,, ya da kendi kendini yiyip tüketmek. Ama ne korkunç bir şeydi bu gençlik! Methuselah kadar yaşlı duyuyordu kendini insan, ama gençlik gene de kaynayıveriyor, rahat, vermiyordu bir türlü. Aşağılık türden bir yaşayış! Her türlü umuttan uzak! Nerdeyse Mick’le birlikte gitmiş olmayı, bütün yaşamını bir kokteyl parti, cazlı bir akşam gibi geçirmeyi özlüyordu. Yaşamın böylesi, kara kara düşünerek ölüme doğru sürüklenmekten daha iyiydi ne de olsa…</p>

  <p class="p8">İçinin sıkıldığı günlerden birinde başım alıp koruda dolaşmaya gitti; düşünceli düşünceli, hiçbir şeyi görmeden, nerde olduğunu bile bilmeden geziniyordu. Birden, pek uzak olmayan bir tüfek patlamasıyla irkiliverdi, öfkelendi.</p>

  <p class="p8">Sonra, ötede sesler işitti, durakladı. İnsanlar! İnsan yüzü görmek istemiyordu. Ama kulağına bir ses daha çalınınca, heyecanlandı. Bir çocuk ağlamasıydı bu. Hemen toparlandı, birisi bir çocuğu hırpalıyordu. Islak yoldan aşağı doğru hızla koşmaya başladı, iyice artmıştı kızgınlığı. Hemen orda bir patırtı çıkarmaya hazırdı.</p>

  <p class="p8">Köşeyi döner dönmez, yolun ilerisinde iki kişi gördü: biri koru bekçisi, öteki de mor mantolu, kürk şapkalı, ağlayan küçük bir kızdı.</p>

  <p class="p8">“Kesecek misin zırıltıyı, yaygaracı köpek seni!” diye öfkeyle bağırdı adam. Çocuğun hıçkırıkları daha da yükseldi.</p>

  <p class="p8">Constance, öfkeden dönmüş gözlerle daha da yaklaştı. Adam dönüp bakarak, soğuk bir selâm verdi, kızgınlıktan beti benzi atmıştı.</p>

  <p class="p8">Constance, “Ne var, ne oluyor? Neden ağlıyor bu küçük kız?” diye sordu sertçe, soluk soluğa.</p>

  <p class="p8">Adamın yüzüne alaycı, hafif bir gülümseme yayıldı. Tam bir yerli şivesiyle, “Ona sorun, daha iyi,” dedi vurdumduymazca.</p>

  <p class="p8">Bir tokattı sanki bu söz Connie'nin suratına inen. Kızgınlıktan kireç kesildi yüzü. Sonra kendini toparlayarak, kuşkuyla yanıp sönen koyu mavi gözleriyle adamın gözünün içine baktı.</p>

  <p class="p8">“Ben size soruyorum!” diye bağırdı soluğu kesilerek.</p>

  <p class="p8">Adam şapkasını çıkardı, hafifçe eğilip garip bir selâm verdi. “Evet Sayın Leydi,” dedi, sonra gene yerli şiveye dönerek, “ama ne söyleyeceğimi bilemiyorum ki.” Sonra kızgınlıktan rengi atmış, kaskatı bir asker kesiliverdi.</p>

  <p class="p8">Connie, dokuz on yaşlarında, al yanaklı, kara saçlı bir çocuk olan küçük kıza döndü. “Ne var yavrum? Söyle bakayım niye ağlıyorsun?” diye sordu, görgü kurallarının elverdiği ölçüde bir tatlılıkla. Çocuğun hıçkırıkları daha da çoğaldı, utanmıştı. Constance daha da tatlı bir sesle yaklaştı çocuğa.</p>

  <p class="p8">“Hadi, hadi, sus artık ağlama! Söyle bakayım ne yaptılar sana!..” Yoğun tatlı bir sevgiyle dolu bir sesti bu. O sırada yün hırkasının cebini yoklayarak bir altı peni buldu, Hıçkırıklar dinmemişti daha, ama gitgide azalıyordu. “Hadi, söyle kim ne yaptı sana, söyle bakayım, hadi canım!” dedi Connie, parayı çocuğun hemen yumuluveren tombul eline bırakarak.</p>

  <p class="p8">“Ke... ke... kedi!”</p>

  <p class="p8">Dinmek üzere olan kesik kesik hıçkırıklar.</p>

  <p class="p8">“Hangi kedi, yavrum?”</p>

  <p class="p8">Bir sessizlikten sonra, paranın üstüne yumulmuş olan ürkek eliyle böğürtlen çalılarını gösterdi.</p>

  <p class="p8">“Orda!”</p>

  <p class="p8">Connie o yana baktı, koca bir kara kedi, kanlar içinde, içler acısı bir halde yatıyordu.</p>

  <p class="p8">“Aaa!” dedi irkilerek.</p>

  <p class="p8">“İzinsiz avlanıyordu, sayın Leydi,” dedi adam iğneli iğneli:</p>

  <p class="p8">Connie öfkeyle baktı adama. “Boşuna ağlamıyormuş çocuk,” dedi. “Gözünün önünde vurduysanız kediyi. Boşuna ağlamıyormuş demek!”</p>

  <p class="p8">Adam, kesin anlamlı, öfkeli bir bakışla, duygularını gizlemeden, Connie’nin gözlerinin içine baktı.</p>

  <p class="p8">“Adın ne senin bakayım?” diye sordu Connie çocuğa.</p>

  <p class="p8">İç çekişler; sonra çok duygulanmış, cızırtılı bir sesle : “Connie Mellors!” dedi çocuk.</p>

  <p class="p8">“Connie Mellors! Aman ne güzel ad bu böyle! Babanla birlikte dolaşmaya çıktın, sonra Baba bir kediyi öldürdü öyle mi? Ama kötü bir kediydi o!”</p>

  <p class="p8">Çocuk, sakınmaz, kara gözlerle Connie’yi tepeden tırnağa süzüyor, onun kendisine gösterdiği yakınlığı ölçüyordu.</p>

  <p class="p8">“Ben ninemin yanında kalmak istiyordum,” dedi küçük kız.</p>

  <p class="p8">“Öyle mi? Nerde senin ninen bakayım?”</p>

  <p class="p8">Çocuk kolunu kaldırarak, yolun aşağısını gösterdi. “Kulübede.”</p>

  <p class="p8">“Kulübede! Dönmek ister misin ninene?”</p>

  <p class="p8">Apansız, kesik, son hıçkırıklar. “Evet!”</p>

  <p class="p8">“Gel hadi götüreyim seni. Götüreyim mi seni nineye? Baban da istediğini yapsın burada.” Adama dönerek: “Sizin kızınız değil mi?”</p>

  <p class="p8">Adam kafasını evet anlamında hafifçe salladı.</p>

  <p class="p8">“Kulübeye götürebilir miyim?”</p>

  <p class="p8">“Sayın Leydi nasıl isterlerse.”</p>

  <p class="p8">Sonra gene Connie’nin gözlerine o durgun, arayıcı, dalgın bakışla baktı. Aşırı yalnız, kendi başına bir adamdı.</p>

  <p class="p8">“Benimle birlikte gitmek ister misin kulübeye yavrum, nineye?”</p>

  <p class="p8">Çocuk gene çatlak bir sesle “Evet!” diyerek bönce gülümsedi.</p>

  <p class="p8">Connie tiksinmişti çocuktan; şımarık, yaygaracı küçük dişi. Her neyse. Yüzünü silip Connie’nin elinden tuttu. Koru bekçisi sessizce selamladı.</p>

  <p class="p8">“İyi günler!” dedi Connie.</p>

  <p class="p8">Kulübe aşağı yukarı bir mil ötedeydi, koru bekçisinin güzel küçük evi göründüğü zaman, büyük Connie, küçük Connie’yi iyice kanıksamıştı artık. Küçük bir maymun gibi tepeden tırnağa afacanlıkla dolu bir çocuktu, çok da güveniyordu kendine.</p>

  <p class="p8">Kulübenin kapısı açıktı, içerden tıkırtılar geliyordu, Connie durakladı, çocuk onun elini bıraktığı gibi içeriye koştu.</p>

  <p class="p8">“Nine! Nine!”</p>

  <p class="p8">“Ne o, ne çabuk döndün sen?”</p>

  <p class="p8">Yaşlı kadın sobayı boyuyordu, günlerden cumartesiydi. Üzerinde çuvaldan bir iş önlüğü, elinde grafit boyasına bulanmış bir fırça, burnunun üstünde de kara bir lekeyle kapıya geldi. Ufak tefek, oldukça kuru bir kadındı.</p>

  <p class="p8">Connie’nin dışarda olduğunu görünce, koluyla hemen yüzünü silerek, “ne oldu?” diye sordu.</p>

  <p class="p8">“Günaydın!” dedi Connie. “Ağlıyordu, ben de eve getirdim.”</p>

  <p class="p8">Yaşlı kadın hemen çocuğa döndü:</p>

  <p class="p8">“Ne oldu, baban neredeydi peki?”</p>

  <p class="p8">Küçük kız ninesinin eteklerine asılarak bön bön gülümsedi.</p>

  <p class="p8">“Ordaydı,” dedi Connie, “hırsız bir kediyi vurmuş, çocuk da üzülmüş ağlıyordu.”</p>

  <p class="p8">“Oo, hiç yormasaydınız kendinizi Leydi Chatterley, ne gereği vardı! Sağ olun ama yorgunluk oldu size. Görmemiş olsaydınız keşke!” – yaşlı kadın çocuğa döndü: “Bak, Leydi Chatterley, bunca yorulmuş senin yüzünden! Ah, olur mu ama, ne gereği vardı.”</p>

  <p class="p8">“Yorgunluk değil, bir gezinti oldu benim için,” dedi Connie gülümseyerek:</p>

  <p class="p8">“Ah sağ olun, çok teşekkürler! Ağlıyordu demek? Daha evden çıktıklarında biliyordum böyle bir şeyin olacağını. Korkmuş demek, onun için. Babası hemen hemen bir yabancı gibi davranır ona, tıpkı bir yabancı gibi, ikisinin bir arada geçindiklerini hiç görmedim. Garip huyları vardır babasının.”</p>

  <p class="p8">Connie ne diyeceğini şaşırmıştı.</p>

  <p class="p8">“Nine bak!” diye bönce gülümsedi çocuk.</p>

  <p class="p8">Yaşlı kadın küçük kızın elindeki paraya baktı.</p>

  <p class="p8">“Hem de altı peni! Ah Sayın Leydi, ne yaptınız? Bak, ne iyi Leydi Chatterley sana karşı! Tanrım, ne şanslı bir kızsın bu sabah sen!”</p>

  <p class="p8">Bütün o çevrenin insanları gibi o da Chat’ley diyordu Chatterley diyecek yerde. – “Bak ne iyi Leydi Chat’ley sana karşı!” – Connie yaşlı kadının burnuna bakmaktan kendini alamıyordu, kadın elinin üstüyle burnunu bir daha sildi kaçamak yollu, ama leke gene olduğu yerde kalmıştı.</p>

  <p class="p8">Connie ayrılıyordu... “Ah çok teşekkürler Leydi Chat’ley, sağ olun.” Çocuğa dönerek, “Teşekkür et bakayım Leydi Chat’leye.”</p>

  <p class="p8">“Teşekkür ederim,” diye cızırdadı çocuk.</p>

  <p class="p8">“Ah canım!” diye güldü Connie, “İyi günler” dileyerek yürüdü. İnsanlardan gene uzaklaşabildiği için derin bir *oh!’ çekti. Ama, o incecik, onurlu adamın böyle ufak tefek, duygulu bir annesi olması ne garip, diye düşünüyordu.</p>

  <p class="p8">Yaşlı kadın da Connie gider gitmez, mutfağın iç bölmesindeki aynaya koşarak yüzüne baktı. Burnundaki karayı görünce, titizlenerek ayağını yere vurdu. “Ah, tam da bu paçavra önlüğümle, kirli yüzümle yakaladı beni! Neler düşünecek şimdi kim bilir!”</p>

  <p class="p8">Connie yavaş yavaş Wragby’ye evine döndü. ‘Evet!..’ O büyük, yorgun konak için sıcak bir addı bu. Ama artık günü dolmuş bir sözcüktü. Geçerlikten düşmüştü bir bakıma. Connie’ye öyle geliyordu ki, kendi kuşağı için, bütün büyük sözler geçerlikten düşmüştü: aşk, şenlik, mutluluk, ev, yuva, ana, baba, koca; bütün bu sözcükler yarı yarıya ölüydü şimdi, günden güne de ölüyordu. Ev, içinde yaşanılan bir yer; aşk, pek metelik verilmeyen bir budalalık; şenlik, güzel oynayan bir çarlistonla ilgili bir deyim; mutluluk, öbür insanlara caka satmak için kullanılan kaypak, ikiyüzlü bir terim; baba, kendi varlığının tadını çıkaran bir birey; koca, birlikte yaşanan, birlikte içkili eğlencelere gidilen bir adamdı. Büyük sözcüklerin sonuncusu olan cinsellik ise, sizi bir an coşturuveren, sonra da her zaman olduğunuzdan daha yıkılmış bir durumda bırakan bir heyecan için kullanılan, bir kokteyl parti deyimiydi. Yıpranmak! Sanki çok ucuz bir kumaştan yapılmıştı da insan, durup dururken yıpranıyordu.</p>

  <p class="p8">Gerçekte geriye kalan şeylerin hepsi, direngen bir umursamazlıktı! Bunun da belli bir tadı vardı ama. Dönem dönem, aşama aşama tadılan, her şeyin hiçliği, yaşantısında bile, kendine özgü belli bir buruk doygunluk vardı. Hepsi bu işte! Her zaman söylenen söz buydu: ev, sevgi, evlilik, Michaelis: Hepsi bu! İnsan ölürken de son sözü: Hepsi bu! olacaktı.</p>

  <p class="p8">Peki para? Aynı söz para konusunda söylenemezdi belki. Para her zaman istenen bir şeydi. Para, başarı, Tommy Dukes'un Henry James’ten aktardığı bir deyimle kancık – tanrıça, sonu gelmez bir gereksinmeydi. Son meteliğinizi harcayıp gene de: hepsi bu! diyemezdiniz. Hayır, on dakika daha gerekecekti size. İşlerin doğal akışı için bile para gerekliydi. Ne yapıp yapıp para bulmak zorundaydınız. Para sahibi olmak zorundaydınız. Gerçekte başka hiçbir şeye sahip olmanız da gerekmezdi. Hepsi bu!</p>

  <p class="p8">Bir can taşımanız sizin kendi suçunuz değildi çünkü. Canınız oldukça para da gerekliydi, hem de en kesin gereklilik. Öteki şeylerin hiçbiri olmadan da yapabilirdiniz. Ama para olmayınca akan sular duruyordu. Hepsi bu!</p>

  <p class="p8">Michaelis’i düşünüyordu, Michaelis’le gitseydi ne çok parası olacağını; ama bunu bile istemiyordu. Kendisinin de yardımıyla Clifford’un yazılardan kazandığı az para, Michaelis’in çok parasından yeğdi. Hem bu paranın kazanılmasında kendi emeği de vardı. – “Clifford’la ben, yazarak yılda on iki bin yapıyoruz.” – Böyle diyordu kendi kendine. Para yapmak! Yapmak! Hiçten, Havadan para sağlamak! İnsanın övünebileceği yiğitliklerin sonuncusu! Gerisi ıvır zıvırdı. –</p>

  <p class="p8">Bu düşüncelerle eve, Clifford’a doğru yürüyordu, gene gücünü onunkiyle birleştirerek, hiçlikten yeni bir öykü çıkaracaktı: öykü para demekti. Clifford, öykülerinin birinci sınıf edebiyat sayılıp sayılmadığını bilmeyi çok istiyordu. Connie’nin ise hiç aldırdığı yoktu buna. Babası, hiçbir şey yok içlerinde! demişti. Bir yılda on iki bin sterlin! Açık, kesin bir karşılıktı bu babasının yergisine.</p>

  <p class="p8">İnsan genç olsa, dişlerine güvenir, ısırır, asılır, hiç yoktan para yağdırıncaya değin çabalardı; güçlü olmaya bağlıydı bu. İsteme bağlıydı; Sizden ince bir duman gibi yayılan güçlü bir istem, size paranın gizemli hiçliğini getiriyordu; kâğıt parçası üstündeki bir sözcük. Bir çeşit büyüydü bu, bir utku olduğu da yüzde yüzdü. Kancık – tanrıça! Olsun, satılacaksa varsın bir kancık tanrıçaya satılsındı insan. Kendini ona bir orospu gibi satmış olsa bile gene de kötüleyebilirdi onu, bu da iyi bir şeydir.</p>

  <p class="p8">Clifford’un şimdi bile bir sürü kör inançları, putları vardı tabii. ‘Gerçekten iyi’ olduğu düşünülsün istiyordu, saçma bir büyüklük kuruntusuydu bu. Gerçekten iyi olan, ilgi gören şey demekti. “Gerçekten iyi” olup da bir kıyıda unutulmak hiçbir şeye yaramazdı. ‘Gerçekten iyi adamların birçoğu treni kaçırmıştı. Oysa insan bir kez geliyordu dünyaya, treni de kaçırıverince, öbür başarısızların yanı sıra yüzüstü bırakılıyordu.</p>

  <p class="p8">Connie gelecek kışı Clifford’la birlikte Londra’da geçirmeyi düşünüyordu. Kendisiyle Clifford treni yakalamışlardı nasıl olsa, biraz binip tadını çıkarmalılardı.</p>

  <p class="p8">İşin kötüsü, Clifford gitgide anlamsız, yitik bir duruma düşüyor, sıkıntı nöbetleri geçiriyordu. Ruhunun bir zamanlar almış olduğu yara şimdi patlak veriyordu. Bu durumda Connie kimileyin sesinin yettiğince bağırmak, çığlıklar atmak istiyordu. Tanrım! Bilincin kendisi, bütün işleyişiyle bozulmak üzereyse, ne gelirdi elden? Hepsine boyun eğmekle elinden geleni yapıyordu insan! Yerle bir olmak mı gerekiyordu?</p>

  <p class="p8">Arada bir acı acı ağlıyordu, ama ağlarken bile kendi kendine söyleniyordu: Aptal budala, ha bire mendil ıslat bakalım! Sanki bir şey geçecek eline!</p>

  <p class="p8">Michaelis’ten bu yana, hiçbir şey istemediğine kesinlikle inandırmıştı kendini. Tek çözüm yolu buydu, çıkar yol yoktu başka. Elindekilerden başka hiçbir şey istemi, yordu artık; eldekini sürdürmekti tek isteği: Clifford, öyküler, Wragby, Leydi Chatterley sanı, para, ün; böyle şeyler... Bütün bunları sürdürmek istiyordu. Sevgi, cinsellik, buna benzer şeyler, buzu andırıyordu! Bir yala, sonra unut. Kafana takıp üzerinde durmadıktan sonra, hiçti bunlar. Özellikle cinsel istek... hiç! Unutmayı koydun mu kafana, güçlük kalmamış demekti. Cinsel istek ile kokteyl: ikisi de sürece aynı uzunlukta, aynı etkide, aşağı yukarı aynı sonuca varan şeylerdi. “</p>

  <p class="p8">Ama bir çocuk, bir bebek! Bu duyguyu tadabilirdi daha. Böyle bir deneye girişmeyi yavaş yavaş göze alıyordu. Hangi erkekten olacağı konusu önemliydi. Ama işin garibi, çocuğuna baba olmasını isteyebileceği tek bir erkek yoktu. Mick’in çocukları! Düşündükçe tiksiniyordu! Bir tavşanın çocuğunu doğursa daha iyiydi! Tommy Dukes?.. çok hoş bir adamdı ama, bir bebekle, gelecek kuşakla bağdaştıramıyordu insan onu bir türlü. Kendi içinde sona eriyordu Dukes. Clifford’un oldukça geniş arkadaş çevresinde ise, çocuğuna baba olarak düşündüğü zaman öfke duymadığı tek kişi yoktu. Sevgili olarak düşünülebilecek birkaç kişi vardı aralarında belki, Mick bile olabilirdi bu. Ama bu adamlardan birinin çocuğunu taşımak! Aşağılık, tiksinç bir şeydi böyle bir şey!</p>

  <p class="p8">Ama gene de bu çocuk işi Connie’nin kafasını kurcalayıp duruyordu. Bekleyen bulur! Erkekleri kuşak kuşak, kalburdan geçirecek, uygun birini bulmaya çalışacaktı. –'Kudüs’ün sokaklarına, dolambaçlı yollarına gir, bir erkek bulmaya çalış kendine. ’Peygamber’in Kudüs’ünde binlerce erkek yaratık vardı ama, bir erkek bulamamıştı bir türlü. Bir erkek ama! C’est ime autre chose!<a id="a9"></a><a href="../Text/notes.html#a27"><span class="t12">{2}</span></a></p>

  <p class="p8">Bir yabancı bulmak geçiyordu kafasından: bir İngiliz değil, bir İrlandalı da değil. Gerçek bir yabancı.</p>

  <p class="p8">Ama bekleyen bulur! Gelecek kış Clifford’u Londra’ya götürecekti; Öbür kış dışarıya, Güney Fransa’ya, İtalya’ya. Bekleyen bulur! Çocuk için acelesi yoktu. Kendini ilgilendiren özel bir konuydu bu; garip, dişice bir yolda, bütün varlığıyla önem verdiği tek konuydu. Öyle rasgele biriyle yapmayı göze alamayacaktı bu işi, hayır! İnsan sevgili arıyorsa, her an bulabilir, ama çocuğuna baba olacak bir kimseyi... bekleyen bulur! iş değişiyordu burada. – Kudüs’ün sokaklarına, dolambaçlı yollarına gir... – Bir sevgi sorunu değildi bu; bir erkek bulma sorunuydu. Bu erkeğin kişiliğinden nefret edebilirdi insan. Ama aranan erkek bulunmuşsa ne önemi vardı nefretin. Benliğin başka bir yönünü ilgilendirirdi bu.</p>

  <p class="p8">Her zamanki gibi gene yağmur yağmıştı, Clifford’un arabası için yollar fazla çamurluydu, ama Connie dolaşmaya çıktı. Şimdi her gün, çoğunlukla, gerçekten yalnız kalabildiği koruda olmak üzere, gezintiler yapıyordu. Orda hiç kimseyi görmüyordu.</p>

  <p class="p8">Ama o gün Clifford koru bekçisine bir haber göndermek istiyordu, uşak da nezleden yattığı için –çünkü Wragby’den nezle eksik olmazdı hiçbir zaman,– Connie bekçinin kulübesine uğrayabileceğini söyledi.</p>

  <p class="p8">Hava yumuşak, ölüydü; sanki dünya ağır ağır ölüyordu. Külrengi, ıslak, sessiz; maden ocaklarının uğultusu bile yoktu, çünkü kuyular günlük çalışma saatlerini azaltmış, bugün de hiç çalışmamışlardı. Her şeyin sonu gelmişti.</p>

  <p class="p8">Koruda her şey iyice durgun, kımıltısızdı, yalnız çıplak dallardan düşen kocaman damlaların yere değince çıkardığı küçücük boş ses işitiliyordu arada bir. Bunun dışındaki tek şey, kocaman ağaçlar arasında, alabildiğine uzanan, külrengi, umutsuz bir durgunluk, sessizlik, hiçlikti.</p>

  <p class="p8">Connie donuk sis içinde yürüyordu. Koruda, bir bakıma avutucu bulduğu, kendisine dış dünyanın katı duygusuzluğundan çok daha iyi gelen, eski bir üzgünlük vardı. Bu orman kalıntısının içerilerini, ağız dil vermeyen koca ağaçların susuşunu seviyordu. Sessizlikteki gücün tam örneğiydi bu ağaçlar, ama gene de canlı birer varlıktı hepsi. Onlar da, onlar da bekliyordu: direnerek, aldırmazlık içinde, bir suskuyla dolup tadarak. Belki de sonlarıydı tek bekledikleri; kesilip ortadan kalkmayı, ormanın sonunu, kendileri için her şeyin bitimi demek olan sonu bekliyorlardı. Ama güçlü, soylu sessizliklerinin, güçlü ağaçların sessizliğinin, başka bir anlamı da vardı belki.</p>

  <p class="p8">Korunun kuzeyinden çıkarak bekçinin, güzel bacalı, ak tepelikli, oldukça koyu renkli, kahverengi taştan yapılma kulübesine vardı; kulübe bomboş görünüyordu, sessiz, ıpıssızdı. Ama bacadan incecik bir duman çizgisi yükseliyordu; evin önündeki küçük bahçe bellenmiş, titizlikle düzeltilmişti. Kapı kapalıydı.</p>

  <p class="p8">Biraz çekingenlik duyuyordu şimdi; adamın garip, her şeyi gören bakışlarından çekiniyordu. Ona haber getirmiş olmak pek hoşuna gitmemişti, çekip geri dönmek geldi içinden. Kapıyı hafifçe çaldı, gelen yoktu. Bir daha çaldı hafifçe. Ses çıkmadı. Pencereden içeri bir göz atarak, hemen hemen uğursuz, bozulmak istemeyen bir ıssızlığın çökmüş olduğu küçük odayı gördü.</p>

  <p class="p8">Durup dört bir yanı dinledi, kulübenin arkasından gelen sesler işitir gibi oldu. Kapıyı çalışını kimseye işittirememiş olmak sinirine dokunmuştu, geri gitmeyecekti.</p>

  <p class="p8">Evin yanından dolandı. Kulübenin gerisinde toprak dikçe yükseliyor, böylece alçak bir taş duvarla çevrili arka avlu çukurda; kalıyordu. Köşeyi döner dönmez durdu. Küçük avluda, hemen iki adım ötesinde, adam hiçbir şeyden habersiz yıkanıyordu. Yarı beline değin çıplak, kadife pantolonu, incecik kalçalarından aşağı kaymış. İncecik ak sırtıyla, kocaman bir leğendeki köpüklü suya eğilmiş, ha bire daldırıp çıkardığı kafasını, garip, küçük kımıldanışlarla hızlı hızlı silkeliyor, ince ak kollarım kaldırıp, köpükleri bir gelinciğin suyla oynayışını andıran bir çabuklukla avuçlayarak kulaklarını ovuşturuyordu; tek başınaydı. Connie birden gerileyip köşeyi dönerek koruya doğru koşmaya başladı. Elinde olmadan sarsılıvermişti. Ama ne vardı ki bunda, yıkanan bir adam altı üstü; yeterince olağan bir şey değil miydi?</p>

  <p class="p8">Garip bir yaşantı olmuştu bu görüntü Connie için; gövdesinin ta ortasından çarpılıvermişti; adamın pantolonunun incecik, ak pak kalçaları üstüne, kemikleri hafifçe gösterircesine, gelişigüzel dökülüşü, tek başına bir yaratığın uyandırdığı yalnızlık duygusu, allak bullak etmişti Connie’yi. Yapayalnız yaşayan, iç yaşamıyla da yalnız olan bir yaratığın, ak, herkesten uzak çıplaklığı. Güzellik, gövde güzelliği değildi onu böylesine çarpan; gidip eliyle dokunmak istediği dış çizgilerde açığa çıkan bir ışıltı, yapayalnız bir yaşamın ılık ak aleviydi: bir gövde!</p>

  <p class="p8">Connie bu görüntünün ateşini ta dölyatağında duyduğunu biliyordu: içindeydi bütün olup bitenler. Ama düşündükçe gülesi geliyordu. Arka avluda yıkanan bir adam! Hem de pis kokulu bir sarı sabunla belki! Biraz ağırına gitmişti bu; neden böyle bayağı bir yaşamın gizlilikleriyle karşı karşıya bırakılıyordu?</p>

  <p class="p8">Kendini yitirircesine yürüyerek uzaklaştı, ama az ilerde bir kütüğün üstüne oturdu. Düşünecek durumda değildi. Bu bocalayış içinde gene de, koru bekçisine Clifford’un haberini iletmeye kararlıydı. Vazgeçmeyecekti. Adamın giyinmesi için biraz bekleyecekti, ama daha fazla oyalanmayacaktı, dışarı çıkabilirdi çünkü. Bir yere gitmeye hazırlanıyordu belki.</p>

  <p class="p8">Ağır ağır, çevreye kulak vererek, geri döndü. Yaklaştığı zaman kulübe gene bıraktığı gibiydi. Bir köpek havladı; Connie kapıyı çaldı, yüreği elinde olmaksızın küt küt atıyordu.</p>

  <p class="p8">Adamın hafif adımlarla aşağı inişini işitti. Kapı birden açılıverince irkildi. Adam ilkin bocalar gibi oldu ama hemen bir gülümseme yayıldı yüzüne.</p>

  <p class="p8">“Leydi Chatterley!” dedi, “İçeri buyurmaz mısınız?”</p>

  <p class="p8">Davranışı öylesine rahat, öylesine ağırbaşlıydı ki, Connie eşikten içeri geçerek oldukça sıkıcı küçük odaya girdi.</p>

  <p class="p8">“Sör Clifford’un bir haberini iletmek için uğramıştım,” dedi tatlı bir sesle soluk soluğa.</p>

  <p class="p8">Adamın o mavi, hiçbir şeyi kaçırmayan gözleriyle kendisine baktığını sezince, yüzünü hafifçe yana çevirmek zorunda kaldı. Adam da, bu utangaçlığıyla Connie’nin hoş, nerdeyse güzel bir kadın olduğunu düşünüyordu; hemen duruma tepeden bakmaya başladı.</p>

  <p class="p8">“Oturmak istemez miydiniz?” diye sordu, Connie’nin oturacağını pek ummadan; kapı açık duruyordu.</p>

  <p class="p8">“Hayır, teşekkür ederim! Sör Clifford soruyordu...” Adamın gözlerine bilinçsiz bir bakışla, Clifford’un haberini iletti. Şimdi sıcak, sevgi dolu görünüyordu gözleri adamın, özellikle bir kadına karşı, olağanüstü sıcaklıkta, sevgi dolu, rahat gözlerdi bunlar.</p>

  <p class="p8">“Baş üstüne, Sayın Leydi. Hemen gerekeni yaparım.”</p>

  <p class="p8">Bir buyruk almakla bütün benliği değişmiş, belli bir katılığa, uzaklığa bürünmüştü. Connie, kalkıp gitsem mi diye çekimserliğe düştü. Ama tertemiz, derli toplu, biraz sıkıntılı küçük oturma odasına, korkuya benzer bir duyguyla göz gezdirdi.</p>

  <p class="p8">“Tek başınıza mı oturuyorsunuz burada?” diye sordu.</p>

  <p class="p8">“Evet Sayın Leydi.”</p>

  <p class="p8">“Peki anneniz?..”</p>

  <p class="p8">“Köyde kendi kulübesinde oturuyor.”</p>

  <p class="p8">“Çocukla birlikte mi?”</p>

  <p class="p8">“Evet!”</p>

  <p class="p8">Adamın yalın, oldukça yıpranmış yüzü, tanımlanması güç bir alaycılığa büründü. Durmadan değişen, şaşırtıcı bir yüzdü bu.</p>

  <p class="p8">“Hayır,” dedi Connie’nin şaşkınlığını görünce, “annem cumartesi günleri temizlik yapmaya gelir, geri kalan işlerimi kendim görürüm.”</p>

  <p class="p8">Connie gene baktı adama. Gözleri gene bir alaycı anlam içinde gülümsüyordu, ama sıcak, mavi, bir bakıma iyilik dolu gözlerdi bunlar. Üzerinde bir pantolon, yünlü bir gömlek, boz bir boyunbağı vardı, saçları yumuşak, nemli, yüzü oldukça solgun, yorgun görünüyordu. Gülümsemediği anlarda gözlerinden, çok acı çekmiş bir kimse olduğu anlaşılıyor, ama bu gözler gene de sıcaklıklarından bir şey yitirmiyorlardı. Bununla birlikte, solgun bir yalnızlık çökmüştü adamın üstüne, sanki onun için Connie’nin orda olduğu gerçek değildi.</p>

  <p class="p8">Connie birçok şeyler söylemek istiyordu, ama hiçbir şey söyleyemedi. Yalnız, gene ona bakarak:</p>

  <p class="p8">“Umarım rahatsız etmedim sizi?” diyebildi.</p>

  <p class="p8">Adamın gözleri o belli belirsiz, alaycı gülümseyişle küçülüverdi.</p>

  <p class="p8">“Hayır efendim. Yalnız saçlarımı tarıyordum da. Özür dilerim, gömleksizdim, ama bilmiyordum kapıyı çalanın kim olduğunu. Buraya kimsecikler uğramaz, kapının beklenmedik zamanlarda çalınması da uğurlu bir belirti değildir.”</p>

  <p class="p8">Adam, avluya çıkınca, parmaklıklı kapıyı açmak için Connie’nin önünden yürüdü. O partal kadife ceketini çıkarınca, gömleğiyle, ince davranışlı, zayıf, hafifçe kambur bir adam görünüşü kazanmıştı... Gene de, yanından geçerken Connie, onun sarı saçlarında, kımıl kımıl gözlerinde, gençliği, parıltıyı gördü. Otuz yedi otuz sekiz yaşlarında bir adamdı.</p>

  <p class="p8">Koruya daldı. Adamın arkadan kendisine baktığını sezmekteydi; elinde olmadan sarsılıvermişti.</p>

  <p class="p8">Adam da evine girerken düşünüyordu: “Güzel, gerçek bir kadın! Sandığından da güzel.”</p>

  <p class="p8">Connie’yi düşündürüyordu adamın durumu; çevredeki yerli halkla ortak birçok yönü vardı, ama koru bekçisine, işçiye benzer yanı yoktu hiç.</p>

  <p class="p8">“Koru bekçisi inanılmaz bir adam,” dedi Clifford’a; “yüksek tabakadan biri gibi sanki.”</p>

  <p class="p8">“Öyle mi?” dedi Clifford. “Ben böyle bir şey sezmemiştim.”</p>

  <p class="p8">“Ama apayrı bir yanı yok mu sence?” diye direndi Connie.</p>

  <p class="p8">“Bana kalırsa çok iyi bir adam, ama fazla tanımıyorum kendisini. Askerden yeni döndü daha, bir yıl bile olmadı döneli. Hindistan’daymış yanılmıyorsam... Orda birtakım şeyler öğrenmiş olabilir; bir subayın emir eriydi belki de, böylece görgüsünü artırmıştır. Vardır öyle adamlar. Ama bir şeye yaramaz bu görgüleri sonunda, geri döndüklerinde gene eski yaşama biçimlerini benimseyiverirler.”</p>

  <p class="p8">Connie düşünceli düşünceli baktı Clifford’a. Aşağı tabakadan birinin yükselişini sert bir tepkiyle karşılamak, soyuna çekmiş özelliğiydi Clifford’un.</p>

  <p class="p8">“Ama apayrı bir yanı yok mu sence?” diye gene sordu.</p>

  <p class="p8">“Doğrusunu istersen, hayır! Böyle bir şey göremiyorum ben.”</p>

  <p class="p8">Clifford, garip, kuşkulu, tedirgin gözlerle bakıyordu.</p>

  <p class="p8">Connie onun doğruyu söylemediğini anlamıştı; gerçekte, kendi kendinden de saklıyordu doğruyu. Herhangi bir kimsenin, gerçek bir başkalığı olduğu söylenince, hiç hoşlanmazdı bundan. Herkes az çok kendi düzeyinde, ya da kendinden aşağı olmalıydı.</p>

  <p class="p8">Connie gene, kendi kuşağından erkeklerin katılığını, dar gönüllülüğünü düşündü. Öylesine katı, öylesine yaşamdan yoksun insanlardı hepsi!</p>

  <p class="p8"> </p>
</body>
</html>
