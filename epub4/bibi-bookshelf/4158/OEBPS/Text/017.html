<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>15</title>
</head>

<body>
  <h1 class="h11"><a id="a19"></a>15</h1>

  <p class="p8">Kahvaltı tepsisine Hilda’dan bir mektup konmuştu:</p>

  <p class="p8">“Babam bu hafta Londra’ya gidiyor, ben de 17 Haziran perşembe günü seni almaya geliyorum. Her hazırlığını yap, ben gelir gelmez hemen yola çıkalım. Wragby’de zaman öldürmek istemiyorum, korkunç bir şey orası. Gelirken geceyi Retford’da Colemanlarda geçirir, perşembe günü öğle yemeğine sizde olurum. İkindiye yola çıkar, geceleyin Grantham’da kalırız. Clifford’la bir akşam geçirmenin hiç anlamı yok bence. Hele senin gitmeni istemiyorsa, böyle bir akşamın hiç tadı olmayacaktır onun için.”</p>

  <p class="p8">Evet! Bir dama taşı gibi oradan oraya itiliyordu gene demek.</p>

  <p class="p8">Clifford, Connie’nin gitmesini hiç istemiyordu, ama onun yokluğunda kendini güven altında duymadığı içindi bu ancak. Karısının varlığı, her nedense, ona bir güven veriyor, uğraştığı şeyleri sürdürmekte daha bir özgür duyuyordu kendini. Sık sık maden ocaklarına gidiyor, kömürünü en tutumlu bir yöntemle çıkarıp satmak gibi hemen hemen umutsuz bir sorunla, var gücüyle savaşıyordu. Kömürün kullanılabileceği ya da başka bir güce dönüştürülebileceği bir yol bulmak zorunda olduğunu biliyordu; satamamak korkusundan kurtulacaktı böylece. Ama elektrik gücü elde edecek olsa, satabilir miydi ya da kullanabilir miydi bu gücü? Yağa dönüştürmek ise, şimdilik çok pahalı, çok cakalı bir işti. Endüstrinin ayakta kalabilmesi için, daha başka endüstri alanları gerekiyordu, bir çılgınlık gibi tıpkı.</p>

  <p class="p8">Bir çılgınlıktı bu, başarabilecek bir çılgını gerektiriyordu. Kendisi de böyle bir çılgın değil miydi? Connie böyle düşünüyordu. Maden ocağıyla ilgili düşünceleri, tasarıları, bu konudaki çevik kavrayışı, bir çılgınlıktı Connie’nin gözünde; bütün esinlenmeleri deliliğin esintileriydi.</p>

  <p class="p8">Connie’ye bütün ciddi tasarılarım bir bir anlatıyor, o da şaşkınlıkla dinliyordu. Sonra, sözü bitince radyoyu açıyor, tasarıları kafasında bir düş gibi kıvrılıp serpilirken, anlamsız bir görünüşe bürünüyordu.</p>

  <p class="p8">Şimdi her gece Mrs. Bolton’la, sayısı altı peniye, askerlerin oynadığı bir iskambil oyunu oynuyorlardı. Gene kumar oynarken bilincini yitiriyor, anlamsız bir sarhoşluğa, sarhoş bir anlamsızlığa sürükleniyordu. Connie onun bu durumunu görmeye katlanamıyordu. Ama o yatmaya çıkınca, Clifford'la Mrs. Bolton sabahın ikisine üçüne dek rahatça, garip bir tutkuyla oynuyorlardı. Mrs. Bolton da en az Clifford kadar kaptırmıştı kendini bu tutkuya: şimdi hemen hemen her zaman yenildiği için, daha da artıyordu tutkusu.</p>

  <p class="p8">Bir gün Connie’ye: “Sör Clifford yirmi üç şilinimi kazandı dün gece,” dedi.</p>

  <p class="p8">“Peki aldı mı bu parayı senden?” diye sordu Connie, şaşkınlıkla.</p>

  <p class="p8">“Elbette Sayın Leydi! Namus borcu!”</p>

  <p class="p8">Connie bu işe öfkelendi biraz, ikisini de payladı. Sonuç olarak Clifford, Mrs. Bolton’un yıllığını yüz sterlin yükseltti; bu para kumar oynaması içindi. Bu arada Connie, kocasının gerçekten gitgide öldüğünü sezmekteydi.</p>

  <p class="p8">Ayın on yedisinde gideceğini Clifford’a söyledi en sonunda.</p>

  <p class="p8">“On yedisinde mi? Ne zaman döneceksin?”</p>

  <p class="p8">“En geç yirmi temmuzda.”</p>

  <p class="p8">“Peki! Yirmi temmuzda demek.”</p>

  <p class="p8">Clifford, garip, anlamsız gözlerle baktı; bakışında bir çocuğun boşluğu, aynı zamanda bir yaşlı adamın garip, anlamsız kurnazlığı vardı.</p>

  <p class="p8">“Bu sözüne güvenebilirim, değil mi?” diye sordu.</p>

  <p class="p8">“Nasıl?”</p>

  <p class="p8">“Uzakta olduğun zaman, demek istiyorum. Yüzde yüz döneceksin değil mi?”</p>

  <p class="p8">“Kesinlikle inanabilirsin buna.”</p>

  <p class="p8">“Peki! Yirmi temmuzda dönüyorsun.”</p>

  <p class="p8">Çok garip gözlerle bakıyordu Connie’ye.</p>

  <p class="p8">Bir bakıma Connie’nin gitmesini gerçekten istiyordu. Garip bir istekti bu. Gidip oralarda küçük serüvenler yaşamasını, belki de karnında bir çocukla dönmesini, gönülden diliyordu. Ama bir yandan da korku duyuyordu gidişinden.</p>

  <p class="p8">Connie, ürpertiler geçiriyor, Clifford’dan temelli ayrılacağı anın gelip çatmasını, hem kendisinin hem de Clifford’un böyle bir şeyi kolaylıkla benimseyebilecek duruma gelmesini bekliyordu.</p>

  <p class="p8">Bekçiye yolculuğundan söz etti.</p>

  <p class="p8">“Döndüğümde de, Clifford’a kendisinden ayrılmak zorunda olduğumu söylerim. Alır başımızı gideriz. Birlikte kaçtığım adamın sen olduğunu bile bilmeleri gerekmez. Başka bir ülkeye gideriz, değil mi? Afrika’ya ya da Avustralya’ya, ha?”</p>

  <p class="p8">Büyük bir heyecanla söylüyordu bunları.</p>

  <p class="p8">“Sömürgelerde hiç bulunmadın değil mi?” diye sordu adam.</p>

  <p class="p8">“Hayır! Sen?”</p>

  <p class="p8">“Hindistan’da, Güney Afrika’da, Mısır’da bulundum.”</p>

  <p class="p8">“Neden Güney Afrika’ya gitmiyoruz?”</p>

  <p class="p8">“Gidebiliriz!” dedi adam yavaşça.</p>

  <p class="p8">“Yoksa gitmek istemiyor musun?”</p>

  <p class="p8">“Pek umurumda değil. Ne yaptığım umurumda değil.”</p>

  <p class="p8">“İyi ama böyle bir şey mutlu kılmaz mı seni? Neden gitmeyelim? Yoksulluk çekmeyiz, korkma. Yılda aşağı yukarı altı yüz sterlinlik bir gelirim var, yazıp istedim. Çok sayılmaz, ama bize yeter, değil mi?”</p>

  <p class="p8">“Bana göre büyük bir gelir sayılır bu.”</p>

  <p class="p8">“Ah, ne güzel olur ama!”</p>

  <p class="p8">Düşünülmesi gereken birçok şey vardı.</p>

  <p class="p8">Başka bir gün, Connie ona özel yaşamıyla ilgili sorular sordu. Tahta kulübedeydiler, dışarda fırtına vardı.</p>

  <p class="p8">“Teğmenliğinde, bir subay olarak, bir seçkin kişi olarak mutlu değil miydin?”</p>

  <p class="p8">“Mutlu mu? Belki. Albayımı severdim.”</p>

  <p class="p8">“Çok mu severdin onu?”</p>

  <p class="p8">“Evet.”</p>

  <p class="p8">“O da seni sever miydi?” '</p>

  <p class="p8">“Evet, bir bakıma severdi beni.”</p>

  <p class="p8">“Bana onu anlat biraz.”</p>

  <p class="p8">“Anlatacak ne var ki? Ordudan yetişme bir adamdı. Çok severdi orduyu. Hiç evlenmemişti. Çok kafalı bir adamdı: böyle olduğu için de orduda yalnızlık çekerdi: kendi çapında tutkulu bir adamdı: çok da becerikli bir subaydı. Onunla birlikte olduğum sürece, hep onun etkisinde yaşadım. Yaşayışıma o yön verirdi. Hiçbir zaman da pişmanlık duymazdım bundan.”</p>

  <p class="p8">“Öldüğü zaman çok üzüldün mü?”</p>

  <p class="p8">“Ben de kendi ölümüme yaklaşmış duydum kendimi. Ama bu sarsıntının etkisi geçip de toparlandığımda, içimden bir şeyin eksildiğini gördüm. Bu işin ölümle biteceğini biliyordum. Her şey ölümle sonuçlanır gerçekte.”</p>

  <p class="p8">Connie oturduğu yerde düşünüyordu. Dışarda fırtına, sağanak azmaktaydı. Sanki Büyük Tufan’da küçücük bir tekne içindeydiler.</p>

  <p class="p8">“Ne çok şey gelmiş geçmiş senin de başından?” dedi Connie.</p>

  <p class="p8">“Öyle mi? Bir iki kez ölmüş gibi duyuyorum kendimi. Ama gene de hurdayım işte, gene yaşıyorum, daha başka üzüntülere doğru yol alıyorum.”</p>

  <p class="p8">Connie derin düşüncelere dalmıştı, bir yandan da fırtınayı dinliyordu.</p>

  <p class="p8">“Albayın öldüğü zaman, teğmenlikte, bir subay, seçkin bir kişi olarak mutlu değil miydin?”</p>

  <p class="p8">“Hayır! Çevremdekilerin hepsi, aşağılık bir sürüydü.” Birdenbire güldü. “Albayım her zaman, oğlum derdi, İngiliz orta tabakasının insanı her lokmayı otuz kere çiğnemek zorundadır, barsağı öylesine dardır çünkü, bir bezelyeyle bile tıkanabilir. Gelmiş geçmiş en bayağı, kadınsı bataklık kuşu odur: kendini alabildiğine beğenir, ayakkabılarının bağı yanlış bağlanmış olsa korkudan ödü patlar, kokuşmuş bir yaratıktır. Her zaman da haklıdır. Beni çileden çıkarıyor bu. Dili keçeleşinceye dek şapur şupur kıç yalar: ama gene de her zaman haklıdır, doğru yoldadır. Züppelikte bir eşi daha yoktur. Züppedir! Tek hayalı, kadınsı züppeler soyu–.”</p>

  <p class="p8">Connie güldü. Yağmur hızlanıyordu.</p>

  <p class="p8">“Demek tiksiniyordu onlardan!”</p>

  <p class="p8">“Hayır!” dedi adam. “Umursamazdı. Yalnız, hoşlanmazdı hiç birinden. Tiksinmekle hoşlanmamak ayrı şeylerdir. Çünkü dediğine göre, ordudaki erler de gitgide, orta tabaka insanları gibi züppe, tek hayalı, dar barsaklı oluyorlardı. Eninde sonunda böyle olmak insanlığın alınyazısıydı anlaşılan.”</p>

  <p class="p8">“Peki ya aşağı tabaka insanları, işçiler?”</p>

  <p class="p8">“Hepsi. İçleri geçmiş hepsinin. Otomobiller, sinemalar, uçaklar, içlerindeki son özü de emip kurutuyor. Her kuşak, daha tavşansı bir kuşak yetiştiriyor, barsakları lastikten, bacakları, yüzleri tenekeden bir sürü yaratık. Teneke insanlar! İnsanca özü öldüren, makinalara tapınmaya yol açan sürekli bir Bolşeviklik bu. Para, para, para! Bütün çağdaş insanların gerçekte en büyük coşkusu, o insanca duyguyu öldürmek, koca Âdem ile Havva’dan kıyma yapmak. Hiç kimse ötekinden geri kalmıyor bu konuda. Bütün dünya aynı yolda: insan gerçeğini öldürmek, bütün cinsel organları, birkaç paraya satmak, cinsel bağı tekdüzeleştirmek. Hepsi de aynı yolda. Ellerine para versen, dünyanın bile kuyruğunu keserler. Para ver, bütün insanlığın özünü kurutur, insanları sürekli olarak dönüp duran makinalara çevirirler.”</p>

  <p class="p8">Adamın yüzü, iğneli bir alaycılıkla asılıyordu. Ama gene de, bir kulağı koruda uğuldayan fırtınadaydı. Fırtınanın uğultusu duyduğu yalnızlığı daha da büyütüyordu.</p>

  <p class="p8">“Ama bir yerde son bulmayacak mı bu gidiş?” diye sordu Connie.</p>

  <p class="p8">“Elbette bulacak. Kendi kurtuluşunu kendisi gerçekleştirecek. Son gerçek erkek ölüp de, geriye yalnız pısırıklar kaldığı zaman: ak, kara, sarı, her renkten pısırıklar: hepsi de çıldıracaklar o zaman. Çünkü sağlığın bütün temeli erkekliktedir. Hepsi de çıldıracaklar, en büyük adaklarını verecekler inançları uğruna. Birbirlerini kurban edecekler.”</p>

  <p class="p8">“Birbirlerini öldürecekler mi demek istiyorsun?”</p>

  <p class="p8">“Evet yavrucuğum! Bugünkü hızla gidersek, yüz yıl sonra şu adada on bin kişi bile kalmaz: on bile kalmaz belki. Hepsi birbirini güzelce siler yeryüzünden.”</p>

  <p class="p8">Gök gürültüsü uzaklardan geliyordu şimdi.</p>

  <p class="p8">“Ne güzel bir iş olur ama!” dedi Connie.</p>

  <p class="p8">“Çok güzel! İnsan soyunun köküyle kuruduğunu, yeni bir varlık soyunun ortaya çıkışından önce de uzun bir duraklama süresinin geçeceğini düşünmek, yüreğine su serpiyor kişinin. Biz böyle hepimiz bu yolda gidersek, aydınlar, sanatçılar, hükümet, endüstri adamları, işçiler, içlerindeki son insanca duyguyu, son sezgi kıvılcımını, sağlıklı içgüdüyü öldürmek için böyle çılgıncasına yarışırlarsa; üstelik bu süreç günümüzdeki gibi cebirsel bir gelişmeyle ilerlerse; vay haline insanoğullarının! Hoşça kal! Sevgilim! Yılan kendi kendini yutar, bir boşluk kalır geriye, oldukça karmakarışık, gene de umuttan yoksun olmayan bir boşluk. Çok güzel bir şey! Wragby’de azgın, yırtıcı köpeklerin uluması, azgın maden ocağı midillilerinin de Tevershall kuyusunun üstünde tepinmesi! Ne güzel ya! <span class="t15">Te deum laudamus</span>!<a id="a20"></a><a href="../Text/notes.html#a30"><span class="t12">{3}</span></a></p>

  <p class="p8">Connie güldü, ama pek mutlu bir gülüş değildi bu.</p>

  <p class="p8">“Öyleyse hepsinin Bolşevik oluşuna sevinmelisin,” dedi. “Sonlarına doğru hızla yol almaları, sevinilecek bir şey olmalı sence.”</p>

  <p class="p8">“Evet öyle. Bu hızlı gidişi durdurmaya yeltenecek değilim. Yeltensem de durduramam çünkü.”</p>

  <p class="p8">“Niye böyle kötümsersin öyleyse?”</p>

  <p class="p8">“Değilim, erkekliğimin horozu son bir ötüşle can verse bile, kılım kıpırdamaz.”</p>

  <p class="p8">“Ama bir çocuğun varsa?” dedi Connie,</p>

  <p class="p8">Adam başını önüne eğdi.</p>

  <p class="p8">“Böyle bir dünyada çocuk yapmak da çok acı bir yanlış bence,” dedi sonunda.</p>

  <p class="p8">“Hayır! Böyle söyleme! Böyle söyleme!” diye yalvardı Connie. “Sanıyorum, benim de bir çocuğum olacak, Böyle bir şeyin seni mutlu kılacağım söyle bana.” Elini adamın eli üstüne koydu.</p>

  <p class="p8">“Senin mutlu olduğunu görmek, benim için de mutluluktur,” dedi adam. “Ama bana kalırsa, doğmamış yaratığa karşı işlenmiş korkunç bir alçaklık bu.”</p>

  <p class="p8">“Ah hayır!” dedi Connie, sarsılmış. “Öyleyse beni de sevemezsin! Bu duygularla gerçekte beni de isteyemezsin!”</p>

  <p class="p8">Adam gene sustu, yüzü asıktı. Dışarda yalnız yağmurun sesi vardı.</p>

  <p class="p8">“Tam doğru değil bu!” diye fısıldadı Connie. “Tam doğru değil! Başka bir gerçek var.” Adamın, kendi gidişinden dolayı. Venedik’e gidişinden dolayı böyle kötümser olduğunu sezmekteydi. Bundan yarı yarıya bir sevinç duydu.</p>

  <p class="p8">Adamın gömleğini yukarı doğru sıyırarak karnını açtı, göbeğini öptü. Sonra yanağım onun karnına dayayarak, kolunu sıcacık, durgun uyluklarına doladı. Selin ortasında baş başa yalnızdılar.</p>

  <p class="p8">“Bir çocuk istediğini söyle bana!” diye mırıldandı, yüzünü adamın karnına bastırarak. “Hadi, söyle!”</p>

  <p class="p8">“Neden?” dedi adam en sonunda: Connie onun gövdesini saran değişik bilincin, dinginliğin garip ürpertisini sezdi. “Neden? Burada, madenciler arasında, yorgunluktan başka hiçbir şey var mı göze çarpan? İşleri kötü bugünlerde, kazançları kıt. İnsan onlara: Hep parayı düşünmekten vazgeçin artık, gereksinme diyorsanız, çok az bir para yeter bize. Para için yaşamayalım, diyebilse.”</p>

  <p class="p8">Connie yanağını yumuşak yumuşak adamın kamına sürtüyor, kalçalarını okşuyordu. Erkekliği yavaş yavaş uyanıyordu adamın. Dışarda yağmur şarıltılarla sürmekteydi.</p>

  <p class="p8">“Başka bir şey için yaşayalım. Kendimize ya da başka birisine para kazanmak için yaşamayalım. Şimdi para kazanmaya zorlanıyoruz. Birazcık kendimiz için, çok daha fazlasını da yöneticilerimiz için, mal sahipleri için kazanmaya zorlanıyoruz. Bir son verelim bu işe! Yavaş yavaş son verelim. Dursun bu çılgınlık. Yavaş yavaş, bütün endüstri yaşamını bir yana atarak, geriye dönelim. Çok az bir para yeter bize. Herkese yeter, sana, bana, yöneticilere, mal sahiplerine, krala bile yeter. Çok az para, gerçekten yeter. Yeter ki kafamız yatsın bu işe, yeter ki sürüden ayrılalım.” Durakladı, sonra ekledi:</p>

  <p class="p8">“Sonra da derdim ki onlara: Bakın! Joe’ya bakın! Ne güzel yürüyor, dipdiri, uyanık. Ne güzel bir adam! Bir de Jonah’ya bakın! Süklüm püklüm, çirkin bir adam, silkinip doğrulmak hiçbir zaman gönlünden geçmemiş çünkü. Bakın! Kendinize bakın! Bir omuzunuz öbüründen düşük, bacaklarınız çıplak, ayaklarınız kesek gibi! Bu kör olası işle ne duruma soktunuz kendinizi, görüyor musunuz? Ezildiniz, çarpıldınız. Bunca çok çalışmanız gerekli mi?</p>

  <p class="p8">Üst başınızı çıkarın da bir bakın durumunuza. Dipdiri olmanız, güzel olmanız gerekirken, çirkinsiniz, yarı ölüsünüz. Böyle derdim onlara. Sonra da apayrı giysiler giydirirdim adamlarıma: sözgelişi, kıpkırmızı, ateş kırmızısı dar pantolonlar, küçük kısa ak ceketler. Erkeklerin kırmızı, göz alıcı pantolonlarla gezmesi bile bir ayda değiştirir hepsini. Erkek olmaya başlarlar gene! Erkek olmaya! Kadınlarsa canları istediği gibi giyinebilirler. Çünkü erkekler sımsıkı, ateş kırmızısı bacaklarla, ak ceketlerinin altından görünen güzel yuvarlacık kırmızı uyluklarıyla ortalıkta dolaşmaya bir başladılar mı, kadınlar da kadın olmaya başlar o zaman. Kadınların kadınlıktan uzaklığı, erkeklerin erkek olmayışı yüzündendir. Tevershall'ı yavaş yavaş kökünden yıkarak, hepimizi barındıracak birkaç güzel yapı kuralım. Bölgemizi bir uçtan bir uca temizleyelim. Çok çocuk da yapmayalım, dünya gereğinden fazla kalabalık çünkü.”</p>

  <p class="p8">“Ama öğüt vermeye kalkışmazdım bu adamlara: üstlerini çıkarttırır: şu durumunuza bir bakın! derdim. Para için çalışmanın sonu budur işte! Bir kulak verin birbirinize! Para için çalışmanın sonu budur işte! Hepiniz para için çalıştınız. Tevershall’a bakın! Korkunç bir durumda. Siz para için çalışırken bu duruma düştü Tevershall. Kızlarınıza bakın! Ne onlar size yüz veriyor ne de siz onlara. Bütün zamanınızı para için çalışmakla, parayı düşünmekle geçirdiniz de ondan. Ne konuşabilirsiniz, ne kımıldayabilirsiniz, ne yaşayabilirsiniz, ne de bir kadınla gerektiği gibi birleşebilirsiniz. Hiçbiriniz canlı değilsiniz. Düştüğünüz şu duruma bakın!”</p>

  <p class="p8">Derin bir sessizlik çökmüştü. Connie bir yandan dinliyor, bir yandan da gelirken yolda topladığı unutmabeni çiçeklerini adamın karnındaki kıllar arasına iliştirmeye çalışıyordu. Dışarda her şey bir sessizliğe, donuk bir durgunluğa gömülmüştü.</p>

  <p class="p8">“Senin gövdende dört türlü kıl var,” dedi Connie adama, “göğsündeki kıllar hemen hemen kara, saçların ise kara değil, bıyığın hem sert hem de kıpkızıl karnındaki kıllar ise bir tutam altın kırmızı ökse otu gibi. En güzeli de bu!”</p>

  <p class="p8">Adam eğilerek karnının altındaki süt aklığında unutmabeni çiçeklerine baktı.</p>

  <p class="p8">“Hah, tam yerini buldun unutmabeni çiçekleri takacak. İyi ama geleceği hiç düşünmüyor musun?” dedi adam.</p>

  <p class="p8">Kadın başını kaldırarak baktı.</p>

  <p class="p8">“Ah, düşünüyorum, hem de nasıl!”</p>

  <p class="p8">“Çünkü ben, insan dünyasının nasıl hızla ölüme gittiğini, aşağılığıyla, bayağılığıyla nasıl kendi kendini ölüme ittiğini sezdikçe, sömürgeler bile yeterince uzak değil kaçmak için, diye düşünüyorum. Ay bile yeterince uzak değil, çünkü orda da geriye bakınca, bütün öbür yıldızlar arasında pisliğiyle, bayağılığıyla, çirkinliğiyle göze batan yer yuvarlağını görür insan gene; insanoğlunun kirlettiği yer yuvarlağını. Bunları düşündüğüm an safra yutmuş gibi oluyorum, içimi kazıyan, kemiren bir safra; kaçabileceğim hiçbir yer yeterince uzak görünmüyor. Ama biraz iyileşince, gene her şeyi unutuveriyorum. Şu son üç yüzyıl içinde, ne aşağılık bir duruma sokulmuştur insanlar: erkekler düpedüz işçi-böceklere çevrilmiş, bütün erkeklikleri köreltilmiş, gerçek yaşamları ellerinden alınmış. Elimden gelse, yeryüzünden bütün makinaları siler, endüstri çağını kapkara bir yanılma dönemi olarak kökten kapatırdım. Ama böyle bir şey elimden gelmediğine göre, hiç kimsenin de elinden gelmeyeceğine göre, hiçbir şeye karışmadan, kendi yaşamımı sürmeyi deneyeceğim: kendi yaşamım varsa tabii. Olduğuna da pek güvenemiyorum ya!”</p>

  <p class="p8">Dışarda fırtına dinmişti, bir ara kesilen yağmur, son bir ürkek şimşekle, yavaşlayan rüzgârın mırıltısıyla, ansızın bir daha boşanıverdi. Connie tedirgindi. Adam hayli uzun konuşmuştu, gerçekte Connie’yle değil kendi kendine konuşuyordu. Bütün bir umutsuzluk çöktü adamın üstüne, Connie ise mutluydu, umutsuzluktan tiksiniyordu. Adamın, kendi gidişinden dolayı böyle bir ruhsal duruma düştüğünü biliyordu. Gidişinin acısını ancak şimdi ta yürekten duyabiliyordu çünkü. Bundan kendine bir utku payı çıkarıyordu Connie.</p>

  <p class="p8">Kapıyı açarak, gökten çelik bir perde gibi inen yoğun sağanağa baktı, fırlayıp yağmurun altında koşmak için apansız bir istek duydu içinde. Hemen çoraplarını çıkarmaya başladı, sonra giysisini, çamaşırlarını çıkardı, bu durumu gören adamın şaşkınlıktan soluğu kesilmişti. Kımıldadıkça, sivri, hayvansı memeleri inip inip kalkıyordu. Yeşilimsi ışık altında teni fildişi rengindeydi. Ayağına lastik ayakkabılarını geçirdi, azgın bir kahkaha atarak dışarıya koştu; memelerini bardaktan boşanırcasına yağan yağmurun altına tutuyor, kollarını yana açıyor, çok eskiden Dresden’de öğrenmiş olduğu uyumlu dans figürleriyle bir gölge gibi koşuyordu. Alçalıp yükselen soluk gövdesi, yağmur dolgun kalçalarını kamçılayarak teni üzerinde ışıldarken eğiliyor, yağmuru yararak ileriye doğru geliyor, sonra yalnız dolgun butlarını adama sunar bir biçimde eğilerek, yabanıl bir saygı eğilişini, bir sunuyu sürdürüyordu.</p>

  <p class="p8">Adam boynunu kısarak bir kahkaha attı, sonra o da soyundu. Dayanamamıştı artık. Çırılçıplak ak gövdesiyle, biraz ürpererek sicim gibi yağmurun altına daldı. Flossie de onun önünden, çılgın, kesik bir havlamayla atılmıştı. Islak saçları yüzüne, boynuna yapışan Connie, allaşmış yüzünü çevirdiğinde onu gördü. Garip, meydan okur bir davranışla geri döndü, ıslak dallar gövdesini kamçılarken, ağaçlı dar yoldan aşağı olanca hızıyla koşmaya başladı. Arkasından koşan adam, onun ıslak kafasından, koşarken öne eğilen sırtından, ışıl ışıl yuvarlak uyluklarından başka hiçbir şey görmüyordu: iki kat olmuş, hızla koşan olağanüstü bir dişi çıplaklık.</p>

  <p class="p8">Kadın nerdeyse geniş yola çıkmak üzereyken, adam arkadan yetişerek kolunu, onun yumuşacık, çıplak ıslak beline dolayıverdi. Kadın bir çığlık atarak doğruldu, yumuşak, soğuk teni adamın gövdesine yaslandı. Adam deli gibi, değinmeyle alev kesilen bu soğuk dişi teni sıkıca gövdesine, kendi gövdesine bastırdı. Yağmur şarıl şarıl tepelerinden aşağı iniyor, kızışmış gövdeleri buğulanıyordu. Adam onun güzel, ağır butlarının her birini bir eliyle avuçlayarak, kendine doğru çekti; yağmur altında kımıltısız ürpertiler içindeydi. Sonra kadını yere yatırarak kendisi de ardından yuvarlandı, yağmurun gürleyen sessizliğinde hemen oracıkta sevdi onu, kısa, kesin, bir hayvanınki gibi çabucacık sona eren kısa, kesin bir sevişme.</p>

  <p class="p8">Adam bir anda ayağa kalktı, gözlerinden akan yağmur sularını elinin tersiyle sildi.</p>

  <p class="p8">“İçeri girelim,” dedi, ikisi de tahta kulübeye doğru koşmaya başladılar. Adam hiç duraklamadan hızla koşuyordu. Yağmurdan pek hoşlanmıyordu. Connie ise daha yavaş koşuyor, arada bir durup unutmabeni çiçekleri, yaban karanfilleri, mavi çançiçekleri topluyor, birkaç adım koşuyor, sonra gene duraklayarak kendisinden uzaklaşan adamın arkasından bakıyordu.</p>

  <p class="p8">Topladığı çiçeklerle, soluk soluğa kulübeye vardığında, adam ateşi yakmıştı bile, odunlar çatırdıyordu. Kımıldadıkça sivri memeleri ırgalanıyor, yüzü al al yanıyor ıslak gövdesi ışıldıyor, teninden sular damlıyordu; maçları ıslaklıktan yapışmıştı. İri gözleri, kesilen soluğu, sırılsıklam başı, su damlacıklarıyla kaplı, dolgun, toy kalçalarıyla bambaşka bir yaratık gibi görünüyordu.</p>

  <p class="p8">Adam eski bir çarşaf alarak onu tepeden tırnağa kuruladı, bu arada kadın bir çocuk gibi, hiç kımıldamadan duruyordu. Sonra kendisi – kurulandı adam, kulübenin kapısını kapatmıştı. Ateş gürlüyordu. Connie, kafasını çarşafın öbür ucuna gömerek, ıslak saçlarını ovdu.</p>

  <p class="p8">“Aynı havluya kurulanıyoruz, bu kavga edeceğiz demektir!” dedi adam.</p>

  <p class="p8">Kadın salkım saçak saçlarıyla, başını kaldırarak bir an adama baktı.</p>

  <p class="p8">“Hayır!” dedi, iri gözlerini açarak, “havlu değil ki bu, çarşaf.”</p>

  <p class="p8">Sonra gene saçlarını ovmaya başladı, adam da kendi saçlarını kuruluyordu.</p>

  <p class="p8">Yorgunluktan soluk soluğa, ikisi de birer asker battaniyesine sarındılar, dinlenmek için ocağın önünde bir kütüğün üstüne, gövdelerinin önü ateşe açık, yan yana oturdular. Connie, battaniyenin tenine dokunuşundan hiç hoşlanmıyordu. Ama çarşaf da iyice ıslanmıştı.</p>

  <p class="p8">Battaniyeyi üstünden attı, kilden yapılma ocağın önüne geçti, eğilerek saçlarını kurusun diye silkeledi. Adam onun kalçalarının güzel kıvrımlarına bakıyordu. Ne güzel bir kıvrılışla, butlarının dolgun yuvarlarına doğru iniyordu eğriler! Arada gizli sıcaklık, gizli oyuklar!</p>

  <p class="p8">Eliyle kadının kalçalarını, dolgun butlarını, eğrilerini uzun uzun okşadı.</p>

  <p class="p8">“Dünyada en güzel küfe seninki,” dedi yerli şiveyle. “En güzel kadın küfesi! O düğme kıçlı, oğlansı, nanemolla karılardan değilsin sen. Her yönüyle tam bir dişisin. Dünyayı tartar senin o dişiliğin.”</p>

  <p class="p8">Böyle konuşurken bir yandan da, ellerine sanki kaygan bir ateşin yapıştığını duyuncaya dek, kadının yuvarlak kalçalarını ince ince okşadı. Parmak uçları arada bir, küçük yumuşak bir ateş yalayışıyla, gövdenin iki gizli kapısına dokunu veriyordu.</p>

  <p class="p8">“Her şeyini seviyorum senin. Buranı da, oranı da. Pislenmeyen, su dökmeyen bir kadın istemem ben.”</p>

  <p class="p8">Connie apansız şaşkın bir kahkaha atmaktan kendini alamadı ama adam gene de hiç aldırmadan:</p>

  <p class="p8">“Gerçeksin sen, evet gerçeksin! Gerçeksin, kancık bir it gibi biraz hem. Şurana koyuyorum, elimi, orana koyuyorum. Nerene koysam seviyorum. Oranla seviyorum seni. Tam bir dişi küfesi var sende. Kendine güvenli. Kendinden utanç duyan türden değil.”</p>

  <p class="p8">Elini sıkı sıkı kadının gizli yerleri üzerine koyuyordu, yakından bir selamlama gibi.</p>

  <p class="p8">“Seviyorum,” dedi. “Seviyorum! Senin buralarını böyle okşamakla on dakika sonra öleceğimi bile bilsem, hiç duraksamam! Endüstri sistemi falan umurumda değil. Bir ömür boyu bu yeter bana.”</p>

  <p class="p8">Kadın dönerek adamın kucağına çıktı, ona sımsıkı kenetlendi. “Öp beni!” diye fısıldadı.</p>

  <p class="p8">Ayrılık düşüncesi ikisinin de kafasılıdaydı, en sonunda, bir tasadır çökmüştü gönüllerine.</p>

  <p class="p8">Kadın, adamın kucağında oturmuş, başını onun göğsüne yaslamış ti; fildişi gibi ışıldayan hafifçe aralık bacakları üzerinde ateşin ışıltısı eşsiz bir güzellikle yansımaktaydı. Başı önüne eğik olarak oturan adam, kadının, ateşten yayılan parıltı altındaki gövdesinin kıvrımlarına baktı. Arkasındaki masaya uzanarak daha ıslaklığı geçmemiş bir demet çiçek aldı, çiçeklerden yağmur damlaları düştü kadının tenine.</p>

  <p class="p8">“Çiçekler her türlü havada dışardalar,” dedi adam. “Evleri yok.”</p>

  <p class="p8">“Tahtadan bir kulübeleri bile yok!” dedi kadın.</p>

  <p class="p8">Adam serinkanlı parmaklarıyla birkaç unutmabeni çiçeği seçti, Venüs tepesinin kahverengi kılları arasına yerleştirdi.</p>

  <p class="p8">“İşte!” dedi. “Unutmabeni çiçekleri tam yerini buldu!”</p>

  <p class="p8">Kadın başını eğerek süt aklığındaki küçük çiçeklere baktı.</p>

  <p class="p8">“Ne güzel görünüyorlar değil mi?” dedi.</p>

  <p class="p8">“Yaşamak gibi güzel,” dedi adam.</p>

  <p class="p8">Adam unutmabenilerin yanına bir de yaban karanfili taktı.</p>

  <p class="p8">“İşte! Bununla unutmayacaksın beni! Sağlar arasında Musa!”</p>

  <p class="p8">“Gidişim seni üzmeyecek değil mi?” diye sordu kadın dalgın, başını kaldırıp adamın yüzüne bakarak.</p>

  <p class="p8">Adamın kalın kaşlar altındaki yüzünden hiçbir şey okunmuyordu. Bomboştu yüzü.</p>

  <p class="p8">“Nasıl istersen öyle olsun!” dedi.</p>

  <p class="p8">“Ama sen istemiyorsan gitmem,” dedi kadın ona sarılarak.</p>

  <p class="p8">Bir sessizlik çöktü. Adam doğrularak ateşe bir odun daha attı. Alevler, sessiz, dalgın yüzünde yansıdı. Kadın bekliyordu, ama hiç ağzını açmadı.</p>

  <p class="p8">“Yalnız, bu gidişin Clifford’la ayrılmamıza iyi bir başlangıç olacağı düşüncesindeyim. Bir çocuk istiyorum. Bu gidiş bana, onları bir iki yalanla atlatabilme olanağını verecek,” dedi kadın.</p>

  <p class="p8">“Evet.”</p>

  <p class="p8">“Başka şeyler de var bunun yanı sıra. Gerçeği öğrenmelerini ister miydin sözgelişi?”</p>

  <p class="p8">“Neyi öğrenirlerse öğrensinler, umurumda değil.”</p>

  <p class="p8">“Bu benim için önemli ama! Wragby'de olduğum sürece, bana karşı soğuk, tatsız bir davranış takınmalarını istemiyorum. Ben bir gün gittikten sonra, ne düşünürlerse düşünsünler.”</p>

  <p class="p8">Adam susuyordu.</p>

  <p class="p8">“Ama Sör Clifford senin kendisine döneceğini umuyor değil mi?”</p>

  <p class="p8">“Elbette, dönmem gerek,” dedi kadın. Bir süre sessiz kaldılar.</p>

  <p class="p8">“Wragby’de mi doğuracaksın çocuğunu?” diye sordu adam.</p>

  <p class="p8">Kadın, kolunu onun boynuna doladı.</p>

  <p class="p8">“Beni alıp götürmezsen, başka ne yapabilirim?”</p>

  <p class="p8">“Nereye götürmezsem?”</p>

  <p class="p8">“Nereye olursa! Uzaklara! Yeter ki Wragby’den kurtulayım.”</p>

  <p class="p8">“Ne zaman götürmemi istiyorsun?”</p>

  <p class="p8">“Yolculuktan döndüğümde.”</p>

  <p class="p8">“Peki ama, gitmişken geri dönmenin gereği var mı?” dedi adam.</p>

  <p class="p8">“Dönmek zorundayım. Söz verdim! Mertçe söz verdim. Gerçekte sana dönmüş olacağım tabii.”</p>

  <p class="p8">“Kocanın koru bekçisine mi?”</p>

  <p class="p8">“Bu bence önemli değil!”</p>

  <p class="p8">“Değil mi?” Adam bir an daldı. “Ne zaman temelli ayrılmayı düşünüyorsun buradan? Kesin bir zaman düşündün mü bunun için?”</p>

  <p class="p8">“Ah, bilmiyorum daha. Venedik’ten döndükten sonra, her şeyi birlikte kararlaştırırız.”</p>

  <p class="p8">“Nasıl kararlaştıracağız?”</p>

  <p class="p8">İlkin Clifford’a açarım durumu. Ona söylemek zorundayım.”</p>

  <p class="p8">“Öyle mi?”</p>

  <p class="p8">Adam susuyordu. Kadın onun boynuna sarıldı.</p>

  <p class="p8">“İşi yokuşa, sürme şimdi,” diye yalvardı.</p>

  <p class="p8">“Ne yokuşu?”</p>

  <p class="p8">“Venedik’e gidişim konusunda, birlikte vereceğimiz kararlar konusunda güçlük çıkarma.”</p>

  <p class="p8">Adamın yüzünde yarı sırıtkan hafif bir gülümseme belirdi.</p>

  <p class="p8">“Güçlük çıkarmıyorum,” dedi. “Yalnız, ne tasarladığını bilmek istiyorum. Ama sen kendin de bilmiyorsun bunu. Zamana bırakıyorsun işi: bakalım, diyorsun. Seni suçlamıyorum gerçi. Ama akıllıca davranıyorsun bir bakıma. Wragby’nin hanımı olarak kalmayı yeğ tutuyorsun. Oysa benim sana sunacak bir Wragby’ın yok. Gerçekte sana ne sunabileceğimi çok iyi biliyorsun. Evet, evet haklısın bana kalırsa! Gerçekten! Ben senin paranla yaşamayı, senin sırtından geçinmeyi de hiç istemem. Bir de bu yanı var işin.”</p>

  <p class="p8">Adamın kendisinden öç aldığı düşüncesi geçti Connie’nin içinden.</p>

  <p class="p8">“Ama beni istiyorsun, değil mi?”</p>

  <p class="p8">“Peki, ya sen? Sen beni istiyor musun?”</p>

  <p class="p8">“Biliyorsun, gün gibi ortada bu.”</p>

  <p class="p8">“Evet ama, ne zaman istiyorsun?”</p>

  <p class="p8">“Venedik’ten dönüşümden sonra her şeyi kararlaştırabiliriz. Şimdi soluğumu kesme böyle sorularla. Biliyorsun, bir süre toparlanmam, kendime gelmem gerek.”</p>

  <p class="p8">“Öyle ya! Biraz toparlan, kendine gel hele!”</p>

  <p class="p8">Connie biraz alınmıştı adamın serzenişlerinden.</p>

  <p class="p8">“Bana güveniyorsun, değil mi?” diye sordu.</p>

  <p class="p8">“Evet, bütünüyle!”</p>

  <p class="p8">Adamın bu sözü söyleyişinde bir alaycılık sezdi kadın.</p>

  <p class="p8">“Öyleyse söyle bakalım,” dedi dobra dobra, “Venedik’e gitmemem daha mı iyi olur sence?”</p>

  <p class="p8">“Gitmenin daha iyi olduğu kesin bir gerçek,” diye karşılık verdi adam, soğuk, kısık alaycı sesiyle.</p>

  <p class="p8">“Önümüzdeki salı günü gideceğimi biliyorsun değil mi?”</p>

  <p class="p8">“Evet!”</p>

  <p class="p8">Bir düşüncedir almıştı kadını şimdi.</p>

  <p class="p8">“Geri döndüğümde her şey daha bir açıklık kazanacak değil mi?”</p>

  <p class="p8">“Ya, elbette!”</p>

  <p class="p8">Aralarında garip bir sessizlik uçurumu açılmıştı.</p>

  <p class="p8">“Bugün boşanma işim için avukata gittim,” dedi adam, biraz zorla konuşarak.</p>

  <p class="p8">Kadın hafifçe ürperdi.</p>

  <p class="p8">“Öyle mi!” dedi. “Peki ne diyor?”</p>

  <p class="p8">“Bu işi daha önce yapmış olmam gerekirmiş; bu bakımdan bir güçlük doğabilirmiş. Ama uzun bir süre orduda olduğum için, bir çıkar yol bulunabileceğini umuyor. Yeter ki karım gene bir iş açmasın başıma.”</p>

  <p class="p8">“Peki onun bilmesi gerekiyor mu bunu?”</p>

  <p class="p8">“Evet, hem kendisine hem de birlikte yaşadığı adama birer duruşma çağrısı gönderecekler.”</p>

  <p class="p8">“Tiksinç bir şey, bütün bu işlemler! Clifford’dan ayrılmak için ben de aynı şeylere katlanmak zorunda kalacağım.”</p>

  <p class="p8">Bir süre sessizlik oldu.</p>

  <p class="p8">“Elbette,” dedi adam. “Önümüzdeki altı yedi ay boyunca da, hiç kimsenin kuşkusunu uyandırmadan, örnek bir yaşayış sürmem gerek. Senin Venedik’e gidişinle, hiç olmazsa bir iki hafta için, beni ayartacak kimse kalmıyor.”</p>

  <p class="p8">“Ben ayartıyor muyum seni?” dedi kadın, adamın yüzünü okşayarak. “Senin için bir ayartıcı olduğuma çok sevindim. Ama bunları düşünmeyelim şimdi. Düşünmeye başladın mı korkutuyorsun beni: allak bullak ediyorsun. Düşünmeyelim bunları. Ayrı kaldığımız sürece uzun uzun düşünürüz. Önemli olan şu: gitmeden önce seninle bir gece daha geçirmek istiyorum. Senin eve bir daha gelmeliyim. Perşembe gecesi geleyim mi?”</p>

  <p class="p8">“Evet ama, kız kardeşin gelmiyor mu o gün?”</p>

  <p class="p8">“Olsun! Yazdığına göre ikindiye doğru yola çıkacağız. İkindi vakti Wragby’den ayrılırız. O, geceyi başka bir yerde geçirir, ben de seninle kalırım.”</p>

  <p class="p8">“Bu durumda ona her şeyi söylemen gerekecek.”</p>

  <p class="p8">“Ona açılabilirim. Aşağı yukarı biliyor sayılır. Onunla da konuşur, bir yol bulurum. Çok yardımcı olur, anlayışlı bir insandır Hilda.”</p>

  <p class="p8">Adam, Connie’nin hangi yoldan gidebileceğini düşünüyordu.</p>

  <p class="p8">“Demek Wragby’den ikindiye doğru Londra’ya gidiyormuş gibi çıkacaksınız? Hangi yoldan gidiyorsunuz?”</p>

  <p class="p8">“Nottingham, Grantham üzerinden.”</p>

  <p class="p8">“Sonra kız kardeşin seni yolda bir yere indirecek, sen de yürüyerek ya da bir arabayla benim eve geleceksin demek? Oldukça tehlikeli bir tasarı bence.”</p>

  <p class="p8">“Öyle mi? O zaman, Hilda getirir beni. Kendisi de o gece Mansfield’de kalır. Beni akşamleyin bırakır sana, ertesi sabah da alır. Çok kolay, görüyorsun.”</p>

  <p class="p8">“Peki ya seni görürlerse?”</p>

  <p class="p8">“Koyu bir gözlük takar gizlenirim.”</p>

  <p class="p8">Adam bir süre düşündü.</p>

  <p class="p8">“Peki,” dedi. “Her zamanki gibi gene senin dediğin olsun.”</p>

  <p class="p8">“Ama sen istemiyor musun böyle bir şeyi?”</p>

  <p class="p8">“İstemez olur muyum!” dedi adam, biraz yüzünü buruşturarak: “Demir sıcakken dövülür.”</p>

  <p class="p8">“Biliyor musun ne düşündüm şu anda?” dedi Connie ansızın. “Birden aklıma geliverdi. Sen o eski masaldaki ‘Şövalye Kızgın Tokmak’sm!”</p>

  <p class="p8">“Haa! Ya sen? Sen de ‘Bayan Kızgın Dibek!’”</p>

  <p class="p8">“Evet!” dedi kadın. “Evet! Sen Şövalye Tokmak ben de Bayan Dibek.”</p>

  <p class="p8">“Güzel, şövalyelik şanına da eriştim böylece. John oldu, senin Leydi Jaııe’ine eş.”</p>

  <p class="p8">“Evet! John Thomas’a şövalyelik bağışlandı. Ben de Leydi tüylü oldum, şimdi sana da çiçekler takmak gerekir. Evet!”</p>

  <p class="p8">Adamın altın kırmızısı karnına iki pembe yaban karanfili tutturdu.</p>

  <p class="p8">“Tamam!” dedi. “Çok güzel! Çok güzel! Sör John!”</p>

  <p class="p8">Göğsünün kara kılları arasına da unutmabeni çiçekleri takıştırdı.</p>

  <p class="p8">“Buranda unutmayacaksın beni değil mi?” Adamın göğsünü öptü, her memesinin üstüne bir tutam unutmabeni yerleştirdi, sonra gene öptü.</p>

  <p class="p8">“Beni dilenci dervişe çevirdin!” dedi adam. Kahkahalarla gülmeye başladı, sarsılan göğsünden çiçekler dökülüyordu.</p>

  <p class="p8">“Dur biraz!” dedi.</p>

  <p class="p8">Kalktı, kulübenin kapısını açtı. Kapının önünde yatan Flossie doğrularak şaşkın şaşkın efendisine baktı. Yağmur dinmişti. Islak, ağır, hoş kokulu bir sessizlik çökmüştü. Akşam yaklaşmaktaydı.</p>

  <p class="p8">Adam dışarı çıkarak, dar yoldan aşağı doğru yürüdü. Connie arkadan onun zayıf, ak gövdesine baktı. Bir hayaleti, kendisinden gitgide uzaklaşan bir görüntüyü andırıyordu.</p>

  <p class="p8">Adam gözden yitince, buruk bir acı duydu birden. Battaniyeye sarınarak kulübenin kapısında dineldi: gözlerini ıslak, kımıltısız sessizliğe dikti.</p>

  <p class="p8">Adam, kucağında çiçeklerle sıçraya sıçraya ortaya çıktı. Kadın onun bu görünüşünden biraz korkmuştu, insandan başka bir yaratıktı sanki. Adam yaklaştığında göz göze geldiler, ama Connie onun gözlerindeki anlamı pek kavrayamadı.</p>

  <p class="p8">Hanımküpeleri, yaban karanfilleri, yeni biçilmiş otlar, meşe yaprakları, tomurcuklu hanımelleri getirmişti. Kadının göğüsleri çevresine körpe meşe dallarından bir kuşak takarak, meşe yaprakları arasına unutmabeni çiçekleriyle, yaban karanfilleri tutturdu: göbeğine de pembe bir karanfil yerleştirdi, aşağılara unutmabeni çiçekleri serpiştirdi.</p>

  <p class="p8">“İşte bütün güzelliğinle sen!” dedi. “Leydi Jane, John Thomas’la evlenme töreninde.”</p>

  <p class="p8">Kendi gövdesindeki kıllara da çiçekler taktı, uyluklarına bir yer sarmaşığı doladı, göbeğine de bir sümbül yerleştirdi. Kadın onun bu garip özenini eğlenceyle seyrediyordu. Bir karanfil alarak adamın bıyıklarına taktı, burnunun altında sallanmaya başladı karanfil.</p>

  <p class="p8">“John Thomas, Leydi Jane’le evleniyor,” dedi adam. “Constance ile Oliver yok artık. Belki de–”</p>

  <p class="p8">Elini havaya kaldırdı, aksırdı, aksırmasıyla birlikte burnundaki, göbeğindeki çiçekler düştü. Bir daha aksırdı.</p>

  <p class="p8">“Evet, belki de?” dedi kadın, sözünü bitirmesini bekleyerek.</p>

  <p class="p8">Adam şaşkın şaşkın baktı.</p>

  <p class="p8">“Ne?” dedi.</p>

  <p class="p8">“Belki de, dedin, gerisi gelmedi; ne diyecektin?” diye diretti kadın.</p>

  <p class="p8">“Ha, şey, ne diyecektim?”</p>

  <p class="p8">Unutmuştu. Sözünü bitirememesi, Connie için gelmiş geçmiş en büyük umut kırıklığı oldu.</p>

  <p class="p8">Sarımsı gün ışıkları ağaçlarda parlıyordu.</p>

  <p class="p8">“Güneş!” dedi adam. “Gitme zamanın. Zaman geldi, sevgili Leydi, zaman! Kanatsız uçan şey nedir, Sayın Leydi? Zaman! Zaman!”</p>

  <p class="p8">Uzanıp gömleğini aldı.</p>

  <p class="p8">“İyi geceler dile John Thomas’a,” dedi, başını eğip aşağı bakarak. “Yer sarmaşığının kollarında güven altında şimdi! Kızgın tokmak yok şu anda.”</p>

  <p class="p8">Gömleğini kafasına geçirdi.</p>

  <p class="p8">“Bir erkek için en tehlikeli an,” dedi başını çıkarırken, “gömleğini başına geçirdiği zamandır. Başı bir torba içindedir o anda. Onun için, ben ceket gibi giyilen Amerikan gömleklerini daha çok severim.” Connie, öylece durmuş bakıyordu. Adam pantolonunu ayağına geçirerek ilikledi.</p>

  <p class="p8">“Jane’e bak hele!” dedi. “Bütün çiçekleriyle! Önümüzdeki yıl kim çiçek takacak sana bakayım Jinny? Ben mi, başkası mı? ‘Hoşça kal unutmabeni çiçeğim güle güle sana!’ Tiksinirim o şarkıdan, savaşın ilk günlerini aklıma getirir hep.” Sonra oturdu, çoraplarını giydi. Kadın gene kımıltısız dineliyordu. Adam elini onun uyluklarına koydu. “Küçücük güzel Leydi Jane!” dedi. “Belki de Venedik’te saçlarına yasemin, göbeğine de narçiçeği takacak bir adama rastlarsın. Zavallı küçük Leydi Jane!”</p>

  <p class="p8">“Böyle şeyler söyleme!” dedi kadın. “Beni incitmek için söylüyorsun bunları ancak.”</p>

  <p class="p8">Adam başını önüne eğdi. Sonra yerli şiveyle;</p>

  <p class="p8">“Ah, belki de, belki de! Başka bir şey söylemeyeyim iyisi mi. Ama giyinmelisin şimdi artık, soylu konaklarına dönmelisin İngiltere’nin, ne güzel dimdik konaklar. Zamanı geldi! Sör John ile Leydi Jane’in ayrılma zamanı geldi. Üstünü giy Leydi Chatterley! Böyle birkaç tutam çiçekle orda çırılçıplak dururken, bayağı insanlardan ayrılan hiçbir yanın yok. Gel şimdi çıkarayım süslerini senin, oynak tay!” Kadının saçlarındaki yaprakları çıkardı, ıslak saçlarını öptü, göğüslerini, göbeğini, karnını öptü. Karnındaki çiçeklere dokunmadı. “Onlar oldukları yerde kalsın,” dedi. “Evet. Şimdi çıplaksın gene artık. Kıçı açık bir yosmadan, bir Leydi Jane’den başka bir şey değilsin! Şimdi üstünü giy, gitmen gerek, yoksa Leydi Chatterley akşam yemeğine geç kalacak, nerde kaldın güzel hanım, derler sonra!”</p>

  <p class="p8">Yerli şivesiyle konuştuğu zamanlar, kadın ona verecek karşılık bulamıyordu. Giyimli, biraz tiksinti duyarak Wragby’ye dönmeye hazırlandı.</p>

  <p class="p8">Adam onu geniş yolun başına dek geçirecekti. Yavru sülünlerin hepsi tünemişti.</p>

  <p class="p8">Geniş yola vardıklarında, öteden Mrs. Bolton’un bata çıka kendilerine doğru gelmekte olduğunu gördüler.</p>

  <p class="p8">“Ah Sayın Leydi, başınıza bir şey mi geldi diye çok korktuk.”</p>

  <p class="p8">“Yoo! Hiçbir şeyim yok.”</p>

  <p class="p8">Mrs. Bolton, Mellors’un sevgiyle yepyeni bir görünüş,, bir parlaklık kazanmış olan yüzüne baktı. Adamın yarı gülümser, yarı alaycı gözleriyle karşılaştı. İşler ters gidince hep böyle gülümserdi. Ama iyi duygularla bakıyordu Mrs. Bolton’a.</p>

  <p class="p8">“İyi akşamlar Mrs. Bolton! Sayın Leydi’yi size bırakabilirim şimdi, ben burada ayrılıyorum. İyi geceler Sayın Leydi! İyi geceler Mrs. Bolton!”</p>

  <p class="p8">Selâm vererek geri dönüp uzaklaştı.</p>

  <p class="p8"> </p>
</body>
</html>
