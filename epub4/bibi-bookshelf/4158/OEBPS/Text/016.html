<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>14</title>
</head>

<body>
  <h1 class="h11"><a id="a18"></a>14</h1>

  <p class="p8">Parmaklıklı kapıya yaklaştığında, kapı mandalının sesini işitti. Bekçi ordaydı demek, korunun karanlığı içinden, geldiğini görmüştü.</p>

  <p class="p8">“İyi erken geldin,” dedi karanlığın içinden. “Her şey yolunda gitti mi?”</p>

  <p class="p8">“Evet çok kolay oldu.”</p>

  <p class="p8">Parmaklıklı kapıyı Connie’nin ardından ağır ağır kapadı, el feneriyle karanlık toprak üstüne bir ışık yuvarlağı yansıttı, geceleyin bile açık duran solgun çiçekler bir an aydınlandı. Susarak, birbirlerinden ayrı yürüyorlardı.</p>

  <p class="p8">“Bu sabah o arabayla uğraşırken bir yerini incitmediğini iyi biliyor musun?” diye sordu Connie.</p>

  <p class="p8">“Hayır, hayır! Hiçbir şey olmadı.”</p>

  <p class="p8">“Zatürree ne gibi izler bıraktı sende?”</p>

  <p class="p8">“Hiç canım! Yüreğim biraz güçsüz kaldı, ciğerlerim de yeterince esnek değil şimdi. Ama herkeste böyle birkaç aksaklık bırakır.”</p>

  <p class="p8">“Pek ağır işlere zorlamaman gerekir gövdeni, değil mi?”</p>

  <p class="p8">“Sık sık yapamam böyle işleri.”</p>

  <p class="p8">Connie öfkeli bir susuşla ilerliyordu.</p>

  <p class="p8">“Clifford’a nefret duydun mu bu sabah?” dedi en sonunda.</p>

  <p class="p8">“Nefret mi? Hayır! Onun türünden adamlarla çok karşılaştım ben. Bu tür adamlara önem veremeyeceğimi önceden bilirim, oluruna bırakırım işi.”</p>

  <p class="p8">“Ne tür adanı?”</p>

  <p class="p8">“Sen benden daha iyi bilirsin bunu. Kadın kılıklı, erkekliği olmayan, genç, soylu kişiler.”</p>

  <p class="p8">Connie düşündü bu noktayı.</p>

  <p class="p8">“Erkeklik sorunu mu bu sence?” diye sordu, alıngan.</p>

  <p class="p8">“Bir adamın beyni yoksa, budaladır; yüreği yoksa bayağıdır, midesi yoksa ödlektir. Bir erkeğin o atak, yırtıcı yönünden yoksunsa, erkekliği yok demektir. Pısırığın biridir.”</p>

  <p class="p8">Connie düşündü.</p>

  <p class="p8">“Clifford pısırık mı?” diye sordu.</p>

  <p class="p8">“Pısırık, üstelik de patavatsız: bu tür adamların çoğu gibi. Üsteledin mi patavatsızlaşır bunlar.”</p>

  <p class="p8">“Peki sen kendin pısırık değil misin?”</p>

  <p class="p8">“Pek değilim herhalde!”</p>

  <p class="p8">En sonunda, uzakta sarı bir ışık gördü Connie.</p>

  <p class="p8">Sessizce durakladı.</p>

  <p class="p8">“Bir ışık!” dedi.</p>

  <p class="p8">“Evde her zaman bir ışık bırakırım,” dedi adam.</p>

  <p class="p8">Gene adamın yanı sıra yürümeye başladı, ama ona dokunmuyor, böyle onunla birlikte gidişinin nedenini soruyordu kendi kendine.</p>

  <p class="p8">Adam kapıyı açtı, içeriye girdiler, sonra kapının sürgüsünü vurdu. Bir zindan gibi, diye düşündü Connie! Çaydanlık, ocaktaki kıpkırmızı korların yanında fışırdıyordu, masada çay fincanları vardı.</p>

  <p class="p8">Connie ateşin başındaki tahta koltuğa oturdu. Dışarının ayazından sonra, içerisi sıcacıktı.</p>

  <p class="p8">“Ayakkabılarımı çıkarayım, ıslandılar,” dedi.</p>

  <p class="p8">Çoraplı ayaklarını ocağın önündeki parlak çelik korkuluğa dayayarak oturdu. Adam mutfağa giderek yiyecek bir şeyler getirdi: ekmek, tereyağı, sövüş dil. Odanın içi Connie’ye fazla sıcak gelmeye başladı: mantosunu çıkardı. Adam mantoyu kapının ardına astı.</p>

  <p class="p8">“Kakao mu, çay mı, kahve mi içersin?” diye sordu adam.</p>

  <p class="p8">“Hiçbir şey istemem,” dedi Connie, masaya bakarak. “Ama sen ye yemeğini.”</p>

  <p class="p8">“Hayır. Ben bir şey yemeyeceğim. Yalnız, köpeğin karnını doyurayım.”</p>

  <p class="p8">Adam sessiz bir zorunlulukla tuğla döşeme üstünde yürüdü, kahverengi bir çanağa köpeğin yiyeceğini koydu. Köpek başını kaldırmış, ona kuşkuyla bakıyordu.</p>

  <p class="p8">“Al bakalım, akşam yemeğin, bakıp durma öyle aç bırakılmış gibi!” dedi adam.</p>

  <p class="p8">Çanağı, merdiven dibi keçesinin üstüne bıraktı, kendisi de tozluklarıyla ayakkabılarını çıkarmak için, duvarın dibinde bir iskemleye çöktü. Köpek, yemeğini yiyeceği yerde, gene adamın yanına geldi, oturarak tedirgin gözlerle ona bakmaya başladı.</p>

  <p class="p8">Adam tozluklarını yavaş yavaş çözdü. Köpek biraz daha yanaştı.</p>

  <p class="p8">“Ne istiyorsun sen bakayım? Burada başka birini gördün diye mi bu tedirginliğin? Ah seni ah, tam bir dişisin! Git hadi yemeğini ye!”</p>

  <p class="p8">Adam elini köpeğin kafasına koydu, köpek başını yana eğerek adama süründü. Adam köpeğin uzun, ipek gibi yumuşak kulağını yavaşça çekti.</p>

  <p class="p8">“Haydi!” dedi. “Haydi! Git yemeğini ye! Haydi!”</p>

  <p class="p8">Sandalyesini keçenin üstünde duran çanağa doğru çekti, köpek uysalca giderek yemeye koyuldu.</p>

  <p class="p8">“Köpekleri sever misin?” diye sordu Connie.</p>

  <p class="p8">“Hayır, gerçekte sevmem. Çok uysal, çok sırnaşık oluyorlar.”</p>

  <p class="p8">Tozluklarını çıkarmış, koca postallarının bağını çözüyordu. Connie yüzünü ateşten çevirmişti. Ne çıplaktı bu küçük oda! Bununla birlikte, adamın başının üstünde duvarda, genç bir evli çiftin çirkin, büyütülmüş fotoğrafı asılıydı, anlaşılan, kendisiyle gözü pek görünüşlü bir kadının, karısının resmiydi bu.</p>

  <p class="p8">“Sen misin o resimdeki?” diye sordu adama<span class="t13">;</span></p>

  <p class="p8">Adam başını çevirerek tepesindeki büyütülmüş resme baktı.</p>

  <p class="p8">“Evet! Evliliğimizden hemen önce çektirmiştik. Yirmi bir yaşındaydım.” Resme ilgisizlikle baktı.</p>

  <p class="p8">“Seviyor musun bu resmi?” diye sordu Connie.</p>

  <p class="p8">“Sevmek mi? Hayır! Hiçbir zaman sevmedim. Karım kendisi ısmarlamış büyüttürmüş.”</p>

  <p class="p8">Gene postallarını çözmeye başladı.</p>

  <p class="p8">“Sevmiyorsan, ne diye tutuyorsun duvarda? Belki karın almak isterdi,” dedi Connie.</p>

  <p class="p8">Adam başını kaldırarak, apansız bir sırıtmayla baktı.</p>

  <p class="p8">“Evde, değeri olan ne varsa hepsini topladı götürdü,” dedi adam. “Ama onu götürmedi her nedense!”</p>

  <p class="p8">“Öyleyse ne diye saklıyorsun? Duygusal nedenlerden dolayı mı?”</p>

  <p class="p8">“Hayır, hiçbir zaman başımı kaldırıp bakmam bile. Orda olduğundan bile haberim yoktu nerdeyse. Bu eve ilk gelişimizden beri orda asılı durur.”</p>

  <p class="p8">“Neden yakmıyorsun?”</p>

  <p class="p8">Adam geriye dönerek büyütülmüş resme bir daha baktı. Kahverengi, yaldızlı, çok çirkin bir çerçeve içindeydi. Güzelce tıraş olmuş, gömleği yüksek yakalı, uyanık, çok genç görünen bir adamla, saçları kabarık, dalgalı, oldukça tombul bir genç kadın.</p>

  <p class="p8">“Yakmak hiç de fena olmaz hani!” dedi adam.</p>

  <p class="p8">Postallarını çıkarmıştı, bir çift, terlik giydi.</p>

  <p class="p8">Sandalyeye çıkarak fotoğrafı duvardan indirdi. Yeşilimsi duvar kâğıdı üstünde kocaman, soluk bir yer kaldı.</p>

  <p class="p8">“Şimdi tozunu almanın hiç gereği yok artık,” dedi resmi duvara dayadı.</p>

  <p class="p8">Mutfağın arka bölmesine gitti, elinde bir çekiç bir kerpetenle geri döndü. Önceden oturduğu yere oturarak, kişiliğinin özelliği olan bir dalgınlık içinde, kocaman çerçevenin arkasındaki kâğıdı yırtmaya, mukavvayı tutan tel çivileri sökmeye koyuldu.</p>

  <p class="p8">Çivileri hemen sökmüştü: sonra mukavvayı, fotoğrafın kendisini çıkardı. Fotoğrafa alaylı alaylı baktı.</p>

  <p class="p8">“Beni de onu da tıpkı olduğumuz gibi gösteriyor bu resim: genç bir papaz yardımcısıyla şamatacı bir kadın,” dedi. “Özentili züppeyle şamatacı kadın!”</p>

  <p class="p8">“Bakayım!” dedi Connie.</p>

  <p class="p8">Gerçekte, yirmi yıl öncesinin erkekleri gibi pek öyle sinekkaydı tıraşlı, pek temiz gözükmüyordu. Ama gözleri fotoğrafta bile uyanık, korkusuzdu. Kadın ise, o iri çenesiyle bile, büsbütün şamatacı görünmüyordu. Çekici bir yönü vardı.</p>

  <p class="p8">“İnsan böyle şeyleri saklamamalı,” dedi Connie.</p>

  <p class="p8">“Evet saklamamalı! Hiç yaptırmamalı böyle şeyleri!”</p>

  <p class="p8">Fotoğrafı, arkasındaki mukavvayla birlikte dizine bastırarak kırdı, parça parça ederek ateşe fırlattı.</p>

  <p class="p8">“Bir şey değil, ateşi karartacak,” dedi.</p>

  <p class="p8">Cam ile çerçeveyi, özenle yerden kaldırdı.</p>

  <p class="p8">Çerçeveyi birkaç çekiç vuruşuyla parçaladı, alçılar sağa sola sıçradı. Sonra parçalan mutfağın arka bölmesine taşıdı.</p>

  <p class="p8">“Yarın yakarız,” dedi. “Biraz fazla alçı var üzerinde.”</p>

  <p class="p8">Temizliği bitirdikten sonra oturdu.</p>

  <p class="p8">“Karını sever miydin?” diye sordu Connie.</p>

  <p class="p8">“Sevmek mi?” dedi, “sen Sör Clifford’u seviyor musun?”</p>

  <p class="p8">Connie sorusunun ardını bırakacak gibi değildi.</p>

  <p class="p8">“Ama bağlıydın ona.” diye diretti.</p>

  <p class="p8">“Bağlı mıydım?” Sırıttı adam,</p>

  <p class="p8">“Şimdi bile bağlısın belki,” dedi Connie.</p>

  <p class="p8">“Ben mi!” Adamın gözleri açıldı. “Hayır, hayır, aklımın kıyısından bile geçirmiyorum onu,” dedi.</p>

  <p class="p8">“Neden?”</p>

  <p class="p8">Adam başını iki yana salladı.</p>

  <p class="p8">“Ne diye boşanmıyorsun öyleyse? Bir gün gene döner gelir sana,” dedi Connie.</p>

  <p class="p8">Adam sert sert baktı.</p>

  <p class="p8">“Benim olduğum yerin bir mil yakınına bile uğramaz. Bana duyduğu nefret, benim ona duyduğumdan kat kat fazladır.”</p>

  <p class="p8">“Göreceksin, dönüp gelecek sana.”</p>

  <p class="p8">“Böyle bir şeyi hiçbir zaman yapmaz. Her şey bitti artık! Onu karşımda görmek hasta eder beni.”</p>

  <p class="p8">“Göreceksin. Yasalara göre, ayrılmış bile değilsiniz, değil mi?”</p>

  <p class="p8">“Hayır.”</p>

  <p class="p8">“Gördün mü? Çıkıp gelecek bir gün, sen de onu kabul edeceksin.”</p>

  <p class="p8">Gözlerini Connie’ye dikerek baktı. Sonra başını garip garip salladı.</p>

  <p class="p8">“Haklısın belki. Buraya dönmem bile büyük bir budalalıktı benim. Ama, çıkmaz bir durum içindeydim, bir yere kapılanmam gerekiyordu. İnsan, ortalığa atılıvermiş zavallı bir yaratıktır. Gene de haklısın. Boşanıp bu işi temizlemeliyim. Devlet kapısından, mahkemelerden, yargıçlardan, ölümden tiksinir gibi tiksinirim. Ne var ki, göze almam gerek bunları. Boşanacağım.”</p>

  <p class="p8">Connie, adamın dişlerini sıktığını gördü. İçin için sevindi buna.</p>

  <p class="p8">“Bir çay içerim şimdi,” dedi.</p>

  <p class="p8">Adam çay yapmak üzere kalktı. Ama yüzü asıktı. Masanın başına oturduklarında Connie sordu:</p>

  <p class="p8">“Neden evlendin onunla peki? Senin dengin bir kadın değilmiş. Mrs. Bolton da öyle söylüyor. O da bu kadınla neden evlendiğini bir türlü anlayamamış.”</p>

  <p class="p8">Adam gene gözlerini dikerek baktı.</p>

  <p class="p8">“Söyleyeyim,” dedi. “İlk sevgilimi tanıdığımda on altı yaşındaydım. Ollerton’da bir öğretmenin kızıydı, şirin bir kızdı, gerçekten güzeldi. Sheffield kolejinden gelme, oldukça kafası işleyen bir delikanlı olarak tanınırdım, az buçuk Fransızca ile Almanca biliyordum, el üstünde tutulurdum. Kız da romantik türden bir kızdı, bayağılıktan tiksinirdi. Beni şiire, okumaya yöneltti: bir bakıma, adam etti beni. Onun uğruna, büyük bir ateşle okumaya, düşünmeye başladım. Butterley bürolarında sayman olarak çalışıyordum, cılız, okuduğu şeylerle başı dumanlı, uçuk benizli bir gençtim. Her konuda konuşuyorduk kızla: ama her konuda. Persepolis’ten, Timbuctoo’dan söz ediyorduk uzun uzun. Belki de on ildeki en çok okumuş çift bizdik. Kendimden geçerdim onun yanında, düpedüz kendimden geçerdim. Sözün kısası, yanıp tutuşuyordum. O da beni taparcasına severdi. Cinsel ilişkiden bir yılandan kaçar gibi kaçınırdı. Her nedense bir türlü yanaşmadı buna; yanaşsa da kendini vermedi. Günden güne sararıp solmaya, gitgide sinirli bir insan olmaya başladım. Sevişmemiz gerektiğini söyledim kendisine. Konuşa konuşa kafasına soktum bunu. En sonunda dediğimi yaptı. Ben coşku içindeydim, ama o hep isteksizdi. Bana tapıyordu, dolayısıyla kendisini öpmemden, kendisiyle konuşmamdan hoşlanıyordu; bir bakıma tutkuyla bağlıydı bana. Ama öteki işe gelince, akan sular duruyordu. Kadınların birçoğu onun gibidir. Oysa benim istediğim de öteki işti. Bu yüzden ayrıldık. Ben katı yürekliydim, bıraktım onu. Bunun üzerine, evli bir adamın aklını başından alarak büyük patırtıya yol açmış olan bir öğretmen hanımla düşüp kalkmaya başladım. Yumuşak, ak tenli, benden yaşlı, keman çalan bir kadındı. Şeytanın ta kendisiydi. Sevişmenin her türlüsüne hazırdı, ama cinsel ilişkiye yanaşamıyordu. Sarılmalar, okşamalar, her bakımdan içli dışlı olmalar: ama cinsel birleşmeye zorladım mı dişlerini kenetler, nefret saçmaya başlardı. Zorladım ama nefretiyle kolayca köreltiverdi isteğimi. Gene engellendim böylece. Böyle kadınların topuna kanıksamıştım, beni isteyecek, cinsel bağı isteyecek bir kadını özlüyordum.</p>

  <p class="p8">“Sonra Bertha Coutts’la başladık. Çocukluğumda kapı komşumuzdular, dolayısıyla iyi tanırdım onu. Sıradan insanlardı. Bertha, Birmingham’da bir yerlere gitti: dediğine bakılırsa soylu bir hanıma eşlik etmiş; başkalarının söylediğine göre de bir otelde hizmetçilik yapmıştı orda. Her neyse, öteki kızdan iyice bıktığım bir sırada, Bertha Birmingham’dan döndü, yirmi bir yaşındaydım, Bertha, havalı, ince davranışlı, gösterişli giyinen, kendine özgü bir canlılığı olan bir kadındı: zaman zaman bir kadında ya da bir orospuda görülen, cinsel türden bir canlılıktı bu. Kuduracak durumdaydım. Butterley'deki işi teptim, çünkü orda hiçbir şeye yaramayan bir sayman olarak görüyordum kendimi; Tevershall’a baş demirci olarak girdim, işim çoğunlukla atları nallamaktı. Babamın işiydi bu, çalışırken hep seyrederdim onu. Hoşlanıyordum bu işten: atlarla uğraşmak: çok doğal bir işti bu benim için. Böylece ‘düzgün’ konuşmayı, güzel İngilizce dedikleri biçimde konuşmayı bıraktım, gene yerli şiveye döndüm. Gene evimde kitaplar okuyordum; ama işim demircilikti, kendi malım olan iki tekerlekli bir arabam vardı. Babam, öldüğünde üç yüz sterlin bıraktı. Böylece Bertha’yla düşüp kalkmaya başladım. Bayağı bir kadın oluşuna seviniyordum. Bayağılık tam istediğim şeydi. Ben kendim de bayağılaşmak istiyordum. Evlendim onunla, fena da değildi. Bütün o ‘temiz’ kadınlar canıma tak demişti artık, Bertha aradığım kadındı bu yönden. Beni istiyordu, nazlanması, kasılması da yoktu. İyice hoşlanmıştım bundan. Tam istediğim gibiydi: benim, kendisiyle yatmamı isteyen bir kadın. İyice tadını çıkardım bu işin. Bundan çok hoşlandığım, arasına sabah kahvaltılarını yatağına getirdiğim için, beni biraz hor gördüğünü sanıyordum. Hiçbir şey umurunda değildi, işten döndüğümde önüme sıcak bir yemek bile koymazdı, bir şey söyleyince de parlardı. Ben de bir açılır ağzıma geleni söylerdim. Bir fincan fırlatır, fincan ense kökümde paralanır, tutar canını çıkarıncaya dek döverdim. Böyle sürer giderdi bu! Arsızca davranırdı bana karşı. Öyle bir duruma geldi ki, benim kendisini en çok istediğim anlarda, benden kaçar oldu. Hep hayvanca tersliyordu beni. Tersleyince de duyduğum istek köreliyor, sonra bin bir cilveyle yaltaklanarak geliyor, beni ayartıyordu. Ben de yaklaşırdım. Ama seviştiğimizde, hiçbir zaman benimle birlikte haz duymazdı. Hiçbir zaman. Öylece beklerdi. Yarım saat oyalandığım olurdu, o daha da çok oyalanırdı. Ben haz ürpertisine varıp bitirdiğim zaman kendi keyfini yapmaya başlar, kıvranır, çığlıklar atar, elleriyle orasını burasım şaplaklar, sonra kendinden geçerdi. Bütün bunlardan sonra da, çok güzel, derdi. Yavaş yavaş sinirime dokunmaya başladı bu iş; o ise daha da kötüleşti. Gitgide katılaştı, katılaştı, keskin bir gaga gibi yaralamaya başladı beni. Oysa bir kadının, incir gibi yumuşacık olduğunu düşünür insan. Pişkin orospuların bacakları arasında keskin gagaları vardır, insanı hasta edecek ölçüde yaralarlar. Kendileri! Kendileri! İlle de kendileri! Parçalamak, çığlık atmak! Erkekler için bencil derler, ama böyle bir kadınınki yanında erkeklerinki hiç kalır. Eski bir orospu gibiydi! Elinde değildi böyle olmamak. Kendisine söyledim, bu durumdan nasıl tiksindiğimi açıkladım. Doğal davranmaya bile çalıştı. Sessizce yatarak her şeyi bana bırakmayı denedi. Denedi. Ama boşuna. Benim çabalarımdan hiçbir şey duymuyordu. Kendi işini kendi yapmak, kendi keyfini getirmek zorundaydı. Çılgınca bir kaçınılmazlıkla gene kendini yitirip her şeyi yırtmaya, parçalamaya başladı. Bu yırtıcı gagadan başka hiçbir şeyiyle haz duyamıyordu. Erkekler, yaşlı orospuların böyle olduğunu söylerler. Bayağı türden bir bencillikti onunkisi, çılgınca bir bencillik: içkiye düşkün bir kadının bencilliği gibi. Sonunda dayanamadım artık. Ayrı yatmaya başladık. Benden kaçmak istediği, beni kendisini zorlamakla suçlandırdığı nöbetlerinde, ilkin o başladı ayrı yatmaya. Odasını ayırdı. Ama bir gün geldi, odama bırakmadım onu artık. İstemiyordum.</p>

  <p class="p8">“Nefret ediyordum. O da benden nefret ediyordu. Tanrım, nasıl da tiksiniyordu benden, çocuk doğmadan önce. Her neyse, çocuk doğduktan sonra bıraktım onu. Sonra savaş patladı, orduya yazıldım. Stacks Gate'de bir adamla birlikte yaşadığını öğreninceye dek geri dönmedim.”</p>

  <p class="p8">Durdu, rengi sapsarıydı.</p>

  <p class="p8">“Peki, Stacks Gate’deki adam neyin nesi?” diye sordu Connie.</p>

  <p class="p8">“Kocaman, çocuk huylu bir herif, ağzı bozuğun biri. Kadın, ağzına geleni söylüyormuş ona, ikisi de çok içiyorlarmış.”</p>

  <p class="p8">“Ah, ya döner gelirse!”</p>

  <p class="p8">“Döner gelirse! Hemen çeker gider, gene izimi yitiririm.”</p>

  <p class="p8">Bir sessizlik çökmüştü. Ocaktaki resimle mukavvası boz küle dönüşmüştü.</p>

  <p class="p8">“Desene, seni isteyecek bir kadın ararken, püsküllüsüne çattın,” dedi Connie.</p>

  <p class="p8">“Evet! Öyle oldu anlaşılan! Ama gene de, olmaz, olmaz, diyenlerden yeğdi bence: gençliğimin ak kuğusundan, ağulu zambağından, bütün ötekilerden iyiydi gene de.”</p>

  <p class="p8">“Ötekiler dediğin kimler?” dedi Connie.</p>

  <p class="p8">“Ötekiler mi? Hiç kimse! Yalnız, kadınların büyük çoğunluğu böyledir bence: çoğu bir erkek ister; cinsel ilişkiyi istemez, ama ele geçirdiği kelepirin bir yönü olarak katlanır buna. Daha eski moda olan kadınlar, bir hiç gibi yatıverir, işi oluruna bırakırlar. Ama birleşmenin kendisi, hiçbir anlam taşımaz onlar için, tatsız bir şeydir. Birçok erkek de böylelerinden hoşlanır. Ben tiksinirim. Ne var ki, onun gibi kurnaz kadınlar, böyle değilmiş gibi görünmeyi başarırlar. Tutkulu, ürpertili gibi görünürler. Oysa hepsi palavradır. Yapmacıktır. – Bir başka tür de vardır ki, doğal ilişkilerden başka her şeyden hoşlanır: her türlü duygudan, kucaklaşmaktan, kendini yitirmekten. Yerli yersiz istek uyandırır insanda, hiç ilgisiz bir anda boşalıverirsiniz. – Bir de katı tür vardır, ne yaparsanız yapın haz duyuramazsınız, sizden çok daha sonra, ancak canları istediği zaman haz duyarlar, karım gibi. Etkenliği ellerinde tutmak isterler hep.– Bir başka tür de içerden ölü olanlardır: düpedüz ölü: bilirler böyle olduklarını. Birtakımı da gerçekte haz duyamayacağınız anda boşaltıverir sizi, sonra uyluklarını kıvıra kıvıra kendi hazzına ulaşmaya çabalarlar. Bunların çoğu sevici türden kadınlardır. Bu sevici kadınların, bile bile ya da bilinçsiz olarak gösterdikleri davranış, şaşılası bir şeydir. Bana öyle geliyor ki, hemen hemen hepsi de sevicidir kadınların.” .</p>

  <p class="p8">“Bu durum rahatsız ediyor mu seni?” diye sordu Connie.</p>

  <p class="p8">“Hem de nasıl! Elimden gelse öldürürüm böylesini. Sevici bir kadınla birlikte olduğum zamanlar, bütün ruhum ayaklanır onu öldürmemi söyler bana.”</p>

  <p class="p8">“Ne yaparsın o zaman?”</p>

  <p class="p8">“Kaçar, elimden geldiğince uzaklaşırım.”</p>

  <p class="p8">“Peki sevici kadınlar birbirleriyle düşüp kalkan erkeklerden daha mı kötü sence?”</p>

  <p class="p8">“Evet! Çünkü onlardan çok çektim. Gerçekten pek bilgim yok bu konuda. Ama sevici bir kadınla bir araya geldim mi, seviciliğinin bilincinde olsun olmasın, kırmızı ışık yanmıştır benim için. Hayır, hayır! Artık hiçbir kadınla hiçbir şey yapmamaya karar vermiştim. Kendi başıma yaşayacaktım: kendi özel yaşamımı sürecektim.”</p>

  <p class="p8">Solgun görünüyordu, kaşları çatıktı.</p>

  <p class="p8">“Benimle karşılaştığına üzülmüş müydün?” diye sordu Connie.</p>

  <p class="p8">“Hem üzülmüş hem de sevinmiştim.”</p>

  <p class="p8">“Şimdi üzgün müsün bundan dolayı, sevinçli misin?”</p>

  <p class="p8">“Dış çevreyi düşünürsem üzgünüm: eninde sonunda karşılaşacağımız bütün güçlükler, suçlamalar, çirkin olaylar. Kanım susunca, alçalınca, bunları düşünüp üzülüyorum. Ama kanım coşup kabarınca, seviniyorum. Utkuya erişmiş duyuyorum kendimi. Gerçekten de çok kötümser düşünmeye başlamıştım. Gerçek cinsel ilişki kalmadı yeryüzünde diyordum: bir erkekle aynı anda haz duyacak kadın kalmadı diyordum, kara derili kadınlar bir yana: ama biz ak deriliyiz: kara derililer çamuru andırıyor biraz.”</p>

  <p class="p8">“Peki şimdi, mutlu musun benimle?”</p>

  <p class="p8">“Evet! Ötekileri unutabildiğim zaman. Onları unutamadığım zamanlar, masanın altına girip ölmek istiyorum.”</p>

  <p class="p8">“Neden masanın altına peki?”</p>

  <p class="p8">“Neden mi?” diye güldü adam. “Saklanmak için herhalde. Bebekler gibi!”</p>

  <p class="p8">“Anlaşılan, kadınlarla korkunç yaşantıların olmuş senin.”</p>

  <p class="p8">“Doğru. Hiçbir zaman kendimi aldatamadım. Erkeklerin çoğu başarıyor bunu. Kendilerince bir tutum benimseyip, yalanı yutuyorlar. Ben bunu hiçbir zaman yapamadım. Bir kadından ne istediğimi biliyordum, istediğimi bulamayınca da, buldum diye kendimi aldatamadım hiçbir zaman.”</p>

  <p class="p8">“Şimdi buluyor musun istediğini?”</p>

  <p class="p8">“Buluyor gibiyim.”</p>

  <p class="p8">“Neden böyle solgun, böyle düşüncelisin öyleyse?”</p>

  <p class="p8">“Sürüyle anılar canlanıyor kafamda: ayrıca, kendimden de korkuyorum belki.”</p>

  <p class="p8">Connie sessiz oturuyordu. Geç olmuştu.</p>

  <p class="p8">“Bir erkekle bir kadının ilişkisi önemli mi sence?”</p>

  <p class="p8">“Evet, benim için önemli. Yaşamanın özü bu: bir kadınla gerçek bir ilişki.”</p>

  <p class="p8">“Ya elde edemezsen bunu?”</p>

  <p class="p8">“Bunsuz yaşamak zorunda kalırım.”</p>

  <p class="p8">Connie gene daldı, sonra sordu:</p>

  <p class="p8">“Peki, sen kendin her zaman gerektiği gibi davrandın mı kadınlara?”</p>

  <p class="p8">“Ah Tanrım! Hayır! Karımı o duruma ben soktum: benim suçum epey büyük bunda. Onu bozan ben oldum. Üstelik, kolay kolay kimseye güvenmez bir insanım. Bunu böyle kabullenmek zorundasın. Bir kimseye içten güvenmem bir hayli güçtür. Bu bakımdan ben de düzencinin biriyim belki. Kolay güvenemem. Candan bir ilgi, yanlış anlaşılamaz bence.”</p>

  <p class="p8">Connie ona baktı.</p>

  <p class="p8">“Gövdenle güvensiz değilsin ama, kanın şahlandığı zaman güvensizlik ortadan kalkıyor, değil mi?” .dedi.</p>

  <p class="p8">“Hayır, ne yazık ki hayır! Başıma gelen bunca işin nedeni de bu ya işte. Onun için kafam böyle kesin bir güvensizlikle dolu.”</p>

  <p class="p8">“Kafaca güvensizlik duyarsan duy, bir önemi var mı bunun?”</p>

  <p class="p8">Köpek, keçenin üstünde, tedirginlikle iç çekti. Küllenen közler kararmıştı.</p>

  <p class="p8">“Biz yaralı bir çiftiz, değil mi?” dedi Connie.</p>

  <p class="p8">“Sen de mi yaralısın?” diye güldü adam. “Şimdi gene eski kavgaya mı dönüyoruz?”</p>

  <p class="p8">“Evet! Gerçekten de korku duyuyorum.”</p>

  <p class="p8">“Öyle mi?”</p>

  <p class="p8">Adam ayağa kalktı, Connie’nin ayakkabılarını kurusun diye duvara dayadı, kendi ayakkabılarını sildi, ateşin yakınına koydu. Sabahleyin postallarını yağlayacaktı. Ateşi eşerek, resmin kalın mukavvasının kalıntılarını elinden geldiğince kıyıya itti. “Yanışı bile pis,” dedi. Biraz odun getirerek, sabah için ocağın yanına koydu. Sonra köpekle birlikte bir ara dışarıya çıktı.</p>

  <p class="p8">Geri döndüğünde Connie:</p>

  <p class="p8">“Ben de bir dakika çıkmak istiyorum,” dedi.</p>

  <p class="p8">Yalnız başına karanlığa daldı. Gökte yıldızlar vardı. Gece havasında, çiçeklerin kokusunu duyabiliyordu. Ayakkabılarının gene ıslandığını sezdi. Başını alıp gitmek geldi içinden; ondan, herkesten kaçıp uzaklaşmak.</p>

  <p class="p8">Ayazdı. Ürperdi, hemen içeriye döndü. Adam geçkin ateşin önünde oturuyordu.</p>

  <p class="p8">“Uuu! Ne soğuk!” diye titredi Connie.</p>

  <p class="p8">Adam az önce getirdiği çalıları ateşe attı, gitti biraz daha getirdi, sonra baca dolusu alevlerle çatırdayarak gürleşti ateş. Kırpışan, dalgalanan sarı alev ikisini de mutlandırdı, yüzlerini, gönüllerini ısıttı.</p>

  <p class="p8">“Aldırma!” dedi Connie, sessiz, dalgın oturan adamın elini tutarak. “İnsan gene de elinden geleni yapmalı.”</p>

  <p class="p8">“Evet!” Adam apansız bir gülümsemeyle iç geçirdi.</p>

  <p class="p8">Connie ateşin önünde oturan adamın kucağına, kolları arasına bıraktı kendini.</p>

  <p class="p8">“Unut öyleyse!” diye fısıldadı adama. “Unut!”</p>

  <p class="p8">Adam, ateşin dalga dalga yayılan sıcaklığı içinde sıkıca sarıldı Connie’ye. Alevlerin kendisi bile unutmayı çağrıştırıyordu. Kadının yumuşak, sıcak, olgun ağırlığı! Adamın kanı yavaş yavaş uyandı, güçlülüğün, aldırmaz gücün derinliklerine doğru aktı.</p>

  <p class="p8">“Belki de o kadınlar seninle gerçekten sevişmeyi istiyorlardı, belki başaramıyorlardı bunu. Belki de suç büsbütün onların değil,” dedi Connie.</p>

  <p class="p8">“Bilmiyorum. Ben o zamanlar kendimin, çiğnenmiş, yaralı bir yılan olduğumu bilmiyor muydum sanıyorsun?”</p>

  <p class="p8">Connie ona birden sarıldı. Bu konuyu gene açmak istememişti. Şeytan dürtmüştü sanki.</p>

  <p class="p8">“Ama şimdi öyle değilsin,” dedi Connie. “Şimdi, çiğnenmiş yaralı bir yılan değilsin.”</p>

  <p class="p8">“Ne olduğumu ben de bilmiyorum. Ama kara günler var önümüzde.”</p>

  <p class="p8">“Hayır!” diye karşı çıktı Connie, ona sarılarak. “Neden? Neden?”</p>

  <p class="p8">“Hepimizi, herkesi kara günler bekliyor,” dedi gene, bilinmezden haber veren bir dalgınlık içinde.</p>

  <p class="p8">“Hayır! Söyleyemezsin bunu!”</p>

  <p class="p8">Adam susuyordu. Ama kadın onun içindeki kapkara korku uçurumunu sezmekteydi. Bütün ten isteğinin, bütün sevginin ölümü demekti bu: adamın içinde kara bir mağara gibi açılan, ikisinin de ruhunu yutarak yok eden uçurum.</p>

  <p class="p8">“Cinsel ilişkiden de büyük bir soğuklukla söz ediyorsun,” dedi Connie. “Sanki yalnız kendi hazzını, kendi doygunluğunu ister gibi bir durumun var!”</p>

  <p class="p8">Sinirli sinirli çatıyordu.</p>

  <p class="p8">“Hayır!” dedi adam. “Ben kendi hazzımla birlikte, bir kadının verebileceği doygunluğu aradım, hiçbir zaman da bulamadım: çünkü o da bende kendi hazzını aramadıkça, benden gelecek bir doygunluk gözetmedikçe, ben ondan nasıl haz duyabilirim, nasıl bir doygunluk bulabilirim? Hiçbir zaman da bulamadım. İki yönlü olması gerekir bunun.”</p>

  <p class="p8">“Ama, ilişki kurduğun kadınlara hiçbir zaman inanmadın. Gerçekte bana da inanmıyorsun,” dedi Connie.</p>

  <p class="p8">“Bir kadına inanmak ne demektir bilmiyorum.”</p>

  <p class="p8">“Bak, gördün mü ya!”</p>

  <p class="p8">Connie, adamın kucağında kıvrılmış oturuyordu daha. Adamın gönlü bomboz, dalgındı, kadının yakınlarında bile değildi. Connie’nin söylediği her söz, onu biraz daha uzaklaştırıyordu.</p>

  <p class="p8">“Peki neye inanıyorsun öyleyse?”</p>

  <p class="p8">“Bilmiyorum.”</p>

  <p class="p8">“Hiçbir şeye! Daha önce tanıdığım öbür erkekler gibi tıpkı.”</p>

  <p class="p8">İkisi de susuyorlardı, sonra adam ayağa kalkarak:</p>

  <p class="p8">“Evet, inandığım bir şey var. Sıcak gönüllü olmaya inanıyorum. Özellikle sevişmede sıcak gönüllü olmaya, sıcacık bir gönülle birleşmeye inanıyorum. Erkekler sıcak: bir gönülle sevebilir, kadınlar da sıcak bir gönülle bu işe katılırlarsa, olur biter. Bütün bu buz gibi cinsel birleşmeler, ölümden, budalalıktan başka bir şey değil.”</p>

  <p class="p8">“Ama benimle birleşirken buz gibi değil yüreğin,” diye çıkıştı Connie.</p>

  <p class="p8">“Seninle birleşmeyi hiç istemiyorum. Yüreğim soğuk bir patates gibi şu anda.”</p>

  <p class="p8">“Ah!” dedi Connie, alaycı bir öpücükle. “Haydi soyup doğrayalım öyleyse bu patatesi.”</p>

  <p class="p8">Adam güldü, iskemlesinde doğruldu.</p>

  <p class="p8">“Doğru!” dedi. “Birazcık sıcak gönüllülük için her şey göze alınabilir. Ama kadınlar hoşlanmıyor bundan. Sen bile hoşlanmıyorsun gerçekte. Sen güzel, kesin, delici bir birleşmeden hoşlanıyorsun, sonra da çok güzel sanıyorsun bu işi. Nerde kaldı senin bana duyduğun cana yakınlık? Bir kedinin bir köpekten duyduğu kuşkuyla dolusun bana karşı. Cana yakınlık, sıcak gönüllülük bile karşılıklı olmak zorundadır. Evet, cinsel ilişkiyi seviyorsun: ama kendi kibrine yaranmak için, büyük, gizemli bir anlam vermek istiyorsun bu işe. Kendi büyüklük duygun, kibrin daha önemli senin için, herhangi bir erkekle birlikte olmaktan elli kat daha önemli.”</p>

  <p class="p8">“Ama ben de sana söyleyebilirim aynı şeyi. Sen de kendi kibrinden başka hiçbir şeyi umursamıyorsun.”</p>

  <p class="p8">“Peki, öyle olsun!” dedi adam, ayağa kalkmak ister gibi kımıldanarak. “Ayrılalım öyleyse. Buz gibi bir gönülle birleşmektense, ölürüm daha iyi.”</p>

  <p class="p8">Connie, adamın kucağından aşağı sıyrıldı, adam ayağa kalktı.</p>

  <p class="p8">“Umarım ki istemezsin,” dedi adam. “Her neyse, şimdi yatmaya git, ben de burada uyuyacağım.”</p>

  <p class="p8">Connie adama baktı. Rengi solgun, kaşları çatıktı. Buzlu kutup kadar erişilmez uzaklıktaydı. Erkekler hep birbirine benziyordu.</p>

  <p class="p8">“Sabah olmadan eve gidemem,” dedi.</p>

  <p class="p8">“Hayır, olmaz! Git yat artık. Saat bire çeyrek var.”</p>

  <p class="p8">“Ne olursa olsun, gitmem.”</p>

  <p class="p8">Adam ayakkabılarını yerden aldı.</p>

  <p class="p8">“Öyleyse ben gidiyorum!” dedi.</p>

  <p class="p8">Postallarını giymeye başladı. Connie gözlerini dikmiş, şaşkınlıkla bakıyordu.</p>

  <p class="p8">“Dur!” diye kekeledi. “Dur! Ne oldu aramızda böyle?”</p>

  <p class="p8">Adam eğilmiş, postallarını bağlıyordu, karşılık vermedi. Bir süre sessiz kaldılar. Bir anlamsızlık çöktü Connie’nin üstüne, bayılacak gibi oldu. Bütün bilinci öldü, gözleri fal taşı gibi açık, öyle durmuş, bilinmezden ona doğru bakıyor, hiçbir şey bilmiyordu artık.</p>

  <p class="p8">Bu sessizlik üzerine, adam başını kaldırıp baktığında, fal taşı gibi gözlerle bakan Connie’nin, kendinden geçmiş olduğunu gördü. Bir yele kapılmış gibi olduğu yerde yalpaladı, sonra bir ayağı ayakkabılı öteki ayakkabısız, aksayarak kadına doğru gitti, onu kucaklayarak göğsüne bastırdı, kemiklerini kıracak gibiydi sanki. Kollarından tuttu onu, o da öylece kaldı.</p>

  <p class="p8">Adamın elleri körcesine kadının giysileri altına dalarak arandı, onun sıcak, ipeksi tenini duydu.</p>

  <p class="p8">“Canım!” diye mırıldandı. “Sevgilim! Kavga etmeyelim! Bir daha hiç kavga etmeyelim! Seni seviyorum, sana dokunmayı seviyorum. Çatışma benimle! Hiçbir zaman! Hiç! Birlikte yatalım.”</p>

  <p class="p8">Kadın başımı kaldırarak baktı.</p>

  <p class="p8">“Üzülme,” dedi yatışmış. “Üzülmek hiçbir şeye çözüm olmaz. Benimle birlikte olmayı gerçekten istiyor musun?”</p>

  <p class="p8">Connie, şaşkın iri gözlerle adamın yüzüne baktı. Adam durdu, birden sessizleşerek başını yana döndü. Bütün gövdesi iyice durgunlaştı, ama kadından uzaklaşmadı.</p>

  <p class="p8">Sonra başını kaldırarak, o garip belli belirsiz alaycı gülümsemesiyle kadının gözlerinin içine baktı.</p>

  <p class="p8">“Evet, evet! Ant içerim ki istiyorum seninle birlikte olmayı.”</p>

  <p class="p8">“Doğru mu?” dedi Connie, gözleri dolarak.</p>

  <p class="p8">“Evet, doğru. Gönlümüzle, kanımızla, karnımızla, her şeyimizle bir olalım.”</p>

  <p class="p8">Gene Connie’ye bakarak hafifçe gülümsüyordu, gözlerinde alaycı bir kıvılcım, dokunaklı bir anlam vardı.</p>

  <p class="p8">Connie sessizce ağlıyordu, adam onunla birlikte yere uzandı, ocağın önündeki keçe üstünde, sinirleri yatışıncaya dek bir süre yattılar. Sonra kalkarak hemen yatağa girdiler, oda gitgide soğuyordu çünkü, birbirlerini de hayli yormuşlardı. Connie, adamın kucağına gömülerek kıvrıldı, küçücük bir topak gibi duydu kendini; ikisi de hemen uykuya dalarak, derin bir uykuyu paylaştılar. Yattıkları gibi kaldılar. Güneşin, korunun üstünde yükselmesiyle başlayan yeni güne dek, hiç kımıltısız uyudular.</p>

  <p class="p8">Sonra adam uyandı, ağaran güne baktı. Perdeler çekiliydi. Korudaki karatavuklarla ardıç kuşlarının çılgınca ötüşüne kulak verdi. Güzel bir sabah olacaktı, saat beş buçuk olmuştu aşağı yakarı, her günkü kalkma saatiydi. Ne derin uyumuştu! Ne güzel, yepyeni bir gündü! Kadın büyük bir tatlılıkla uyumaktaydı daha. Adam onun gövdesini hafifçe okşadı, Connie’nin mavi iri gözleri bilinçsiz bir gülümsemeyle aralandı,</p>

  <p class="p8">“Kalktın mı?” diye sordu adama.</p>

  <p class="p8">Adam onun gözlerinin içine bakıyordu. Gülümsedi, sonra eğilerek öptü. Connie birden doğrularak yatakta oturdu.</p>

  <p class="p8">“Burada oluşum ne garip!” dedi.</p>

  <p class="p8">Eğik tavanlı, ak perdeleri çekilmiş tepelikli bir penceresi olan, ak badanalı yatak odasına göz gezdirdi. Çıplak odada sarı boyalı bir çekmeli dolapla, bir sandalyeden başka eşya yoktu; bir de içinde yatmış olduğu küçük ak yatak.</p>

  <p class="p8">“Burada oluşumuz ne garip!” dedi, yanında yatan adama bakarak. Adam, uzandığı yerden onu seyrediyor, incecik geceliğinin altından, parmaklarını göğüslerinde gezdiriyordu. Ilık, yatışmış durumuyla, oldukça genç, yakışıklı görünüyordu adam. Gözleri sıcaklık doluydu. Kadın ise bir çiçek gibi genç, dipdiriydi.</p>

  <p class="p8">“Şunu çıkaracağım!” dedi, incecik patiska geceliğini başının üstünden çekip sıyırarak. Çıplak omuzlan, hafif altın rengi, uzun göğüsleriyle öylece oturdu. Göğüslerinin yumuşacık ırgalanışı, adamın hoşuna gidiyordu.</p>

  <p class="p8">“Sen de pijamanı çıkar,” dedi adama.</p>

  <p class="p8">“Yok, olmaz!”</p>

  <p class="p8">“Olur olur, çıkar!” diye üsteledi.</p>

  <p class="p8">Adam, eskimiş pijama ceketini çıkardı, pantolonunu indirdi. Elleriyle bilekleri, yüzüyle boynu bir yana, her yanı süt aklığındaydı, incecik, uzun kaslan vardı. Connie onda çarpıcı bir güzellik buldu gene, tıpkı yıkanırken gördüğü günkü gibi.</p>

  <p class="p8">Günün altın ışıkları, kapalı ak perdeye vuruyordu. Günışığının, içeri girmek için çabaladığım düşündü Connie.</p>

  <p class="p8">“Perdeleri açalım! Kuşlar ne güzel ötüşüyor! Perdeleri aç da günışığı içeri vursun,” dedi.</p>

  <p class="p8">Adam yataktan çıktı, çıplak, zayıf, ak sırtı ona dönük, pencereye gitti, iki büklüm durarak perdeleri açtı, bir an durup dışarıya baktı. İncecik sırtı kar gibi ak, küçücük uylukları ince bir erkeklikle alımlı, ensesi kırışık, ince, bununla birlikte güçlüydü.</p>

  <p class="p8">Bu incecik gövdede dış güçten çok, bir iç güç vardı.</p>

  <p class="p8">“Ne güzelsin!” dedi kadın. “Öylesine katıksız, ince! Gel bana!” Kollarını adama açtı.</p>

  <p class="p8">Adam, dönmeye utanıyordu.</p>

  <p class="p8">Yerden gömleğini aldı, önüne tutarak kadına doğru geldi.</p>

  <p class="p8">“Hayır!” dedi kadın, incecik güzel kollarını, sarkan göğüsleri üstünden çekerek. “Bırak göreyim seni!”</p>

  <p class="p8">Adam gömleği yere bıraktı, kadına bakarak orda durdu. Alçak pencereden vuran güneş içeriye adamın kalçalarını, ince belini, altın kızılı parıltılı kıllardan küçük bir bulut içinde dikelen kızışık fallusu aydınlatan bir ışın gönderiyordu. Kadın irkildi, korktu.</p>

  <p class="p8">“Ne garip,” dedi yavaşça. “Ne garip duruşu öyle! Ne de kocaman! Öylesine kara, kendine güvenli! Hep böyle midir?”</p>

  <p class="p8">Adam başını eğerek, ince ak gövdesine baktı, güldü. Tahta göğsünün kılları koyu renkte, hemen hemen kapkaraydı. Ama karnından aşağı, fallusun dikeldiği yerde, altın kızılı bir bulutu andırıyorlardı.</p>

  <p class="p8">“Ne gururlu!” dedi kadın, tedirgin. “Ne de soylu! Şimdi anlıyorum erkeklerin neden öyle çalımlı olduğunu! Ama sevimli de, gerçekten. Başka bir varlık sanki! Biraz korkunç! Ama gerçekten sevimli. Bana geliyor o!” – üst dudağını korkuyla, heyecanla ısırdı.</p>

  <p class="p8">Adam susarak, aşağı doğru, hiç değişmeden duran o gerilmiş erkekliğine bakıyordu. “Evet!” dedi sonunda usulca. “Evet yavrum! Gerçekten öylesin. Başını geriye kaldırışınla! Kendi başına buyruksun ha? Kimseyi de sallamazsın! Beni bile dinlemezsin John Thomas. Ne istersen yaptırırsın ulan, dediğin dedik, öyle mi? Sen benden daha çalımlısın, daha az konuşursun. John Thomas. İster misin ha? İster misin Leydi Jane’i? Gene yoldan çıkardın beni, ah seni ah. Dikiliyorsun gülümseyerek. Sor ona öyleyse! Sor Leydi Jane’e! De ki: açılın kapılar açılın, yol verin görkemin kralı girsin. Alı seni ah. Biliyorum neyin ardındasın. Söyle Leydi Jane’e istediğini. John Thomas ile Leydi Jane’in orası!”</p>

  <p class="p8">“Aaa, alay etme onunla,” dedi Connie, yatakta dizleri üzerinde emekleyerek geldi, kollarını onun ince ak uyluklarına doladı, öylesine çekti ki onu kendine, sarkan ırgalanan memeleri dik fallusa dokundu, bir damla sıvıyla ıslandı. Adamı sıkıca sardı.</p>

  <p class="p8">“Uzan!” dedi adam. “Uzan! Geleyim!”</p>

  <p class="p8">Biraz aceleciydi şimdi.</p>

  <p class="p8">Sonra, iyice suskun kaldıkları sırada, kadın, erkekliğinin gizemini görmek için adamın üstündeki örtüyü gene açmak zorunluluğunu duydu.</p>

  <p class="p8">“Şimdi ne küçük, yumuşacık, bir yaşam tomurcuğu gibi!” dedi, eline alarak. “Ne sevimli değil mi? Öyle kendi başına, öyle garip! Öylesine de suçsuz! Öyle derinlerime uzanıyor ki üstelik! Onu hiç hor görmemelisin, anlıyor musun? Benim de sayılır o. Yalnız senin değil. Benim! Öylesine sevimli, suçsuz.” Eliyle yumuşacık tuttu.</p>

  <p class="p8">Adam güldü.</p>

  <p class="p8">“Gönüllerimizi ortak bir sevgiyle birleştiren ateşe şükürler olsun,” dedi.</p>

  <p class="p8">“Tabii!” dedi kadın. “Yumuşacık, küçücük olsa da gönlüm bağlı ona. Ne güzel oradaki kıpkızıl altın bulutu! Bambaşka, bambaşka!”</p>

  <p class="p8">“John Thomas’ın onlar, benim değil!” dedi adam.</p>

  <p class="p8">“John Thomas! John Thomas!” dedi kadın, eğildi onu yeniden canlanırken öptü.</p>

  <p class="p8">“Evet!” dedi adam, nerdeyse acıyla gerinerek. “Onun kökü benim ruhumdur, o soylu beyefendinin! Kimi zaman ne yapacağımı şaşırttırır bana. Kendi istemi vardır onun, dediği dediktir, başa çıkılmaz. Ama gene de ölmesini istemem.”</p>

  <p class="p8">“Boşuna değil erkeklerin ondan hep korkmaları!” dedi Connie. “Hayli korkunç.”</p>

  <p class="p8">Bilincin akışı aşağı doğru yön değiştiriyormuş gibi bir ürperti geçiyordu adamın teninden. Erkekliği ister istemez ağır ağır, seğirtiyle dikeldi, o garip kibirli huyuyla kalktı, durdu. Kadın da biraz titredi seyrederken.</p>

  <p class="p8">“Al öyleyse! Al, şenindir o,” dedi adam.</p>

  <p class="p8">Kadın titredi, düşünceleri dalga dalga çözüldü. Anlatımsız bir hazzın keskin yumuşak dalgaları, tepesinden aşağı bütün gövdesini yıkayıp arıtıyor; erimiş bir ürpertinin alabildiğine yayılmasıyla, aşırılığın son dalgasına kapılıp sürükleniyordu.</p>

  <p class="p8">Adam, Stacks Gate’in ırak düdük seslerini duydu. Saat yediydi demek. Günlerden pazartesiydi. Biraz ürperdi, kadının göğüsleri üstündeki yüzünü bastırıp gömerek, kulaklarını tıkamak, sağırlaşmak istedi.</p>

  <p class="p8">Kadın düdükleri işitmemişti bile. Büyük bir sessizlik içinde yatıyordu, ruhu apaydınlık yıkanmıştı.</p>

  <p class="p8">“Kalkmam gerek, değil mi?” diye mırıldandı adam.</p>

  <p class="p8">“Saat kaç?” diye sordu kadının renksiz sesi.</p>

  <p class="p8">“Yedi.”</p>

  <p class="p8">“Haklısın, kalkmam gerek.”</p>

  <p class="p8">Her zamanki gibi gene, dış zorunluluklardan tiksiniyordu.</p>

  <p class="p8">Adam yatakta doğrularak pencereden dışarıya dalgın dalgın baktı.</p>

  <p class="p8">“Beni seviyorsun değil mi?” diye sordu kadın, dingin.</p>

  <p class="p8">Adam baktı.</p>

  <p class="p8">“Biliyorsun. Sorduğun bile fazladan!” dedi biraz terslercesine.</p>

  <p class="p8">“Beni alıkoy burada, bırakma,” dedi Connie.</p>

  <p class="p8">Adamın gözleri, düşünmeyen, sıcak, yumuşak bir karanlıkla doluydu sanki.</p>

  <p class="p8">“Şimdi mi?”</p>

  <p class="p8">“Evet, gönlünde alıkoy beni. Çok yakında bir gün gelip hep birlikte yaşayacağım seninle.”</p>

  <p class="p8">Adam yatakta çıplak oturuyordu, başı önüne eğik, düşünecek durumda değildi.</p>

  <p class="p8">“İster miydin gelmemi?” diye sordu kadın.</p>

  <p class="p8">“Evet!”</p>

  <p class="p8">Sonra, bilincin nerdeyse uykuyu andıran bir başka aleviyle koyulaşıveren gözlerle baktı kadına.</p>

  <p class="p8">“Hiçbir şey sorma şimdi bana,” dedi. “Kendi halime bırak. Seni seviyorum. Şuracıkta yatışını seviyorum. Kendisini gerçekten sevdiren bir kadın, güzel bir şeydir, güzeldir sevişmek. Seviyorum seni, bacaklarını gövdenin biçimini, kadınlığını seviyorum. Bütün gönlümle her şeyimle seviyorum seni. Bana hiçbir şey sorma. Bırak olduğum gibi kalayım. İlerde her şeyi sorabilirsin. Ama şimdi üstüme varma, bir şey sorma şimdi!”</p>

  <p class="p8">Elini hafifçe kadının gövdesine koyuvermiş, çıplak, sessiz, nerdeyse Buddha’yı andıran gövdesel bir dalgınlık içinde kımıltısız, yatakta oturuyordu. Kımıltısız, başka bir bilincin görünmez alevi içinde; eli kadının gövdesi üzerinde, öylece bekliyordu.</p>

  <p class="p8">Bir süre sonra, uzanıp gömleğini alarak sırtına geçirdi, çabucak giyindi, yatakta bir Glorie de Dijon gibi, hafif altın teniyle çırılçıplak yatan kadına bir göz attı, odadan çıktı. Kadın onun aşağıda kapıyı açışını işitti.</p>

  <p class="p8">Daha yataktaydı; kendinden geçmiş, dalgın. Gitmek çok güçtü: onun kollarından çıkıp gitmek. Merdiven altından bağırıyordu adam: “Saat yedi buçuk oldu!” dedi. Kadın iç çekerek yataktan çıktı. Küçücük çıplak oda! Küçük çekmeli dolaptan, küçücük yataktan başka hiçbir şeyi olmayan. Ama döşeme tahtaları tertemiz fırçalanmış. Köşede, pencere tepeliğinin yanında, içinde birkaçı bir kitaplıktan alınma birtakım kitaplar bulunan bir raf vardı: Bolşevik Rusya üzerine kitaplar, gezi kitapları, atomlarla elektronlar üstüne bir kitap, yer çekirdeğinin bileşimiyle depremlerin nedeni üstüne başka bir kitap; sonra birkaç roman; Hindistan’la ilgili üç kitap. Okuyan bir adamdı demek.</p>

  <p class="p8">Pencereden içeri giren günışığı çıplak gövdesine vuruyordu. Dışarıda Flossie’nin ortalıkta dolaştığını gördü. Kahverengi eğreltiler, altlarındaki yeşil, koyu yeşil yer fesleğenleriyle birlikte buğular içindeydi. Kuşların uçuştuğu, sevinçle ötüştüğü pırıl pırıl dupduru bir sabahtı. Ne olur kalabilseydi burada! Şu ötedeki uğursuz, duman, demir dünyası olmasa, bu küçücük ev yeterdi mutluluğuna.</p>

  <p class="p8">Adam tertemiz yıkanmıştı, ocak yanıyordu.</p>

  <p class="p8">“Bir şeyler yemek ister misin?” diye sordu adam.</p>

  <p class="p8">“Hayır! Tarağını verebilir misin yalnız?”</p>

  <p class="p8">Adamın ardından, mutfağın iç bölmesine gitti, kapının ardında asılı duran el büyüklüğündeki aynada saçını taradı. Gitmeye hazırdı.</p>

  <p class="p8">Küçük ön bahçede durdu, üzerlerinde çiğ damlaları duran çiçeklere, tomurcuklanmış karanfillere baktı.</p>

  <p class="p8">“Ne olurdu, burada seninle baş başa yaşasaydım, dünyada geri kalan ne varsa, hepsi de batsaydı, yok olsaydı,” dedi.</p>

  <p class="p8">“Batmaz ki,” dedi adam.</p>

  <p class="p8">Güzel, dört bir yanına çiğ düşmüş korudan hemen tek söz bile etmeden geçtiler.</p>

  <p class="p8">Wragby’ye dönmek üzücü bir şeydi Connie için.</p>

  <p class="p8">“Çok yakında gelip hep seninle birlikte yaşayacağım.” dedi adama ayrılırken.</p>

  <p class="p8">Adam bir şey demeden gülümsedi.</p>

  <p class="p8">Eve, hiç kimseye gözükmeden sessizce girdi, hemen odasına çıktı.</p>

  <p class="p8"> </p>
</body>
</html>
