<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sivas</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">Amasya Buluşması</h2>

  <p class="indentmetin">Erzurum’da 15. Kolordu Komutanı Kâzım Karabekir Paşa Hazretleri’ne;</p>

  <p class="indentmetin">Diyarbakır’da 13. Kolordu Komutanı Cevdet Beyefendi’ye;</p>

  <p class="indentmetin">Ankara’da 20. Kolordu Komutan Vekili Mahmut Beyefendi’ye;</p>

  <p class="indentmetin">Balıkesir’de 14. Kolordu Komutan Vekili Kâzım Beyefendi’ye;</p>

  <p class="indentmetin">Konya’da Heyet-i Temsiliye Üyesi Refet Beyefendi’ye;</p>

  <p class="indentmetin">20. Kolordu Komutanı Ali Fuat Paşa Hazretlerine:</p>

  <p class="indentmetin">Bahriye Nâzırı Salih Paşa Hazretleri, Heyet-i Temsiliye ile görüşmelerde bulunmak üzere, 15 Ekim 1919’da İstanbul’dan hareketle Amasya’ya geleceklerdir. Adı geçenle yapılacak görüşmelerin, hükümetin dış siyasetine ve iç işlerdeki idaresine, ordumuzun gelecekteki durumuna ait önemli konuları kapsayacağı sanılmakla bu konulardaki düşüncelerinizin anahatlarını bildirmenizi rica ederiz.</p>

  <p class="indentmetin">Heyet-i Temsiliye adına</p>

  <p class="indentmetin">Mustafa Kemal</p>

  <p class="normal">16 Ekim 1919’da, Mustafa Kemal Paşa, beraberinde Rauf ve Bekir Sami Beyler olduğu halde, Sivas’tan hareket etti. Aynı gün Bozüyük’teki Ali Fuat Paşa bir telgrafla düşüncelerini bildirdi:</p>

  <p class="indentmetin">1 - Bir yüzyılı aşkındır süregelen felaketler sebebiyle zayıf düştük. Kuvvetlenebilmek için iç ve dış işlerimizde namuslu yardımdan başka bir şey düşünmeyen güçlü, varlıklı, uygar bir dosta ihtiyaç vardır. Padişaha, millete, vatana bağlı iyi niyet sahibi kimselerden kurulu bir hükümetle de iç işler düzene sokulmalıdır. Mülki ve askeri memurlardan milli davaya karşı olanlar değiştirilmelidirler.</p>

  <p class="indentmetin">2 - Fennî birlikleri olan az mevcutlu ve fakat büyük karargâhlı bir ordu düzeni kurulmalıdır. Jandarma, gümrük, izci, uçak, telsiz telgraf, otomobil teşkilleri, ordunun dışında ve fakat gizlice ordunun yönetim ve gözetiminde olmalıdır.</p>

  <p class="normal">Aynı günün gecesi Diyarbakır’daki 13. Kolordu Komutanı Cevdet Bey’den de cevap geldi:</p>

  <p class="indentmetin">Milli Meclis’in açılmasındaki vaat yerine getirilmelidir. Meclis’in İstanbul’da toplanması sakıncalıdır. Padişahın gerçekleri yakından görebilmesi için, asker olan şehzadelerin değişik bölgelerde ordunun hizmetine girmesi gereklidir. Hıristiyanların askerlikten muafiyet kararı kaldırılmalıdır. Bağımsızlık isteyen bütün Arap memleketleri ayrı hükümetler kurarak bir konfederasyon meydana getirmeli ve hepsi padişaha bağlanmalı, Osmanlı bayrağına da, Amerika’daki hükümetlerin adedi kadar yıldız konduğu gibi, kurulacak hükümetler kadar “ay” konmalıdır. Bir Ermenistan kurulması da zorunlu olduğuna göre doğu sınırımızda biraz değişiklik yapılarak Ermenilere bir parça yer verilmelidir. Buna karşılık Azerbaycan Devleti’nin kuruluşunu da desteklemeliyiz. Yunanistan’a karşı Bulgarlarla iyi geçinilmelidir. Himaye ile bağımsızlık bağdaşamayacağından hiçbir hükümetin himayesi kabul edilmemelidir. Yalnız ziraat, sanat, ve öteki fen ve idare konularında, bağımsızlığımızı zedelememek kaydıyla, tarafsız bir hükümetin yardımı kabul edilmelidir. Ordu kuvvetlendirilmeli ve subayların terfii sağlanmalıdır.</p>

  <p class="normal3">Ankara’daki 20. Kolordu Komutan Vekili Mahmut Bey, 17 Ekim tarihli telgrafında, şöyle diyordu:</p>

  <p class="indentmetin">Hiçbir devletin mandaterliği kabul edilmemeli, kapitülasyonlardan kurtulmaya çalışılmalıdır. İstilâ hevesi olmayan bir devletin ekonomik ve fennî yardımı sağlanmalıdır. Başka devletlerden uzmanlar, müşavirler, öğretmenler getirilmelidir. İşgalcilere ekonomik imkânlar vermek suretiyle işgallerin önlenmesi düşünülmelidir. Nüfus değişimi suretiyle Rum ve Ermeniler gönderilmeli, yerlerine Müslüman Türkler alınmalıdır. Asayiş, askerliğini yapmış gönüllü jandarma birlikleriyle sağlanmalıdır. Ordu yeniden düzenlenmeli, ziraat uzmanları ve öğretmenler kullanılarak bir okul haline getirilmelidir.</p>

  <p class="normal">Aynı gün Kâzım Karabekir Paşa’nın Erzurum’dan çektiği telgrafta da şunlar yazılı idi:</p>

  <p class="indentmetin">İç siyasetimiz hakkındaki esaslar kongrelerde karar altına alınmıştır. Erzurum için milis ordusunun kabulüne imkân yoktur. Temelli ordu kalmalı ve mevcudu katiyyen azaltılmamalıdır. Çünkü, her yıl yeni gençlerin askere alınması ile genel kültüre de yararlı olunmaktadır.</p>

  <p class="normal">Mustafa Kemal Paşa, 18 Ekim 1919’da, Amasya’ya vardı. Aynı gün Kâzım Karabekir Paşa’dan bir telgraf daha aldı. Kâzım Karabekir Paşa bu telgrafında, İtilâf Devletlerinin Doğu bölgesindeki ordunun silahlarını almak istemelerinin muhtemel olduğunu, komşu devletlerden Gürcüler ile Ermenilerin silahları alınmadıkça halkımızın tek bir silah teslim etmeyeceğini, Ruslardan kalma eşyanın geri verilmemesi için dikkatli davranılmasını bildiriyordu. (Nutuk, Vesika: 156 a-f)</p>

  <p class="normal">Bu sırada, Kastamonu Müdafaa-i Hukuk heyetinden Reşit Bey, bir telgrafla, Bahriye Nâzırı Salih Paşa’nın Başyaver Salih Bey (General Omurtak) ile Kastamonu’ya geldiğini, talimat gereğince Kuva-yı Milliye tarafından gösterişli bir şekilde karşılandığını, selamlarının tebliğ edildiğini, çok memnun kaldığını haber verdi. (Nutuk, Vesika: 157; M.T. Gökbilgin, Milli Mücadele Başlarken 2/77)</p>

  <p class="normal">20 Ekim 1919’da, Mustafa Kemal Paşa ile Salih Paşa arasında, “Amasya Görüşmeleri” başladı. Mustafa Kemal Paşa’nın isteği üzerine de görüşmelerde varılan sonuçlar birer “protokol”le tespit edildi. Bunu Mustafa Kemal Paşa istemişti. “Milli kuruluşların ve Heyet-i Temsiliye’nin, İstanbul Hükümeti’nce resmen tanınmış bir varlık olduğunun, görüşmelerin resmi ve sonuçlarının iki tarafça da uyulması gerekli olduğunun kabulünü sağlamlaştırmak lâzımdı. Bundan ötürü, görüşmelerin sonuçlarına ait tutanakların protokol olduğunu kabul ettirmek önemli idi.” (Nutuk: 243)</p>

  <p class="normal">Böylece, Mustafa Kemal Paşa ile Salih Paşa arasında yapılan ve üç gün (20–22 Ekim 1919) süren görüşmelerde varılan sonuçlar üçü açık ve imzalı, ikisi gizli ve imzasız beş protokole bağlandı.</p>

  <p class="normal2">Birinci Protokol</p>

  <p class="normal">21 Ekim 1919’da yapılan, daha çok Salih Paşa’nın isteklerini kapsayan ve “askerin siyasetle uğraşmaması” temennisiyle başlayan ilk protokol şu sonuçları karara bağlıyordu:</p>

  <p class="indentmetin">1 - İttihatçılığın, İttihat ve Terakki düşüncesinin memlekette tekrar uyanması, hattâ en küçük belirtisinin görülmesi siyaset bakımından çok zararlıdır.</p>

  <p class="indentmetin">2 - Hükümetle milli kuruluşlar arasında, esas noktalarda anlaşmaya varılmış olduğundan, falanın filanın azil ve tayini istekleri gibi hükümeti küçük düşürecek müdahalelerden kaçınılmalıdır.</p>

  <p class="indentmetin">3 - İntikam politikası güdülmeyeceğinden muhalefetleri yüzünden tutuklanmış olanlar bırakılmalıdır.</p>

  <p class="indentmetin">4 - Tehcir (Ermenileri göç ettirme) olayında suç işlemiş bulunanların cezalandırılmaları adalet bakımından da, siyaset bakımından da gereklidir.</p>

  <p class="indentmetin">5 - Dünya Savaşı’na katılmanın yerinde olup olmadığı hakkındaki tartışmalara girilmemekle beraber “Savaşa katılmamızın haklı sebeplere dayandığı” yolundaki düşüncelerin şimdilik gizli tutulması memleket yararınadır.</p>

  <p class="indentmetin">6 - Seçimlerin serbestçe yapılması ve hiçbir sebeple karışılmaması şarttır. Mebuslar Meclisi’nde muhalif partilere de ihtiyaç vardır.</p>

  <p class="indentmetin">7 - Taşkın gösterilerden ve yazılardan kaçınılmalıdır.</p>

  <p class="indentmetin">8 - Asayişi bozucu hallere meydan verilmemelidir.</p>

  <p class="indentmetin">9 - Hükümetin ne lehine ne de aleyhine bir şey yazılmamalıdır.</p>

  <p class="normal">Notlar:</p>

  <p class="normal">a) Protokolün baş tarafında, askerin siyasetle uğraşmaması hakkındaki temennî, başı kopuk bir cümle halinde ve numaralarla sıralanmış konuların dışında olduğundan protokole dâhil olup olmadığı anlaşılamamıştır.</p>

  <p class="normal">b) Aynı protokolün türlü yayınlarında bazen Mustafa Kemal Paşa, bazen Salih Paşa imzasının görülmesi, tarafların yalnız birbirlerine verdikleri nüshaları imzalamış olmalarındandır. (Vesika: 159, Belgelerle Türk Tarihi: 3)</p>

  <p class="normal2">İkinci Protokol</p>

  <p class="normal">Sivas Kongresi Beyannâmesi üzerindeki görüşmelerde varılan sonuçlar ise, 22 Ekim 1919 tarihli bir protokolle tespit edildi:</p>

  <p class="indentmetin">1 - En azından, Beyanname’de belirtilmiş olan sınırın (30 Ekim 1918 sınırı) elde edilmesi gereklidir. Gösterişte “Kürt bağımsızlığı” amacı altında yapılmak istenen kötülüklerin önüne geçilecektir. Arabistan ile Türkiye arasında tampon devlet yapılmak istenen Adana bölgesinin, Yunanlıların işgal ettikleri İzmir’i de içine alan Aydın ilinin, bağımsızlık sözleriyle koparılmak istenen Doğu Trakya ve özellikle Edirne’nin vatandan ayrılmalarına rıza gösterilemez. Bununla beraber bu konularda yasama kurulunun vereceği karara uyulacaktır.</p>

  <p class="indentmetin">2 - Hıristiyanlara verilmesi sözkonusu olan imtiyazlarda da milli meclisin kararlarına uyulması kabul edilmiştir.</p>

  <p class="indentmetin">3 - Bağımsızlığımıza dokunulmamak kaydı ile, herhangi bir devletin fennî, sınaî ve ekonomik yardımlarının kabulü için uzmanlarca yapılacak incelemeler üzerine Milli Meclis tarafından uygun görülen şekil kabul edilecektir.</p>

  <p class="indentmetin">4 - Sivas Beyannamesi’ndeki diğer konular, Mebuslar Meclisi’nin onayına bağlanmak şartıyla, uygun görülmüştür.</p>

  <p class="indentmetin">5 - Milli Meclis’in yasama ve denetleme haklarına serbestçe ve güvenlik içinde sahip olduğunun anlaşılması üzerine, Anadolu ve Rumeli Müdafaa-i Hukuk Cemiyeti’nin geleceğini tayin için yapılması tüzük gereği olan kongre, ayrı bir kongre şeklinde değil, tüzükte adları gösterilen temsilciler tarafından yapılmalıdır. “Barış Kararı”na kadar, Milli Meclis’in, geçici olarak hükümetçe tensip edilecek bir Anadolu ilinde toplanması da uygun görülmüştür. (Belgelerle Türk Tarihi: 14)</p>

  <p class="normal2">Üçüncü Protokol</p>

  <p class="normal">Üçüncü protokol seçimlerin yapılmasındaki özgürlük ve Heyet-i Temsiliye’nin seçimlere karışıp karışmaması hakkında idi:</p>

  <p class="indentmetin">Seçilecek mebuslar arasında İttihatçılığın günahlarıyla ilgili, Tehcir ve adam öldürme, millet ve memleket menfaatlerine aykırı davranma gibi kötülüklerle lekeli kişilerin bulunmaları doğru olmadığından, bunlara engel olmak için mümkün olan çarelere başvurulacaktır. Ancak, bunu yaparken kişisel haklara ve kanun hükümlerine tecavüz edilmeyecektir. Güdülecek amaç, sadece, temiz ahlaklı ve tarafsız kimselerin seçilmelerini sağlamak olacaktır. Kötü düşüncelilerin ve yabancıların itiraz ve müdahalelerine meydan vermemek için bütün partilerin ve Hıristiyanların seçime katılmaları sağlanarak Meclis’in temsil gücünün, her bakımdan, bütün memleketi kapsadığı ispatlanmalıdır. (Nutuk, Vesika: 160)</p>

  <p class="normal2">Dördüncü Protokol</p>

  <p class="normal">Gizli ve imzasız olan dördüncü protokol şu idi:</p>

  <p class="indentmetin">1 - Bazı komutanların görevden atılmaları ve bazı subayların mahkemelere verilmeleri hakkındaki padişah buyruklarının ve başkaca emirlerin düzeltilmesi.</p>

  <p class="indentmetin">2 - Malta’ya sürülmüş olanların, kendi yetkili mahkemelerimizde yargılanmak üzere, İstanbul’a getirilmelerine çalışılması.</p>

  <p class="indentmetin">3 - Kötülük yapmış olan Ermenilerin de mahkemeye verilmeleri.</p>

  <p class="indentmetin">4 - İzmir’in boşaltılması için hükümetin protestolarda bulunması ve gerekirse gizli talimatla halkın da protestolarda bulunmasının sağlanması.</p>

  <p class="indentmetin">5 - Asayiş ve inzibatla ilgili bazı âmirlerin değiştirilmesi.</p>

  <p class="indentmetin">6 - İngiliz Muhipler Cemiyeti’nin halkı kışkırtıp kandırmasına engel olunması.</p>

  <p class="indentmetin">7 - Yabancılarca satın alınmış derneklerin çalışmalarına ve gazetelerin yayınlarına son verilmesi.</p>

  <p class="indentmetin">8 - Aydın Kuva-yı Milliyesi’nin bakımının ve güçlendirilmesinin sağlanması.</p>

  <p class="indentmetin">9 - Milli mücadeleden yana olan memurların yerlerinden kaldırılmaması, aykırılıklarından ötürü milletçe görevden uzaklaştırılmış olanların yeniden göreve atanmalarında karşı görüşlerin alınması.</p>

  <p class="indentmetin">10 - Batı Trakya göçmenlerinin yerleşecekleri yerlere gönderilmeleri ve taşınmalarının sağlanması.</p>

  <p class="indentmetin">11 - Acemi Sadun Paşa ve maiyetinin uygun şekilde geçim gücünün arttırılması. (Nutuk: 247)</p>

  <p class="normal2">Beşinci Protokol</p>

  <p class="normal">Yine gizli ve imzasız olan beşinci protokol ise, Barış Konferansı’na gidecek Tevfik Paşa başkanlığındaki delegeler, uzmanlar, yazıcılar heyetini tespit ediyordu. (Nutuk: 248)</p>

  <p class="normal">Amasya Buluşması 22 Haziran 1919’da sona erdi. Mustafa Kemal Paşa görüşmelerle varılan sonuçları Erzurum, Ankara, Diyarbakır komutanlarına bildirdi. (Nutuk, Vesika: 158)</p>

  <p class="normal2">Görüşmeler Sırasındaki Olaylar</p>

  <p class="normal">Mustafa Kemal Paşa, Salih Paşa ile buluşmak üzere, Sivas’tan Amasya’ya hareket ederken, Cemal Paşa’ya bir telgraf çekerek İstanbul’da, Kiraz Hamdi Paşa başkanlığındaki Nigehbân Cemiyeti’nin kapatılmasını istemiş ve olumlu cevap almıştı.</p>

  <p class="normal">Fakat Amasya’ya vardığı sırada, Sivas’tan, hiç umulmayan bir telgraf geldi. Eşraf, tüccar, esnaf ve ulemadan 160 kişi adına “An Evlâdı Şemseddin, Sivasî Recep Kâmil, Zaralızade Celâl, İlyaszade Ahmet Kemal” imzalarını taşıyan bu telgraf, Amasya’ya vardığı sanılan Salih Paşa’ya çekiliyor ve aylardan beri süregelen olayları anlamak, durumun içyüzünü öğrenmek için il merkezine gelmesi isteniyordu. Bu telgraflarına cevap alamayanlar, ertesi gün (19 Ekim’de) Mustafa Kemal Paşa’ya bir telgraf çekerek bizzat Salih Paşa ile görüşmedikçe anlaşmazlıkların sona ermeyeceğini bildirdiler. Gece de padişaha bir telgraf gönderdiler ve Mustafa Kemal Paşa’nın, herkese padişahın güvenilir adamı olduğunu duyurarak ve kötülüklerini örtmeye çalışan küçük bir azınlığı beraberine alarak milli iradenin temsilcisi gibi hareket ettiğini, bu yüzden padişahına son derece bağlı olan halkın heyecan içinde bulunduğunu, halkı yatıştırabilmek için Salih Paşa’nın Sivas’a çağrıldığını, fakat telgraflarına cevap alamadıklarını bildirdiler ve Salih Paşa’nın Sivas’a gönderilmesi için emir vermesini istediler.</p>

  <p class="normal">Olayı sabah saatlerinde öğrenen Telgraf Başmüdürü Lütfü Bey, hemen bir telgrafla Mustafa Kemal Paşa’yı haberdar etti ve Şeyh Recep ve arkadaşlarının bu telgrafı gece, memurlara baskı yaparak, kandırarak çektiklerini, bu davranışın kanunlara aykırılığı sebebiyle valiliğe haber verdiğini bildirdi. Bunun üzerine, Mustafa Kemal Paşa Sivas’taki Heyet-i Temsiliye üyelerine bir telgraf çekerek böyle bir olaya niçin müsaade ettiklerini, ya da olaydan niçin haberdar olmadıklarını sordu ve derhal telgrafhanenin kontrol ve muhafaza altına alınmasını, böyle olaylara teşebbüs edeceklere silah kullanılmasını, sözü edilen telgrafı çekenlerin yakalanmasını emretti.</p>

  <p class="normal">Fakat, ertesi gün, 20 Ekim’de, Sivas valiliğinden gelen telgraf kuşkuları giderdi. Vali bu telgrafında, Şeyh Recep ve arkadaşlarının telgraf olayının mübalağalı şekilde aksettirilmiş olduğunu, Sivaslıların Salih Paşa’yı daha önce Sivas’ta bulunduğu zamandan tanıdıklarını, bu sebeple Sivas’a çağırmak istediklerini, bu istekten haberdar olunca bir çoğunu uyarmak suretiyle vazgeçirdiğini, buna rağmen Şeyh Recep ile iki arkadaşının gece telgrafhaneye gidip memurları korkutmak istediklerini, bu yolda başarıya ulaşamayınca tanıdıkları bir memura gizlice çektirdiklerini, olay öğrenilir öğrenilmez duruma el koyulduğunu ve imza sahibi üç kişinin de tutuklandığını, tekrarlanmasının önüne geçildiğini, olayın asayiş ve huzuru bozucu değerde olmadığını, Sivas’ta durumun normal olduğunu bildirdi. (Nutuk: 250–255, Vesika: 161) Nitekim, Sivas ileri gelenleri de başta Müftü Efendi olmak üzere imzaladıkları 26 Eylül tarihli telgrafla, Şeyh Recep ile iki arkadaşının yaptıkları hareketin hiçbir değer taşımadığını İstanbul gazetelerine bildirdiler. (M.T. Gökbilgin, Milli Mücadele Başlarken: 2/123)</p>

  <p class="normal">Şeyh Recep olayının böylece kapandığı gün İzmit’teki 1. Tümen’in komutanı Mustafa Asım Bey, can sıkıcı bir başka olayın haberini vererek, İstanbul’dan gelen bir şahsın bölgedeki bazı kimselerle birleşip para ile silahlı adam topladığını, toplananların Adapazarı’nı basmak istediklerinin duyulduğunu, Adapazarı telgrafhanesine gidip makine başında padişahın hayatta olup olmadığını öğrenmek istediklerini, padişahın yerine Mustafa Kemal Paşa’yı kabul etmediklerini, durumun İzmit mutasarrıflığına ve Kolordu Komutanlığı’na bildirildiğini, Adapazarı kaymakamının eldeki kuvvetle üzerlerine gittiğini ve hâlen dağıttığı kuvvetleri kovalamakta olduğunu bildirdi. 23 Ekim’de de, İstanbul’da bulunan, milli mücadeleci, Çanakkale Müstahkem Mevki Kumandanı Albay Şevket Bey, Hürriyet ve İtilaf Partisi ile Nigehbâncıların ve İngiliz Muhipler Cemiyeti ile Ali Kemal ve Sait Molla’nın Hıristiyanları Kuva-yı Milliye aleyhine kışkırttıklarını, Adapazarı, Değirmendere, Geyve, Karacabey, Bursa dolaylarında para ile kurulan çetelerin Kuva-yı Milliye aleyhine harekete geçtiklerini, buna karşılık bölgedeki milli kuruluşların kuvvetlendirilmelerine ve bu hareketin elebaşlarından bazılarının ele geçirilmeye çalışıldığını haber verdi.</p>

  <p class="normal">Mustafa Kemal Paşa, hemen Adapazarı kaymakamlığına bir telgraf çekerek, tertipçilere hızla sert tedbirlerin uygulanarak zarar vermelerine engel olunmasını emretti. İstanbul Hükümeti’nin Harbiye Nâzırı ve Heyet-i Temsiliye’nin İstişari Üyesi Cemal Paşa’yı da durumdan haberdar etti, hükümetçe bu gibi bozguncu davranışlara karşı zamanında etkili tedbirler uygulanmazsa milli kuruluşların önlemlere başvurmakta mazur olacaklarını bildirdi. Bu sırada, İzmit Tümen Komutanı Mustafa Asım Bey’den tamamlayıcı bilgi geldi ve verilen bilgiden Adapazarı kaymakamının toplanmakta olan kuvvetleri, silah kullanmaksızın dağıttığı, grubun elebaşlarından bir kısmının yakalandığı, Balıkesirli Bekir’in kaçtığı ve fakat bir müfreze ile kovalanmakta olduğu anlaşıldı. Mustafa Kemal Paşa bu haberi de hemen Cemal Paşa’ya ulaştırdı ve kaçağın tekrar İstanbul’a dönüp yeniden harekete geçmesi ihtimaline karşı gerekli kovuşturmanın yapılmasının uygun olacağını anlattı. Bolu mutasarrıfı Ali Haydar Bey ise, Bekir Sıtkı’nın, maiyetindeki iki subay ve 40 kadar silahlı ile, Kuva-yı Milliye aleyhine harekete geçeceğinin duyulduğunu, elindeki jandarmalara da güvenemediğini bildiriyordu. Mustafa Kemal Paşa, İzmit mutasarrıfı ile komutanına, Bolu mutasarrıfı ile bağlantı kurmalarını emretti.</p>

  <p class="normal">Bölgede, içyüzünün anlaşılması hayli zor, karmakarışık bir durum vardı. Fakat, Çanakkale Müstahkem Mevki Komutanı Albay Şevket Bey’in İstanbul’dan gönderdiği 28 Ekim tarihli telgraf durumu epeyce açıklığa kavuşturdu, kuşkuları azalttı. Şevket Bey bu telgrafında, bölgedeki durumun daha çok aileler arasındaki hasımlık ve çekememezlikten ileri geldiğini, daima birbirlerine karşı olduklarından hasım ailelerden biri Kuva-yı Milliye tarafını tutunca ötekinin ona ve onun yüzünden Kuva-yı Milliye’ye karşı olduğunu, bölge kuva-yı milliyecilerinin varlıklarını İttihatçılık zamanlarında elde etmiş vurguncular olduklarının iddia edildiğini, Adapazarı ile İzmit’e, kuva-yı milliyecilerin özel çıkar peşinde koşmalarını kınayan bir bildiri gönderilirse anlaşmazlıkların ve muhalefetin ortadan kalkacağını anlatıyordu. Mustafa Kemal Paşa, hemen, İzmit, Adapazarı, Bursa, Konya, Balıkesir heyet-i merkeziyelerine bu yolda bir bildiri gönderdi. (Nutuk: 255–260, Vesika: 161, 172, 174, 175)</p>

  <p class="normal">Bu sırada, Maraş, Antep ve Urfa’daki İngiliz askerleri çekiliyor, bölgeyi Fransızlar işgal ediyorlardı. Bu yeni işgalle beraber Ermenilerin kötülükleri de artıyor ve yeni işgal gerek askeri ve idarî makamlar, gerekse halk tarafından protesto ediliyordu. Buralar da daha sonra Müdafaa-i Hukuk Cemiyetleri ve Kuva-yı Milliyeler kurulacaktır. (Genel Kurmay 9: 22)</p>
</body>
</html>
