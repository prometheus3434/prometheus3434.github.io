<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sivas</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25">Rumeli</h2>

  <p class="normal">Komutanlar Toplantısı yeni bitmişti ki, İstanbul’da bulunan Heyet-i Temsiliye üyesi Kara Vasıf Bey’den, Batı Trakya’daki Türklerin ayaklanmak istediklerini bildiren 1 Aralık 1919 tarihli bir telgraf geldi.</p>

  <p class="normal">Rumeli’nin Sivasla, Heyet-i Temsiliye ile, Mustafa Kemal Paşa ile ilk ciddi bağlantısı, Ferit Paşa Hükümetinin düşürülmesinden sonra başlamış ve şu şekilde gelişmişti:</p>

  <p class="indentmetin">Mustafa Kemal Paşa Hazretleri’ne</p>

  <p class="sagnormal">Edirne, 6 Ekim 1919</p>

  <p class="indentmetin">Sonunda, Kongre kararlarının kabul edildiğine ve Ali Rıza Paşa kabinesinin Kongre’ye dayanarak iktidara geldiğine dair olan telgrafınız bugün heyetimize verildi. Trakya’nın savunulması amacıyla kurulan, zorluklara rağmen en küçük bucaklara kadar kuruluşlarını genişleten, içeride ve dışarda varlığını tanıtan ve sizle aynı düşüncede olan Cemiyetimizin amacı da Kongre’de kabul edilmiş olan esasları kapsadığından kararlarınıza tam olarak katıldığımızı arzederim.</p>

  <p class="sagnormal">Trakya–Paşaeli Müdafaa Cemiyeti adına Şükrü</p>

  <p class="ortayazi">* * *</p>

  <p class="indentmetin">Mustafa Kemal Paşa Hazretlerine</p>

  <p class="sagnormal">Edirne, 7 Ekim 1919</p>

  <p class="indentmetin">1 - Bilginlerin, ileri gelenlerin ve halkın katılımı ile bugün yapılan büyük toplantıda Müdafaa-i Hukuk-ı Milliye’nin (Anadolu ve Rumeli Müdafaa-i Hukuk Cemiyeti denmek istenmiştir) Trakya’daki idaresi Trakya-Paşaeli Cemiyeti’ne verilmekle, bir kat daha güçlenmiş ve genişlemiş olan Cemiyetimizin, her türlü kararlarınıza uymaya hazır ve bildirilerinizi bekler olduğu,</p>

  <p class="indentmetin">2 - Vali Salim Paşa ile Fuat Bey’in bu gece bir yabancı otomobili ile Bulgar işgali altındaki Karaağaç’a kaçtıkları arzolunur.</p>

  <p class="indentmetin">3 - Vali vekilliği, Mektupçu İhsan Bey’e verilmiştir.</p>

  <p class="sagnormal">Trakya–Paşaeli Müdafaa-i Hukuk Cemiyeti adına<br class="chapter" />
  Belediye Başkanı Şevket</p>

  <p class="ortayazi">* * *</p>

  <p class="indentmetin">Dahiliye Nezâretine</p>

  <p class="sagnormal">Edirne, 7 Ekim 1919</p>

  <p class="indentmetin">Dün Sivas’tan Anadolu ve Rumeli Müdafaa-i Hukuk Cemiyeti Heyet-i Temsiliyesi adına Mustafa Kemal imzası ile Vilayet’e gelen iki telgraf, Vali Salim Paşa tarafından acele yapılan ve idare meclisinin tabii ve seçilmiş Müslüman üyeleriyle kolordu komutan vekili, polis müdürü, jandarma alay komutanı ve Trakya Cemiyeti ve il ileri gelenlerinden kurulu toplantıda okunarak telde adı geçen cemiyetin, izlediği millî ve meşru amaç ve isteklerine tamamen uyulmaya ve manevî ve maddî yardıma oy birliği ile karar verildiği ve bugün saat 13:00’te belediye dairesinde yeniden toplanılacağı arzolunur.</p>

  <p class="sagnormal">Vali Vekili İhsan Adli</p>

  <p class="ortayazi">* * *</p>

  <p class="indentmetin">Dahiliye Nezâretine</p>

  <p class="sagnormal">Edirne, 7 Ekim 1919</p>

  <p class="indentmetin">Edirne’de ve bütün Doğu Trakya’da beliren milli hareketlerin şahsi düşmanlıklar doğurmasından korkan Vali Salim Paşa beraberinde Polis Müdürü Fuat Bey olduğu halde dün gece saat dokuz sularında araba ile sınıra giderek İngiliz askeri temsilcisi Mösyö Lister’in otomobili ile Kırkağaç’ta Fransız komutanlığına gittiği şimdi alınan polis raporundan anlaşıldı. Salim Paşa bana gönderdiği bir tezkerede İstanbul’a gideceğinden söz ederek vekâletini bana bırakmış olduğundan memleketin bozulma tehlikesi gösteren asayişi, gerekli makamların ve özellikle kolordunun yardımı ile sağlandı. Saat 13:00’te belediye dairesinde yapılacak genel toplantıda ulusal isteklerin düzenli, vatan ve milletçe yararlı bir akım izlemesine çalışılacaktır. Tersine bir durumun işgale sebep olacağını bildiren İngiliz temsilcisine toplantının bir tehlike doğurmayacağına hükümet adına söz verdim. Başarım, İstanbul Hükümeti’nin yardım ve güvenine bağlıdır.</p>

  <p class="sagnormal">Vali Vekili İhsan Adli</p>

  <p class="ortayazi">* * *</p>

  <p class="indentmetin">Mustafa Kemal Paşa Hazretlerine</p>

  <p class="sagnormal">Edirne, 10 Ekim 1919</p>

  <p class="indentmetin">Bir anda yükselen yiğitlik güneşi gibi milli hareketin Trakya’da gelişmesiyle ve özellikle Vali Salim Paşa’nın birdenbire ortadan kaybolması ile doğan genel coşkunluk arasında milletin güveni ve komutanlığın yardımı ile vali vekilliğini aldım. Bir gün sonra da bakanlığın onayı geldi. Edirne’nin değişen ve her an biraz daha nazikleşen durumu karşısında İngiliz askeri temsilcisini milletin bağımsızlık ve barışseverliğine inandırarak adı geçenden, Osmanlıların hükümet etme hakkına tamamen riayetkar olduklarına dair resmi ve yazılı cevap aldım. Bundan ötürü, ilin her köşesinde ve özellikle merkezinde huzur ve asayişin her vakitten daha iyi olduğunu ve her türlü tehlikenin ortadan kalkmış bulunduğunu müjdelerim. Edirne’de herkes size yardıma söz vermiştir. Albdülhamit zamanında dokuz yıl sürgün ve İttihatçılar zamanında altı yıl memleketten uzak kalmış bir zavallıyım. Dayanıklılığımı tamamen yok edecek veya cesaretimi bana geri verecek, beni parti ihtiraslarının dışında yurdun yararlı insanları arasına koyacak olan sizin göstereceğiniz yakınlık ve güvendir.</p>

  <p class="sagnormal">Harp Okulu arkadaşlarınızdan<br class="chapter" />
  Vali Vekili İhsan Adli</p>

  <p class="ortayazi">* * *</p>

  <p class="indentmetin">Edirne Anadolu ve Rumeli Müdafaa-i Hukuk Cemiyeti</p>

  <p class="indentmetin">Trakya–Paşaeli Heyet-i Merkeziyesi Başkanlığına</p>

  <p class="sagnormal">Sivas, 7 Ekim 1919</p>

  <p class="indentmetin">1- Rumeli ile Anadolu aynı ruh ve vicdanla, milli varlık ve bağımsızlığını kurtarmak için, her türlü engeli yenmek kararı ile bir kutsal savaşa atılmış olduğundan, amaçta ve temelde tam bir birlik olacağı şüphesizdi. Değerli müjdeniz teşekkür ve sevinçle karşılandı. Haklı milli isteklerimizde başarıya ulaşmayı Tanrı’dan diler, samimi saygılarımızı sunarız.</p>

  <p class="indentmetin">2- Yeni hükümetle tam bir anlaşmaya varılabilir. Haberleşiyoruz; sonucu bildirilecektir.</p>

  <p class="indentmetin">3- Düzenli bir bağlantının muhafazasını özellikle rica ederiz.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Edirne Heyet-i Merkeziyesine</p>

  <p class="sagnormal">Sivas, 11 Ekim 1919</p>

  <p class="indentmetin">1- Tüzük posta ile gönderilmiştir. Sizinki ile arasında önemli bir fark yoktur. Alınıncaya kadar bugünkü kuruluşlarınızı olduğu şekliyle korumanız ve kuvvetlendirmeniz uygun olur.</p>

  <p class="indentmetin">2- Kırklareli, Tekirdağ, Gelibolu ve Çatalca, size bağlı olarak teşkilatlanmalıdırlar.</p>

  <p class="indentmetin">3- Her gün kısa bir raporun gönderilmesini rica ederim.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Anadolu ve Rumeli Müdafaa-i Hukuk Cemiyeti Heyet-i Temsiliyesine</p>

  <p class="sagnormal">Edirne, 12 Ekim 1919</p>

  <p class="indentmetin">1 - Yüksek ilgi ve sevginize teşekkür ve saygılarımı sunarım.</p>

  <p class="indentmetin">2 - Kurulduğundan hemen sonra, Trakya–Paşaeli Cemiyeti ile işbirliği yapılarak, en zor durumlarda bile yaşamasına ve genişlemesine çalışılmıştır.</p>

  <p class="indentmetin">3 - İlin her yanında teşkilatın kuvvetlenmesine gayret edilmektedir. Kolorduya bağlı olan Kırklareli, Keşan ve Tekirdağ’daki tümenlerimizin komutanları güvenilir ve yurtsever arkadaşlarımız olduklarından merkezle olan bağları kuvvetlidir. Bütün Trakyalılar tüm varlıklarıyla ve yurtseverlikleriyle yüce görevlerini yapmaktadırlar.</p>

  <p class="indentmetin">4 - Seçimlerde Trakya–Paşaeli Cemiyeti ile işbirliği yapılarak Müdafaa-i Hukuk Cemiyeti’nin esaslarını kabul eden ve bu esaslara sadık kalacak olan kimselerin mebus seçilmelerine çaba harcanmaktadır. Trakya’nın her tarafında seçimlerin genel isteğe uygun olarak sonuçlanacağı kuvvetle umulur.</p>

  <p class="indentmetin">Demiryolu muhafazası göreviyle Şubat’tan beri Trakya’da bulunan kuvvetli bir Yunan taburu yerli Rumlar arasında teşkilat kurarak asayişi tehdit ve Müslümanları huzursuz etmişlerse de son bir iki ay içinde saldırı olayları azalmıştır. Ancak, Doğu Trakya’nın sonradan önem kazanan durumunu ve Trakya’nın mukadderatı hakkında bazı hususları arz etmek gerekmektedir. Venizolos’un şeytanca siyaset ve isteklerinin sonucu olarak, içinde hiçbir Bulgar’ın mevcut olmadığı 400.000 kadar Müslüman’ın vatanı olan Paşmaklı, Darıdere, Kırcaali’nin orta kısmı Bulgaristan’a ve yine büyük bir Müslüman çoğunluğunun oturduğu İskeçe bölgesinin de Gümülcine yakınına kadar olan kısmının Yunanistan’a bırakılması suretiyle mukadderatının tayini ileriki günlere ertelenmiş olan Batı Trakya’nın öteki kısmı yani Gümülcine, Dedeağaç, Dimetoka kısmında Rumlar çoğunluğu kazanacak halde kalmıştır. Yunanlıların getirecekleri Rum göçmenleri bu oranları kısa zamanda daha da arttıracaktır. İdare şekli söz konusu olacağı zaman da Rum çoğunluğunu ileri sürerek bu kısmın da Yunanistan’a katılmasına çalışacaklardır. Bu isteklerinin gerçekleşmesi halinde ise, Doğu Trakya’da da Yunan propagandasının yayılıp asayişin bozulacağı tabiidir. Batı Trakya’da ve özellikle Müslümanların çok olduğu bölgelerde milli kuruluşlar vardır ve milli isteklerin elde edilmesine çalışmaktadır. Kendilerine mümkün olan her türlü yardım yapılmakta ise de Yunan isteklerinin gerçekleşmesine engel olmak ve Doğu Trakya’nın Yunan etkisinden uzak bulundurulması için Bulgaristan ve Yunanistan’a bırakılan bölgeleri de içine almak üzere Batı Trakya’nın bağımsız bir hükümet olarak meydana çıkması ve yapacağı propagandalarla yerli Rumları kışkırtmaktan geri kalmayacak olan Yunanistan ile Osmanlı sınırı arasında kuvvetli bir İslam hükümetinin kurulması vatanın yüksek menfaatlerine uygun görüldüğünden, Müdafaa-i Hukuk Cemiyeti’nin bu görüşü benimsemesi halinde gerekli etkili teşebbüslerin yapılarak imkân yaratılmasına yardımları rica olunur.</p>

  <p class="sagnormal">Birinci Kolordu Kumandanı Cafer Tayyar (Eğilmez)&nbsp;<br class="chapter" />
  &nbsp;(Türkiye Ansiklopedisi)&nbsp;</p>

  <p class="normal">Trakya’da, Struma nehrine kadar olan alanda tarafsız bir hükümetin kurulması fikri daha 1919 Eylülü başlarında ortaya atılmış, Trakyalılar tarafından tutulmuş ve 12 Eylül tarihli bir bildiri ile duyulan memnuniyet açıklanmıştı. Bundan bir iki gün sonra da ABD Başkanı Wilson, bütün Trakya’nın yeni bir devlet halinde birleştirilmesini ve manda olarak Amerika’ya bağlanmasını ileri sürmüştü. (M.T. Gökbilgin, Milli Mücadele Başlarken: 2/32)</p>

  <p class="indentmetin">Anadolu ve Rumeli Müdafaa-i Hukuk Cemiyeti Mümessilliğine</p>

  <p class="sagnormal">Tekirdağ, 12 Ekim 1919</p>

  <p class="indentmetin">11.10.1919 tarihli telgraf (milli kuruluşların geliştirilip genişletilmesi hakkındaki bildiri) gelmiş, gerekenlere tebliğ edilmiştir.</p>

  <p class="sagnormal">Belediye Başkanı Halis</p>

  <p class="ortayazi">* * *</p>

  <p class="indentmetin">Mustafa Kemal Paşa Hazretleri’ne</p>

  <p class="sagnormal">Edirne, 13 Ekim 1919</p>

  <p class="indentmetin">1 - Trakya Müdafaa Heyeti teşkilatı, Müdafaa-i Hukuk Cemiyeti tüzüğüne kısmen uygundur. Trakya Müdafaa Heyeti’nin 14 kişilik heyet-i merkeziyesi, İstanbul’da beş murahhası, livalarda ve kazalarda müftülerin başkanlığında idare heyetleri vardır. Bucaklardaki yöneticiler bölgelerinin tanınmış kimseleridirler. Eski hükümetin engellemesi yüzünden bucak ve köy kuruluşları henüz tamamlanmamıştır. “Her şeyin başlangıcında olduğu gibi teşkilat da merkezden başlayarak aşağı doğru yayılmıştır”. Bununla beraber mahalle ve köy teşkilatının tüzüğe uygun şekilde kurulmasına başlanmıştır. Ekim ayının 16’sında yapılacak olan “Edirne Kongresi”nde bütün bu işler görüşülecektir.</p>

  <p class="indentmetin">2 - Paris Konferansı, Bulgar sınırını çizerken, Müslüman çoğunluğun bulunduğu Kırcaali, Koşukavak, İğridere, Darıdere ilçeleri Bulgar; ve İskeçe, Drama, Serez gibi Usturma’ya kadar olan yerleri de Yunan sınırı içinde bırakmıştır. Meriç’e uzanan sınır içindeki Gümülcine ve Dedeağaç’tan şimdilik İtilâf Devletleri lehine olarak Bulgarların egemenliği kaldırılmış, bölgenin durumunun tespiti Doğu Trakya kaderinin belirtileceği zamana bırakılmıştır. Venizelos’un Trakya’yı bu şekilde böldürtmekteki amacı, buralarda Müslüman kalmayınca bölgeyi kendi lehine kazanmaktır. Yunan ve Bulgarlara verilen yerlerdeki halkın çoğu ise İslamdır. Bu sebeple durum protesto edilmiştir. Buralar bugün henüz Fransızların işgalinde olup Yunan ve Bulgarlara karşı durmak isteyen Türkler Gümülcine’de teşkilat yapıp tertibat almakta iseler de savunma aracı ve “para” bulmakta çok zorluk çekilmektedir. Durum Edirne Kongresi’nde görüşülecektir.</p>

  <p class="sagnormal">Trakya–Paşaeli Müdafaa-i Hukuk-ı Milliye Cemiyeti adına Şevket</p>

  <p class="ortayazi">* * *</p>

  <p class="indentmetin">Heyet-i Temsiliye’ye</p>

  <p class="sagnormal">Edirne, 13 Ekim 1919</p>

  <p class="indentmetin">Trakya–Paşaeli Cemiyeti’nin İstanbul’da bulunan Batı Trakya temsilcilerine başvuran Fransızlar, Gümülcine, Dedeağaç, Sofulu, Dimetoka ve İskeçe için mutasarrıfların isimlerini istemişler, İskeçe’nin geçici bir süre için Yunanlılar tarafından işgal edileceğini bildirmişler, bu bilginin gizli tutulmasını tembihlemişlerdir. Batı Trakya temsilcilerinin mektupla bildirdikleri işbu hususları arzederim.</p>

  <p class="sagnormal">1. Kolordu Kumandanı<br class="chapter" />
  Miralay Cafer Tayyar</p>

  <p class="ortayazi">* * *</p>

  <p class="indentmetin">Cafer Tayyar Beyefendi’ye</p>

  <p class="sagnormal">Amasya, 18 Ekim 1919</p>

  <p class="indentmetin">Batı Trakya hakkındaki düşünce ve görüşler önemle ele alındı, konu, iki gün sonra Amasya’ya gelecek olan Bahriye Nâzırı Salih Paşa ile de görüşülecek ve sonucu bildirilecektir. Trakya’daki milli kuruluşların genişletilip geliştirilmesinde Anadolu ve Rumeli Müdafaa-i Hukuk Cemiyeti tüzüğünü esas tutmak ve hiç olmazsa bu suretle milli birlik halinde bulunduğumuzu göstermek önemlidir. Tüzük henüz gelmemişse İstanbul’da Galatalı Şevket Bey’den isteyiniz. Bu telgraftan Heyet-i Merkeziye’yi de haberdar ediniz.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Heyet-i Temsiliye’ye</p>

  <p class="sagnormal">Edirne, 21 Ekim 1919</p>

  <p class="indentmetin">Edirne Kongresi, bütün il ve ilçe, hattâ epeyce bucak delegelerinin hazır bulunması ile Cumartesi günü görüşmelerini yapıp bitirdi. 16 kişilik bir Heyet-i Merkeziye seçti. Batı Trakya’nın Bulgar ve Yunan kötülükleri altında ezilmesine dayanılamayacağından Batı Trakya’daki milli kuruluşları güçlendirme ve onlara yardım etme görevini Doğu Trakyalılar üzerlerine almışlardır. Bulgar Antlaşması ile Bulgaristan ve Yunanistan’a ayrılan Trakya bölgeleri için de protesto telgrafları çekilmiştir.</p>

  <p class="sagnormal">Trakya–Paşaeli Müdafaa-i Hukuk<br class="chapter" />
  Cemiyeti adına Şükrü</p>

  <p class="ortayazi">* * *</p>

  <p class="indentmetin">Cafer Tayyar Beyefendi’ye</p>

  <p class="sagnormal">Amasya, 23 Ekim 1919</p>

  <p class="indentmetin">1 - Müdafaa-i Hukuk Cemiyeti Trakya–Paşaeli Heyet-i Merkeziyesine, Meriç doğusundaki 40.000 göçmenin mümkün olan hızla Meriç’in batısına geçirilmesi için İstanbul Hükümeti, elinde olan her türlü yardımı yapacaktır. Şimdiye kadar 10.000 lira vermiş olduklarını bildirdiler. Daha da göndereceklerine söz verdiler. Beş altı gün sonra, bu bildiriden söz etmeyerek, Cemiyet tarafından İstanbul Hükümeti’ne baş vurulması uygun olur.</p>

  <p class="indentmetin">2 - Batı Trakya’nın siyasi geleceği hakkında yabancılarla yapılacak temaslarda dikkatli davranılmalıdır. Batı Trakya’da bağımsız bir İslam hükümeti kurulması vaadi ile Meriç’in doğusunda kalan bir bölgeyi, mesela Midye–Enez çizgisine kadar olan parçayı da buna katmak isteklerine inanılmamalıdır. Böyle bir İslam hükümeti kurulması düşünülse bile bunun Bulgarlarla aramızda bir “etat tampon” (tampon ülke) olarak fakat her koşulda Fransız veya İngiliz sömürgesi halinde kurulacağı göz önünde tutulmalıdır. Bu konuda son durumun bildirilmesini rica ederim.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Cafer Tayyar Beyefendi’ye</p>

  <p class="sagnormal">24–25 Ekim 1919</p>

  <p class="indentmetin">Arif Bey’e Mahsustur:</p>

  <p class="indentmetin">Bizim izlediğimiz asıl amaç ülkemizi parçalanmaktan kurtarmak, devlet ve milletimizin bağımsızlığını sağlamaktır. Bu amacın gerçekleşmesine engel olabilecek düşmanlarımız İngilizlerdir. İngilizlerle menfaat birliğine çalışan Fransızlar da öyle sayılabilir. Düşmanlarla uğraşmak için sonuna kadar ve her türlü araca baş vurarak çalışmayı kararlaştırdık. Bulgarların da aynı düşmanlar ve bu düşmanların yardım ettikleri Rumlara karşı giriştikleri teşebbüste başarı sağlamaları gereklidir. Bu sebeple, şimdilik bir heyetin buraya kadar gelmesine ihtiyaç olmadığını sanırım. Siz ve Cafer Tayyar Bey kardeşimiz aracılığı ile ilişkilerimizi sürdürmek mümkündür. İleride gerekirse heyet de gönderilebilir. Takibe uğramaları muhtemel Bulgar ileri gelenleri Türkiye’de hoşlukla karşılanabilirler. Yalnız bir noktayı hatırlatayım: Bulgarların Kolçak Rusyası ile birleşmek istemeleri bizim ilerideki menfaatlerimize uymayabilir. Bizce bu yönün daima göz önünde tutulması yerinde olur. Mebus olmanız uygundur. Bulgar dostlara selam. Gözlerinizden öperim.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Anadolu ve Rumeli Müdafaa-i Hukuk-ı Milliye Mümessilliğine</p>

  <p class="indentmetin">İtilâf Devletlerinin Doğu Orduları Komutanı General d’Esperey tarafından yapılan çağrı üzerine Batı Trakya’ya giden murahhaslarımızdan Galip Bahtiyar, Şakir ve Faik Beylerin, dönüşte merkeze uğrayarak verdikleri rapor örneği takdim kılınmış ve Trakya işleriyle uğraşmak üzere adı geçenler İstanbul’a gitmişlerdir.</p>

  <p class="sagnormal">Trakya–Paşaeli Müdafaa Heyeti Osmaniyesi Şükrü</p>

  <p class="ortayazi">RAPOR</p>

  <p class="indentmetin">1 Ekim 1919 gününde Franchet d’Esperey’in yaveri, Trakya Cemiyeti İstanbul şubesine baş vurarak, Trakya’ya gidecek idare memurlarının adlarının general tarafından istendiğini söyledi. Liste kendisine verildi. İki gün sonra beş kişilik komite üyelerine özel “laissez passe” (geçiş izni) verilerek Gümülcine’ye gönderildi. Gümülcine’ye vardıklarında Franchet d’Esperey’nin vekili general Charpy ile görüşmüşler. Kendilerinin memleketin değişik yerlerinde idare memurluğu etmeye gönderildiklerini söylemişlerdir. Charpy, adların kendisine bildirildiği ve fakat görev nitelikleri hakkında bir tebligat almadığı, iki gün sonra Franchet geleceğinden onunla görüşüleceği cevabını vermiştir. Üç dört gün sonra Franchet d’Esperey Gümülcine’ye geldi. Komite üyelerini kabul etti. Oranın idaresi hakkında ortaya koyduğu esaslar şunlardır:</p>

  <p class="indentmetin">1- Kongre İskeçe, Gümülcine, Dedeağaç, Sofulu, Dimetoka, Mustafapaşa ilçelerinin, ileride alınacak karara kadar, İtilâf Devletlerinin askeri kuvvetleri tarafından işgal olunmasına karar vermiş, İtilâf Devletleri adına da idaresini Franchet d’Esperey’e bırakmıştır.</p>

  <p class="indentmetin">2- Burada Franchet’nin yüksek gözleminde bir bölgesel idare kurulacaktır. İşler Trakyalı memurlar tarafından görülecek ve her ilçenin başında denetim için bir Fransız subayı bulunacaktır.</p>

  <p class="indentmetin">3- Mebuslar Meclisi kurulacaktır. Ancak, şimdi göç zamanı olduğundan seçimlerin hemen yapılmasına imkân yoktur. Fakat yapılacaktır.</p>

  <p class="indentmetin">4- Fransa’nın bu bölge üzerinde bir isteği yoktur. Kongre’nin Fransız olan Franchet d’Esperey’e verdiği görevi Fransa kolaylaştıracak ve yıllardan beri türlü kötülüklere uğramış bu bölgede huzur ve kalkınmanın sağlanmasına çaba harcayacaktır.</p>

  <p class="indentmetin">5- Trakya’nın alacağı kesin şekil hakkında henüz verilmiş bir karar yoktur. Kuvvetli ihtimalle Konferans’ta, Türkiye barışı ile birlikte karara bağlanacaktır.</p>

  <p class="indentmetin">Franchet bu açıklamalardan sonra memurların listesini yapıp yardımcısı General Charpy’ye vermemizi söyledi. Franchet konuşmalarında Müslümanlara yakınlık gösterdi. Hattâ Trakya’nın kuzeyinin Bulgaristan’a bırakılmasında Amerika’nın etkisi olduğunu açıkça belirtti. Sonra, sözü ülkenin idaresine getirerek, her unsurdan memur alacağını, Trakyalı olup da devlet hizmetinde bulunmuş olanlardan yararlanacağını, hattâ jandarma için askerliğini yapmış kimselerin seçilmesi gerektiğini, vakıfların düzenli bir şekilde idare edileceğini ve özetle her bakımdan bu harap ülkede kalkınma ve asayişin sağlanacağını bildirerek ötekilerle birlikte Müslümanların da kendisine yardım etmelerini ve asayişi bozacak tutum ve davranışlarda bulunulmamasını tavsiye etti. Yine memurlar konusuna değinerek Dedeağaç’a, Rumlar çoğunlukta bulunduğundan, bir Rum vali tayin etmesinin nasıl karşılanacağını sordu.</p>

  <p class="indentmetin">Franchet’nin yardımcısı Charpy de bu anlamda açıklamalarda bulundu. Bölgesel yönetim hakkında Trakya Müslümanlarının düşüncelerini açıklamasını söyledi. Komitemiz de bu konudaki düşüncelerini bildirip memurlar listesini verdi, Dedeağaç’a Müslüman, Sorulu’ya da Rum vali tayininin uygun olacağını anlattı. İşgal meselesi üzerinde durularak bunun Konferans kararı olduğu ve Yunan askerinin de işgale katılarak Gümülcine’nin 12 kilometre batısına kadar uzanan yerleri işgal edecekleri söylendi. Şu kadar ki, gerek Franchet, gerek Charpy’nin konuşmalarında Trakya’nın herhangi bir parçasının Yunanistan’a verileceğine dair bir söz geçmedi. Hattâ İskeçe’de, şikâyetleri dinleyecek bir Fransız müfrezesinin bulunduğunu da sözlerine eklediler.</p>

  <p class="indentmetin">Trakya’da durum şudur: Ekim ortalarında Fransız askeri kuvvetleri Gümülcine ve çevresini işgal ettiler. 18 Ekim’de de Bulgarlar altı ilçe bölgesini boşaltmaya başlayarak 20 Ekim’de tamamladılar. 16 Ekim’de ise, ufak Yunan kuvvetleri İskeçe’ye geldiler. İslam ahali, evlerine ve dükkânlarına Fransız bayrağının yanına kara matem bayrakları astılar. Çarşıyı tamamen kapadılar. Fransız komutanı Komite’ye başvurarak bayrakların indirilmesini isteyip bunu çığırtkan ile de ilan ettirdi. Yine indirilmeyince Fransız askeriyle toplattı. Dükkânlar üç gün kapalı kaldı. Yunan askeri perişan bir halde idi. Sonradan yavaş yavaş güçlenip çoğaldı. Şimdi 10.000 tahmin olunuyor. Komite gerek Gümülcine, gerek Edirne’de Yunan işgalini protesto etti. Yunanlılar girmezden önce, İskeçe’de, Komite belediye seçimini yapmış ve belediye Müslümanların eline geçmişti. Bulgar jandarması kılığı ile fedai Müslüman jandarmalar oluşturmuş ve köylere göndermişti. Bulgar memurları henüz kalkmadığından kaymakam onlardandır. Fakat son derece çekingendir. Müslümanların hareketi herkesi uyandırdı.</p>

  <p class="indentmetin">Gümülcine’de durum şudur: Charpy orada oturuyor ve bütün Trakya idaresine el koymuştur. Bulgar memurlar duruyorlar ve şimdilik Charpy adına idare ediyorlar. Gümülcine’de belediye teşkilatı yapılmadı. Ay sonunda memurların çekileceği söyleniyor. Bulgar memurların Sofya ile bağlantılarının kesildiği, dün Edirne’de duyuldu. Yunan ajanı Vamvakas, Yunan Hükümetinin General Charpy nezdindeki mümessili olarak Gümülcine’de bulunuyor, entrika çeviriyor. Dedeağaç kıyılarına Rum göçmenlerin getirilmesine başlanmıştır. Bizim göçmenler henüz duruyor. Bir kaçı geçti. Bu konuda Charpy ile yapılan görüşmede Müslüman göçmenlerin yerlerine döndürüleceklerini ve fakat birdenbire büyük topluluklar halinde gelmelerinin asayiş ve yiyecek bakımından sakıncalar doğuracağını, bu iş için ve malların geri alınması konusunda komisyonlar kurulacağını söyledi. Komitenin de ayrıca listeler yapmasını tenbihledi. Bugün Türk komitesi tarafından verilecek belgeler Fransız pasaport idaresinde onaylanıyor. Göçmenler ve halk Trakya’ya böyle gidiyorlar.</p>

  <p class="normal">Mustafa Kemal Paşa ile Cafer Tayyar Bey’in 5 Kasım 1919 tarihinde telgraf makineleri başındaki konuşmaları:</p>

  <p class="normal">Sivas’ta Heyet-i Temsiliye adına Mustafa Kemal Paşa – İstanbul’da Kara Vasıf Bey’le haberleşiyor musunuz? İstanbul’da bazı kötü kimseler zararlı akımlar yaratmaya çalışıyorlar. Özellikle Hürriyet ve İtilâfçılarla Nigehbâncılar İngilizlerle beraber çok haince yollara başvuruyorlar. Bunlara karşı Anadolu’da her türlü yok edici tedbirler alındı. Şüphesiz oraca da böyle, değil mi?.. Müdafaa-i Hukuk Heyet-i Merkeziyesi hükümetten istenen yardımı aldı mı?</p>

  <p class="normal">Edirne’de 1. Kolordu Komutanı Cafer Tayyar Bey – Buranın genel durumu dün şifre ile arzedildiği gibidir. Trakya-Paşaeli Müdafaa-i Milliye Cemiyeti görevini iyi bir şekilde yapmaya çalışıyor. İstanbul ile ara sıra haberleşiyor ve durumu izliyoruz. Tedbir bizden, başarı Allah’tan. Batı Trakya için istenen para henüz gelmemiştir.</p>

  <p class="normal">Mustafa Kemal Paşa – Mebusların İstanbul’da toplanmalarındaki tehlikelere dair düşüncelerimizi şifre olarak bildireceğiz. İncelenmesinden sonra gerek sizin, gerek Heyet-i Merkeziye’nin görüşünün tez elden bildirilmesini rica ederiz.</p>

  <p class="normal">Cafer Tayyar Bey – Şifre alındıktan sonra bu konudaki düşünceler bildirilecektir.</p>

  <p class="normal">Mustafa Kemal Paşa – Mebus seçimi ne dereceye vardı? Mebus seçimleri bittikten sonra en az iki temsilcinin Heyet-i Temsiliye’ye üye olmak üzere Edirne Heyet-i Merkeziyesi tarafından seçilip gönderilmesi gerekecektir. Şimdiden bu husus göz önünde tutulmalıdır.</p>

  <p class="normal">Cafer Tayyar Bey – Mebus seçimleri ilerliyor. Edirne merkezinde Trakya-Paşaeli Müdafaa-i Hukuk heyetinden Şeref, Faik, Galip Bahtiyar Beyler seçildiler. İlçe ve bucaklardan da Trakya-Paşaeli heyetine bağlı olanların kazanma ihtimali olduğuna hükmediliyor. İstenen temsilcilerin gönderilmesi Trakya-Paşaeli Müdafaa heyetine söylenecektir.</p>

  <p class="normal">Mustafa Kemal Paşa – Yardım parası için söz vermiş olan hükümete durum bildirilecektir.</p>

  <p class="normal">Cafer Tayyar Bey – Batı Trakya göçmenlerine Fransızlar zorluk çıkarıyorlar. Bunun için murahhaslar İstanbul’a gitmişlerdir.</p>

  <p class="normal">Mustafa Kemal Paşa – Tüzük ve eki Vasıf Bey tarafından gönderilecekti. Henüz alınmamış ise istenmesini rica ederiz.</p>

  <p class="normal">Cafer Tayyar Bey – Tüzük vardır, eki gönderilmemiştir.</p>

  <p class="normal">Mustafa Kemal Paşa – Çatalca Trakya’ya bağlandı mı, Tekirdağ ve Gelibolu’daki milli kuruluşlar kuvvetli midirler?</p>

  <p class="normal">Cafer Tayyar Bey – Çatalca merkeze bağlanmıştır. Kuruluşlar gereği kadar geliştirilememiş olduğundan Cemiyet’in dikkati çekilmiştir.</p>

  <p class="normal">Mustafa Kemal Paşa – Arif Bey cevabımızı aldıktan sonra bir açıklama ve davranışta bulunmadı mı? Kendisi orada mıdır?</p>

  <p class="normal">Cafer Tayyar Bey – Burada değildir. Cevabınız da elden gönderilmiştir.</p>

  <p class="normal">Mustafa Kemal Paşa – Bursa’da Bekir Sami, Bandırma’da Kâzım Beylerle haberleşiyor musunuz?</p>

  <p class="normal">Cafer Tayyar Bey – Bekir Sami Bey ve Yusuf İzzet Paşa ile gerektikçe haberleşiyoruz.</p>

  <p class="normal">Mustafa Kemal Paşa – Bizi sık sık aydınlatmanızı özellikle rica ederiz.</p>

  <p class="indentmetin">Mustafa Kemal Paşa Hazretlerine</p>

  <p class="sagnormal">Edirne, 8 Kasım 1919</p>

  <p class="indentmetin">Batı Trakya’nın durumu: Yunanlılar İskeçe’yi, Kuruca’ya kadar işgal eylemişlerdir. Kuvvetleri, 5700 er, 14 dağ topu, 21 makineli tüfektir. Yunanlıların gelmesinden önce Müslümanlar cemaat teşkilatı ve belediye kurmuşlar, jandarmaları Müslümanlardan tayin etmişlerdi. Müslümanların yürek gücü sarsılmamış ve Yunan işgali sadece askeri mahiyette kalmıştır. Franchet d’Esperey ile Trakya Valisi General Charpy, Yunan işgalinin geçici olduğuna söz vermişlerdir. Gümülcine’de de cemaat teşkilatı yapılmıştır, jandarma teşkilatı da yapılmak üzeredir. Yunanlılar İskeçe ve Gümülcine’de propagandaya önemle devam etmekte ve halka önemli miktarda para dağıtmaktadırlar. Cemiyetimizin gayreti bunları etkisiz bırakmaktadır. Dedeağaç, Sofulu, Dimetoka, Karaağaç’ta İslam göçmenler getirilmedikçe bir şey yapmak mümkün olamıyor. Fransızlar Müslümanlara çok müsait görünmekte iseler de asıl maksatlarının bölgede yerleşmek olduğu bütün hareketlerinden anlaşılmaktadır. Bazı uzman memurlar getirmişlerdir. Bulgaristan barış antlaşmasını henüz imza etmediği için Bulgar idaresi Fransız kontrolü altında görev yapıyor. Bulgarlara kalan dağlık bölgedeki dokuz ilçede Bulgarlara karşı İslam ahalisinin yürek ve dayanma gücü yüksek olduğundan, bundan şüphelenen Bulgarlar, her ihtimale karşı hazır bulunmak için komite kurmaktadırlar.</p>

  <p class="indentmetin">Bugünkü hal ve duruma karşı, milli kuruluşlar, durmadan siyasi teşebbüslerde bulunmakta ve gerektiğinde kullanılmak üzere mümkün olduğu kadar bir teşkilat da hazırlamaktadırlar. Gümülcine’de bu ayın 16’sında bir kongre yapılması kararlaştırılmıştır. Buradan da delegeler gidecektir. Hükümetin para yardımı olursa Paris’e de bir heyet göndermek mümkün olabilecektir. Yunan Hükümeti Batı Trakya’da, Meriç vadisine kadar, eski Bulgar imtiyazlarına benzeyen bir idare kurmak ve Yunan yardımını teklif etmek istemekte ise de razı olunmamaktadır.</p>

  <p class="indentmetin">Göçmenler Meselesi: Göçmenlerin düzenli bir şekilde, eşyalarıyla nakli için tertibat alınmıştır. Hükümetin müsaade ve yardımı beklenmektedir, Fransızlar İstanbul ve Uzunköprü temsilcilerimiz tarafından verilen belgeleri vize ederek göçmenlere izin veriyorlar. ... Dimetoka’daki Fransız komutanı izin verdiğinden Dimetoka ilçesi göçmenleri yurtlarına dönmektedirler. Meriç’in doğusundaki iki köy tamamen dönmüştür. Boş İslam köylerine Bulgarlar, Doğu Trakya Bulgarlarını yerleştirmiş olduklarından dönen göçmenler onlarla birlikte oturmak zorunda kalacaklardır. ... Yunanlılar, Trakyalı Rumlardan 2000 aileyi İskeçe’ye, 3000 aileyi Gümülcine’ye, 3000 aileyi Dedeağaç’a, 1500 aileyi Sorulu’ya yerleştirmek için hazırlamışlardır. Bunlara üç aylık yiyecek ve adam başına 100’er frank vermişlerdir. İkinci ve üçüncü kafile olarak da 20.000 aile hazırlamak istedikleri haber alınmıştır.</p>

  <p class="indentmetin">Para Meselesi: Göçmenlere yardım konusunda istenen para hakkında henüz bir cevap alınamamıştır. Batı Trakya’da hükümet kurulması için vaat edilen 10.000 liranın yalnız 500 lirası verilmiş, geri kalan 9500 lirası henüz verilmemiştir. Batı Trakya’da hükümet kurulması, günde bir buçuk lira ile kullanılan jandarmayı idare ve Yunan propagandalarına karşı koyabilmek için paraya şiddetle ihtiyaç olup bugün bu parayı bölgeden sağlamak imkânsız bulunduğundan söz verilen paranın tez elden gönderilmesine ve bu konuda en az 50.000 liranın ayrılmasına aracı olmanız rica olunur.</p>

  <p class="sagnormal">Trakya–Paşaeli Müdafaa-i Hukuk<br class="chapter" />
  Cemiyeti Başkanı Şükrü</p>

  <p class="ortayazi">* * *</p>

  <p class="indentmetin">Kuva-yı Milliye Heyet-i Temsiliyesine</p>

  <p class="sagnormal">Edirne, 8 Kasım 1919</p>

  <p class="indentmetin">Batı Trakya’nın durumu hakkında Edirne merkezinden şifre ile uzun uzadıya anlatılan hususların cevabını beklemekteyiz. Batı Trakya’nın kuzeyindeki teşkilat parasızlıktan kurulamadığı gibi Fransızların işgali altındaki yerlerde bulunan milis teşkilatı da bu yüzden zorluklara düşmektedir. Parasız hiçbir şey olamıyor. Bugün için kurtulmuş sayılabilen bu Trakya parçasının yalnız parasızlık yüzünden tekrar Yunan işgaline maruz bırakılmasının Başkent için büyük tehlike olacağı takdir buyruluyorsa para yardımı için gerekli tedbirlerin tez elden alınmasını önemle tekrar rica ederim. Vali aracılığı ile hükümete başvurdumsa da isteğimiz yerine getirilmedi. Parasızlık yüzünden, Gümülcine’deki hareket yüzüstü kalmakta ve utandırıcı olmaktadır. Gerek bu konuda, gerekse kuzey bölgenin bugünkü ve ilerideki durumu hakkındaki düşünceleriniz beklenmektedir.</p>

  <p class="sagnormal">Sobranya Üyesi: Celâl</p>

  <p class="ortayazi">* * *</p>

  <p class="indentmetin">Sobranya Üyesi Celâl Beyefendi’ye</p>

  <p class="sagnormal">Sivas, 11 Kasım 1919</p>

  <p class="indentmetin">Batı Trakya’nın tamamen İslamların elinde bir bütün olarak kalması, uygun bir zaman ve fırsatta anavatana katılması hepimizin tek isteğidir. Bu sebeple bu sevgili bölgenin hiçbir sebep ve bahane ile yabancı sömürgeliğine razı olmaması esastır. Osmanlı hükümetinin buralara yardımda bulunması siyasi bakımdan zordur. Çünkü, milli birliğin temsilcisi olan Müdafaa-i Hukuk Cemiyeti, Mütareke zamanındaki sınırı esas kabul etmiştir. Bu sebeple Meriç’in batısı resmen dile getirilemez. Amaca ulaşmada en birinci çare Batı Trakya’da büyük çoğunluk halindeki dindaş ve soydaşlarımızın milli kuruluşlarını geliştirip güçlendirerek ve Wilson Prensipleri’ne dayanarak haklarını istemeye ve elde etmeye çalışmasıdır. Gerek Fransız, gerekse Yunan isteklerine, yabancı işgallerine kesinlikle razı olunmaması esas şarttır. Hükümetin mali gücü bellidir. Savaş içinde bulunan İzmir Cephesi için bile para yardımında bulunacak halde değildir. Müdafaa-i Hukuk Cemiyeti’nin ise parası yoktur. “Batı Trakya teşkilatı için gerekli gelir kaynağının yine aynı topraklarda sağlanması zorunludur”. Buna, sizin gibi konu ile doğrudan doğruya ilgili yurtseverlerin çare bulabileceği ümidi kuvvetlidir. Bununla beraber, göçmenlerin Gümülcine bölgesine gönderilmesi için hükümetten para yardımı istenmiş ve bu istek tekrarlanmıştır. Durumu olduğu gibi görerek, zorlukların yenilmesine ve kutsal amaca varılmasına çalışmaya mecburuz. Tanrı, elbette sizin gibi vatan ve millet âşığı, doğru yolu gösterici ve kutsal ülküler uğruna savaşanların çabalarıyla, günahsız ulusumuzun yüzünü güldürecektir.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Trakya–Paşaeli Müdafaa-i Hukuk Cemiyeti Başkanlığı’na</p>

  <p class="sagnormal">Sivas, 11 Kasım 1919</p>

  <p class="indentmetin">Batı Trakya için verdiğiniz bilgiye teşekkür olunur. En önemli mesele bu topraklarda büyük çoğunluk halinde bulunan soydaşlarımızın, kesinlikle hiçbir yabancı idaresine taraftar olmamalarıdır. İlk adım olarak, bağımsızlık veya özerkliklerini kazanmaya çalışmalıdırlar. Gümülcine Kongresi kararlarından beklenen siyasi sonuç budur. Osmanlı Devleti’nin bugünkü durumu bu ülkeler için siyasi teşebüslerde bulunmaya elverişli değildir. Ancak Wilson Prensipleri’ni ileri sürerek, milli birliklerine ve milli kuruluşlarına dayanarak Batı Trakya bağımsızlığına kavuşabilir. Barış sonrası ortaya çıkacak duruma göre de anavatana katılma fırsatı hazırlanabilir. Herhalde şimdilik Yunan propagandasına engel olmak ve Fransızların yerleşmesine karşı hoşnutsuzluğun sergilenmesi önemlidir. Göçmenler için söz verilen 10.000 liranın tamamlanması ve mümkünse 50.000 lira daha ayrılması için hükümete başvurulmuştur. Yalnız, hükümetin mali durumu da göz önünde tutulmak, gelir kaynağını Batı Trakya’da bulmaya çalışmak hususuna dikkatinizi çekmeyi kutsal amaca varılması için bir borç sayarız. Bu arada, şunu da hatırlatmak isteriz ki, Trakya–Paşaeli Cemiyeti’nin izleyeceği politika Meriç’in doğusu yani Mütareke yapıldığı günkü sınırımız içinde kalmış olan bölgelerin, Osmanlı vatanından ayrılması imkânsız vatan parçaları sayılmasıdır; ve bu husus pek önemlidir.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Harbiye Nâzırı Cemal Paşa Hazretleri’ne</p>

  <p class="sagnormal">Sivas, 11 Kasım 1919</p>

  <p class="indentmetin">Gümülcine göçmenlerinin yerlerine gönderilmeleri için hükümetin söz verdiği 10.000 liranın tez elden gönderilmesi rica edilmekte ve zaman geçmesinin Yunanlıların lehine olduğu bildirilmektedir. Batı Trakya milli kuruluşlarının yaşaması ve kuvvetlenmesi için de mümkünse 50.000 lira ayrılması istenmektedir. Başkentimizin güvenliği ve yurdumuzun geleceği ile son derece ilgili olan bu meselede hükümetimizin en çok yardımı ve gayreti göstereceği şüphesizdir. Salih Paşa Hazretleri buna söz vermişlerdi. Aracı ve yardımcı olmanız rica olunur.</p>

  <p class="sagnormal">Mustafa Kemal</p>

  <p class="ortayazi">* * *</p>

  <p class="indentmetin">Sivas, 3. Kolordu Komutanlığı’na</p>

  <p class="sagnormal">Beşiktaş 1 Aralık 1919</p>

  <p class="indentmetin">Batı Trakyalılar Kırcaali’de bir an önce ayaklanarak (ihtilal çıkararak) Bulgarları kovmak ve böylece burayı da Batı Trakya’ya katarak ileride yapacakları teşebbüsleri büyütmek ve belki de Makedonya’ya yaymak düşüncesinde olduklarından Trakya için becerikli ve girişken bir komutan ile birkaç alay komutanı istediler. Bu konuda Heyet-i Temsiliye’nin düşüncelerini bildirmesini arz ve rica ederiz (Kara Vasıf).</p>

  <p class="sagnormal">Mevkii Müstahkem Komutanı Şevket</p>

  <p class="ortayazi">* * *</p>

  <p class="indentmetin">İstanbul, Çanakkale Müstahkem Mevkii Komutanı</p>

  <p class="indentmetin">Albay Şevket Beyefendi’ye</p>

  <p class="sagnormal">Sivas 8 Aralık 1919</p>

  <p class="indentmetin">“İhtilal ile esaslaşmak mümkün değildir.” Batı Trakya’yı istilâ etmek isteyen İngiliz, Fransız, İtalyanlara isteklerine kavuşma sebebi yaratılmış olacaktır. Bundan başka, Bulgarların bizimle birleşmek isteğini gösterdikleri bir zamanda bu hareketin hayırlı olacağı sanılmamaktadır. Bunun Batı Trakya’yı Yunanlılara işgal ettirmek için bir kışkırtma olması da pek muhtemeldir. Bu sebeplerle durumun esaslı şekilde incelenmesi çok hayatî ve önemli bir mesele sayılmalıdır.</p>

  <p class="indentmetin">Kaldı ki, Doğu ve Batı Trakya’nın bir milli birlik olarak düşünülmesi ve dile getirilmesi doğru bir siyaset değildir. Çünkü, Doğu Trakya itiraz edilmez ve tartışılmaz bir surette ülkemizin bir parçasıdır. Batı Trakya ise, bir anlaşma ile, vaktiyle vazgeçilmiş bir bölgedir.</p>

  <p class="sagnormal">Mustafa Kemal</p>

  <p class="normal">(Nutuk: 406, Vesika: 267, 269–273, 277–279, 281–282, 286–290, 292–299; Belgelerle Türk Tarihi: 14)</p>

  <p class="normal">Özetle, 1919 yılı sonlarında Batı Trakya tamamen yitirilmiş durumda idi. Fransızların himayesindeki bir Yunan sömürgesiydi. Fransızlar ve Yunanlılar, Doğu Trakya’yı da Batı Trakya’ya katarak, aynı şekilde, Fransızların himayesinde bir Yunan idaresi kurmak istiyorlardı. Hatboyu’daki Yunan taburunun Lüleburgaz’daki merkezine külliyetli silah ve cephane geliyordu. Merkezleri İstanbul’da olan Muavenet Komitesi Rum göçmenlere yardım etmekte, Trakya Komitesi de Trakya Rumlarının bağımsızlığına çalışmaktadır. Rum çeteleri faaliyet halindedirler. Buna karşılık, Türk halkta silahlı direnme gücü ve askeri birliklerde bir savunma hareketi yoktur. (Nutuk, Vesika: 246)</p>

  <p class="normal">Anadolu’da ise, son Osmanlı Mebuslar Meclisi için yapılan seçimler hızlanmıştı. Mustafa Kemal Paşa, Doğu’da 15. Kolordu’nun milli kuvvetlerle işbirliğinden doğan güce güvenerek daha çok Batı’nın durumu ile ilgileniyor, İstanbul’a gidecek mebuslarla görüşüp gerekli direktifleri verebilmek için Eskişehir yakınında bir yerde bulunma kararını uygulama yoluna gidiyor ve fakat bu sırada Ankara–Eskişehir demiryolunun işletmeye açılması sebebiyle, Eskişehir’e gitmekten vazgeçerek, 18 Aralık 1919’da, Ankara’ya doğru yola çıkıyordu.</p>
</body>
</html>
