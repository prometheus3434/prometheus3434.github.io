<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sivas</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">Görüşmeler</h2>

  <p class="normal2">Birinci Gün (4 Eylül 1919 Perşembe):</p>

  <p class="normal">Geçici başkan olarak Kongre’yi açan Mustafa Kemal Paşa’nın açış konuşmasından sonra Kongre gündemindeki maddelerin görüşülmesine başlandı. Gündemde dört madde vardı:</p>

  <p class="indentmetin">1 - Başkanlık Divanı seçimi</p>

  <p class="indentmetin">2 - Erzurum Kongresi’nin “Tüzük” ve “Beyanname”sinin değiştirilerek kabulü isteği ve görüşme açılması</p>

  <p class="indentmetin">3 - Kongre delegelerinden 25’inin hazırladığı “Muhtıra”nın görüşülüp tartışılması.</p>

  <p class="indentmetin">4 - Üyelerin dilekleri</p>

  <p class="normal">İlk madde gereğince yapılacak başkanlık divanı seçiminde en önemli konu kimin kongre başkanı olması gerektiği değildi, Mustafa Kemal Paşa’nın kongre başkanı olup olmaması idi.</p>

  <p class="normal3">Bu konu Erzurum Kongresi’nde de düşünce ve tartışma konusu olmuş, bir kısım delegeler, milletin içinden doğup gelen bir toplantının başkanlığını da yine aralarından seçilecek birine vermek istemiş, bunun milli menfaatlere uygunluğuna inanmış, bu yüzden Mustafa Kemal Paşa oy çokluğu ile seçilebilmişti. Fakat Erzurum Kongresi delegeleri Mustafa Kemal Paşa’yı ya hiç tanımıyor, ya da pek az tanıyorlardı. Sivas Kongresi’ndeki delegelerin çoğu ise Mustafa Kemal Paşa’nın arkadaşları, beraberindekiler yani onu tanıyan veya tanıması gereken kimselerdi. Bu sebeple, Sivas Kongresi’nde artık böyle bir konunun tartışma, hattâ görüşme sebebi olmaması gerekirdi. Fakat, hiç umulmadık ve beklenmedik bir şekilde aynı konu, Sivas Kongresi’nde de ön plâna geçti ve bu defa Mustafa Kemal Paşa’nın başkanlığını doğru bulmayanlar onu en yakından tanıyanlar olduğu sanılan delegelerdi.</p>

  <p class="normal">Açış konuşması bitip başkanlık divanı seçimine geçileceği sırada İstanbul delegesi İsmail Fazıl Paşa (General Ali Fuat Cebesoy’un babası) söz aldı ve başkanlık divanı seçimi üzerinde uzun bir konuşma yaptı. Bütün delegelerin sıra ile birer kere başkanlık etmesini teklif etti. Böylece, kişisel etkilerden kurtulup eşitliğe uygun bir şekilde hareket edilmiş olacağını, bunun da dış ülkelerde olumlu etkiler yapacağını anlattı. Oysa ki, Mustafa Kemal Paşa Erzurum Kongresi’nde olduğu gibi, burada da işin başına geçmek düşüncesinde idi. Amacına doğru güçlü adımlarla ilerlerken kendi elleriyle hazırladığı imkânları ve doğacak yetkileri başkalarına bırakamazdı.</p>

  <p class="normal">Öyle de oldu. İsmail Fazıl Paşa’nın isteği oylandı, çoğunlukla reddedildi. Gizli oyla başkanlık seçimi yapıldı. Üç aykırı oya karşı, büyük çoğunlukla Mustafa Kemal Paşa kongre başkanlığına seçildi. İkinci başkanlıklara İsmail Fazıl Paşa ile Rauf Bey getirildiler. İstanbul delegesi İsmail Hami Bey ile Karahisarısâhip (Afyonkarahisar) delegesi Mehmet Şükrü Bey de divan katipliklerine seçildiler.</p>

  <p class="normal2">İkinci Gün (5 Eylül 1919 Cuma):</p>

  <p class="normal">Sıra gündemin ikinci maddesine gelmişti. Fakat bu arada delegeler tarafından verilmiş iki önerge vardı. Önce bunların görüşülmesi tamamlandı. Bu önergelerden biri, delegelerin hiçbir kişisel istek peşinden koşmayacaklarına, İttihat ve Terakki’yi canlandırmaya çalışmayacaklarına dair yemin etmelerini istiyordu. Önerge üzerinde uzun boylu görüşme ve tartışmalar oldu ve bu tartışmalar saatlerce sürdü. Sonunda istenen yeminin yapılmasına karar verildi. Bütün delegeler –kendi ifadesine göre Mazhar Müfit Bey hariç– “vatanın ve milletin mutluluk ve esenliğinden başka hiçbir kişisel amaç gütmeyeceklerine, İttihat ve Terakki Partisi’ni canlandırmaya çalışmayacaklarına, siyasi partilerden hiçbirinin politik isteklerine hizmet etmeyeceklerine” Tanrı adına yemin ettiler.</p>

  <p class="normal">Sonra, diğer önergenin görüşülmesine başlandı. Bu önerge ile de, Kurban Bayramı münasebetiyle padişaha tebrik ve bağlılık telgrafı çekilmesi isteniyordu. Görüşmeler sonunda bu istek de kabul edildi ve bir “arîza” hazırlandı. Hazırlanan bu yazıda, Mondros Mütarekesi’nin iç ve dış saldırılarla işlemez duruma girdiği, buna rağmen Ayan ve Mebuslar Meclislerinin toplantıya çağrılmadığı, bu yüzden milletin hiçbir siyasi çıkar peşinde olmaksızın gereken tedbirleri almak için Sivas Kongresi’ni yaptığı, Tanrı’nın yardımı ile hilâfet ve padişahlık makamlarının ve vatan ile millet haklarının savunma tedbirlerini görüşmeye başladığı, hayırlı bir tesadüf olarak bu olay vesilesiyle de Kurban Bayramı’nın kutlanıp padişaha bağlılığın tekrarlandığı bildirildi.</p>

  <p class="normal3">Ayrıca, millete karşı da bir bildiri hazırlanıp her tarafa yollandı. Bu bildiride de, genel nitelikteki Sivas Kongresi’nin 4 Eylül’de ilk toplantısını yaptığı ve ilk iş olarak padişaha bağlılık telgrafı çekildiği anlatıldı, bildiriye padişaha çekilen telgrafın bir örneği de eklendi ve durumun köylü vatandaşlara kadar herkese duyurulması istendi. (Türk İstiklâl Harbi: 2/2)</p>

  <p class="normal2">Üçüncü Gün (6 Eylül 1919 Cumartesi):</p>

  <p class="normal">Kongre, çalışmalarına devam ederken, Nowill adında bir İngiliz subayı da Doğu illerinde “Kürt Devleti” kurmaya çalışıyor, büyük bir gayret ve hevesle kendini bu amaca yöneltmiş bulunuyor, bir peygamber davranışı içinde adeta bir Kürt Lawrence’ı olmak istiyordu. (E. Ulubelen, İngiliz Gizli Belgelerinde Türkiye: 202)</p>

  <p class="normal">Sivas Kongresi başladığı sırada, Nowill, faaliyetini son derece yoğunlaştırmış, beraberinde Bedirhanzade Kâmıran ve Celâdet Beylerle Diyarbakırlı Cemilpaşazade Ekrem Bey ve Hilmi Efendi olduğu halde 15–20 kadar silahlı muhafızla, 5 Eylül’de Malatya’ya gelmişti. Malatya mutasarrıfı Halil Efendi de Bedirhanlıların yakını idi. Erzurum’daki 15. Kolordu Komutanı Kâzım Karabekir Paşa, durumdan Sivas’taki 3. Kolordu Komutanı Selâhattin Bey’i ve onun aracılığı ile Mustafa Kemal Paşa’yı derhal haberdar etti. O andan itibaren, Sivas Telgrafhanesi Mustafa Kemal Paşa’nın yoğun bir haberleşme faaliyetine sahne olacak, Sivas Postanesi’nde görevli adsız milli mücadele gönüllüleri bu muhabereleri, Mustafa Kemal Paşa’nın yönetiminde, canla başla çalışarak sağlayacaklardır. Şifreli haberleşmeleri yöneten 3. Kolordu Kurmay Başkanı Binbaşı Zeki Bey (General, Toydemir) de postaneye yerleşecek, postacıların samimi arkadaşı olacaktır. (Z. C. 10 Kasım 1921)</p>

  <p class="normal">İngiliz subayı Nowill ile beraberindekilerin Malatya’ya gelmeleri üzerine, Elâzığ Valisi Kurmay Albay Ali Galip Bey’in de Malatya’ya gelerek Nowill ile görüştüğü duyuldu.</p>

  <p class="normal">Elde edebildiğimiz özel bilgilere göre, aslen Kayseri’nin Feyzioğulları ailesine mensup bulunan Ali Galip Bey çok zeki, çalışkan, gözü pek, takipçi, devletine ve padişaha son derece bağlı bir kimse imiş. İttihat ve Terakki’nin iktidarda bulunduğu zamanda haksızlığa uğramış, açıkta bırakılmış, hayatını kazanabilmek için bir atlı araba ile nakliyecilik yapmak zorunda kalmış, bu yüzden koyu bir İttihatçı düşmanı olmuştu. I. Dünya Savaşı sonunda yenilgiye uğrayan İttihatçıların iktidardan uzaklaşması ve Ferit Paşa hükümetinin iş başına gelmesi üzerine Ali Galip Bey’e görev verilmiş, Doğu’da kongreler yaparak yeniden iktidara gelmek için ayaklanmaya hazırlanan eski İttihatçıların, Mustafa Kemal Paşa ve arkadaşlarının bertaraf edilmesi için Elazığ valiliğine gönderilmişti. Görevi başına gitmek üzere 23 Haziran 1919’da Sivas’a gelmiş olan Ali Galip Bey, o sırada Amasya’da bulunan ve Sivas’a geleceği duyulan Mustafa Kemal Paşa’nın tutuklanması için Sivas Valisi Reşit Paşa’yı sıkıştırmış ve fakat bu teşebbüslerinden olumlu bir sonuç alamayınca Elazığ’a gitmişti. Fakat Harbiye Nezâreti’nden aldığı 3 Eylül tarihli telgraf emri tekrar harekete geçmesine sebep oldu. Bu telgrafta, Erzurum Kongresi adı altında birkaç kişinin yaptığı toplantının önemli olmadığı, Sivas’ta da birkaç kişinin yapacağı toplantının bir değer taşımayacağı ve fakat bunu Avrupalılara anlatmanın imkânı bulunmadığı, bu sebeple devlete zararı olan bu gibi toplantılara meydan verilmemek gerektiği, bunun için kendisine Sivas vali ve komutanlığının verildiği, 100–150 kadar atlı ve silahlı kuvvetle Sivas’a gidilmesi ve derhal mülki ve askeri idareye el konulması ve o zaman Sivas vali ve komutanlığına tayinini açıklaması bildiriliyordu.</p>

  <p class="normal">Bu sırada İngiliz subayı Nowill ile bazı Kürt ileri gelenlerinin Mustafa Kemal Paşa üzerine bir harekete hazırlandıklarını öğrenince, devlete karşı ayaklandığını ve böylelikle memleketin bölünmesine sebep olacağını sandığı Mustafa Kemal Paşa ile arkadaşlarının zararlı toplantılarını önleyebilmek amacı ile, adı geçenlerle işbirliği yapmak üzere Malatya’ya gelmişti. Bazılarının sandığı gibi Ali Galip Bey’in Kürt devleti kurma çabalarıyla bir ilgisi yoktu. Hattâ böyle bir düşüncenin karşısında idi. Nitekim, sonradan bu gerekçe ile verildiği Adapazarı’ndaki divanıharpte (askeri mahkeme), Kürtçülükle ve Kürt devleti kurma çabalarıyla ilgili olmadığı, hattâ Nowill’in bu yoldaki teklifini reddettiği anlaşıldığından beraatine karar verilmiştir. (K. Karabekir, İstiklâl Harbimizin Esasları: 115; V.C. Aşkun, Sivas Kongresi: 181, Z. C. 10 Kasım 1921- Ali Galip Malları Hakkında)</p>

  <p class="normal2">Dördüncü Gün (7 Eylül 1919 Pazar):</p>

  <p class="normal">Kâzım Karabekir Paşa’nın telgrafı alınır alınmaz, Diyarbakır’daki 13. Kolordu Kurmay Başkanı Halit Bey’e –çünkü o sırada henüz Kolordu Komutanı Cevdet Bey’e güvenilemiyordu– acele bir telgraf çekilerek, Malatya’da bulunan İngiliz subayı Nowill ile yanındakilerin ve Elazığ Valisi Ali Galip Bey ile Malatya mutasarrıfı Halil Rami Bey’in yakalanıp Sivas’a gönderilmeleri için Elazığ’daki 15. Alay Komutanı İlyas Bey’in 60 kadar atlı ve katırlı askerin başında, 9 Eylül’e kadar harekete geçmesi için kendisine gerekli talimatın verildiği bildirildi ve kolordu tarafından da –kolordu komutanının onayı olmasa bile– gerekli emrin verilmesi istendi.</p>

  <p class="normal">Bundan sonra, Mustafa Kemal Paşa, beraberinde Refet Bey (Bele) olduğu halde, Kongre’ye gitti ve Refet Bey’i Heyet-i Temsiliye üyesi olarak takdim etti.</p>

  <p class="normal">Bu sırada, gündem dışı görüşmeler bitmiş, alınan kararların gereği yapılmış, gündemin ikinci maddesinin görüşülmesine başlanmıştı. Bu madde gereğince, Erzurum Kongresi’nde kabul edilmiş olan esaslar ve tüzük maddeleri birer birer okunuyor, bazı maddeler aynen ve bazı maddeler genel niteliğe sokulup değiştirilerek kabul ediliyordu.</p>

  <p class="normal">Erzurum Kongresi Beyannamesi’nin birinci maddesinde Doğu illeri ile Trabzon ve Samsun’un birbirlerinden ve Osmanlı topluluğundan ayrılmaz bir bütün olduğu belirtilmiş, altıncı maddesinde de bütünlüğü amaç edinilen vatanın 30 Ekim 1918 tarihindeki sınırlar içinde kalan ülke olduğu tespit edilmişti. Sivas Kongresi bu iki maddedeki esasları bir madde halinde birleştirip daha genel ve anlamlı bir şekle soktu:</p>

  <p class="indentmetin">Madde: 1 - Osmanlı Devleti ile İtilâf Devletleri arasında yapılmış olan Mondros Mütarekesi’nin imzalandığı 30 Ekim 1918 tarihindeki sınırlar içinde kalan ve her bölgesi Müslüman çoğunluk ile dolu bulunan Osmanlı ülkesinin bölgeleri, birbirlerinden ve Osmanlı topluluğundan ayrılmaz, bölünmez bir bütündür. Bu bölgelerde yaşayan bütün Müslümanlar birbirlerine karşılıklı saygı ve fedakarlık duygularıyla doludurlar. Sosyal ve siyasi hakları ile bölgesel kurallara saygılı “öz kardeşler”dir.</p>

  <p class="normal">İkinci madde aynen kabul edildi:</p>

  <p class="indentmetin">Madde: 2 - Osmanlı Topluluğu’nun bütünlüğünün ve milli bağımsızlığın sağlanması, “halifelik” ve “sultanlık” makamlarının korunması için milli kuvvetleri yapıcı duruma getirmek ve milli iradeyi egemen kılmak esastır.</p>

  <p class="normal">Erzurum Kongresi Beyannâmesi’nin üçüncü maddesinde, yurdun herhangi bir yerine yapılacak işgal ya da müdahale, Rumluk ve Ermenilik teşkili amacına yönelik bir hareket sayılmış; milletçe savunma ve karşı koyma esası kabul edilmişti. Aynı maddenin ikinci kısmında ise, Hıristiyanlara verilecek yeni imtiyazların kabul edilmeyeceği açıklanıyordu. Sivas Kongresi’nde, maddenin birinci kısmı ayrı bir madde haline getirildi ve esasına dokunulmaksızın, anlamına ve amacına daha uygun şekle sokuldu:</p>

  <p class="indentmetin">Madde: 3 - Osmanlı ülkesinin herhangi bir parçasının işgaline veya herhangi bir müdahaleye ve özellikle vatanımız içinde bağımsız Rumluk veya Ermenilik kurulması amacına yönelik hareketlere karşı –Aydın, Manisa, Balıkesir cephelerindeki milli mücadele çabalarında olduğu gibi– birlikte savunma ve dayanma meşru esası kabul edilmiştir.</p>

  <p class="normal">Erzurum Kongresi Beyannamesi’nin üçüncü maddesinin sonundaki, Hıristiyanlara verilecek yeni imtiyazların kabul edilmeyeceğine dair olan hükümle, yine Erzurum Kongresi Beyannamesi’nin beşinci maddesinin, Hıristiyanların mevcut haklarına riayet edileceği hususundaki hükmü birleştirilip tek bir madde haline getirildi:</p>

  <p class="indentmetin">Madde: 4 - Öteden beri aynı vatan içinde birlikte yaşadığımız Müslüman olmayan kimselerin her türlü vatandaşlık hakları saklı kalacağından, bunlara, siyasi egemenliğimizi ve sosyal düzenimizi bozacak yeni imtiyazlar verilmesi kabul edilmeyecektir.</p>

  <p class="normal">Erzurum Kongresi Beyannamesi’nin dördüncü maddesi ile, İstanbul Hükümeti’nin Doğu illerini kendi başına bırakması ihtimaline karşı tedbirler alınacağı kararlaştırılmış ve Doğu bölgesi “buraları” sözcüğü ile anlatılmıştı. Sivas Kongresi, sadece Doğu illerinin değil, herhangi bir ilin kendi başına bırakılması halinde de aynı tedbirlerin ve kararların uygulanacağını karara bağladı ve maddeyi de bu anlayışa göre değiştirdi:</p>

  <p class="indentmetin">Madde: 5 - Osmanlı Hükümeti, bir dış baskı karşısında, ülkemizin herhangi bir parçasını bırakmak veya onunla ilgilenmemek durumunda kalırsa halifelik ve sultanlık makamları ile yurdun ve ulusun korunmasını ve bütünlüğünü sağlayacak her türlü tedbirler ve kararlar alınmıştır.</p>

  <p class="normal">Altıncı, yedinci ve sekizinci maddeler aynen kabul edildiler:</p>

  <p class="indentmetin">Madde: 6 - İtilâf Devletlerinden, Mondros Mütareke Antlaşması’nın imzalandığı 30 Ekim 1918 tarihindeki sınırımız içinde kalan, Müslüman çoğunluğun oturduğu, kültür ve uygarlık üstünlüğü Müslümanlara ait ülkemizin milli bütünlüğünün bölünmesi düşüncesinden tamamen vazgeçilerek bu topraklar üzerindeki tarihi, coğrafi, soysal ve dinsel haklarımıza saygı gösteren, buna aykırı davranışları ortadan kaldıran haklı ve adaletli bir karara varmalarını bekleriz.</p>

  <p class="indentmetin">Madde: 7 - Milletimiz insani ve çağdaş gayeleri yüceltir, bilimsel ve ekonomik durum ve ihtiyacımızı takdir eder. Bundan ötürü devlet ve milletimizin iç ve dış bağımsızlığı ve vatanımızın bütünlüğü saklı kalmak şartı ile, altıncı maddede belirtilen sınırlarımız içinde milliyet esaslarına saygılı ve ülkemizi ele geçirmek isteği olmayan herhangi bir devletin bilimsel, endüstriyel, ekonomik yardımlarını hoşnutlukla karşılarız. Adaletli ve insancıl kuralları kapsayan bir barışın tez elden kararlaştırılması da insanlığın kurtuluşu ve umumun huzuru adına, özellikle milli emellerimizdendir.</p>

  <p class="indentmetin">Madde: 8 - Ulusların kendi kaderlerini kendilerinin çizdiği bu çağda hükümetimizin de milli iradeye uyması zorunludur. Çünkü, milli iradeye dayanmayan hükümetlerin kişisel ve keyfi kararlarına milletçe uyulmadığı gibi, bu kararlara dışta da itibar edilmediği ve edilmeyeceği bugüne kadarki olaylar ve sonuçları ile belli olmuştur. Bundan ötürü milletin, içinde bulunduğu kuşku ve güvensizlikten kurtulma çarelerine kendiliğinden başvurmasını beklemeden, hemen Milli Meclis’in toplantıya çağrılması ve böylece millet ve memleketin mukadderatı hakkında alınacak bütün kararların Milli Meclis’in denetimine arz edilmesi zorunludur.</p>

  <p class="normal">Erzurum Kongresi Beyannâmesi’nin dokuzuncu maddesi ile kurulan cemiyetin adı Şarkî Anadolu Müdafaa-i Hukuk Cemiyeti idi. Sivas Kongresi, cemiyetin adını da amacına uygun olarak değiştirip Anadolu ve Rumeli Müdafaa-i Hukuk Cemiyeti haline getirdi:</p>

  <p class="indentmetin">Madde: 9 - Vatanımızın ve milletimizin uğradığı zulüm ve katlandığı acılarla ve tamamen aynı amaçla milli vicdandan doğan vatani ve milli derneklerin birleşmesinden meydana gelen topluluk bu kere Anadolu ve Rumeli Müdafaa-i Hukuk Cemiyeti olarak adlandırılmıştır. Bu cemiyet her türlü particilik akımlarından ve kişisel tutkulardan arınmıştır. Bütün Müslüman yurttaşlarımız bu cemiyetin tabii üyeleridirler.</p>

  <p class="normal">Erzurum Kongresi Beyannamesi’nin, Heyet-i Temsiliye seçimine ait olan, onuncu maddesi de “Sivas Kongresi” ve “Anadolu ve Rumeli Müdafaa-i Hukuk Cemiyeti” adları belirtilmek suretiyle kabul edildi:</p>

  <p class="indentmetin">Madde: 10 - Anadolu ve Rumeli Müdafaa-i Hukuk Cemiyeti’nin 4 Eylül 1919 tarihinde Sivas’ta toplanan genel kongresi tarafından kutsal amacı izleyerek genel kuruluşları yönetmek için bir Heyet-i Temsiliye seçilmiş ve köylerden il merkezlerine kadar bütün milli kuruluşlar birleştirilip kuvvetlendirilmiştir. (Ek: 4)</p>

  <p class="normal">Erzurum Kongresi Beyannamesi’nin bu şekilde değiştirilerek kabulünden sonra Erzurum Kongresi’nde kabul edilmiş olan tüzüğün de görüşülmesine başlandı. Önce tüzüğün başlığındaki “Erzurum” adı ve Kongre’nin tarihi değiştirilerek yerine “Sivas” adı ve bu Kongre’nin tarihi yazıldı:</p>

  <p class="indentmetin">Rumeli ve Anadolu’nun tamamının birleşmesiyle 4 Eylül 1919 gününde Sivas’ta toplanan Kongre’nin kararlarıdır: ...</p>

  <p class="normal">Sonra, 30 Ekim 1918 günündeki sınırlar içinde kalan ülkenin bütünlüğünü belirten birinci maddedeki bölgesel ifadeler kaldırılarak yerine ülkenin tümünü kapsayan ifadeler kondu ve madde aynen kabul edildi.</p>

  <p class="normal">Her türlü işgal ve müdahaleye karşı birlikte savunma ve korunma esasını kabul eden ikinci madde daha derli toplu ve anlamlı bir şekle sokuldu.</p>

  <p class="normal">Hükümetin dağılması tehlikesine karşı da ülkenin birlikte savunulacağını ve korunacağını, işgal altında olmaları sebebiyle bu çabalara katılamayacak olan bölgeler halkının kısıtlamanın sona erişine kadar mazur görüleceğini belirten üçüncü maddenin ilgili hükümleri olduğu gibi kabul edildi ve bu takdirde Doğu bölgesinin tek başına da olsa aynı amaca yöneleceğine dair olan kayıt maddeden çıkarıldı.</p>

  <p class="normal">Hükümetin, başka devletlerin baskısı ile, ülkenin herhangi bir parçasını kendi halinde bırakmak zorunda kalmasının anlaşılması durumunda kongre tarafından seçilecek bir heyetin “geçici hükümet” olarak ülkenin yönetimini ele alması hakkındaki dördüncü maddenin bölgesel deyimleri çıkarılıp yerlerine ülkenin tümünü kapsayan genel ifadeler kondu ve kabul edildi.</p>

  <p class="normal">İzinsiz göçü yasaklayan, göçlerin ancak Heyet-i Temsiliye tarafından verilecek izin ve sağlayacağı düzenle yapılabileceğini hüküm altına alan beşinci maddedeki bölgesel ifadeler maddeden çıkarıldı.</p>

  <p class="normal3">Doğu illerinin birbirlerinden ve vatandan ayrılmaz bir bütün teşkil ettiğinin dünya kamuoyuna anlatılmasından söz eden altıncı maddedeki bölgesel ifade değiştirilerek yerine “memleketin her parçası” ifadesi kondu.</p>

  <p class="normal">Kurulacak teşkilatın esaslarını belirten yedinci maddenin “Cemiyetin Adı” başlıklı I. bölümündeki “Şarkî Anadolu Müdafaa-i Hukuk Cemiyeti” adı “Anadolu ve Rumeli Müdafaa-i Hukuk Cemiyeti” olarak değiştirildi.</p>

  <p class="normal">Aynı maddenin, vatanın bütünlüğü ile halifelik ve sultanlık makamlarının ve milli bağımsızlığın korunmasını sağlamak için milli kuvvetler oluşturmanın ve milli iradeyi egemen kılmanın amaç olduğunu belirten “Amaç” başlıklı 2. bölümü olduğu gibi kabul edildi.</p>

  <p class="normal">Aynı maddenin, Şarkî Anadolu Müdafaa-i Hukuk Cemiyeti’nin kuruluş düzenini açıklayan “Kuruluş” başlıklı 3. bülümündeki hükümler, Anadolu ve Rumeli Müdafaa-i Hukuk Cemiyeti için de aynen alındı, sadece Heyet-i Temsiliye’den söz eden yedinci bendindeki bölgesel ifadelerin yerlerine genel ifadeler koyuldu.</p>

  <p class="normal">Böylece, Erzurum Kongresi’nde kabul edilmiş olan Şarkî Anadolu Müdafaa-i Hukuk Cemiyeti’ne ait tüzük, amaca uygun değişikliklerle görüşülüp kabul edilmiş ve kurulacak Anadolu ve Rumeli Müdafaa-i Hukuk Cemiyeti’nin tüzüğü tespit edilmiş oldu. (Ek: 1)</p>

  <p class="normal">Bu arada, Gaziantep delegesi Vasıf, Eskişehir delegesi Halil İbrahim, Denizli delegesi Yusuf, Afyonkarahisar delegesi Mehmet Şükrü, Kastamonu delegesi Sami Zeki, Samsun delegesi Süleyman, Niğde delegesi Mustafa, Yozgat delegesi Bahri Beylerle daha başka birkaç delegenin verdikleri önergeler üzerine, tehlikeli durum karşısında acele ve sert kararlar alınması ve uygulanmasında nasıl bir düşünceye varılabileceği, Yunanlıların Aydın ve öteki şehir ve kasabaları ele geçirmelerine karşı ne gibi tedbirler alınabileceği, Eskişehir ve Samsun bölgelerindeki İngiliz askerlerine karşı ne yolda hareket edileceği, Doğu Anadolu’daki Ermeni çeteleriyle nasıl mücadele edileceği ve Rusya’dan gelen Rum göçlerinin nasıl durdurulacağı, içteki yıkıcı propagandalara karşı nasıl bir tavır alınacağı, İstanbul Hükümeti’nin nasıl düşürüleceği konuları da ele alındı.</p>

  <p class="normal">Aynı günün gecesi, Mustafa Kemal Paşa, makine başında, Malatya’daki 12. Süvari Alayı Komutanı Cemal Bey’den, İngiliz subayı Nowill ile yanındakilerin durum ve tutumunu sordu. Cemal Bey, sözü edilen kimselerin Malatya’da olduklarını, Elazığ Valisi Ali Galip Bey’in de iki gece evvel bir Amerikan otomobili ile gelip fabrikatör Mehmet Efendi’ye misafir olduğunu, Nowill’le görüştüğünü, Nowill’in de valiyi ziyaret edeceğini, emrindeki alay eratının dağınık durumda olduğunu, Malatya’da ancak 15–20 kişilik bir kuvvetin mevcut bulunduğunu, bu kadarcık bir kuvvetle sözü edilenlerin yakalanamayacağını, esasen bağlı bulunduğu 13. Kolordu’nun da, şimdilik böyle bir teşebbüste bulunulmaması gerektiği yolunda emir verdiğini bildirdi.</p>

  <p class="normal2">Beşinci Gün (8 Eylül 1919 Pazartesi):</p>

  <p class="normal">Mustafa Kemal Paşa bir yandan kongre çalışmalarını yönetiyor, bir yandan da Nowill ile Ali Galip Bey’in hareketlerini izliyordu. Malatya Süvari Alayı Komutanı Cemal Bey’e bir telgraf çekerek belli kişilerin durumlarını sordu ve bu konuda günde iki defa bilgi verilmesini istedi.</p>

  <p class="normal">Bu sırada Diyarbakır’daki 13. Kolordu Kurmay Başkanı Halit Bey’den cevap geldi. Halit Bey, Elazığ’daki 15. Alay Komutanı İlyas Bey’e şahsen gönderdiği emri aynen veriyordu. Bu emirde, İngiliz subayı Nowill ile yanındakilerin Kürdistan devleti kurmaya çalıştıkları, Malatya mutasarrıfı Halil Efendi’nin de onlarla birlik olduğu, Elazığ Valisi Ali Galip Bey’in milli harekete karşı çaba harcadığı, Sivas’taki 3. Kolordu ile Kongre Genel Kurulu’nun bunların yakalanıp Sivas’a gönderilmelerini istediği, Malatya’daki alay komutanının beceriksiz olduğu, Diyarbakır’daki taburun Elazığ’a gönderilmek üzere olduğu, Siverek’teki süvari bölüğünün de Malatya’ya hareket emri aldığı, 60 kadar katırlı asker ve iki makineli tüfekle gizlice Malatya’ya hareket etmesi bildiriliyordu.</p>

  <p class="normal">Kongre’de ise, gündemin ikinci maddesi üzerindeki görüşmeler bitmiş, üçüncü maddenin görüşülmesine sıra gelmişti ve bu madde gereğince görüşülecek konu “Manda” meselesi idi.</p>
</body>
</html>
