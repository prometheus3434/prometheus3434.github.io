<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sivas</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_29">Ek 4</h2>

  <p class="normal3">Sivas Kongresi Beyannamesi</p>

  <p class="normal3">Umumi Kongre Beyannamesidir.</p>

  <p class="normal">Sivas 11 Eylül 1335</p>

  <p class="normal">Bütün milletçe malûm olan mehalik-i hariciye ve dahiliyenin tevlit etmiş olduğu intibah-ı millîden doğan Kongremiz mükarrerat-ı atiyeyi ittihaz etmiştir.</p>

  <p class="normal">l – Devlet-i Âliye-i Osmaniye ile Düvel-i İtilâfiye arasında münakit mütarekenâmenin imza olunduğu 30 Teşrinievvel 334 tarihindeki hududumuz dahilinde kalan ve her noktası İslâm ekseriyet-i kahiresiyle meskûn olan memalik-i Osmaniye aksamı yekdiğerinden ve camia-i Osmaniye’den gayrıkabil-i tecezzi ve hiçbir suretle iftirak etmez bir kül teşkil eder; memalik-i mezkûrede yaşayan bilcümle anasır-ı İslâmiye yekdiğerine karşı hürmet-i mütekabile ve fedakârlık hissiyatiyle meşhun ve hukuk-ı ırkiye ve içtimaiyeleriyle şerait-i muhitiyelerine tamamiyle riayetkar öz kardeştirler.</p>

  <p class="normal">2 – Camia-i Osmaniye’nin tamamiyeti ve istiklâl-i millimizin temini ve makam-ı muallâ-yı hilâfet ve saltanatın masuniyeti için kuva-yı milliyeyi âmil ve irade-i milliyeyi hâkim kılmak, esas-ı katidir.</p>

  <p class="normal">3 – Memalik-i Osmaniye’nin herhangi bir cüzüne karşı vaki olacak müdâhale ve işgale ve bilhassa vatanımız dahilinde müstakil birer Rumluk ve Ermenilik teşkili gayesine matuf harekâta karşı Aydın, Manisa ve Balıkesir cephelerinde mücahedât-ı milliyede olduğu gibi müttehiden müdafaa ve mukavemet esası kabul edilmiştir.</p>

  <p class="normal">4 - Öteden beri aynı vatan içinde birlikte yaşadığımız bilcümle anasır-ı gayrımüslimenin her türlü müsavat-ı hukukıyeleri tamamiyle mahfuz olduğundan, anasır-ı mezkûreye hakimiyet-i siyasiye ve muvazenet-i içtimaiyemizi ihlâl edecek imtiyazat itası kabul edilmeyecektir.</p>

  <p class="normal">5 – Hükümet-i Osmaniye bir tazyik-i haricî karşısında memleketimizin harhangi bir cüzünü terk ve ihmal etmek ıztırarında bulunduğu takdirde makam-ı hilâfet ve saltanatla vatan ve milletin masuniyet ve tamamiyetini kâfil her türlü tedabir ve mukarrerat ittihaz olunmuştur.</p>

  <p class="normal">6 – Düvel-i İtilâfiyece mütarekenâmenin imza olunduğu fi 30 Teşrinievvel sene 334 tarihindeki hududumuz dahilinde kalıp azîm ekseriyet-i islâmiye ile meskûn olan ve harsî ve medenî faikıyeti Müslümanlara ait bulunan vahdet-i mülkiyemizin taksimi nazariyesinden bilkülliye feragatla bu topraklar üzerindeki hukuk-ı tarihiye, ırkiye, diniye ve coğrafiyemize riâyet edilmesine ve buna mugayir teşebbüsatın iptaline ve bu suretle hakk u adle müstenit bir karar ittihaz olunmasına intizar ederiz.</p>

  <p class="normal">7 - Milletimiz insanî, asrî gayeleri tebcil ve fennî, sınaî ve iktisadî hal ve ihtiyacımızı takdir eder. Binaenaleyh devlet ve milletimizin dahilî ve haricî istiklâlini ve vatanımızın tamamiyeti mahfuz kalmak şartiyle altıncı maddede musarrah hudud dahilinde milliyet esaslarına riayetkar ve memleketimize karşı istilâ emeli beslemeyen herhangi devletin fennî, sınaî, iktisadî muavenetini memnuniyetle karşılarız. Ve bu şerait-i âdile ve insaniyeyi muhtevi bir sulhun de âcilen takarruru selamet-i beşer ve sükûn-ı âlem namına ehass-ı amal-i milliyemizdir.</p>

  <p class="normal">8 - Milletlerin kendi mukadderatını bizzat tayin ettiği bu tarihi devirde hükümet-i merkeziyemizin de irade-i milliyeye tâbi olması zaruridir. Çünkü, irade-i milliyeye gayrı müstenit herhangi bir heyet-i hükümetin indî ve şahsî mükarreratı milletçe muta olmadıktan başka haricen de muteber olmadığı ve olamayacağı şimdiye kadar mesbuk efâl ve netayiç ile sabit olmuştur. Binaenaleyh milletin içinde bulunduğu hal-i zucret ve endişeden kurtulmak çarelerine bizzat tevessüle hacet kalmadan hükümet-i merkeziyemizin meclis-i milliyi hemen ve bilâifateian toplaması ve bu suretle mukadderat-ı millet ve memleket hakkında ittihaz eyleyeceği bilcümle mükarrerat-ı meclis-i millinin murakabasına arzetmesi mecburidir.</p>

  <p class="normal">9 - Vatan ve milletimizin maruz olduğu mezalim ve alâm ile ve tamamen aynı gaye ve maksatla vicdan-ı millîden doğan vatanî ve millî cemiyetlerin ittihadından mütehassıl kütle-i umûmiye bu kere “Anadolu ve Rumeli Müdafaa-i Hukuk Cemiyeti” unvaniyle tevsim olunmuştur. Bu cemiyet her türlü fırkacılık cereyanlarından ve ihtirasat-ı şahsiyeden külliyen müberra ve münezzehtir. Bilcümle Müslüman vatandaşlarımız bu cemiyetin aza-yı tabiiyesindendirler.</p>

  <p class="normal">10 - Anadolu ve Rumeli Müdafaa-i Hukuk Cemiyeti’nin 4 Eylül 335 tarihinde Sivas şehrinde inikad eden umumi kongresi tarafından maksad-ı mukaddesi takip ile teşkilat-ı umumiyeyi idare için bir “Heyet-i Temsiliye” intihap edilmiş ve köylerden vilâyet merkezlerine kadar bilcümle teşkilat-ı milliye takviye ve tevhit olunmuştur.</p>

  <p class="sagnormal">Umumi Kongre Heyeti</p>

  <p class="normal">[Not: Tarih Vesikaları Cilt: I, Sayı: I (Haziran 1941)]</p>
</body>
</html>
