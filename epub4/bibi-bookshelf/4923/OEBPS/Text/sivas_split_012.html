<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sivas</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">Açılış</h2>

  <p class="normal">4 Eylül 1919 Perşembe günü Sivas, tüm anlamıyla bir bayram havası içinde idi. Yurtsever Sivas halkı, saatler öncesinden başlayarak Kongre’nin yapılacağı lise binasının önünde toplanmış, binaya giden yolları doldurmuştu.</p>

  <p class="normal">Öğleden sonra saat üçe birkaç dakika kala Mustafa Kemal Paşa odasından çıkıp toplantı salonuna girdi, doğruca başkanlık kürsüsüne çıktı ve geçici başkanmışcasına, tam saat 15:00’te kongreyi açtı.</p>

  <p class="normal">Salonda 25–30 kadar delege vardı ve delegelerden hiçbiri bu davranışı yadırgamamıştı. Oysa alışılmış usullere göre, toplantıya katılanların en yaşlısı geçici başkan olarak kürsüye çıkacak, delegelerin yoklamasını yaptıracak ve kongre başkanını seçtirip yerini seçilen başkana bırakacaktı. Sivas Kongresi’nde ise öyle olmamış, Mustafa Kemal Paşa, bu toplantının tertipcisi ve davetçisi olarak, geçici başkanlık görevini üzerine almış ve kürsüye çıkar çıkmaz açış konuşmasına başlamıştı.</p>

  <p class="normal">Mustafa Kemal Paşa uzunca bir konuşma yaptı ve bu konuşmasında, 30 Ekim 1918’de imzalanan Mondros Mütarekesi ile adaletli bir barışa kavuşulacağının sanıldığını, fakat mütareke hükümlerinin vatan ve millet aleyhinde uygulandığını ve bunları yapanların antlaşmaya değil kuvvete dayandıklarını, İtilâf Devletlerinin haksızlıkları ve İstanbul Hükümeti’nin zayıf ve beceriksiz tutumu karşısında milletin varlığını ispatlamak, saldırılara karşı korunmak kararı verdiğini, bunun için türlü yerlerde türlü milli kuruluşların meydana getirildiğini, kurtuluş çaresinin ancak kendi ruhundan ve kendi birliğinden doğacağına inandığını, bu duygu ve düşüncelerle Doğu illerinin Erzurum Kongresi’ni hazırladıklarını, bu sırada “cereyan eden muhaberat ve saik olan hadisât ve zaruret ile” 21 Haziran 1919’da tüm yurt kurtuluşunu amaç edinen Sivas Kongresi’nin yapılmasına karar verildiğini, 10 Temmuz gününün Sivas için kongre günü olarak tamim edildiğini, fakat kongreyi ancak o gün yapabilmenin mümkün olduğunu, Erzurum Kongresi delegelerinin alınan kararları uygulamak için yerlerine dönmüş bulunmalarından ötürü Doğu illerini Heyet-i Temsiliye’den bir kurulun temsil edeceğini, Erzurum Kongresi’nin sadece Doğu illerinin delegelerinden teşekkül etmiş olması sebebiyle Batı Anadolu ve Rumeli delegelerinin katılması ile doğacak genel yetkinin kullanılmasının Sivas Kongresi’ne bırakıldığını, Erzurum Kongresi’nde bütün memleketin ve milletin birlik ve bütünlüğü kabul edilmiş olmasına rağmen kurulan cemiyete “Şarkî Anadolu” adının verildiğini, Sivas Kongresi’nde ise vatanın tek bir bütün ve milletin tek bir varlık olduğu hakkındaki prensibi ispatlayacak kararların alınacağını, İstanbul Hükümeti’nin milli meclisi toplamamak suretiyle anayasaya aykırı davrandığını, şimdi yeni seçimlere karar verildiğinin duyulduğunu, bunun gerçekleşmesinde Kongre’nin göstereceği gözü pekliğin büyük etkisi olacağını anlattı. (Nutuk, Vesika: 54)</p>

  <p class="normal">Açış konuşmasında da açıkça belirtilmiş olduğu üzere, Sivas Kongresi, aşağıdan yukarıya gelen bir yolla Erzurum Kongresi’nde temeli atılan milli birliği tamamlamak ve bu sebeple Erzurum Kongresi’nde alınan kararların Batı Anadolu ve Rumeli illerinin delegelerince de benimsenip kabul edilmesi suretiyle yetkiyi genelleştirmek amacı ile yapılıyordu.</p>

  <p class="normal">Fakat, Rumeli’den ve Batı Anadolu illerinin çoğundan kimse gelmemişti. Birkaç ilden gelenler de herhangi bir milli kuruluş tarafından seçilip gönderilmemişlerdi. Ya ilin ileri gelenlerince uygun görülmüşler, ya da kendiliklerinden gelmişlerdi.</p>

  <p class="normal">Kayseri delegelerinden Ahmet Hilmi Bey bu durumu şöyle anlatır:</p>

  <p class="indentmetin">Ağustos sonlarına doğru memlekette iki eksen ortaya çıkmaya başlamıştı. Biri Doğu’da beliren milli hareket, diğeri İstanbul’a bağlı resmi hükümet. Sivas’ta bir milli kongrenin toplanacağını haber almıştık. Kayseri’nin kongreye katılıp katılmaması meselesini görüşmek üzere Taşçızade Mehmet Bey’in evinde toplandık. Şehrin ileri gelenlerinden 40–50 kişi kimseye hissettirmeksizin toplandı. Kongre’ye katılmanın lehinde ve aleyhinde mütalaalar yürütüldü. Aleyhte bulunanların maksat ve gayeleri de vatan endişesinden başka bir şey değildi. Avrupa kamuoyunu büsbütün aleyhimize tahrik ederiz diye korkuyorlardı. Müspet tarafı tutanlar ekseriyeti buldu. Kâtipzade Nuh Naci (Yazgan) ile benim Kayseri delegesi olarak Sivas’a gitmekliğimize karar verildi. Bir mazbata ile delegeliğimizi belgeleyecekler ve hemen yola çıkacaktık. Ertesi gün Kâtipzade’ye uğradığım zaman toplantıda bulunanlar arasında bazı tereddütler husule geldiğini öğrendim. Henüz karanlık bir yolun sonunda nereye varacağı kestirilemediği için bunu isim ve imza ile tespit etmeyi mahzurlu görmüşler, mazbata yapılmaktan vazgeçilsin, demişler. Bu hal yolculuğumuzu birkaç gün geciktirdi. Nuh Naci ile konuştum. Neticesi ne olursa olsun Sivas’a gitmeye karar verdik. İmamzade Ömer Bey de bize katıldı. Üçümüz Sivas ve Kayseri arasında işleyen kamyonlardan biri ile isim ve hüviyetlerimizi gizleyerek yola çıktık. (A. H. Kalaç: Kendi Kitabım)</p>

  <p class="normal">Ne var ki, bu şekilde de olsa gelenlerin sayısı pek fazla değildi. Hepsi 20’yi geçmiyordu. O zaman Mustafa Kemal Paşa yanındakilerin bazılarını birer ilin delegesi olarak Kongre’ye kattı. Ve ancak bu sayede, yani bir kısmı “illerden gelme” ve bir kısmı “Sivas’ta atanma” 20–25 kadar delegenin katılımı ile Sivas Kongresi açılmış oldu. (Bir hafta süren toplantılar sırasında Kongre’ye gelen bazı delegeler de olacak ve bizim tespit edebildiğimize göre toplam delege sayısı 38’e kadar çıkacaktır.)</p>

  <p class="normal">Yukarıda açıklanan durumdan ötürü, Sivas Kongresi’ne katılanların gerçek sayısını bulmak çok zor olmuş, yine de kesin bir sonuç elde edildiği kanısına varılamamıştır. Çünkü, şimdiye kadar görebildiğimiz, yayımlanmış veya yayımlanmamış delege listeleri gerek sayısal açıdan gerekse başka açılardan birbirlerini tutmamaktadır. Mesela,</p>

  <p class="normal">a) Sivas Kongresi’nin Hakkâri delegesi ve Heyet-i Temsiliye üyesi Mazhar Müfit Kansu’ya göre, Sivas Kongresi delegelerinin toplamı 29’dur. (M.M. Kansu: Ölümüne Kadar Atatürk’le)</p>

  <p class="normal">b) Denizli delegesi Başağazade Yusuf Bey’in o sırada düzenlediği ve bir kısım delegelere imza ettirdiği özel liste (Ek: 3) ile Eskişehir mebusu Arif Bey’in yayımladığı listede bu toplam 31’dir. (M. Arif, Anadolu İnkılâbı)</p>

  <p class="normal">c) Cumhurbaşkanlığı Atatürk Arşivi’ndeki listede 33 delege ismi vardır. (Türk İstiklâl Harbi: 2/2)</p>

  <p class="normal">d) Vehbi Cem Aşkun’un, türlü listeleri karşılaştırıp inceleyerek tespit ettiği delegelerin toplamı ise 34’tür. (V.C. Aşkun: Sivas Kongresi)</p>

  <p class="normal">Toplam delege sayısına ilişkin çelişkili bilgiler, bazı delegelerin açılış günü bulunmayıp sonradan gelmiş olmalarından ileri gelmiş olabilir. Mesela, üç Denizli delegesi Kongre’nin açılışından bir gün sonra Sivas’a gelmişlerdir (V.C. Aşkun, Sivas Kongresi: 125, 149). Samsun delegesi olarak gösterilmiş bulunan Refet Bey (Bele, General) dört gün sonra Sivas’a getirilip Kongre’ye katılmıştır (Nutuk: 85). Kayseri delegeleri, Sivas’a ancak Kongre’nin son günü varabilmişlerdir (A. H. Kalaç, Kendi Kitabım: 149–150; V.C. Aşkun, Sivas Kongresi: 148). Bazı delegelerin tanınmamış kişiler olması veya herhangi bir sebeple Kongre’ye kesintisiz şekilde katılamaması da sebepleri olarak kabul edilebilir. Mesela, Bursa delegesi Asaf Bey’in kimliğini tespit etmek mümkün olamamıştır. Hakkında bir bilgi bulunmayan Afyonkarahisar delegesi Bekir Bey’in kongreye katıldığını ise Dr. A. Selgil doğrulamıştır. Kastamonu’nun iki delegesinden biri olan Tatlızade Nuri Bey ise hastalığı sebebiyle toplantılara devamlı olarak katılamamıştır (N. Peker, İstiklâl Savaşı: 48).</p>

  <p class="normal">Bu durum karşısında, nereden ve nasıl delege oldukları ve ne zaman Sivas’a geldikleri aranmaksızın, sadece Kongre’ye kimlerin katıldıkları konusu üzerinde durulmuş ve Cumhurbaşkanlığı Atatürk Arşivi’ndeki liste esas tutulmak suretiyle gerçeğin bulunmasına çalışılmıştır:</p>

  <p class="normal">1 - Mustafa Kemal Paşa’nın, adının bütün listelerde bulunması tabii ise de, gerek arşivdeki listede ve gerekse yayımlanmış diğer listelerde Kongre’ye katılma niteliği gösterilmemiştir. Denizli delegesi Başağazade Yusuf Bey’in özel listesinde ise Mustafa Kemal Paşa’nın adının karşısına “Heyet-i Temsiliye’den” kaydı konmuştur ki, doğrusu budur. Çünkü, Erzurum Kongresi’ne delege olarak katılmış bulunan Mustafa Kemal Paşa, Sivas Kongresi’ne “Şarkî Anadolu Müdafaa-i Hukuk Cemiyeti’nin Heyet-i Temsiliye Üyesi” olarak katılmıştır.</p>

  <p class="normal">2 - İsmail Fazıl Paşa’nın da bütün listelerde adı olmakla beraber, yayımlanmış listelerin hiçbirinde Kongre’ye katılış niteliği gösterilmemiştir. Denizli delegesi Yusuf Bey’in özel listesinde ise “İstanbul Delegesi” olarak gösterilmiştir ki doğrusunun bu olduğu sanılmakta ve Nutuk’taki bazı ifadeler de bu sanıyı kuvvetlendirmektedir. (Nutuk: 87, Vesika: 112)</p>

  <p class="normal">3 - Rauf Bey’in (Orbay) bütün listelerde adı varsa da, arşivdeki listede “Alaşehir Delegesi” olarak gösterilmesinin sebebi anlaşılamamıştır. Kaldı ki, Rauf Bey de Sivas Kongresi’ne delege olarak değil, “Şarki Anadolu Müdafaa-i Hukuk Cemiyeti Heyet-i Temsiliye Üyesi” olarak katılmıştır.</p>

  <p class="normal">4 - Hemen bütün listelerde Bekir Sami Bey’in Tokat, Hoca Raif Efendi’nin Erzurum ve Şeyh Fevzi Efendi’nin Erzincan delegeleri olarak gösterilmeleri o illerin insanı olmalarından ileri gelme bir yanlışlıktır. Çünkü her üçü de Mustafa Kemal Paşa ve Rauf Bey gibi, bu Kongre’ye bir ilin delegesi olarak değil, Şarkî Anadolu Müdafaa-i Hukuk Cemiyeti’nin Heyet-i Temsiliye üyeleri olarak katılmışlardır.</p>

  <p class="normal">5 - Refet Bey (Bele, General) bütün listelerde Samsun delegesi olarak gösterilmekteyse de nasıl ve kim tarafından delege yapıldığı anlaşılamamıştır. Çünkü, Refet Bey, Amasya’daki toplantıda Sivas Kongresi kararını imza etmiş olmakla beraber, sonradan bu Kongre’ye taraftar olmamış, Kongre’nin yapılması kesinleşince de Sivas’tan ayrılıp gitmişti. Mustafa Kemal Paşa Sivas’a gelip Refet Bey’i bulamayınca aratmış, Ankara’da olduğunu öğrenince çağırtarak, 7 Eylül’de Sivas’a gelen Refet Bey’i Kongre’ye götürdüğünde ise kendisini delege olarak değil, “Heyet-i Temsiliye Üyesi” olarak takdim etmiştir. (Nutuk: 85) Yapılan inceleme sonunda da, gerçekten, Refet Bey’in Samsun delegesi değil, ileride anlatılacağı üzere, Şarkî Anadolu Müdafaa-i Hukuk Cemiyeti’nin, tüzükteki özel madde gereğince yapılmış, Heyet-i Temsiliye üyesi olduğu anlaşılmıştır. Bu duruma göre, Refet Bey’in Sivas Kongresi’ne katılma sebebi delegelik değil, Heyet-i Temsiliye üyeliğidir.</p>

  <p class="normal">6 - Kara Vasıf Bey’in de bütün listelerde ismi olmakla beraber, arşivdeki listede “Gaziantep Delegesi” olarak gösterildiği halde, diğer listelerde “İstanbul Delegesi” olarak kayıtlıdır. Kara Vasıf Bey İstanbul’daki milli mücadelecilerin ileri gelenlerindendi. İstanbul’dan gelmişti, Heyet-i Temsiliye’ye de İstanbul bölgesinin adayı olarak girecekti ve fakat Sivas Kongresi’nde Gaziantep delegesi olarak bulunmuştur. Çünkü Kongre’nin 7 Eylül tarihli toplantısında verilen bir önergeyi “Gaziantep Delegesi” olarak imzalamıştır ve Ali Fuat Paşa da hatıralarında Kara Vasıf Bey’in Gaziantep delegesi olarak geldiğini yazmaktadır. (Türk İstiklâl Harbi 2/2: 21; A.F. Cebesoy, Milli Mücadele Hatıraları: 157)</p>

  <p class="normal">7 - Denizli Delegesi Mehmet Şükrü Bey, arşivdeki listede kayıtlı olduğu halde, yayımlanmış diğer listelerin hiçbirinde kayıtlı değildir. Bu yüzden bazı yazarlar yanlışlığa düşmüş, Denizli’den böyle bir delegenin gelmediğini, bunun, Afyonkarahisar delegesi Mehmet Şükrü Bey’in isminin karıştırılmasından doğma bir yanlışlık olduğunu yazmışlardır. Oysa Sivas Kongresi’ne gelen Denizli delegelerinden biri de Dalamanlızade Mehmet Şükrü Bey’dir ve Başağazade Yusuf Bey’in özel listesindeki isminin yanında imzası bulunmaktadır. Dalamanlızade Mehmet Şükrü Bey Denizli’nin tanınmış milli mücadelecilerindendir. Denizli Müdafaa-i Hukuk ve Redd-i İlhak cemiyetlerinde yönetim kurulu üyesi olmuş, Tavas’a giderek silahlı müfrezeler kurmuş, Denizli Heyet-i Milliyesi’nde istihbarat ve propaganda şubesi başkanlığı yapmış, Sivas Kongresi’ne delege seçilmişti. (A.A. Tütenk, Milli Mücadelede Denizli: 12, 13, 25, 33) Görüştüğümüz hemşehrileri de bunu doğrulamışlar ve sonradan Demirci Mehmet Efe’nin Denizli’ye yaptığı korkunç baskında öldüğünü bildirmişlerdir.</p>

  <p class="normal">8 - Hakkı Behiç Bey yayımlanmış bütün listelerde “Denizli delegesi” olarak gösterilmişse de, Denizli delegesi Yusuf Bey’in özel listesinde kayıtlı değildir. Anıları yayımlanan Denizli delegesi Necip Ali Bey de kendisinden hiç söz etmez. Çünkü Denizli’den üç delege istenmiş, üç delege gelmiştir ve bu üç delegenin arasında Hakkı Behiç Bey yoktur. Bu sebeple Hakkı Behiç Bey’in nasıl Denizli delegesi olduğu anlaşılamamış ve herhalde Mustafa Kemal Paşa tarafından atandığı ve bu atamadan kimsenin haberi olmadığı kanısına varılmıştır.</p>

  <p class="normal">9 - Mazhar Müfit Bey de bütün listelerde “Hakkâri delegesi” olarak gösterilmiş, ancak bunun da nasıl ve ne sebeple olduğu hakkında kesin bir bilgi elde edilememiştir. Ahmet Mazhar Müfit (Kansu) Bey 1874’te ve bazı kaynaklara göre Denizli’de doğmuş, Mülkiye’yi (Siyasal Bilgiler Okulu) bitirmiş, idari görevlerde bulunmuş, 1918’de Bitlis valisi olmuş, 1919’da azledilmiş, Erzurum’dan geçerken milli mücadele çabalarını görüp kalmış, Mustafa Kemal Paşa’yı beklemiş, ona uymuş ve onunla Sivas’a gelmiş, Heyet-i Temsiliye üyesi olmuştu. Eğer Hakkâri ile bir ilgisi olsa idi Erzurum Kongresi’nde Hakkâri’yi temsil ederdi. Hakkâri o sırada Van iline bağlı bir liva idi. Van ili ise Doğu bölgesi dahilindeki “Altı İl” den biriydi ve Erzurum Kongresi’nde delegesi vardı. Sivas Kongresi’nde ise, Doğu bölgesini Heyet-i Temsiliye üyeleri temsil ediyorlardı. Aynı sebeple, Sivas ili bile Sivas Kongresi’ne delege vermemişti. Kanaatimizce, Mazhar Müfit Bey delegeliğe “atanırken” bu özellik gözden kaçmıştır. Ya da ilerideki araştırmalarla bulunabilecek başka bir sebep söz konusudur. Çünkü kendisi, yayımlanan hatıralarında, kendisini Hakkâri delegesi gösterdiği halde, Denizli delegesi Yusuf Bey’in düzenlediği özel listede “Denizli delegesi” olarak gösterilmiş ve bu kaydın yanını da imza etmiştir. Bütün bu bilgilerin ışığında, daha ayrıntılı açıklamalar bulunana kadar Mazhar Müfit Bey’i Hakkâri delegesi olarak kabul edeceğiz. Nitekim, Birinci Büyük Millet Meclisi’ne de Hakkâri mebusu olarak girmiştir. (A. Çankaya, Mülkiye Tarihi ve Mülkiyeliler, Ek: 3)</p>

  <p class="normal">10 - İbrahim Süreyya Bey’in hangi yörenin delegesi olduğunda da tereddüte düşülmüş ve kesin bir kanıya varılamamıştır. İstanbul’da doğmuş olan İbrahim Süreyya (Yiğit) Bey, Mülkiye’den mezun olmuş, “cemiyet-i fesadiye teşkili” suçundan üç yıl kalebentlik cezasına çarptırılmış; Sinop’ta cezasını çekerken, 1908 Meşrutiyeti’nin ilanı üzerine Siyasî Mağdurlar Komisyonu tarafından serbest bırakılmıştı. Tekrar görev alan İbrahim Süreyya Bey, İzmit mutasarrıfı iken, 10 Mart 1919’da azledilmiş, İstanbul’a gitmiş, Haziran’da Bandırma yoluyla Anadolu’ya geçmiş, Rauf Orbay’la birlikte Ankara’dan Amasya’ya gelmiş, Erzurum Kongresi’ne Amasya delegesi olarak gitmişti. Sivas için yayımlanmış bütün listelerde de Saruhan (Manisa) delegesi olarak gösterilmektedir. Yusuf Bey’in özel listesinde ise Karesi (Balıkesir) delegesi olarak kayıtlıdır. Mülkiye Tarihi ve Mülkiyeliler adlı kitaptaki kısa özgeçmişinde de Balıkesir delegesi olduğu yazılıdır. Bu durum karşısında kesin bir sonuca varılamamış ve arşivdeki liste esas tutularak Manisa delegeliği kabul edilmiştir. Nitekim, Birinci Büyük Millet Meclisi’ne de Manisa mebusu olarak girmiştir.</p>

  <p class="normal">11 - Eskişehir delegesi Halil İbrahim Bey’in aile adı bazı listelerde “Sipahizade” olarak gösterilmişse de, bu eski harflerin iyi okunmamasından doğan bir yanlışlıktır. Halil İbrahim Bey’in aile adı “Siyahzade”dir.</p>

  <p class="normal">Aynı sebeple, Afyonkarahisar delegesi Salih Sıtkı Bey’in aile adı da bazı listelerde “Gerizade” olarak gösterilmişse de “Kesrizade”dir.</p>

  <p class="normal">Çorum delegesi Abdurrahman Dursun Bey’in aile adı da Birinci Dönem TBMM Albümü’nde yazıldığı gibi “Sapıkoğlu” olmayıp “Sâbıkzade”dir.</p>

  <p class="normal">Arşivdeki listenin öteki isimleri üzerinde herhangi bir anlaşmazlık yoktur. Ancak, kanaatimizce, arşivdeki liste eksiktir ve adlarının bu listeye geçmesi gereken başka delegeler vardır. Mesela:</p>

  <p class="normal">a) Kayseri’den gelen üç delegenin adları arşivdeki listede yoktur. Eğer bu delegeler Kongre bittikten sonra Sivas’a gelmişlerse, listede yer almamaları doğaldır. Kayseri delegesi Ahmet Hilmi Bey’in yayımlanmış hatıralarında da kesin bir bilgi yoktur. Fakat, Sivas’a gelişlerini anlatan hatıralarında “Kongre’nin yapıldığı lise binası önünde kamyondan indik. Delegeler akşam yemeklerini yemişlerdi” demesi Kongre’nin bitiminden önce Sivas’a vardıklarına işaret etmektedir. (A.H. Kalaç, Kendi Kitabım: 149–150) Nitekim, 11 Eylül günü verilmiş olan bir önergedeki isimlerden biri “Ömer”dir. Sivas Kongresi’nde de Kayseri delegesi İmamzade Ömer Bey’den başka “Ömer” adında delege yoktur. (Nutuk, Vesika: 93) Yozgat delegesi Bahri Bey de, hâtıralarında, Kâtipzade Nuh Naci, Kalaçzade Ahmet Hilmi ve İmamzade Ömer Beylerin Kayseri delegeleri olarak Sivas’a gelip Kongre’ye katıldıklarını bildirir. (V.C. Aşkun, Sivas Kongresi: 148) Bu sebeplerle, yukarıda adı geçen üç Kayseri delegesinin de Sivas Kongresi delegeler listesinde bulunması gerektiği kanısına varılmıştır. Ancak, bazı listelerde Kayseri delegesi Ömer Bey’in “eski mebus” olarak gösterilmesi yanlıştır. Çünkü Kayserili Ömer Bey hiç mebusluk yapmamıştır. Bu yanlışlık Ankara eski mebusu Ömer Bey ile olan isim benzerliğinden doğmaktadır. İkisinin de adı “Ömer Mümtaz”dır ama Kayserili Ömer Mümtaz Bey mebus değildir, sadece delege olarak Sivas’a gitmiştir. Ankaralı Ömer Mümtaz Bey ise mebustur, fakat Kongre’ye katılmadan Heyet-i Temsiliye üyeliğine seçilmiş ve ondan sonra Sivas’a gitmiştir.</p>

  <p class="normal">b) Arşivdeki listede Kastamonu iline ait tek delege Zeki Bey’dir. Oysa Kastamonu’dan Sivas’a iki delegenin gittiği, ikinci delegenin Tatlızade Nuri Efendi olduğu anlaşılmaktadır. Nuri Efendi Sivas’ta hastalanmış ve toplantılara devamlı şekilde katılamamıştır. Fakat koyu bir milli mücadeleci olan Nuri Efendi, Sivas’tan döndükten sonra da Kastamonu’nun Sivas’la olan bağlantılarını hasta yatağından İdare etmiştir. (N. Peker, İstiklâl Savaşı: 32, 48, 472; Resim: 17) Bu duruma göre, Nuri Efendi’nin de Sivas Kongresi delegeleri listesinde yer alması kadar tabii bir şey olamaz.</p>

  <p class="normal">c) Arşivdeki listede Afyonkarahisar delegeleri iki kişi olarak gösterilmiştir. Yozgat delegesi Bahri Bey ise, Afyonkarahisar’ın, Sivas Kongresi’ne üç delege ile katıldığını ve üçüncü delegenin adının da “Bekir Bey” olduğunu bildirmektedir. (V.C. Aşkun, Sivas Kongresi: 149) Bu güne kadar da aksi iddia edilmediğine göre Bekir Bey’in de Afyonkarahisar delegesi olarak listede gösterilmesi gerekeceği kanısına varılmıştır.</p>

  <p class="normal">Böylece, bugüne kadar elde edilebilen bilgilere göre, Sivas Kongresi’ne katıldıkları anlaşılan 38 delegenin listesi, o günkü idare kuruluşları da göz önünde tutularak, aşağıdaki gibi düzenlenmiştir :</p>

  <p class="indentmetin">Sivas Kongresi’ne Katılanlar:</p>

  <p class="indentmetin">A - Şarkî Anadolu Müdafaa-i Hukuk Cemiyeti Heyet-i Temsiliye üyeleri:</p>

  <p class="normal">a) Erzurum Kongresi tarafından seçilmiş olanlar:</p>

  <p class="normal">1 - Mustafa Kemal Paşa (Atatürk)</p>

  <p class="normal">2 - Hüseyin Rauf Bey (Orbay)</p>

  <p class="normal">3 - Bekir Sami Bey (Kunduh)</p>

  <p class="normal">4 - Raif Efendi (Dinç)</p>

  <p class="normal">5 - Fevzi Efendi (Fırat)</p>

  <p class="normal">b) Heyet-i Temsiliye tarafından seçilmiş olanlar:</p>

  <p class="normal">6 - Refet Bey (Bele)</p>

  <p class="indentmetin">B - İllerden gelen delegeler:</p>

  <p class="normal">7 - İsmail Fazıl Paşa (Cebesoy), İstanbul delegesi (Emekli general)</p>

  <p class="normal">8 - İsmail Hami Bey (Danişment), İstanbul delegesi (Mülkiyeli, gazeteci)</p>

  <p class="normal">9 - Hikmet Efendi, İstanbul delegesi (Askeri tıp öğrencisi)</p>

  <p class="normal">10 - Başağazade Yusuf Bey (Başkaya), Aydın’ın Denizli delegesi</p>

  <p class="normal">11 - Küçükağazade Necip Ali Bey (Küçüka), Aydın’ın Denizli delegesi (Hukuk öğrencisi)</p>

  <p class="normal">12 - Dalamanlızade Mehmet Şükrü Bey, Aydın’ın Denizli delegesi</p>

  <p class="normal">13 - Hakkı Behiç Bey, Aydın’ın Denizli delegesi (Eski mutasarrıf)</p>

  <p class="normal">14 - Macit Bey, Aydın’ın Alaşehir delegesi (Hâkim, Şarkışlalı)</p>

  <p class="normal">15 - İbrahim Süreyya Bey (Yiğit), Aydın’ın Manisa delegesi (Eski mutasarrıf)</p>

  <p class="normal">16 - Mehmet Tevfik Bey, Ankara’nın Çorum delegesi (Müftü, Malatyalı)</p>

  <p class="normal">17 - Sâbıkzade Abdurrahman Dursun Bey, Ankara’nın Çorum delegesi (Lise öğretmeni)</p>

  <p class="normal">18 - Tatlızade Yusuf Bahri Bey, Ankara’nın Yozgat delegesi (Tüccar, çiftçi)</p>

  <p class="normal">19 - Tatlızade Nuri Efendi, Kastamonu delegesi (Genel meclis üyesi)</p>

  <p class="normal">20 - Sami Zeki Bey, Kastamonu delegesi (Emekli binbaşı)</p>

  <p class="normal">21 - Kesrizade Salih Sıtkı Bey, Afyonkarahisar delegesi</p>

  <p class="normal">22 - Mehmet Şükrü Bey (Koçzade), Afyonkarahisar delegesi (Hukukçu, gazeteci)</p>

  <p class="normal">23 - Bekir Bey, Afyonkarahisar delegesi</p>

  <p class="normal">24 - Ahmet Nuri Bey, Bursa delegesi (Eski mutasarrıf)</p>

  <p class="normal">25 - Osman Nuri Bey (Özpay), Bursa delegesi (Davavekili)</p>

  <p class="normal">26 - Asaf Bey, Bursa delegesi</p>

  <p class="normal">27 - Siyahizade Halil İbrahim Bey, Eskişehir delegesi (Taşocakları sahibi)</p>

  <p class="normal">28 - Bayraktarzade Hüseyin Bey, Eskişehir delegesi (Tüccar)</p>

  <p class="normal">29 - Hüsrev Sami Bey (Kızıldoğan), Eskişehir delegesi (Ordudan ayrılma)</p>

  <p class="normal">30 - Râtıpzade Mustafa Efendi (Soylu), Niğde Merkez delegesi (Çiftçi)</p>

  <p class="normal">31 - Dellalzade Hacı Osman Efendi, Niğde’nin Nevşehir delegesi</p>

  <p class="normal">32 - Halit Hami Bey, Niğde’nin Bor delegesi (Mal müdürü)</p>

  <p class="normal">33 - İmamzade Ömer Mümtaz Bey, Kayseri delegesi</p>

  <p class="normal">34 - Kâtipzade Nuh Naci Bey (Yazgan), Kayseri delegesi (Tüccar)</p>

  <p class="normal">35 - Kalaçzade Ahmet Hilmi Bey (Kalaç), Kayseri delegesi (Eski mebus, mülkiyeli)</p>

  <p class="normal">36 - Kara Vasıf Bey, Gaziantep delegesi (Emekli kurmay albay)</p>

  <p class="normal">37 - Boşnakzade Süleyman Bey, Samsun delegesi</p>

  <p class="normal">38 - Mazhar Müfit Bey (Kansu), Hakkâri delegesi (Eski vali)</p>

  <p class="normal">Bazı yazarların, Sivas Kongresi’ne katılanların toplamını olduğundan çok daha yüksek ve mesela 99 olarak göstermelerinin sebebini ve dayanağını anlamak mümkün olamamıştır. (L. Kinross, Atatürk: 291)</p>

  <p class="normal">Her ne kadar Ali Fuat Cebesoy da delegelerin Sivas Kongresi’ne gidişlerinden söz ederken “Ağustos sonlarına doğru durum ulusal isteğe uygun bir surette gelişmeye başlamıştı. Bursa, Eskişehir, Afyonkarahisar ve Ankara delegeleri Ankara üzerinden, Çorum, Yozgat ve Kırşehir delegeleri kendi yerlerinden doğruca Sivas’a hareket etmişlerdi. Denizli ve Adana delegeleri Ankara’ya gelmek üzere idiler. Konya, Niğde ve Kayseri delegeleri hazırlıklarını yapmışlardı. Balıkesir ve Aydın delegeleri seçilmişlerdi” demekte ise de bu ifade gerçeğe uymamaktadır. Çünkü Sivas Kongresi’ne Ankara, Kırşehir, Adana, Konya, Aydın illerinin delege gönderdiklerine dair bir bilgi elde edilememiştir. Kaldı ki, A.F. Cebesoy da Kastamonu’ya çektiği 31 Ağustos tarihli telgrafta, Ankara delegelerinin bile henüz gönderilemediğini bildiriyordu. (A.F. Cebesoy, Milli Mücadele Hatıraları: 157; N. Peker, İstiklâl Savaşı: 53)</p>

  <p class="normal">Bütün bunlara rağmen, 38 sayısının kesinliği de iddia olunamaz. Yapılacak araştırmalarla bu sayı her zaman değişebilir. Mesela, Harbiye Nâzırı Cemal Paşa, 24 Kasım 1919 tarihli telgrafında, “Menteşe (Muğla) mutasarrıfı gibi kanunen taht-ı muhakemeye alınması lâzım gelenlerin murahhas sıfatiyle Sivas’a gönderilmesi...” şeklinde bir ifade kullanmakta, Mustafa Kemal Paşa da verdiği cevapta “Demirci Mehmet Efe tarafından Sivas’a gönderilmiş olup avdet eyleyen Hilmi Bey...” diye konuya değinmektedir. (Nutuk, Vesika: 194, 195) Ayrıca, yine Mustafa Kemal Paşa, Ali Fuat Paşa’ya çektiği bir telgrafta da “Aydın Vilâyeti Murahhasları” tarafından Kongre Başkanlığına verilmiş bir önergeden söz etmektedir. (A.F. Cebesoy Milli Mücadele Hatıraları: 184)</p>
</body>
</html>
