<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Madam Arthur Bey</span></h2>

  <p>Apartmanın kirli loş boşluğunda kimi zaman kısık kimi zaman çığlık bir ses. Her gün defalarca yankılanıyor. Madam Arthur Bey kocaman köpüklü bir dalga olmuş merdivenlerin spiral sarhoşluğunda bir aşağı bir yukarı vuruyor. Her vuruşta sanki bir can alıyor.</p>

  <p>Madam Arthur Bey'in ismi bir ara Madam Eleni'ydi. Eleni'nin ismi sonra Arthur Hanım oldu ya da Madam Arthur. Şimdiki Madam Arthur Bey'in içindeki erkek ve kadın bir gün kiliseden çıkarken aynı anda gökyüzüne baktılar ve kendilerini yeni isimleriyle yağmurda vaftiz ettiler. Babam ona âşık olduğunda o ne Arthur'du ne de Eleni. Hem Arthur'du, hem Eleni.</p>

  <p>O zamanlar benim ismim Bal'dı. Şimdi Kurtçuk. Babam Dragon. Hep, her zaman, ana rahminden çıkarken, yaşarken, mezarına konurken hep Dragon. Kimileri Bay Dragon derdi, kimileri Dragon Bey. Mösyö Dragon. Lord Dragon. Hey buraya bak sen Dragon!</p>

  <p>Annem Hatice'ydi. Sonra Defol Git Orospu oldu ismi. Babam onu hep öyle çağırırdı. Hep öyle kovardı. Aklı olan Dragon'un öfkesinden kaçardı. Annem Defol Git Orospu'nun ismi ölümüne yakın kısaldı. Sadece Orospu der oldu babam ona. Kuru, kısa sevgisiz bir sesleniş. Ölürken ismini söylemedi bile. Boş boş baktı yüzüne. Ağzından incecik bir alev çıkardı. Alev annemin saçlarını kavurdu. Ah baba, ah baba ağzından çıkan o incecik, incecik alevle annemin kaşlarınıkirpiklerinisaçlarınıyanaklarındakiayvatüylerini yakıp kavururken hiç mi üzülmedin? Ah Dra<span style="text-indent: 0.8em;">gon Bey nasıl kıydınız karınıza? Bal kızınızın annesine. Gencecik Hatice'ye.</span></p>

  <p>Mösvo Dragon, susun diye bağırdı komşuların hepsine. Susun. Konuştuğunuzu kulağınız duysun. Baktığınızı gözünüz görsün. Onun adı Hatice değil Defol Git Orospu. Kızı Bal da başkasından olma bir kurtçuk.</p>

  <p>Babamdan çıkan alevin, o incecik ateşin ne kadar yakıcı, ne kadar sıcak olduğunu görmeliydiniz. Cılız bir yılan gibi bir solucan gibi ağzından çıkan erkek değilmiş gibi kibrit alevi gibi çıkan o küçücük bedeninden kısa bacaklarından ve kalın bacaklarından güdük kollarının ucundaki yumuk ellerinin patates gibi parmaklarından çıkan o nefreti o yetersizliği o erk eksikliğini o kadınsılığı görmeliydiniz.</p>

  <p>Ah Madam Arthur Bey sonra bana her şeyi ne güzel anlattı. Babamın, annemin ve benim sırlarımı İncil'den bir masal gibi uzun ince çatallı dilini ağzının içinde kıvırarak ve yapışkan tükürüğüyle dudaklarını parlatarak her şeyi her şeyi her şeyi ne güzel anlattı bir bir bana.</p>

  <p>Benim annem babam her şeyim Madam Arthur Bey...</p>

  <p>Madam Arthur Bey bana şunları anlattı. Şunları anlattı ve ben şunlara bunlara onlara anlattığı her şeye inandım. Kanıtları vardı. Dillerimiz bizim dillerimiz aynı çataldı. Bacaklarımızın arasında aynı sızı sızlardı. Dragon babama benzemeyen ben, Madam Arthur beybabamın aynısıydım. Demek ki doğruydu. Madam Arthur Bey bir zamanlar annesinin sandığı gibi gerçek bir erkekti. Uzun siyah elbiseler giymezdi. İnce uzun siyah saçlarını incecik incecik şeytanın ipleri gibi örmezdi. Kısık ve çekik gözlerine kara cadı sürmeleri çekmezdi. Parmağında altın gümüş altın gümüş ve altın gümüş yüzüklerle gezmezdi. Ayaklarına tabanı yassı incecik deriden uzun konçlu yumuşacık çizmeler giymezdi. Vahşi kuşlar gibi genzinden fışkırttığı kısa tiz kahkahalarla gülmezdi.</p>

  <p>Annesinin biricik oğlu Arthur. Bacaklarının arasındaki kara yılanı anneme armağan ettiğinde annemin adı daha Hatice'ydi. Babamsa Arthur'un içindeki Eleni'ye deliydi.</p>

  <p>Hatice'nin, Dragon'un karısı Hatice'nin Arthur Bey'in kucağında ne işi var komşular?</p>

  <p>Çünkü Dragon yavrulamak istiyor. Çoğalmak istiyor. Bir erkek evlat istiyor. Kendisinden daha erkek bir evlat ver Rabbim ona. Arthur kadar erkek olsun. Mösyö olsun, Bay olsun, Bey olsun. Arthur kadar güzel olsun. Uzun olsun. Kara olsun. Arthur, Hatice'nin içine girsin, Dragon'un oğlu olarak yeniden doğsun. Allahım n'olur istediğim her şey bir bir olsun.</p>

  <p>“Tanrı bugüne kadar kimin sözünü dinledi ki seninkini dinlesin bre kâfir! Her şey isteğimiz gibi olsaydı Tanrı'ya ne gerek kalırdı. Yalvarmalarla kendini var hisseden Tanrınız sizi yalvartmayacaksa, eteklerine kapatmayacaksa neden yaratmış olsun. Tapının diye yarattı sizi, isteyin ve elde edemeyin ama yine de öfkelenmeden boyun eğin diye yarattı sizi!" demişti birgün Madam Arthur Bey bana uzun kara saçlarımı uzun kara tırnaklı parmaklarıyla taraya taraya.</p>

  <p>“Peki" demiştim, “Peki Madam Arthur Beybabacığım siz beni niye yarattınız?"</p>

  <p>“Meraktan. Sadece meraktan."</p>

  <p>Madam Arthur Beybabam beni meraktan sadece meraktan yaratmışmış meğer.</p>

  <p>“Ah Madam Arthur Bey annem sizinle sevişirken mutlu muydu, anlatsanıza?"</p>

  <p>“Kadınlar sevişirken mutlu olmaz. Acı çekerler. Sadece acı çekmeyi seven kadınlar sevişirler."</p>

  <p>"Sizin içinizdeki kadın da mı acı çekmeyi seviyor."</p>

  <p>“Ben hem acırım, hem acıtırım. Doğam gereği."</p>

  <p>Apartman boşluğunda tiz bir çığlık benim babalarımın adları.</p>

  <p>“Yetişin komşular Bay Dragon'la Madam Arthur Bey kapıştılar."</p>

  <p>Ne kadar aptalsınız. Onlar kapışmıyor sevişiyorlar. Tanrı bizi, duyduğu sesleri doğru anlamlandıramayan kullarından korusun. Amin.</p>

  <p>“Madam Arthur Bey beni bir gün kiliseye götürür müsünüz?"</p>

  <p>Babam Bay Dragon şu anda camide. O muhteşem kubbenin ana rahmi yuvarlaklığındaki haşmetine sığınmış Allahından af diliyor. Allahı sen Dragon babamı, annemi öldürdüğü için affet</p>

  <p>n'olur. İktidarsız olduğu için hoş gör. Beni sevmediği için onu cezalandırma. Bir erkeğe âşık diye hor görme. Karısını aşık olduğu erkekten kıskandı diye cehenneme gönderme. Hem Madam Arthur Bey senin yüzünden her zaman erkek değil, bazen kadın, bazen erkek, bazen kadınerkek, bazen erkekkadın. Ey her şeyi gören, her şeyi bilen, her yerdeki Rabbim, Dragon babamı koru kolla korukollakorukollakorukolla. Amin.</p>

  <p>“Madam Arthur Bey sizin Allahınızla babamın Allahı bir mi?</p>

  <p>“Allah bir mi ki?"</p>

  <p>“Peki, sizle babam bir mi?"</p>

  <p>“Bazen. Sevişirken. Bir oluruz."</p>

  <p>“Annemle sevişirken de bir mi olmuştunuz?"</p>

  <p>“Sen olmuştun."</p>

  <p>Ben olmuştum. Sanki artık yoktum. Neden Madam Arthur Bey eski zamanlarda olmuş bitmiş bir şey gibi bahsediyor benden? Bir çocuk demek ki olup biten bir şeydir.</p>

  <p>“Madam Arthur Bey'e erkekliğini anımsatmayın çocuğum, o bundan hoşlanmıyor!" demişti kilisedeki rahip. “Mademki babanız hapisten çıkana kadar onun yanında kalacaksınız, size tavsiyem ona çok soru sormayın."</p>

  <p>Madam Arthur Bey'le birlikte annemin mezarına gitmek istiyorum. Ama korkuyorum. Ya annemin cesedini topraktan çıkarmak isterse. Ya yeniden onunla sevişirse. Ah Allahım erkeklik hep hatırlanan bir şey midir? Erkeklik bu kadar tehlikeli midir? Şükürler olsun kadın doğduğuma.</p>

  <p>Madam Arthur Bey sanırım benimle sevişmek için büyümemi bekliyor. Anneme çok benziyormuşum.</p>

  <p>Komşular koşun Madam Arthur Bey, Bay Dragon'un kızını öldüresiye dövüyor.</p>

  <p>Ah komşu erki! O erkin zerresi Dragon babamda olsaydı, annem benim yerime şahane bir oğlan çocuk doğururdu. O erkin zerresi Dragon babamda olsaydı, Madam Arthur Bey beni öldüresiye dövüp sonra kiliseye kaçmazdı.</p>

  <p>Ah Papaz Bey demek siz de Madam Arthur Bey'e âşıksınız.</p>

  <p>Ah gardiyanlar, siz de demek babama âşık oldunuz.</p>

  <p>Apartman boşluğunda yapayalnız bir kız çocuğu, bütün boşluğu içine çekercesine ağlıyor.</p>

  <p>Ne oldu, komşular neden artık kapıları açmıyor. Bütün babalarım demek artık başkalarını seviyor. Bir tanecik annem toprak altında acısından çürüyor.</p>

  <p>Kilisenin kulesine lanet olsun. Caminin kubbesi yere batsın. Bütün tanrılar bana düşman.</p>
</body>
</html>
