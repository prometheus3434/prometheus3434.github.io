<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Vicdansız Bir Memlekette Öldüm Ben</span></h2>

  <p>Meğer ben ölmüşüm... Mezarımı kazıyorlar şu an dışarıda. Meğer ben ölmüşüm. Ölmüşüm de bu uzak memlekete gömülmüşüm. Ağaçlı sokaklarında güzel binalar varmış bu memleketin. Binaların pencerelerinde çiçekler, balkonlarında şenlikler. Ölmeden önce gıptayla bakarmışım o pencerelere ve o pencerelerin ardındaki kaygısız hayatlara, o balkonlarda çiçeklerin salkım saçak renklerine ve huzur dolu kokularına. Demirden yüksek bir kule varmış. Tepesine çıkarmışım, uzaklara bakarmışım. Gözlerimi iyice kıssam kendi memleketimi görebilirmişim gibi. Kendimi aşağı atsam, eski hayatıma düşermişim gibi. Bakarmışım uzaklara, geride bıraktıklarımı görmek umuduyla. Gençmişim öldüğümde. Az önce. Mezarımı kazıyorlar şu an dışarıda. Burası yabancı bir memleketmiş meğer. Keşke hiç kaçmasaymışım buralara. Hiç savaş çıkmasaymış. Dallarda her mevsim kıpkırmızı kiraz olsaymış.</p>

  <p>Bir tabut tutuşturdular elime. Tahtası sarı, içi saten kaplı lekeli bir tabut. Üzerinde bir sürü etiket. Doldur içine sevdiğin eşyaları, onlarla birlikte gömeceğiz seni, dediler. Ama ben kendi memleketimde gömülmek istiyorum, dedim. Alışılageldiği gibi. Annemi, anneannemi gömdükleri gibi. Çırılçıplak. Kefenimin içinde, pirüpak yıkanmış, misler gibi gömülmek istiyorum, dedim. Bir Müslüman mezarlığına, dedim. O zaman ülkende ölseydin, dediler. Burada öldün, buraya gömüleceksin, burada herhangi bir yere. Dinsizdin hani, dediler, nereden çıktı şimdi Müslüman mezarlığı? Elini çabuk tut. Doldur şu tabutu.</p>

  <p>Ben şimdi bu tabuta ne koysam? Doğduğum kasabanın demiryolunu koysam sığar mı? Okuduğum okulun bahçesindeki erguvanlardan sıkıştırsam biraz... Sonra ambarında kaçtığım gemiyi de koymak istiyorum içine. Bir avuç da mısır tanesi. Ambarda benimle birlikte yolculuk yapan ve her dalgada yırtık çuvallarından taşarak üzerime dökülen o sarı mısır tanelerinin hatırına. Bir çift pabuç koymalıyım. Bütün öğrenciliğimde ayaklarımda olan. Üstü bağcıklı. Tabanında teptiğim bütün yolların yıpranmışlığı. Birkaç sevişme. Gizli ve alelacele...</p>

  <p>Bu sarı tahtadan tabuta gençliğimi nasıl sığdırırım?</p>

  <p>Sahi ben şimdi kaç yaşındayım?</p>

  <p>Papaz, yaşasan elli yaşında olacaktın, diyor. Ben öleli çok olmuş. Yirmi yaşımda gelmişim buraya. Hemencecik ölmüşüm. Geride bir köy, bir şehir, bir okul, yaşlı bir baba, yeni doğmuş bir çocuk bırakmışım. Alev alev bir ülke bırakmışım. Yoksulmuşuz. Ben okumuşum. Üniversiteye kadar gitmişim. Arabalar yakmışım. Duvarlara yazılar yazmışım. O uzak kıtanın askerlerini denize atmışım. Sokaklarda elimde tabanca çatışmışım. Hücre evlerinde saklanmışım. Militanmışım. Sonra hamile kalmışım. Bir gemiye binip kaçmışım.</p>

  <p>Ben kendimi mi öldürdüm, diye soruyorum papaza. Papaz tabutumun başında istavroz çıkarıyor. Ben kendimi öldürdüysem, memleketimde cenaze namazım kılınmaz, diyorum. Peki ya burada, burada kendini öldürenlerin cenaze namazını kılıyor musunuz papaz efendi?</p>

  <p>Papaz, çenesinde Marx'ın sakalı, gözlerinde Lenin'in ışıltısı gülüyor. Dağlarda ölmek isterdin değil mi, diyor. Dağlarda ölmek isterdin değil mi? O zaman, hamile kalmayacaktın. Memleketinden kaçmayacaktın. Adam gibi savaşacaktın.</p>

  <p>Belki de hiç ölmek istemezdim papaz efendi. Memleketimden kaçmayı hiç istemezdim. Buralara gelmeyi istemezdim. Ama hamile kalmayı isterdim. Bir çocuk doğurmayı. Onu kendi ülkemde değil bu ülkede büyütmeyi... Sahi o çocuk nerede şimdi papaz efendi?</p>

  <p>O çocuk şimdi senin kaçtığın memlekette, o koca şehirde, aklı başında insanların girmeye cesaret edemediği sokaklardan birinde, bir kaldırımda, çöplerin arasında, sırtüstü yatıyor. Kol<span style="text-indent: 0.8em;">larında iğne izleri. Derin... derin... çok derin uyuyor. Tıpkı bir zamanlar senin de gördüğün gibi düşler görüyor. Annesinin karnında bir gemide buraya geldiğini görüyor. Annesinin, dilini bilmediği bu memlekette geçici yurtta kalırken onu doğurduğunu görüyor. Sonra kendisini o yurdun tuvaletinde bir boruya astığını görüyor. Sonra yaşlı bir adamın gelip onu yetimhaneden aldığını ve uzun, çok uzun bir otobüs yolculuğuyla kendi memleketine geri götürdüğünü görüyor. Mütemadiyen ağlayan insanların arasında, mütemadiyen ağlayarak büyüdüğünü görüyor. Ve o da tıpkı senin gençliğin gibi sokakları seviyor; ama dövüşmek için değil, ölmek için. Hayaller görüyor; ama dünyayı değil sadece kendini kurtardığını hayal ediyor.</span></p>

  <p>Demek şimdi yaşasam elli yaşımda olacaktım ama yirmi yaşımda kendimi astım. O zamandan beri gömüyorlar beni. Derin derin mezarlar açıyorlar. Taptaze ağaç kokan tabutlar çakıyorlar. Burada. Hiç ait olmadığım bu ülkede gömüyorlar beni, derine... derine... her seferinde biraz daha derine. Bu dilini bilmediğim memlekette ağıtlar yakıyorlar, dualar okuyorlar; benimle birlikte bir ideolojiyi de derine... derine... çok derine gömüyorlar. habire, bir sürü farklı dilde.</p>

  <p>Bahardı öldüğümde. Duvarlar ben öldükten sonra yıkıldı. Umutlar ben öldükten sonra dağıldı. Kaybedenler neyi kaybettiklerini bile bilemeden dünyanın dört bir yanına saçıldı. Ben bir gemiyle kaçtım memleketimden. Bir trenle vardım bu memlekete. Hülyalı kahveler, yüzlerce yılın yükünü taşıyan köprüler, her an sevişmeye hazır kadınlar, her an sevişmeye hazır erkekler, nehirlerde çırılçıplak yüzen ve özgürlükten bahseden ve çok güzel şarkı söyleyen insanlar gördüm yurdun penceresinden. Çocuğum benim sokaklarına çıkmaya bile cesaret edemediğim bu memlekette yaşasın diye... onu doğurdum ve öldüm. Yirmimde.</p>

  <p>Şimdi ve mütemadiyen gömüyorlar beni. Dilini hiç öğrenmediğim, hiçbir erkeğiyle sevişmediğim ve nehirlerinde yüzmediğim, tiyatrolarına gitmediğim, kahvelerinde hiç oturmadığım bu memlekette... derine... derine... hep daha derine.</p>

  <p>Babam benim cesedimi burada bırakıp oğlumu aldı götürdü... Eğer siz bir gün beni geri göndermek isterseniz, benden kalan ne varsa koyun bir torbaya verin kargoya. Gemiyle gizlice</p>

  <p>geldiğim bu memleketinizden kargoyla geri dönerim ben. Oğlum alır torbayı kargodan. Bir gece sarılıp uyur bana. Bir Müslüman mezarlığında gömer toprağa. Sonra taze ve ıslak toprağın üzerine yatar. Kolunu açar. Damar bulamaz. Ayak bileklerini yoklar. Yine bulamaz. Son çare çenesini havaya kaldırıp boynunu arkaya gerer. İçi kir dolu uzun tırnaklı parmaklarını boynunda gezdirir. Zar zor bulduğu bir damara görmeden el yordamıyla sokar iğneyi. Sonra sızar.</p>

  <p><br /></p>

  <p>Rüyasında doğduğu ve öldüğü ve doğduğu ve öldüğü ve annesinin mütemadiyen gömüldüğü gömüldüğü gömüldüğü bu memleketi görür. Seni görür papaz efendi. Seni görür ve kimseye benzetemez. Çünkü o ne Marx'ı bilir ne de Lenin'i görmüştür. Annesini de görmemiştir hiç. Umudu da olmamıştır. Güzel günler göreceğine dair bir hayali de. O gözlerini kapar ve karabasanlar görür. Annesinin kendisini doğurduğu ve kendisini öldürdüğü memleketi görür. Rüyasında dilleri çatallı sevgililer, metro istasyonlarının kıvrımlı derinliklerinde öpüşür. Çıplak ayaklı deliler demirden bir kuleye tırmanır ve kahvelerin sandalyelerine dikenli teller sarılıdır. Bu memleketten nefret eder benim oğlum. Yaşadığı o memleketten de nefret eder. Uzaklarla yakınlar birdir onun için. Annesini öldüren memleketleri sevmez. Ama onlar yine de zehir olur damarlarında dolaşır. Yavaş yavaş bütün organlarını yakar. Kusmuk olur boğazından dışarı akar.</p>

  <p><br /></p>

  <p>Beni de bir kusmuk gibi atmadı mı bu memleket bünyesinden. Oysa ben ne onun annesinin katiliydim ne de kendisinin. Zararsız bir sığınmacı... bir devrimci... idealleri elinden alınmış genç, sadece genç biriydim. Daha yirmimdeydim. Hamileydim. Geri döneceksin, dediler bana, papaz efendi. Ülkene geri. Herkesi kabul ederlerken beni istemediler. Babamın kucağımda bir çocukla geri dönersem beni öldüreceğini bilemediler. O gün bugündür beni toprağa gömüyorlar. Derine... derine... hep daha derine.</p>

  <p><br /></p>

  <p>Yıllar geçmiş. Oğlum benim kaçtığım yerde büyümüş. Babam ölmüş. Oğlum öldü ölecekmiş. Ben hâlâ gömülmemişim. Devrim olmamış. Her şey yalanmış.</p>

  <p><br /></p>

  <p>Şimdi bir dua değil beddua oku bana papaz efendi. İçinde bu bütün memleketlere, devrime ve babama lanet olsun. Son<span style="text-indent: 0.8em;">ra tabutumu ver bana. Gömülmek istemiyorum buraya. Toprağın derinlerinden çıkarım. Başka, bambaşka bir kıtaya gider, oranın toprağına yatarım. Ararsam eğer mutlaka bulurum bir yerlerde vicdanlı bir memleket. Benimkine ve sizinkine benzemeyen. Oğlumu da koyarım tabuta ve ölü babamı ve mümkünse raflara kaldırılmış bütün eski inançları... giderim... uzaklara. Daha uzaklara... tekrar ölmeye ve huzurla gömülmeye vicdanlı bir memlekette.</span></p>

  <p>&nbsp;</p>
</body>
</html>
