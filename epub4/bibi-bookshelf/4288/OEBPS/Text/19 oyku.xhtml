<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Aşkı Hikaye Yapan İmkânsızlık Değil midir Anneanne?</span></h2>

  <p>Deniz kenarında, uçsuz bucaksız parkın kıyısında bir bankta oturuyoruz. Önümüzden şehrin bütün güzel kızları geçiyor. Onlara âşık erkekleri. Ve yaşlıları ve köpekleri. Bir topal adam geçiyor. Bir dilenci çocuk gülüyor. Gökyüzünde sarı bir uçurtma. Arkamızda faytonlara koşulmuş atların uslu nal sesleri. Otomobillerin ani frenleri. Denizden tuhaf bir koku geliyor burnumuza. İkimizin de. aynı vapur düdüklerini duyuyoruz. aynı rüzgârla üşüyoruz. aynı şeye üzgünüz.</p>

  <p>Onun omuzlarında iki melek. İkisinin de gözleri kapalı. Uyuyorlar mı, ölmüşler mi belli değil. Küsmüşler mi? Ona sormak lazım. Ama günahından kurtulmak isteyen birine, omuzlarında taşıdığı, gözleri kapalı ve belki de ölü ve belki de çoktan ceset iki meleği hatırlatmanın zamanı değil. Gidenleri görmüş, dönmeyecekleri sabırla beklemiş birine, yaptıklarından pişman birine, omzundaki zavallı meleklerden bahsedemeyecek kadar üzgünüm ben de.</p>

  <p>Kolyeler. Kolyeleri sorabilirim. İnci gibi görünüyorlar. Krem rengi ve eğri büğrü. Bunların dümdüz yuvarlak ve parlak incilerden daha kıymetli olduğunu söylerdi annem.</p>

  <p>“Annen sana yalan söylemiş. Onlar ucuz ve plastik inci taklidi boncuklar. Anneler! Ah o anneler! Kızlarına hep yalanlar söylerler. Annelik sanki onlara yalan söyleme hakkı verirmiş gibi. Bak, ben de anneyim. Hem de yaşlıyım. Çok yaşlıyım!”</p>

  <p>Kaç yaşındasın anneanne? Bir yaşın var mı? Bir geçmişin? Mesela ziyaret ettiğin mezarlar?</p>

  <p>"Mezarlar! Mezarlar insanların geçmişidir. Ziyaret etseler de, etmeseler de. Geçmişimizi göme göme... İnciler sahte. Mezarlar boş. Sanır mısın ki, ölünü gömdüğün o mezar, emaneti sonsuza kadar saklar. Aç bak. Bütün mezarlar bomboş. Kara delik dedikleri, öyle sandıkları gibi, fezada değil toprağın içinde. Toprağın ta dibinde bir sürü kara delik var ve sen geçmişin olan ölülerini toprağa emanet ettiğini sanırken, aslında küçücük ve derin çok derin, uçsuz bucaksız kara deliklerden içeri atıyorsun. Ara bak bakalım mezarlardan birinde, herhangi birinde, ölünü, herhangi bir ölünü koyduğun gibi bulabilecek misin?"</p>

  <p>Az önce incilerimi kaybettim, şimdi de ölülerimi. Kaybetmenin ortak kaderinde, bu deniz kıyısındaki parkta, bu bankta bizi buluşturan iki melek. Meleklere dikkatlice bakıyorum. Kanatları nasıl da pörsümüş. Uçları sarı sarı. Çıktıkları yerden kahverengi koyu bir sıvı sızıyor. Ve iki rezil melek, sahte inciler gibi plastikten bir güzellikle, o beş para etmez güzellikle, yaşlı kadının omuzlarında öldü... ölecek... bitti... bitecek... bütün güzel şeyler, sanki az sonra, o ayağa kalkınca, sona erecek.</p>

  <p>Ayağa kalkıyor. Bacakları, iri vücudunu nasıl taşıdığı muamma bir incelikte. Tir tir titriyor. Elleri buruşuk ve parmakları parlak taşlı yüzüklerle süslü. O elleri. O elleriyle omuzlarını silkeliyor. İki melek ve bir sürü sararmış eğri büğrü inci yerlere, çimlerin üzerine dökülüyor.</p>

  <p>Aslında şimdi kıyıdan, ona üzücü şeyler hatırlatan bu kıyıdan uzaklaşsak. Yüksek ve güzel ve düzgün binaların arasından geçsek, yokuşsuz mahalleleri aşsak, otobanlarda yürüsek, yollar daralsa ve yokuşlar başlasa, tırmansak, tırmansak, şehre ve denize ve geçmişe ve geleceğe yüksekten bakan o yoksulluğun arasına karışsak... her şey düzelir mi? O yere düşen iki bitkin melek yeniden dirilir, anneannemin omuzlarına tırmanır mı?</p>

  <p>Yokuşun tepesinde, bardakları kirli bir mahalle kahvesinin önündeki alçak taburelerde otursak. Ben limonlu çay söylesem, o şekersiz koyu bir kahve. Hiç konuşmadan içsek. Bizi görenler kıyıda yangın çıkmış, herkes tepelere kaçmış sansa. Kadınlar ve çocuklar onun sırtındaki paltoya, benim ayaklarımdaki</p>

  <p>ayakkabıya bakıp bakıp dudak ısırsa. Adamlar bismillah çekse. Biz gözlerimizi kendimizden dışarıya, onlara, çatlak duvarlı harabelerin hırsız ve katil ve uzak, bize çok uzak sahiplerine hiç çevirmeden, denize baksak. Yukarıdan aşağı baksak. Ve ikimiz aynı anda, ayrı ayrı, birbirimize hiç söylemeden, yukarıdaki hayatın aşağıdaki hayattan daha aşağıda ve aşağıdaki hayatın yukarıdaki hayattan daha yukarıda olduğuna şaşsak. Babamı... babamın doğup büyüdüğü bu dünyayı anlamaya çalışsak. Yukarıdan aşağıya, bir kez olsun, onun gözleriyle baksak.</p>

  <p>Aslında biz hiç kıyıda yaşamamış olsak. O buradan çok uzaktaki bir dağ köyünde doğmuş, on dördünde evlenmiş, kocası askere gitmiş, askerliğini bu kıyı şehrinde yapmış olsa. Sonra geri dönmemiş olsa. İnşaatlarda çalışmış, genelevden bir kıza âşık olmuş, sonra kız bunu terk edip gidince, önce çok içmiş, sonra köydeki karısı aklına gelmiş olsa. Bu tepede bir ev yapmış olsa kendine, onu yanına aldırtmış, o da on altısında annemi doğurmuş, annem de on altısında beni doğurmuş olsa. Annem beni küçükken ona bırakıp bir adamla kaçmış, babam da beni istememiş, onun kocası da çoktan başka bir kadınla kaçmış, beni o büyütmüş olsa. Ayağımdaki ayakkabıları ve sırtındaki paltoyu dün ben çöpte bulmuş olsam. Ben ayakkabıyı, o paltoyu giymiş, bu kahveye gelmişiz. Ben limonlu çay içmişim, o koyu bir kahve.</p>

  <p>“Saçmalıyorsun!" diyor. “Bizim o mahalleyle hiçbir bağımız yok. Babanın hikâyesi aklını karıştırıyor senin. Onu unut artık. Biliyorsun, ben ölünce bu inci kolye sana kalacak."</p>

  <p>Hâlâ deniz kıyısındayız. Denizden tuhaf kokular geliyor burnumuza. Bir güzel. Bir çirkin. Oturduğumuz bankın yanında çıplak ayaklı bir çocuk. Kirli elleriyle, hâlâ yerde, çimlerin üzerinde duran meleklerden birine uzanıyor. Melek zorlukla gözlerini aralıyor. Çocuk korkuyor. Ellerini çekip arkasına saklıyor.</p>

  <p>“Git buradan" diyor anneannem çocuğa, “uzaklaş!"</p>

  <p>O çocuk babamın çocukluğu. Tepeden yalınayak koşarak indi aşağı. Anneme burada âşık oldu. Onu burada öldürdü. Kendini burada astı. Bu deniz kıyısında, herkesin gözleri önünde oldu bitti her şey. Denize karşı. Sırtı tepelere dönük. Şimdi yeniden çocuk. Korktu. Geniş caddelerden, kalabalık kaldırımlar-</p>

  <p>dan, güzel binaların arasından, arabaların altından ve faytonların üstünden koşarak uzaklaşıyor. Tepelere doğru. Yukarılara, çok yukarılara koşuyor, kaçıyor, kirli bir melek olup uçuyor.</p>

  <p>"Onları niye sevmiyorsun?" diyorum.</p>

  <p>"Sen de sevme!" diyor.</p>

  <p>Kolundaki kocaman beyaz çantanın içinden kahverengi ve derisi büzgülü, hani şu kilidi birbirine sarılmış gibi duran ve parmakların çimdik atar gibi bir hareketle açtığı, açarken de uçlarının hafiften kızarıp yandığı kilidi olan küçük cüzdandan limonlu ve parafinli bir şeker çıkarıp ağzına atıyor. Şekeri kıpkırmızı rujla süslediği incecik dudaklarını büze büze, ağır ağır emiyor.</p>

  <p>"Kalk hadi!" diyor, “Kalk! Bir mezarı açıp içine bakalım."</p>

  <p>Banktan kalkmayacağım. Onunla yürümeyeceğim. Bir mezarı açıp içine bakmak istemiyorum. Melekleri yerden toplayacağım. Kendi omzuma koyacağım. İncileri ipe dizip boynuma asacağım.</p>

  <p>"Benimle böyle konuşamazsın" diyor. "Aslında kimseyle böyle konuşamazsın. Yürü, gidiyoruz."</p>

  <p>Eski bir mezarlığa mı gidelim yoksa yeni bir mezarlığa mı, kararsızız. Ben eski mezarlıktan yanayım, o yenileri merak ediyor. "Mezar teknolojisi de gelişmiş midir?" diye soruyor. Bilmiyorum. Annemle babamın yan yana gömülüşlerini seyrettim. Cesetleri tabuttan kefenle çıkarıp çukurlara koydular. Ama önce çukurların kenarlarını tahtalarla sabitlediler. Başlarının altına da birer yükselti koydular. Sonra herkes teker teker küreği alıp ölülerin üzerine toprak attı. Arada mezarların içlerine indiler. İçerideki boşlukları doldurdular. Karıncaların hazinelerini gömüşü gibi gömdüler ölüleri. Sanki sadece onlar ölmüş, kendileri hiç ölmeyecekmiş gibi. Teknolojik bir gelişme göremediğim gibi, psikolojik bir ilerleme de göremedim o cenaze töreninde anneanne.</p>

  <p>"Ölümle yüzleşe yüzleşe alışır insan ona. Kanıksar!"</p>

  <p>Yerden alıp kendi omuzlarıma koyduğum meleklerin kanatlarını sözüm ona düzelterek, yüzümde küçümseyici bir ifade, sesimde sıkıcı bir ukalalık, “Yabancılaşıyorlar desek. .." diyorum.</p>

  <p>Elinin tersiyle, o derisi buruşuk ve parmakları parlak taşlı yüzüklerle süslü elinin tersiyle, yüzüme bir tokat atıyor. Melekler omzumdan yine yere yuvarlanıyor. Beyaz kanatları yeşil çimlerin üzerinde dağılıyor, boyunları kopuyor, karınları yarılıyor. İçlerinden gri adi süngerler çıkıyor dışarı. Ağlamam lazım. Ağlamıyorum. Tek kelime etmiyorum. Ona beni dayakla terbiye edemeyeceğini söylemiyorum. Hiçbir şey olmamış gibi yürümeye devam ediyorum. Arkama dönüp baksam, kuyruksuz iki köpeğin melekleri dişleyerek paramparça ettiğini göreceğim. Bakmıyorum.</p>

  <p>Şimdi şehrin ortasında modern bir mezarlık arıyoruz. Mesela ölülerini hiç bozulmadan saklayan bir mezarlık. Açsak babamı boynunda ip ve elinde veda mektubuyla bulabileceğimiz. Babamın bıçakladığı annemin uzun kızıl saçlarını doya doya tarayabileceğimiz.</p>

  <p>Az önce suratıma tokat attığı o buruşuk ve şefkatli elleriyle şimdi uzun kızıl saçlarımı okşuyor. Modern bir mezarlık arıyoruz. Birlikte geçmişi ve geleceğimi gömeceğimiz.</p>

  <p>Artık gerçekten o tepedeki yoksul ve kirli mahalleye tırmansak. Bütün erkeklerinin babama benzediği. Bütün erkeklerinin kıyıdaki güzel kızlarla sevişmek istediği o mahalleye. Bir kahveye girsek. Yan yana alçak taburelere otursak. Ben başımı onun omzuna dayasam. O saçlarımı okşasa. Herkes bizi anneanneyle torun sansa. Ben limonlu bir çay içsem. O şekersiz bir kahve. Ben sırt çantamın fermuarlı gözünden limon kokan parafinli bir şeker çıkarsam, ona versem.</p>

  <p>Hadi annemin mezarını açalım. Bakalım hâlâ babamı seviyor mu? Babam hâlâ ona limonlu parafinli şekerler veriyor mu?</p>

  <p>“Sus bakalım. Küçük kızlar karışmazlar böyle şeylere.”</p>

  <p>Tamam. Peki. O zaman seni bu yoksul mahallenin karmakarışık mezarlığında bir çukur açıp içine bırakacağım. Üzerindeki bütün giysileri ve inci kolyeyi ve omzundaki melekleri ve gözlerindeki suçluluk duygusunu soyup çıkaracağım. Seni bir kefene bile sarmayacağım. Üzerinde hiçbir şey olmayacak. Kızın, geçmişin, torunun, geleceğin... Seni başının altına bir tahta bile koymadan, hiç de derin olmayan bir mezara gömeceğim. Kuyruksuz köpekler çok geçmeden kokunu alıp gelirler. Eğer&nbsp;<span style="text-indent: 0.8em;">damarlarında akan bir gıdım kan varsa ve kalbin hâlâ lezzetliyse... parça... parça... parça... seni köpekler parçalayacak. Kuyruksuz köpekler.</span></p>

  <p>Babamın köpeği miydi kuyruksuz, yoksa senin mi? Bari onu söyle. Mezara girmeden önce. Bana bir şey söyle!</p>

  <p>"Benim de, babanın da kuyruksuz birer köpeğimiz vardı. O yüzden kuyruksuz köpekleri külliyen uğursuzluk sayarım ben. Bak çantamın içinde ne var?"</p>

  <p>Çantasını açıp bana gösteriyor. İçi köpek kuyruklarıyla dolu. Yüzlerce kuyruk. Hepsini toplamış. Kimini bu tepedeki yoksul mahallelerden, kimini kıyıdaki zengin mahallelerden. Sabırla. Yıllarca. O an anlıyorum. Omuzlarındaki kanatları ona bu yüzden takmışlar!</p>

  <p>Tamam, seninle gelip bir mezar kazacağım. İçinden ne çıkarsa çıksın. Babam, annem, kuyruksuz kuduz köpekler ya da sen. Fark etmez. Mezardan ne çıkarsa çıksın. Onu seveceğim. Onu o kadar çok seveceğim ki. Yanına uzanacağım. Gözlerimi kapayıp derin bir uykuya dalacağım.</p>

  <p>Tepede yoksulların gömüldüğü o dağınık mezarlıklardan birindeyiz. Kazmaya değer bir mezar arıyoruz. Onun ellerinin derisi buruş buruş, benimkiler taptaze. Onun tırnakları uzun. Törpülenmiş. Benimkiler kısacık. Kemirilmiş. "İşte" diyor "&nbsp;buldum, şu mezarı kazıp içine bakacağız."</p>

  <p>Gösterdiği küçücük bir çocuk mezarı. Belli ki doğar doğmaz ölmüş. Annem, babam ya da sen ya da kuyruksuz köpekler... böyle bir mezara sığmazlar ki, demiyorum. "Peki" diyorum. "Peki, onu kazalım." Paltosunun geniş eteklerini toprağa yayarak yere oturuyor. Yaşlı bir balerin gibi. Dans edercesine öne eğiliyor. Sırtında tatlı bir kambur. Kızıl uzun saçları o an açılıp omuzlarından aşağı dökülüyor. Gözleri kapalı. Tırnaklarını toprağa batırıyor. Toprağı kendine doğru çekiyor. Yanına oturmam, onunla birlikte toprağı kazmam gerek. Yapamıyorum. Onu seyrediyorum. Sanki daha önce binlerce kez mezar kazmış, içine bakmış gibi.</p>

  <p>Toprak parmaklarının arasında ufalanıp yok oluyor. Dokunuşları asit gibi yeri eritiyor. Mezar artık mezar değil bir kara delik. İçinde ne annem, ne babam, ne kuyruksuz bir köpek. İçin<span style="text-indent: 0.8em;">de ben ve anneannem. Birbirimize sarılmış yatıyoruz. Başımız deniz tarafında, ayaklarımız kara. Ayaklarımızın ucunda tırmanılamayacak kadar yüksek ve uzak tepeler. Biz ne kadar zenginsek, oradakiler o kadar yoksul. Biz ne kadar korkuyorsak, oradakiler o kadar saldırgan. Deniz kıyısında doğan annem ne kadar güzelse, tepelerde büyüyen babam o kadar öfkeli.</span></p>

  <p>Babama, annemin onu gerçekten sevmesinin imkânsız olduğunu sen mi söylemiştin anneanne? Kalpler tepelerden kıyılara yuvarlanır ama kıyılardan tepelere tırmanmaz mı demiştin? Babamı annemin onu sevmediğine inandıran sen miydin? İkisini de aslında sen mi öldürdün?</p>

  <p>Aşkı hikâye yapan imkânsızlıktır değil mi anneanne?</p>
</body>
</html>
