<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Kürt Kediler Çingene Kelebekler</span></h2>

  <p>Pencereme iki kelebek kondu. Biri Kürt, biri Çingene. Dün de iki serçe gelmişti, biri Kürt biri Çingene'ydi. Bulutların arasında bir görünüp bir kaybolan uçaklar var, kimi Kürt kimi Çingene. Öyle bir mahalle ki bu, her yer Kürt, her yer Çingene. Yaşlı olduğum için gözlerim görmüyor sanıyorlar. Kulaklarım duymuyor. Yaşlı kadın, sanıyorlar ki, öldü ölüyor.</p>

  <p>Dün odunluğumdaki tahtaları çaldı birileri. Kürtler, “Çingeneler çaldı odunlarını" diyor, Çingeneler de “Kürtler çaldı“ diyor. Oysa ben gece karanlığında... uykusuz yaşlılar kervanında ... pencerenin kenarında... bir başıma oturuyordum. Gözlerim kapalı ama kulaklarım açık. Gece sessiz. Gece karanlık. Çok eski zamanları hatırlıyordum. Bu mahallede benim gibi madamların yaşadığı zamanları. Matmazel olduğum zamanları. Babama mösyö dedikleri zamanları. Bayramları. Sakızlı muhallebileri. Fener alaylarını. Kendi dilimde söylediğim çocuk şarkılarını. Çok eski zamanları hatırlıyordum ki odunluktan sesler geldi.</p>

  <p>Çingeneler. Sessiz olmayı beceremeyen bir soyun torunları. Hırsız geldiler hırsız gidecekler. Üç beş parça odunum var, onu da çalıp beni soğuktan öldürecekler. Ben ölünce evi sökecekler. Önce marangoz Yorgi'nin, süslerini üzerine elleriyle oyduğu o güzelim kapıyı yıkacaklar. Sonra pencerelerdeki tahta kepenkleri kıracaklar. Her yağmurda, her rüzgârda biraz daha eğilen duvarlara tekmeler atacaklar. Çökecek evim. Çingeneler evimi parça parça çalacaklar. Tek göz odalarındaki sobalarda yakıp ateşinde göbek atacaklar.</p>

  <p>Çingene kelebeklerden birinin üzerine bardak kapadım. İçinde çırpına çırpına çığlıklar attı. Çingene sineklerden birinin kanadını kopardım. Uçmaya çalıştı... çalıştı... çalıştı. Yere düştü. Üzerine bastım, öldü. İçinden sapsarı bir su çıktı.</p>

  <p>Dün gece Çingeneler tam odunlarımı çalarken ve beni yaşlı yatağımda, yarı uykuda, yarı ölümde, Araf'ta şuursuz sanırken, ben onları perdenin arkasından gizlice seyrettim. Çingeneler odunları tam küfeye doldurup çıkarlarken, Kürtler girdi odunluğumdan içeri.</p>

  <p>Odunlukta üç Çingene kedi, yedi de Kürt kedi. Karşılıklı sırtlarını kabarttılar.</p>

  <p>“Herkes kendi arasında kendi dilini konuşsun ama birbirinizle Türkçe konuşun!" diye tısladı duvarlar.</p>

  <p>“Bırakın ulan o odunları!" dedi simsiyah bir Kürt kedi.</p>

  <p>“Bırakmazsak n'olurmuş!" diye diklendi sapsarı Çingene kedi.</p>

  <p>Kürt kediler dişlerini gösterdi. Çingene kediler Kürt kedilere bıçak çekti. Benim odunlarım için, benim odunluğumda Kürtlerle Çingeneler birbirlerini öldürecek! Çingenelerin bıçağı varsa, Kürtlerin de silahı var. Tam üç el: bam bam bam.</p>

  <p>Çingene kedilerin leşi yere serildi. Biri sarı, biri kırmızı, biri kahverengi üç Çingene kedi. Benim odunluğumda, benim odunlarımı çalarken, Kürtler tarafından öldürüldü.</p>

  <p>Kürt kediler Kürt meleklere dönüştü. Kara kanatlı melekler, ölü Çingeneleri hemen oraya kazdıkları üç çukura attı. Benim odunluğumda, benim odunlarımı çalan üç Çingene hırsız kedi, yedi Kürt katil kedi tarafından toprağa gömüldü. Üstleri örtüldü. Odunlarımı odunluğumdan Kürtler götürdü.</p>

  <p>Yarın gece odunlarımın ateşi etrafında kadınlar zılgıt çekecek, erkekler silah temizleyecek. Kürt bebekler odunlarımın sıcağında mışıl mışıl uyuyacak, rüyalarında benden çalınan ateşin, benim ateşimin kızılını görecek.</p>

  <p>Hava soğuk. Çingene kadınlar parmak uçlarına basarak yatağımın başına kadar geliyor, usulca üzerime eğiliyor, soğuktan ölüp ölmediğimi kontrol ediyorlar. Artık odunum kalmadı ama evim var. Ben ölünce evimi çalıp sobalarında yakacaklar.</p>

  <p>Çingene kadınlar çıkıyor, Kürt kadınlar giriyor içeri. On<span style="text-indent: 0.8em;">lar topuklarına basa basa korkusuzca, gürültüyle geliyor yatağımın kenarına. Eğilip bakıyorlar, ölmüşmüyüm, yaşıyor muyum daha. Sonra kendi dillerinde bir şeyler söylüyorlar birbirlerine. Çıkarken dönüp bir daha bakıyorlar bana. Gülümsüyorlar. Tıpkı Çingene kadınlar gibi altın dişleri var. Altın dişli dişi kelebekler gibi. Kürt ve Çingene kadınlar yatağımın başında uçuştukça uçuşuyorlar. Ne çok renk var kanatlarında.</span></p>

  <p>Mahallede cenaze çıkmayan, düğün olmayan ev yok. Düğünlerde Çingene cümbüşü, Kürt zılgıtını bastırıyor. Cenazelerde Çingene ağıtları, Kürt ağıtlarının yanında sönük kalıyor.</p>

  <p>Çingeneler, Kürtlerden korkar oldu.</p>

  <p>Ben hem Çingenelerden, hem Kürtlerden korkuyorum.</p>

  <p>Kürtlerin hiçbir şeyden korkusu yok.</p>

  <p>Geçen gün Çingene kız geldi, uzun uzun başucumda oturdu. Ortası kara boncuklu yeşil gözbebeklerini sağa sola oynatarak, anlattı da anlattı. Etli dudakları gülümsedi mi, küçücük yüzünün iki yanına şehvetle yayılıyor, altın dişi olağanüstü bir mücevher gibi bir görünüp bir kayboluyordu. Rengi belirsiz yemenisi yağlı uzun saçlarından aşağı kaydıkça, kirli elleriyle gereksiz bir şey yaparcasına düzeltip durdu ve konuşurken, sanki tekrar kaysın diye, başını geriye geriye attı. Tam gözlerimin içine baktı. Üst üste giydiği bluzlar, kazaklar, şalvarlar, etekler içinde bile, belli ki, incecik bir bedeni vardı. Nefesi bir hayvan gibi kokuyordu ve sesi de o yüzden vahşiydi. Belki bir tilki, belki de yabani bir kediydi.</p>

  <p>“Biliyor musun madam“ dedi, “Kürtler, asi olsun, gözü pek olsun, korkusuz olsun diye doğar doğmaz bebeklerin kafatasını jiletle kesiyorlar. Beyninin suyunu akıtıyor, sonra o suyu kanla karıştırıp tekrar bebeğe içiriyorlar.“</p>

  <p>Sonra oturduğu iskemleden kalktı, ceviz gardırobun çatlak kapağını açtı. İçinden eski yeşil döpiyesimi çıkarıp üzerine tuttu. aynaya baktı.</p>

  <p>“Bunu bana versene madam.“</p>

  <p>Yattığım yerden, “Hırsız var yetişin!“ diye avaz avaz bağırmak istedim. Ama bağırsam mahalledeki bütün kertenkeleler evime üşüşecek. Solucanlar gardırobuma girecek. Salyangozlar şapkalarımı kemirecek, sülükler eşarplarıma sürünecek. Çinge<span style="text-indent: 0.8em;">ne akbabalar, Kürt kargalar yatağıma pike yapıp gözlerimi oyacaklar.</span></p>

  <p>Nasıl bir dünya burası? Herkes nereye gitti. Dilimi konuşan kimse yok mu?</p>

  <p>Şimdi yataktan çıkacağım. Bütün elbiselerimi üzerime giyeceğim. Bütün şapkalarımı takacağım. Bütün fularlarımı boynuma saracağım. Kolumda bileziklerim, parmaklarımda yüzüklerim, gözkapaklarıma maviyeşilsarımor far süreceğim, kenarlarına kalem çekeceğim, dudaklarımı kırmızıeflatunbordo rujlarla boyayıp kulak mememdeki tek delikten, bütün küpelerin kancasını kanata kanata geçireceğim.</p>

  <p>Sonra bir kibrit çakacağım.</p>

  <p>Üzerimdekiler tutuşacak.</p>

  <p>Herkes kendi dilinde çığlık atacak.</p>

  <p>“Bibezîn mala Madam dişewite."</p>

  <p>“A be koşun Madam'ın evi yanıyor cayır cayır."</p>
</body>
</html>
