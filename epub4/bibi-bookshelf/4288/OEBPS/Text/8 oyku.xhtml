<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Kendi Hayatlarımızı Yaşamak Varken</span></h2>

  <p>Ben yıllardır yalnız, yapayalnız ama mutlu, gösterişli bir antikacı dükkânının alt katında, penceresi kaldırımla sırdaş, nemli, küflü, ışığa küs, hayata küs, meraka küs, yalnız, yapayalnız, bir küçük odada tahtalar ve cilalarla baş başa yaşamaya alışmışken; o, az önce, elinde çok eski bir fincan, içinde simsiyah bir çay, ayağında topukları kısa ama iğne kadar ince, sedef beyazı saten terliklerle ve sanki tuhaf bir müjde vermek istermişçesine geldi... çıkageldi... nemli, küflü, ışığa küs, hayata küs, meraka küs, yalnız, yapayalnız küçük odama, hayatıma, yanıma sanki ezelden varmış gibi çöreklendi... hem de o tuhaf, çok tuhaf haliyle.</p>

  <p>Önce becerikli adımlarını gördüm, sonra dizlerinin hemen altında biten pilili eteğinin sarıp sarmaladığı incecik belini, ardından fincanı tutan titrek ellerini, sonra saçlarının lülelerini, en son da parıltılı gözlerini. O kadar yaşlıydı ki çoktan ölmüş olmalıydı diye düşündüm yüzüne bakar bakmaz. Çayın kokusu burnuma geldiğinde, belki de ölü zaten dedim, ölü ve başka bir dünyadan başka bir kokuyla çıkıp geldi bu bodrum katına, bana, kim- bilir ölümle ilgili neler anlatmaya.</p>

  <p>“Size çay getirdim delikanlı..." diyor şu an.</p>

  <p>O belki çok yaşlı ama ben de delikanlı değilim doğrusu. Beni küçük gördüğünden değil, beğendiğinden delikanlı diyor olabilir mi? Delikanlı deyişindeki cilveyi benden başkaları da sezebilir mi?</p>

  <p>Ne kadar incesiniz hanımefendi deyip yerimden fırlamalıyım. Bedenimin ani hareketinin üflediği hesapsız rüzgâr, içeri<span style="text-indent: 0.8em;">deki tiner kokusunu hareketlendirmeli, çayın kokusu kendini o an tiner kokusunun kucağında bulmalı, her şey birbirine bulanmalı.</span></p>

  <p>&nbsp;</p>

  <p class="icerden20">Çayı az sonra eline vereceğim, şaşkın bakışlarına aldırmadan eteklerimi ellerimle şöyle bir sıvazlayıp düzelterek az önce onun oturduğu tahta tabureye oturacağım. Karşımda, elinde bir fincan çayla ayakta öylece şaşkın kalacak. Çayı elinden alacağım, uzak bir köşede duran tahta kasayı başımla işaret ederek, "N'olur ayakta durmayın öyle, çekin şu kasayı oturuverin!" diyeceğim. Dediğimi kumandanının sözünü dinlemekten başka bir vazifesi olmayan toy bir emir eri gibi hemen yerine getirecek. Elimdeki çaydan yükselen şahane kokuya, onun rüzgârından kanatlanan tiner kokusu karışacak.</p>

  <p>&nbsp;</p>

  <p>Kim bu kadın? Bir yerden gözüm ısırıyor onu ama nereden. Bu koku ne peki? Çaya benziyor ama sanki üstünde çaydan öte ölüme dair bir buhar tütüyor. Kadın neden bana ölümü çağrıştırıyor... kadın neden ölüye benziyor... kadın neden böyle deli gibi görünüyor? Ne aptalım. İçeri girer girmez sormalıydım. Kimsiniz, kimi aradınız, ne istediniz, nasıl yardımcı olabilirim... demedim, hiçbirini demedim, bir emir eri gibi, ayağa fırladım, çayı uzattı aldım, çayı geri istedi verdim, kasayı getir dedi getirdim, otur dedi oturdum, ne derse yaptım, benim üzerimde ezeli bir hakkı varmış gibi, ne istese yapmak boynumun borcuymuş gibi... Peki ama kim bu kadın? Ne arıyor burada? Neden bana çay getirdi? O çaydan yükselen koku, kadından yükselen koku, tinerden yükselen koku ve... benden yükselen korku.</p>

  <p>&nbsp;</p>

  <p class="icerden20">Hemen, doğrudan, lafı hiç dolandırmadan söze gireceğim. Siz beni tanımazsınız delikanlı, diyeceğim. Siz beni tanımazsınız çünkü bütün gün başınızı işinizden kaldırmadan tahtaların üzerine eğilip harıl harıl çalışıyorsunuz. Arada başınızı kaldırıp akşamüzeri ışığını içeri salıveren, kaldırımlarla sırdaş, demir parmaklıklı</p>

  <p class="icerden20">küçük pencereye öylesine bir bakış bile atmıyorsunuz, diyeceğim. Başınızı kaldırsanız, dışarı baksanız, tam karşıdaki dükkânın kapısının önünde, tıpkı şu an oturduğum gibi, alçak ve kahverengi tahta bir taburenin üzerinde oturduğumu ve bütün gün kapımın önünde alelacele duran arabalardan, dirilerin ölülerinin ardından bir an önce kurtulmak istedikleri binbir çeşit eşyanın indirilip üç kuruş karşılığı kapıma bırakılmasını beklediğimi, sabırla beklediğimi, taburenin üzerinde oturup öylece beklediğimi görürdünüz ... diyeceğim.</p>

  <p>&nbsp;</p>

  <p>Çayın kokusuna mı yenildim, kadının deliliğine mi, yoksa ölüm korkusuna mı? Elimde bir fincan çayla, tahta kasanın üstüne tünemiş, ağzım bir karış açık bana anlattıklarını dinliyorum. Hâlâ sorabilirim, neden bana çay getirdiniz, diyebilirim. Soramıyorum. Çayı içiyorum. Kokusu gibi buruk ama lezzetli bir tadı var. fincan ne kadar ince böyle. Kâğıt gibi. Bu nemli, küflü, ışığa küs, hayata küs, meraka küs, yalnız, yapayalnız bodrum katına daha önce hiç böyle zarif bir nesne girmemişti. Kıymıklı, budaklı, inceli kalınlı meşe, ladin, kiraz ağaçlarından, görünüşü belki zarif ama kendileri mutlaka güçlü, çok güçlü ve biraz da tehditkâr ağaçlardan yapılmış mobilyalar ve onlara sürülmek için teneke kutuların, cam şişelerin içinde sabırla bekleyen cilalar, tinerler, yağlar, başka çok başka şeyler var bu bodrum katında... İçine böyle buruk ve lezzetli bir çay koyabileceğim ve buram buram koktuğunda kokusuyla birilerini şaşırtabileceğim incecik porselen bir çay fincanı hiç olmadı bu odada.</p>

  <p>&nbsp;</p>

  <p class="icerden20">Ona önce çay fincanının hikâyesini anlatacağım... dün getirdiler, diyeceğim. Karton bir kutunun içinden çıktı. Yaşlı, çok yaşlı bir takımın parçası. Benden çok yaşlı diyeceğim ve neşeli bir kahkaha atacağım. O da gayri-ihtiyari benimle birlikte gülecek, gülümseyecek, gülerken elindeki fincan titreyecek, bir damla çay leke içindeki pantolonuna dökülecek... Ne ben ne de o umursayacağız çayın dökülüşünü... Ben kahkaham diner dinmez kaldığım yerden anlatmaya devam edeceğim... Sa-</p>

  <p class="icerden20">hibi belli ki düne, bilemedin evvelki güne kadar sabırla kırılmaktan korumuş koca takımı, diyeceğim... ama dün, bilemedin evvelki gün... ölmüş. Onun ölümüyle hoyratça bir kutuya tıkıştırmışlar takımı... öylece, kırılganlığına aldırmadan, neredeyse yetmiş yıldır atlattığı badireleri umursamadan, sahibi öldü ya, o da ölsün artık dercesine, karton bir kutuya tıkıştırmışlar takımı... diyeceğim. Kutuyu arabadan diğer eşyaların arasında, içinde sıradan bir şey varmışçasına indirişlerini anlatacağım, hemen fark ettim diyeceğim, içinde özel bir şey olduğunu hissettim. Diğerlerinin arasından alıp özenle ayrı bir yere koydum, diyeceğim. Koydum ama çok geç kaldığımı bilerek, içindekilerin, onca yola, onca sarsıntıya dayanamadığını sezerek. Sonra kutuyu açışımı anlatacağım. İçeride, en dip odada, eski lambanın ışığı altında... kutuyu açar açmaz binbir parçaya bölünmüş porselen takımın sadece tek bir fincanının, hem de tabağıyla öylece kırılmadan, çatlamadan, bir başına kutunun ortasında, tam ortasında durduğunu görünce nasıl sevindiğimi bilemezsiniz delikanlı, diyeceğim. Tanrı'nın bir armağanı gibiydi bana, diyeceğim. Tek bir fincan... tek ve güçlü bir porselen fincan!</p>

  <p>Tek bir fincan diyor, tek ve güçlü bir porselen fincan. Şu an elimde tuttuğum. Bir ölü evinden gelmiş öyle mi? Kırılmadan. Onca arbedenin içinden çıkarak. Gözden çıkarıldığı halde, bunu umursamayarak, kırılmadan öyle mi? İyi de niye bana getirdiniz bunu hanımefendi, içine çay koyarak, elinizde fincanla, ayağınızda sedef rengi saten terlikler, bu merdivenleri inmeye üşenmediniz mi? Bana neden anlatıyorsunuz bunları hanımefendi, ben ne anlarım porselen fincandan. Elimin dokusu ağacın sert kabuğunu soymaya alışık. Ya bu porselen fincan, kaba ve ciladan kara parmaklarımın arasında kırılırsa, şimdi tam burada?</p>

  <p class="icerden20">Susuyorsunuz, hiç konuşmuyorsunuz, diyeceğim. Anladım şaşırdınız. Ama şaşıracak bir şey yok ki! Siz beni hiç tanımıyorsunuz belki ama ben sizi çok iyi tanıyo-</p>

  <p class="icerden20">rum diyeceğim. Düşünün, diyeceğim, şu hiç başınızı kaldırıp bakmadığınız pencerenin bir sahne olduğunu düşünün. İçeride parlak çok parlak bir ışık var. Siz sahnenin ortasındasınız. Pencerenin dışını görmüyorsunuz, yani seyircileri. Ben karşıdayım. Karşıda tahta bir taburenin üzerinde. Işığa bakıyorum hep. Yani size. Sizi çalışırken seyrediyorum uzun süredir, diyeceğim. Tahtaları okşayışınızı, eski mobilyaların üzerindeki çivileri kerpetenle söküşünüzü, sonra yine okşayışınızı... Bir mobilyaya belki de yüzyıllar önce takılmış bir vidayı çıkarırken seyrettim sizi geçen gün, diyeceğim. Uzun süredir karaya ayak basmamış kuzeyli bir denizcinin bir kadına kaba ama sevgi dolu sarılışlarını anımsattı bana o haliniz. Sorarsa, hayır diyeceğim, ne kuzeye gittim, ne bir denizciyle dans ettim. Ama eskiden çok film seyrederdim, diyeceğim.</p>

  <p>Çay bitti. Kadın hâlâ konuşuyor. Filmleri anlatıyor. Eskiden seyrettiği denizci filmlerini. Gözlerinin içinde tuhaf bir parıltı var. Ne kadar mutlu. Bir keresinde ölü evinden gelen kolilerden birinde bir sürü makara ve bir film makinesi çıkmış. Onu anlatıyor. Evinin arkasındaki penceresiz odada kurmuş makineyi, filmleri tek tek oynatmış... ölü insanların kendi hayatlarını çektikleri o eski filmleri. Bir kadınla bir adam varmış filmlerde, onları anlatıyor. Belli ki birbirlerini çok seviyorlarmış. Devamlı kırlarda geziyorlarmış. Makineyi kurup karşısına geçip dans ediyorlarmış. Bir kadınla bir erkek. Gençlermiş. Arkadaşları varmış. Bazen kalabalık gruplar halinde geziyorlarmış, bazen ikisi baş başa. Kırlarda, sokaklarda, yabancı memleketlerde... iyi de bunlardan bana ne! Çayım bitti. fincan elimde. Tahta kasanın üzerinde oturmuş onu dinliyorum. Hayır, bir fincan çay daha istemem. Çok güzeldi evet ama teşekkür ederim hanımefendi. Başka çay içemem.</p>

  <p>&nbsp;</p>

  <p class="icerden20">Şimdi sıra ona üzerimdeki kıyafetlerin o kadının kıyafetleri olduğunu anlatmaya geldi. Evet delikanlı diyeceğim, o kolilerden filmdeki kadının üzerinde gör-</p>

  <p class="icerden20">düğüm bütün giysiler tek tek çıktı. Siyah beyaz filmin rengârenk kostümleri... ama adamınkiler yoktu. Uzun süre, neden acaba diye düşündüğümü söyleyeceğim. Neden sadece kadının giysileri... bir de o filmler... Sonra çok acıklı bir son yazdım, diyeceğim. Çok acıklı bir son yazdım... Belli ki kadın ölmüştü, diyeceğim, kadın ölmüştü ve adam önce çok üzülmüştü. Bu filmleri tekrar tekrar seyretti, kadının dolapta öylece duran giysilerini koklayarak ağladı, çok ağladı... ağladı... ağladı... çok ağladı, diyeceğim... sonra unuttu belki, diyeceğim. Kadını unuttu. Sonra soracağım, sizce kadını unutmuş, başka bir kadını sevmiş, başka bir kadını sevince de bu filmleri ve kadının sarılıp koklayıp çok ağladığı giysilerini bir koliye koyup atmış olabilir mi, diye soracağım.</p>

  <p>Yok, diyorum, yapmamıştır öyle bir şey. Adam da ölmüştür belki, başkaları atmıştır bu giysileri, diyorum... çünkü öyle demesem, çok üzülecek, seziyorum... ama yine de bana ne bunlardan! Neden hâlâ burada? Neden bana böyle sorular soruyor, tuhaf hikâyeler anlatıp kafamı karıştırıyor? Yalan söylüyor olabilir mi? Üzerindeki gerçekten ölmüş genç bir kadının, filmdeki kadının giysileri olabilir mi? Öyle bir film var mı gerçekten? Adam neden atsın sevdiği kadının hatıralarını... bence adam öldü, kahrından, üzüntüsünden öldü, fazla yaşayamadı sevgilisi öldükten sonra, bence öyle hanımefendi... hanımefendi ağlamayın, çok saçma, lütfen ağlamayın, başkalarının hayatı için ağlanmaz ki, sizin kendi hayatınız olsa neyse, tanımadığınız bir kadın, tanımadığınız bir adam, üstelik başlarına ne geldiğini de tam olarak bilmiyorsunuz. Belki kadın şişmanladı da giysilerini attı, üç çocukları var, çocuklara ayrı oda lazım, evdeki kalabalıktan kurtulmaya çalışıyorlar, eski filmi seyretmekten sıkıldılar, her şeyi attılar ya da giysilerin arasına yanlışlıkla karıştı o kutu, bilmeden eski günlerini, kendi geçmişlerini de attılar ve hâlâ farkına varmadılar...</p>

  <p>&nbsp;</p>

  <p class="icerden20">Susun Allah aşkına, susun, diyeceğim, olmaz öyle saçma şey... belli ki kötü bir şey geldi başlarına, diyece-</p>

  <p class="icerden20">ğim ... kadın hiç çocuk doğurmadı... şişmanlamadı da... ama öldü... eminim öldü, diyeceğim. Ve adam ölü kadını terk etti. O aşkı terk etti. Siz filmi görmediniz ki, nasıl bilebilirsiniz, diyeceğim, aralarındaki o aşkı nasıl anlayabilirsiniz? Bu giysilerin ve o filmlerin çöpe atılmasındaki ihaneti nasıl sezebilirsiniz?</p>

  <p>Çok sinirlendi. Üzüldü de. Oysa ben onu sakinleştirmeye çalışıyordum. Üzülmesin diye öyle söyledim. Hanımefendi, diyorum, n'olur ağlamayın. İsterseniz başka şeylerden bahsedelim. Unutalım o kadınla adamı. Çay çok güzeldi. Porselen fincan da öyle. Ama kırılır diye korkuyorum, elimden bırakamıyorum. İsterseniz bu karmakarışık yerde başına bir şey gelmeden götürün bu fincanı. Onca badire atlatmış, kırılmamış, şimdi burada bir şey olursa çok üzülürsünüz, çok üzülürüm... üzülürüz değil mi? Kâğıt mendil ister misiniz? Alın silin gözyaşlarınızı. Ağlamayın. Filmlere bu kadar ağlanmaz, başkalarının yaşamına bu kadar ağlanmaz. Biz kendi yaşamlarımıza baksak ya... Kim bilir bizim başımıza neler geldi, gelecek, geliyor... Öyle değil mi hanımefendi?</p>

  <p>&nbsp;</p>

  <p class="icerden20">Evet haklısınız, diyeceğim. Bluzumun kollarıyla gözlerimden akan yaşı sileceğim. Sizi de boş yere üzdüm, telaşlandırdım, diyeceğim. fincanı da düşünmeyin, diyeceğim. O artık sizin. Size getirdim onu. Korkmayın kırılmaz. Kırılsa da bir şey olmaz. Benden size bir hediye o delikanlı. Yok, ağlamıyorum artık, iyiyim, diyeceğim. Bir an öyle geldi işte. Aslında ben de biliyorum başkaları için ağlamanın ne kadar saçma olduğunu. Çok haklısınız kendi hayatlarımızla meşgul olmak varken, başkalarının hüzünlerinden kendimize pay çıkarmanın anlamı ne, değil mi delikanlı diyeceğim, evet öyle diyeceğim ve fincanı ona hediye edeceğim.</p>

  <p>Gidiyor. Geldiği gibi küçük ve titrek adımlarla merdivene yöneldi. fincan için teşekkür ediyorum, boş verin diyor, ölü evlerinden başka sürprizli şeyler gelirse onları da size getireceğim.</p>

  <p>Hak ediyorsunuz delikanlı diyor. Burada bu nemli, küflü, ışığa küs, hayata küs, meraka küs, yalnız, yapayalnız odada, ahşap, tiner ve boya kokuları arasında bütün gün başınızı kaldırmadan çalışarak ve sadece kendi hayatınızı yaşayarak... hak ediyorsunuz diyor. Bırakın size ölü evlerinden gelen sürprizli şeyleri getireyim. Sonra oturduğum tabureden sizi seyretmeye devam edeyim... diyor ve gidiyor. Elimde fincan, arkamda pencere. Başımı kaldırıp pencereden dışarı bakmaya cesaretim yok. Basamakları çıktı. Ayak seslerini duyuyorum. İnce ve sivri topuklu sedef rengi saten terlikleriyle uzaklaşıyor.</p>

  <p>Başımı kaldırıp pencereden hiç bakmayacağım. Bırakacağım, o beni istediği gibi seyretsin, aslını bilmediği hikâyelere istediği gibi üzülsün, sonra bir kutudan, ölü evinden gelen bir kutudan, sürpriz bir eşya çıksın... o yine bana geleceği, bana geleceği ve bana başka başka şeyler anlatacağı için sevinsin... Elinde porselen bir fincan, içinde rüya gibi bir koku, ayağında sivri topuklu saten terlikler... aniden... basamaklardan... insin... insin... yine insin.</p>
</body>
</html>
