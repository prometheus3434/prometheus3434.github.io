<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Ağacı Kayıp Parkta</span></h2>

  <p>Bütün gün parkta su ağacının izini sürdüm. Öyle bir ağaç var mı gerçekten, bilemedim.</p>

  <p>Su ağacı neye benzer?</p>

  <p>Sorsam parkta kim bilir, kim tanır su ağacını?</p>

  <p>Parkta baloncu var. İyi köpekler, oyuncu bir kız kedi, ince bacaklı bir genç kız, iyi giyimli bir cüce, ağlayarak sevgilisiyle kavga eden bir başka kız, hiç konuşmadan onu dinleyen oğlan, çenesi yok bir bakıcı kız çocuğu, çimlerde oturan baba kız, bebeği güneşe döndüren bir adam, çimlerde oturan dört kadın, biri yaşlı ve şapkalı volta atan iki adam, rengârenk bir kedi, telefonda bağırarak pazarlık eden bir adam, turuncu beyaz çiçekli şort giymiş bir adam, öpüşen bir kızla oğlan, başka bir baloncu, motosikletli kel bir adam, plastik şişenin ağzını olduğu gibi ağzına sokup su içen adam, vapur saatlerine bakan iki kadın üç erkek, çiklet çiğneyerek yürüyen tembel adam, koşarken düşen çocuk, öksüren bir kadın, itiraz eden bir genç kız, beyaz eteklikli bir genç kız, yorgun simitçi, bakla falı bakan Çingene kadın, dondurma yiyen kadın, kasket takan adam, çay dağıtan çaycı, bayrak satan adam, öpüşen bir çift daha, birini arayan bir kız, plan yapan iki kız, oturacak bank arayan iki yaşlı kadın, pamuk helva satan adam, beni tanımayan bir sürü insan.</p>

  <p>Bisikletli bir oğlan geldi şimdi. Elini gözüne siper edip uzaklara baktı. Yanından midyeci geçiyor.</p>

  <p>Neler yiyebiliriz bugün bu parkta?</p>

  <p>Simit yiyebilirsiniz efendim. Ya da pamuk şekeri. Çay içebilirsiniz. Midye de var. Çocuk pişirebiliriz isterseniz. Kuzu kadar lezzetlidir etleri. Bir deneseniz...</p>

  <p>Kıvırcık saçlı bir adam geçiyor.</p>

  <p>Bastonlu bir kadın geçiyor.</p>

  <p>Ezan okuyor müezzin.</p>

  <p>Zabıta su ağacını kesenleri arıyor.</p>

  <p>Bir köpek ağaca işedi.</p>

  <p>Simitçi, elleri belinde, müşteri bekliyor.</p>

  <p>Başka neler yiyebiliriz bugün bu parkta?</p>

  <p>Denizden balık çıkar efendim. Gökten kuş düşer. Toprağı biraz eşeleyin, altı solucan dolu. Biz, pişirmeden yeriz solucanları. Bir deneseniz, siz de seversiniz.</p>

  <p>Bir karga bir kargayı kovaladı. Simitçi bir sigara yaktı. Sarışın kadın saçlarını parmaklarıyla kabarttı. Kol kola girmiş iki adam geçiyor. Askılı bluzla oturan kız kollarını havaya kaldırmış, geriniyor. Korkak bir kadın banka oturdu. Rüküş bir kız çığlık attı. Kâğıthelvacı geçiyor. İki oğlan vapur tarifesine bakıyor.</p>

  <p>Kimseyle göz göze gelmemeli.</p>

  <p>Su ağacı bu ağaçlardan hangisi?</p>

  <p>Şu dalları çıldırmış, yapraksız olanı mı? Birileri su ağacını kesmiş olamaz mı?</p>

  <p>Zabıtalar midyeciyi yaka paça karakola götürdüler. Ağaca işeyen köpek peşlerinden koştu. Elini gözüne siper edip uzaklara bakan bisikletli oğlan az önce yere düştü. Oturacak bank arayan yaşlı kadınlar, söyleyebileceklerinden hiç korkmadan ellerini bakla falı bakan Çingene kadına uzattılar. Çingene kadın baklaları cebine koydu, kadınların avuçlarına baktı. Ağzından yığınla yalan aktı.</p>

  <p>Vapur saatlerine bakan iki kadın üç erkek, otobüs durağına doğru yürüdüler. Telefonda bağırarak pazarlık eden adam beyaz etekli genç kızın yanına oturdu. Rüzgâr esti. Kasket takan adamın kasketi yere düştü.</p>

  <p>Korkak kadın, birden banktan kalktı, iskeleden denize atladı. Park, insandan yorgun park, korkunç bir çığlık attı. Sanki az sonra boğularak ölecek olan korkak kadın değil de, ağacı kayıp parktı.</p>
</body>
</html>
