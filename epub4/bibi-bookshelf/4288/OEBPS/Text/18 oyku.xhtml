<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Balon</span></h2>

  <p>Hastalıkların çabuk öldürenini severim. Hastane odasında uzun zaman geçirmek akıl karıştırır. İnsan hastane odasına yerleştikten sonra dış dünyanın gerçeğini bir anda unutur. Sanki orada doğmuş, hep orada yaşamış ve orada ölecekmiş gibi. Hayatın hastalıktan ibaret olduğuna ikna eder insanı hastane zamanları.</p>

  <p>Ah o hastane zamanları, baştan çıkarıcı ve inandırıcı. İlaç kokusunu burnundan solu, derin derin içine çek, ciğerlerinde dolaştır, diyaframına indir, sonra tekrar yukarı çıkar ve ağzından geri ver; koku bütün iç organlarına sinsin. İlacın o muhteşem aroması, ölümün cazip parfümü, kan kokusunu bastıran o asitli kimya cehennemi... ah o hastane zamanları... bu fotoğrafı ben çektim... bir öğle zamanı.</p>

  <p>Hasta yatağında şu anda o yatıyor ama aslında annesi yatmalıydı. Kadın ondan daha hasta, kadın ondan daha mutsuz, kadın ondan daha umutsuz. Gelecekle ilgili güzel hayaller kurmak insanı iyileştirir. Geleceği umutsuz insan, çok geçmez, ölür. Herkes, o ölecek diye korkuyor, ama kimse bilmiyor, ah ne yazık, annesi ondan önce ölecek. Kadını oğluna olan aşkı öldürecek. Onun başka kadını sevmesine katlanamaz. Oğlu başka bir kadının koynunda uyursa, o uyuyamaz.</p>

  <p>Hasta yatağında âşık bir adam; annesine değil, öbür kadına, bana... Bu aşkın annesinin katili olacağını henüz bilmiyor. Sanıyor ki hayat böyle devam edecek. O hastalandıkça annesi ve sev<span style="text-indent: 0.8em;">gilisi onun başucunda hiçbir şey olmamış gibi... her şey norm</span><span style="text-indent: 0.8em; font-size: 15px;">a</span><span style="text-indent: 0.8em;">lmiş gibi, bir araya gelecek.</span></p>

  <p>Kadın odadan dışarı çıksın, bizi yalnız bıraksın. O zaman yatağın kenarına otururum. Başucundaki komodinin üzerinde duran aynayı elime alırım. Ben aynada kendi yüzümü seyrederken o aynayı tutan ellerimi okşar. Sorar: “Beni seviyor musun?" Cevap vermem, susarım, aynaya bakarım. Tekrar sorar: “Beni seviyor musun?" Yine susarım, gözlerimi kaparım. Bu kez sorusunu değiştirir: “Yoksa sevmiyor musun?"</p>

  <p>Bütün kadınlar onu aynı sever sanıyor. Bakışlarındaki saflık bundan. Arkasında duran annesinin gözlerindeki endişeyi görse, hastane odasında onu seven iki kadının, birbirini hiç sevmediğini sezse... o anda annesinin dışarıda ne yaptığını bilse... hastalığına yenilir mi? Ciğerlerine dolan sular ağzından gelir mi?</p>

  <p>O kadın odadan çıksın. Hastanenin bahçesine insin. Bahçe kapısından dışarı yürüsün. Yokuşu tırmansın. Ormandan geçsin. Ormandaki en yaşlı ağacı seçsin. Hırkasını çıkarsın. Hırkanın bir kolunu ağacın dalına, bir kolunu incecik boynuna... bir kolunu dala, bir kolunu boyna... bir kolunu hayata... bir kolunu...</p>

  <p>Biliyor musunuz, başucundaki çiçekleri ona annesi getirmiş.&nbsp;</p>

  <p class="icerden20">Elindeki balonu ben.</p>

  <p class="icerden20">Hangisine daha çok sevindi dersiniz?</p>

  <p class="icerden20">Hangimizi daha çok sevdi?</p>

  <p class="icerden20">Hangimiz hangimizden önce öldü?</p>
</body>
</html>
