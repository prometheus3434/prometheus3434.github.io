<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><span style="font-weight:bold;font-style:italic;">Maharetli Pembe El</span></h2>

  <p>Sanki bileklerinden itibaren pembe avuç içli, beş parmaklı maharetli bir eli yoktu da karşısındakini korkutan ve bir o kadar da heyecanlandıran -ki bu korkudan kendisi de karşısındaki gibi hem acıyla, hem cesaretle beslenirdi- ucu kanca biçiminde soğuk sivri kara gri bir eli vardı. Kancadan bir eli vardı sanki. Eski zaman masallarındaki korsanların elleri gibi. Kanca elli bir deli. Bu kanca bir erkeğin bileğinin ucunda sallandığında ona güç katabilir ama eğer bir kadının bileğindeyse... herkesi tiksindirir.</p>

  <p>Eli yerine ucu sivri kara gri bir kanca taşıyan kadınla kimse sevişmek istemez. Kanca elli bir kadına, çocuk anne diyemez...</p>

  <p>Sanki.</p>

  <p>Yok, muydu kanca eli?</p>

  <p>Yoktu.</p>

  <p>Ama o var sanıyordu.</p>

  <p>Ne sanıyordu?</p>

  <p>Maharetli pembe bir elin yerinde ucu sivri kara gri demir bir kanca pençe var sanıyordu.</p>

  <p>Çocuk odaya girdi. Sağ gözünden kanlar akıyordu. Adam oturduğu yerden telaşla fırladı, çocuğu kucakladı.</p>

  <p>Çocuk ağlamıyordu. Olgun bir acı çekiyordu.</p>

  <p>N'oldu yine?</p>

  <p>Annem kancasını gözüme soktu.</p>

  <p>Adam oğlanın gözüne yakından baktı. Rahatladı. Kan gözünün içinden değil hemen kenarından akıyordu. Birlikte ban<span style="text-indent: 0.8em;">yoya gittiler. Mutfağın kapalı kapısının önünden geçerken kapalı kapıya, kapalı kapının ardında titrediğini bildikleri kadına, kadının kapının altından sızan pişmanlığına bakmadılar.</span></p>

  <p>Adam banyodaki dolaptan bir parça pamuk çıkardı. Biraz da tentürdiyot... çocuklar için olandan, yarayı yakmayandan...</p>

  <p>Çocuk yüzünde kahverengi, derin acısı renginde gizli, izi hiç hiç hiç ama hiç geçmeyecek bir yarayla sarmaş dolaş, üzgün ve küskün ve annesiz uyuyordu.</p>

  <p>Adam mutfağın kapısını açtı. Kadın alçak taburenin üzerinde, çocuğunu yaralamış bir anne gibi üzgün çok üzgün ve küskün oturuyordu. Sağ elini sol avucunun içine almış yine... sıvazlıyor... sıvazlıyor... sıvazlıyordu.</p>

  <p>Az önce kadın Allah'ı gördü.</p>

  <p>Allah ona kızgın mı?</p>

  <p>Hayır değil.</p>

  <p>Sağ elinin ucuna bir kanca takan o.</p>

  <p>İstemediği halde karnına bir çocuk koyan da o.</p>

  <p>Hiç ama hiç sancı çekmeden ve bebek karnında tam büyümeden, henüz minicikken onu doğurtan da o.</p>

  <p>Olmamış, yaşaması zor, narin, hayatla bağı ince bir bebekle baş etmesini, onu emzirmesini, ona hayat vermesini, ona dayanmasını, onu öldürmemesini emreden de o.</p>

  <p>Kanca o günlerde çıktı bileğinin ucunda.</p>

  <p>Bebek ölmesin diye annesinin çok iyi çok iyi çok çok çok iyi bakması gereken o ilk günlerde.</p>

  <p>Uykusundan ağlayarak uyanıyordu. Bas bas bağırıyordu.</p>

  <p>Benim bir elim kanca. Ya o kanca bebeğe saplanırsa. Alın kucağımdan bebeği, alın kucağımdan bebeği, alın kucağımdan bebeği...</p>

  <p>İnandıramadılar onu elinin kanca olmadığına, bebeğin ana kucağında huzurla uyuduğuna, her şeyin yolunda olduğuna, Allah'ın ona kötü bir oyun oynamadığına...</p>

  <p>Aldılar bebeği kucağından. Sustu. Verdiler bebeği kucağına bağırdı. Aylarca ağladı. Ucunda kanca olduğuna inandığı sağ eliyle hiçbir iş yapamadı. Sütler memelerinde dondu. Aldırmadı.</p>

  <p>Allah'a bağırdı, kanca elli bir anneye olmamış zayıf güçsüz bir bebek doğurttuğu için Allah'a avaz avaz bağırdı.</p>

  <p>Çocuğu, babası mamalarla büyüttü. Ölmesin diye pamuklara sardı. Geceleri onunla koyun koyuna yattı. Kadının elindeki kancadan kurtulması için kendi Allahına yalvardı.</p>

  <p>Şimdi kadına yalvarıyor. Mutfaktaki taburenin üzerinde titreyerek oturan ve sol avucunun içinde sağ elini ovuşturan.</p>

  <p>Çocuğu yaralama diyor. Korkuyorum diyor. Bir gün istemeden kendi evladını öldüreceksin diyor. Elinde kanca yok ki diyor. El işte diyor. Pembe avuçlu, beş parmaklı, maharetli bir el... Ne kancası, ne acısı bu... Seni seviyorum diyor. Ama çocuğu da seviyorum. İkinize de bir şey olmasın istiyorum diyor. Bak oğlan okula gidecek yakında diyor. Her şeyi anlıyor artık diyor. Annesini deli bilecek diyor. Unut artık unut artık unut artık şu kancayı diyor.</p>

  <p>Kadının sağ elindeki kanca sol elinin avucuna batıyor.</p>

  <p>Soğuk sivri kara gri bir demir...</p>

  <p>Madem sağ elinin ucunda bir kanca yok.</p>

  <p>O zaman bu kıpkırmızı kan neden akıyor...</p>

  <p style="text-align: center;">*</p>

  <p>Annem ben küçükken mutfakta bileklerine kasap kancaları batırarak kendini öldürdü. Babam dükkândan eksilen kasap kancalarını annemin aldığını ve bileklerine batırdığını görünce anladı; annemin eli gerçekten kancaydı.</p>
</body>
</html>
