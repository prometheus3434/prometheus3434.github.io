<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_31">Okuma Edimi</h2>

  <p class="normal">“Ne zaman bir şey okusak, ilgimizin iki yönde birden işlediğini görürüz. Bunlardan dış doğrultulu, merkezkaç nitelikli olan birincisi ile okumamızın dışına çıkarız hep, bireysel yapıtlardan onların anlamlarına ya da, gerçekte belleğimizdeki uzlaşımlarla ilişkilerine döneriz. İkinci yön ise iç doğrultulu, merkezcil niteliklidir. Bununla da sözcüklerden, oluşturdukları daha geniş sözsel örgülerin anlamını geliştirmeye çalışırız,”<sup class="calibre3"><a href="../Text/okuma_split_174.html#footnote-295-139" id="footnote-295-139-backlink">[139]</a></sup> diyor Northrop Frye. Yazınsal yapıtların okunması konusunda söylenmiş bu sözler, görüldüğü gibi, okur etkinliğinin en can alıcı ilkesine parmak basıyor. Sanat yapıtının, diliçi bir dizge oluşunun yanı sıra, içinde yoğrulduğu ortamın, metnin somut varlığı dışında görünen, birçok dizgesiyle de ilişkisini belirtmeye çalıştık. Bir metnin anlamlarını ya da göndergelerini bulgulamanın, okurun bu iki yönlü ilişkiyi değişik açılardan irdelemesiyle gerçekleşeceğini de açıklamak başlıca çabamız oldu. Frye’ın dış doğrultulu dediği ilgi, hiç kuşkusuz, en başta metnin donanım gereçlerine yöneliktir. Okurun, toplumsal tarihsel değer dizgeleri ile yazınsal geleneklerden oluşma bu donanımı, okuma sürecinde bir art-alan ön-alan etkileşmesine sokarak, yazarın belli gereçleri seçme ilkesini bulgulama çabası, dış doğrultulu, metindışı anlambilimsel alanlardan yola çıkan bir çabadır. Bir metnin göndergesine temel olacak bilgilerden çoğu, okur bilincinin metindışına dönük bu ilgisiyle edinilir. Ancak, kurmaca bir metnin edilgin bir bilgiler dağarcığı olmadığını da biliyoruz. “Her bilgi gösterişçisi okurun bilmek zorunda olduğu, her toy okurun da içgüdüsüyle bildiği şey, romanları da kapsayan simgesel dizgelerin birer anlam yığınağı değil, belli türden etkinliklere katılmaya bir çağrı olduğudur.”<sup class="calibre3"><a href="../Text/okuma_split_175.html#footnote-295-140" id="footnote-295-140-backlink">[140]</a></sup> Okurun katılması gereken bu belli türden etkinlikleri de bir yapıtın metiniçi dilsel ilişkilere yönlendirir. Bu noktada Frye’ın sözünü ettiği ikinci yön işe karışır.</p>

  <p class="normal">Bir metinde, sesbirimlerden tümceye, tümceden bütüne dek, dilbilimsel öğeler, yalnız somut bir yüzey anlamını oluşturmak için değil, okuma sürecinin her aşamasında, gelecek anlamları da, değişik metin kesimleri üstündeki izdüşümleriyle sezdirmek için vardırlar. Kurmaca metinde, tümcenin dilbilimsel anlam sınırları içinde açıkça söylediğinin yanı sıra, tümce öbeklerinin çağrıştıracağı örtük anlamlar da önemlidir. Bu örtük anlamlar metnin tümce, sözce, bilgi gibi ham gereçleri ile okur bilincinin bir arada işlemesiyle açıklığa kavuşur. Bir metinde izlek diye belirlediğimiz kavram, tümcelerin çoğunlukla doğrudan doğruya söyledikleriyle iletilirken, metinde açıkça söylenmeyenin bütünlenmesinde payı olan kavrayış çevreni de metnin dilsel öğeleri arasındaki eşgüdümlü etkisiyle oluşur. İzlek ile kavrayış çevreninin birlikte oluşturdukları ortak yapının ise, okuru yazarca amaçlanmış göndergeye hangi etkilerle güdeceğini daha önce örneklemeye çalıştık.</p>

  <p class="normal">Okuma edimi, baştan sona, önümüzdeki metni okuma yaşantımızın geçmişi, şimdisi, geleceği arasında bir etkileşmedir. Okurun bilinci metnin bir aşamasında, beklentisiyle uyuşmayan türden bir durum ya da olgu ile karşılaştığı an, bellek aracılığıyla hemen metnin öncesine uzanır. Yeni durumun metiniçi bir art-alana bağlanması çabasıdır bu. Yalnız, bu çaba ile şimdi varlık kazanan her anlam kesin değil, sonraki okuma aşamalarında değişmeye açıktır. Bütün gazete romanları, polis romanları, güdüm-kurgusunun okurun bu etkinliği üstüne temellendirilmesine en yalın örneklerdir. Bir polis romanı okuru, kaç kez tam yakaladığını sanır suçluyu, ama hep yanıldığını anlar, yeniden başlar işe.</p>

  <p class="normal">Her sanat yapıtı, bir toplumsal tarihsel bağlamın sorunlarına sanatçının bir yanıtı olarak da görülebilir. Bu açıdan görüldüğü an sanat yapıtının kavranışı metindışı bir geçmiş, gelecek, şimdi ilişkisinin de göz önünde tutulmasını gerektirir. Bir metnin okunuşu temelde, belli türden gerçeklerin bulgulanması diye tanımlanabilirse, gerçeğin bilinmesi hiçbir zaman birtakım durumların doğrudan doğruya sezilmesi ya da algılanması değildir.<sup class="calibre3"><a href="../Text/okuma_split_176.html#footnote-295-141" id="footnote-295-141-backlink">[141]</a></sup> Bir kimsenin sözlerindeki anlamı ararken, o kimsenin kafasında, “söylenen ya da yazılan şeyin yanıt olmayı amaçladığı ne gibi bir soru vardır, bunu bilmek gerekir (ne gibi bir sorudur bu, sizin de bildiğinizi varsaydığı?)”.<sup class="calibre3"><a href="../Text/okuma_split_177.html#footnote-295-142" id="footnote-295-142-backlink">[142]</a></sup> Bir sanat yapıtının alımlanmasında bu hiç kuşkusuz, o kimsenin kafasının içine girebilmek, onun düşüncelerini yeni baştan düşünmek değildir. Metnin donanımı, bu ilişkinin okurca kurulabilmesinde başlıca dayanaktır. Dünyayı nasıl gören bir toplumda, hangi yazınsal geleneklerin ortamında, neden yazılmıştır bir yapıt? İşte bu sorunun karşılığı, aranan soru-yanıt ilişkisine büyük ölçüde aydınlık getirecektir.<sup class="calibre3"><a href="../Text/okuma_split_178.html#footnote-295-143" id="footnote-295-143-backlink">[143]</a></sup> R. G. Collingwood’un her tarihsel süreci öyle bir “soru-yanıt” ya da etki-tepki (challenge and response) ilişkisiyle görme ilkesi, bu noktada bütünüyle benimsenmeye değer. “Böylece geçmişteki geçerlilik ile şimdiki anlam, bir ilişkiye girerler. Bu ilişki iki uca bağımlılığı ile, geçmişteki yapıtın kendisini, o yapıtın şimdiki alımlanışıyla, şimdiki çağdaş yorumunu da sanat yapıtının tarihsel geçerliliği ile aydınlatır.”<sup class="calibre3"><a href="../Text/okuma_split_179.html#footnote-295-144" id="footnote-295-144-backlink">[144]</a></sup> Bu ilişki özellikle metnin okunuşu sırasında beliren metindışı art-alan ön-alan etkileşmesinde işlev kazanır. Böylece bir metnin, insanlık durumuna belli bir geçmişte yüklediği anlamlar, bugünkü insanlık durumunu da aydınlatır. İnsan düşüncesiyle deneylerinin bugün kazanmış olduğu inceliklerle de, bir metnin geçmiş çağlarda bulgulanmamış, ama onda örtük bir gücüllük olarak hep süregelmiş anlamları bulgulanır. Yazınsal yaşantı ile gerçek dünya yaşantısı, sürekli birbirine taşar, birbirlerini değişik yollardan etkilerler. Gerçekte bir yazınsal yapıt, bizde yaşıyorsa, dural bir biçimde, hiç değişmeden gelişmeden yaşamaz. “Bizim değişen yaşamımız ile bilincimiz, özne-nesne ilişkisinin eytişimsel niteliğinden dolayı, onu ister istemez değişikliğe uğratır.”<sup class="calibre3"><a href="../Text/okuma_split_180.html#footnote-295-145" id="footnote-295-145-backlink">[145]</a></sup></p>

  <p class="normal">Okuma edimi, başka bir yönüyle, okurun öznel geçmişi, şimdisi, geleceğiyle de ilgili oluyor böylece. Gerçekte her okur, kendi kişisel konumuna, duygusal yapısına, düşünsel yetisine göre yaşar bir metni. Bu açıdan, bir bakıma, her okur kendini okur metinde. Ancak Wuthering Heights’a tepki gösterebilmek için, toplumsal ya da ekonomik koşullardan dolayı sevmediği bir adamla evlenmeyi seçmiş bir kadına tutkun olmak da gerekmez, sözgelişi. Okurun kişisel yapısı ile birikiminin, metinde kendine bir ayna bulması, bu anlamda alınmamalıdır. Evet, okur metnin birçok kesiminde aynaya bakar gibidir, özellikle, ilk çırpıda kendi yaşantılarıyla özdeşleyebildiği durumları okurken böyledir. Ancak, metnin bütününün yardımıyla somutlanacak gerçek, her soy yapıtta, okura birçok yönden yabancılıkları olan türden bir gerçektir. Burada da, okur kendi yaşantılarının birtakım yönleriyle, kendi gerçeğinden başka nitelikte bir gerçeğin boyut kazanmasına katkıda bulunur. Ama bir yerde de ancak bildik dünyayı ardına alarak, yazınsal metnin sunduğu yeniyi bulgulama sürecine katılabilir. “Gerçeği doğrudan doğruya algılayışım bir kitabın sözcükleriyle yer değiştirdiği an, elim kolum bağlı, kurmacanın egemenliğine boyun eğmiş olurum. Varolandan ayrılırım, varolmayana inanıyormuş gibi davranmak için. Kendimi kurmaca varlıklarla kuşatırım; dilin yemi olurum. Dil beni kuşatır gerçekdışılığıyla,” diyor Georges Poulet,<sup class="calibre3"><a href="../Text/okuma_split_181.html#footnote-295-146" id="footnote-295-146-backlink">[146]</a></sup> okurun bu durumunu açıklarken. Yoksa ne yazarın özgeçmişiyle ilgili birtakım olguların metinde özdeşlenmesi, ne de okurun kendi yaşantılarını metinde bulması, kendi başına bir anlam taşır okuma ediminde. Ama bu tür özdeşlikler aracılığıyla metin, okurda belli bir alımlama biçiminin öngördüğü daha karmaşık tepkileri uyandırmaya başlar. Konuşan artık ne yazardır ne de gerçek yaşam olguları. Metnin kendi kurmaca varlığıdır. Bu süreç sonunda kendisine yabancı birtakım gerçeklerle yaşantı biçimlerini de metnin güdümü aracılığıyla özümleyebilir okur. Onun metne katkısı oranında, metin de ondaki yaşantı birikimini belli ölçüde büyütür. Geleceğe bakışını değiştirir, geçmişe bakışını değiştirir. Bir sanat yapıtının, insan yaşamındaki aydınlatıcı işlevi de bu etkisinden kaynaklanır.</p>
</body>
</html>
