<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_27">4. Metnin Güdüm-Kurgusu</h2>

  <p class="normal">Bir metnin donanımını, metnin gerçek dünya ile ilişkisini sağlayan, metiniçi seçme gereçler diye tanımladık. Bunlar gerçek yaşam dünyasından, geçmiş yazın geleneklerinden, yazarın amacına uygun görüp seçtiği gereçlerdir dedik. İşte bu gereçlerin içerdiği toplumsal değer ölçüleri ile yazınsal ilişkiler, bir metnin sunduğu dünyanın çevrenini, anlambilimsel kapsamını oluşturur. Yazarca seçilmiş donanım öğelerinin, gerek metin içinde kendi aralarındaki, gerekse metindışı dünya ile ilişkileri, kurmaca metnin anlamsal eşdeğeri olacak dizgenin oluşturulmasında önemli bir işlev görür.</p>

  <p class="normal">Her kurmaca metin, okura bu anlamsal eşdeğer yönünde yol gösterecek bir düzenlenişe sahiptir. Demek ki, metnin donanımıyla bir gücüllük olarak sezdirilen anlamsal eşdeğerin somutlanması, metnin güdüm-kurgusu ile gerçekleşecektir. Bu kurgunun değişik yönlü görevleri vardır: Donanımın değişik öğeleri arasındaki ilişkileri belirlemek; eşdeğer anlamın türetilmesi için öğeler arasında gerekli bireşim olanaklarını sağlamak; ayrıca da, donanımın örgütlediği göstergeler bağlamı ile metnin eşdeğer anlam dizgesini kuracak okur arasında bir bağ kurulmasını sağlamak. Öte yandan, güdüm-kurgusu, metnin hem izleksel güdümünü, hem de iletişim koşullarını düzenler. Bir bakıma işlevi, ne bütünüyle metnin anlamları sunuş düzeniyle, ne de metnin okur üzerindeki etkisiyle sınırlıdır. Sanat metninin yapısı ile etkisi konusunda öteden beri süregelen estetik ikilem, güdüm kurgusunun işlevinde birleşir. Hem donanımın metiniçi biçimsel örgütlenmesi, hem de okurun kavrayışı, metnin güdüm-kurgusunda bir arada belirlenmiştir. İkisi birbirinden ayrı olgular gibi görülemezler.</p>

  <p class="normal">Kurgusal düzenlemelerin, metnin donanım öğelerini nasıl örgütlediğini, iletişim koşullarını nasıl saptadığını görmek için, bir an bunların ortadan kalktığını varsaymak, çok şeyi açıklar. Sözgelişi, bir romanın ya da öykünün özeti, bir şiirin açıklaması gibi yazılarda, güdüm-kurgusunun bu işlevi ortadan kaldırılmıştır. Böyle yazılar, yazınsal metnin içeriğini bütünüyle vermek savındadır. Oysa bu özetlerle açıklamaları yazan kimseler, gerçekte metnin kurgusal düzenlemeleri yerine kendi tek açılı düzenlemelerini sunarlar. Bir Kafka romanının birkaç sayfada özetlendiğini düşünelim ya da şu satırlara bir göz atalım:</p>

  <p class="normal">Olay 16 Haziran 1904 günü Dublin’de geçer. Stephen Dedalus, tıp öğrencisi arkadaşı Buck Mulligan ile, deniz kıyısında bir kulede yaşar. Annesi ölmüş, tanrıtanımaz Stephen, ölüm döşeğinde gidip onu kutsamamıştır. Babası Simon Dedalus, hayırsız bir sarhoştur. Homeros’un Odysseia’sındaki Telemakhos gibi, genç Stephen Dedalus da bir baba aranışı içindedir. Sonunda aradığı babayı, Leopold Bloom’un kişiliğinde bulur. Orta yaşlı bir Dublin Yahudisi olan Bloom, sokak ilancısı olduğundan sürekli dolaşır Dublin’de. Bloom ile oynak karısı Molly, çağdaş Odysseus ile Penelope’dir. Bir sürü gülünç cinsel serüven geçer başlarından. Molly Bloom’un geceyarısı, yatağında günün olaylarıyla ilgili uzun iç konuşması ile roman sona erer.</p>

  <p class="normal">James Joyce’un dokuz yüz otuz üç sayfalık romanı Ulysses’i, bu özet ne ölçüde verebilir? Burada sunulan, yazarın bile bile arka planda tuttuğu somut olaylar dizisinden birkaç noktadır ancak. Koca romanın, bu tür bilgilerin aktarımı için yazılmadığı, yazarın bambaşka bir etkiyi, okur bilincinde uzun uzun birtakım dönüşümleri amaçladığı apaçıktır. Ayrıca, bir kurmaca metnin yalnız öykü olmadığı da, öteden beri sık sık belirtilmiş bir gerçektir.<sup class="calibre3"><a href="../Text/okuma_split_121.html#footnote-295-86" id="footnote-295-86-backlink">[86]</a></sup> Bu bakımdan, özellikle günümüzde, artık o yüzlerce sayfalık romanları kimsenin okuyamayacağı, özetlerin ya da romanlardan yapılma televizyon filmlerinin ne güne durduğu, yolundaki tutum, kurmaca metnin doğası ile iletişim yapısı konusundaki bir bilgisizliğin dile gelişidir.<sup class="calibre3"><a href="../Text/okuma_split_122.html#footnote-295-87" id="footnote-295-87-backlink">[87]</a></sup> Bir kurmaca metnin sunduğu dünyanın eşdeğeri anlam dizgesi, metnin tek tek öğelerinin bireşiminden ortaya çıkacağı için her kesin özetleme, iletişimin bir güdükleştirilmesidir. Ayrıca, kurmaca metnin güdüm-kurgusu, gereçler donanımının göstergesel ilişkileri, iletinin alımlanma koşulları hiçbir zaman kesinlikle tüketici bir anlamın oluşturulmasına elverişli değildir. Bir metnin kurgusal düzeni, okura ancak belli bireştirme seçenekleri sunar, yoksa yazınsal yapıtta donanımın öğeleri, kesin bir bilgiyi bütünüyle aktarmak amacıyla düzenlenmiş değildir. Bunun tersini düşünenlere, Ulysses’te hangi kesin bilginin sunulduğu sorusunu sormak yeter. Kurmaca metinlerle kullanmalık metinlerin ayrımı da burada belirir. Kullanmalık metinlerde böyle bir sorunun yanıtını vermek hiç de güç değildir. Bir kurmaca metin somut bir içeriği sergilemez, çok çok bunu okurun kendi düşgücü etkinliğiyle bulgulayabileceği bir biçimde sunar. Ancak, metnin güdüm kurgusunun okuru bütünüyle kesin bir anlama yönelteceği durumlarda, okurun bu etkinliği ortadan kalkmış olur. Bu da kurmaca metinlerde görülen bir durum değildir. Yazınsal metinde kurgusal düzenleme, donanım gereçlerini bireştirme olanaklarını yaratır. Yoksa ne bu gereçlerin kendileridir amaç, ne de doğrudan doğruya bir bilginin sunulması.</p>

  <p class="normal">Metnin güdüm-kurgusu, her metnin teknik özellikleriyle de ilgilidir. Romanda çok değişik biçimlerde uygulanan anlatım tekniği, ya da destanın, masalın belli teknikleri, sonede sekiz dizelik ilk bölümle altı dizelik ikinci bölüm arasındaki karşılıklı izleksel ya da koşuksal ilişkiler, Spenser, Shakespeare gibi ustaların geliştirdiği İngiliz sonesinde, son iki dizenin uyaklı olması gibi işlemler buna örnek olarak anılabilir. Ancak, geleneksel yazın tekniği hiçbir zaman, metnin bütün güdüm-kurgusuyla ilgili her şeyi açıklamaz. Yazarın uyguladığı bireysel tekniklerin temelindeki biçimsel yapı olarak anlamlıdır geleneksel teknik belki. Nedir işlevi bu temeldeki geleneksel yapının? Metnin güdüm-kurgusu yalnız donanım öğelerinin göstergesel ilişkileriyle kavranışını örgütlemekle kalmaz, söz-eylem örneğindeki gibi yerleşik işlemlerin (accepted procedures) benzeri bir işlev de gerçekleştirir. Söz-eylem kuramında, iletişimin gerçekleşmesi için, birtakım yerleşik toplumsal işlemlerin gönderici ile alıcı açısından paylaşılması gerekiyordu. Paylaşılan bu bilginin iletişimden önce hazır olması zorunluydu. Ama gerçek dünyanın bildik anlamlarını değişime uğratarak sorunsal durumlar yaratan kurmaca metin, bu paylaşılan ortak tabanı nasıl yaratır? Gerçekte bu metinlerde beklenmedik nitelikteki sorunsal durumların, bilinen görüngülere bağlanmasını sağlamak, metnin güdüm-kurgusunun görevidir.</p>

  <p class="normal">Metnin güdüm-kurgusunun işlevi, yazın eleştirisinde çoğunlukla anlatım dilindeki değişmelerle ya da çağdaş yapısalcı eleştiride görüldüğü gibi, ölçüt dilden sapmalarla açıklanmıştır. Yirminci yüzyıl başlarında, Yeni Eleştiri akımının kuramcılarından I. A. Richards, 1924’te, dilin yazınsal etki sağlayan kullanımını “duygusal kullanım” (emotive use) diye adlandırarak, başka etkilere yönelik kullanımlardan, bu arada “bilimsel kullanım”dan (scientific use) ayırır.<sup class="calibre3"><a href="../Text/okuma_split_123.html#footnote-295-88" id="footnote-295-88-backlink">[88]</a></sup> Richards, bilimsel sözceyi (scientific statement) göndergesi belli, duygusal sözceyi de (emotive statement) daha çok alıcıda uyandırdığı etkilerle işleyen, belli göndergelere bağlanamayan sözce olarak tanımlar. Düzmece-sözceler kuramıyla da, bildik somut göndergelere bağlanamamayı, yazınsal dilin başlıca özelliklerinden sayar.<sup class="calibre3"><a href="../Text/okuma_split_124.html#footnote-295-89" id="footnote-295-89-backlink">[89]</a></sup></p>

  <p class="normal">Gerçekte bir metnin okunmasının iki yönlü bir yaşantı olduğu doğrudur. Nitekim William Empson da, Richards’ın düşünsel-duygusal etki ayrımına katılır, ama bu iki tür etkinin böyle birbirinden kesinlikle ayrı tutulmasına, aralarındaki karşılıklı ilişkinin görmezden gelinmesine karşı çıkar.<sup class="calibre3"><a href="../Text/okuma_split_125.html#footnote-295-90" id="footnote-295-90-backlink">[90]</a></sup> Ancak Empson, daha sonra Seven Types of Ambiguity’de de görülebileceği gibi, sözcüklerin, her zaman bilincine varamayacağımız duygu, anlam ayrımcıkları taşıdığını söylerken, bu belirsizlik durumunun, bir metin alıcısında uyandırdığı etkiyle pek ilgilenmez. Empson’ı ilgilendiren, okurun gerçek okuma yaşantısından daha çok, sözcüklerin anlambilimsel gücüllüğüdür. Bu gücüllüğün çözümlemesini yapmaktaki başarısı büyüktür, ama sözcüklerin art arda sıralandıkları zaman okurda hangi etkileri geliştirdikleri, hemen hemen değinmediği bir konudur. I. A. Richards da, William Empson da, bir yazınsal metnin anlamını o metnin iletisiyle özdeş sayarlar. Oysa anlam, metnin alımlanmasıyla, başka bir deyimle okurda, iletiye dönüşecektir.</p>

  <p class="normal">Ölçüt-dil ile yazınsal dil arasındaki ayrımı ilkeleştiren ise, 1940 yılında Jan Mukarovsky olur. “Ölçüt-dil kurallarının kırılması, düzenli bir biçimde kırılması, dilin yazınsal kullanımını olanaklı kılar; bu olanak bulunmasa, şiir de olmazdı,” der Mukarovsky.<sup class="calibre3"><a href="../Text/okuma_split_126.html#footnote-295-91" id="footnote-295-91-backlink">[91]</a></sup> Bir yazınsal metnin dilini, kendi nesnel sınırları içinde görerek, bütün metindışı dilsel ilişkilerinden soyutlayan duygusal aldanma (affective fallacy) kuramı ise, Yeni Eleştiri akımının ana sorunlarından biri olarak karşımıza çıkar. Duygusal aldanmayı, “... şiirin kendisi ile sonuçlarını, ne olduğu ile ne yaptığını, birbirine karıştırmak...” diye tanımlayan W. K. Wimsatt ile M. C. Beardsley, bu aldanma “eleştirinin ölçütünü şiirin ruhbilimsel etkilerinden üretmekle işe başlar, izlenimcilik ile görecilikte sona erer. Sonuç... özel bir eleştiri yargısının konusu olan şiirin kendisinin ortadan silinmeye yönelmesidir,” derler.<sup class="calibre3"><a href="../Text/okuma_split_127.html#footnote-295-92" id="footnote-295-92-backlink">[92]</a></sup> Bir şiiri oluşturan gereçlerle kaynakların da şiirin özerk dil varlığıyla karıştırılmaması görüşü, Wimsatt ile Beardsley’in başka bir yazılarının konusudur.<sup class="calibre3"><a href="../Text/okuma_split_128.html#footnote-295-93" id="footnote-295-93-backlink">[93]</a></sup> Anlaşılacağı üzere, bu yaklaşımda eleştiri, izlenimcilikten, görecelikten kurtarılmaya çalışılırken, bir yazınsal metnin etki yapısının da hem kendi içinde hem de dilin bütünü içinde bir dizgelilik göstereceği gözden kaçırılmaktadır.</p>

  <p class="normal">Günümüzün yapısalcı eleştirmenlerinden Michael Riffaterre de, Roman Jakobson ile Lévi-Strauss’un, Baudelaire’in “Les Chats” şiirini çözümleyen yazılarına yanıtında, “şiir dildir, ama gündelik konuşmanın sürekli üretmediği etkiler üreten bir dil,”<sup class="calibre3"><a href="../Text/okuma_split_129.html#footnote-295-94" id="footnote-295-94-backlink">[94]</a></sup> diye başlarken, ölçüt-dil yazınsal dil ayrımından yola çıkar. Ama, ayrımın sınırlarıyla ilgili olarak, önceki yapısalcılardan çok daha esnek bir tutum gösterir, yazınsal yapıtın okuru etkileme düzenine bir öncelik tanır. Yapısalcı bir çözümlemenin metinde saptayacağı dizgelilik, okurun göreceği ya da kavrayacağı türden olmayabilir Riffaterre’e göre. Bu durumlarda okur, çözümlemedeki sakıncalı uzamsal sıralamalar karşısında ne yapacağını şaşırır, bu da gerçek bir kavrayışı önleyebilir. “Yapısalcı dilbilimin, şiir çözümlemesine doğrudan doğruya uygulanmaya elverişli olup olmadığı,” sorusu üstünde de durur Riffaterre.<sup class="calibre3"><a href="../Text/okuma_split_130.html#footnote-295-95" id="footnote-295-95-backlink">[95]</a></sup> Hem elverişlidir, hem de değildir sonucu çıkarılabilir belki burda. Yapısal betimlemelerle anlam arasında her zaman kesin bir doğrudan doğruya ilişki bulunduğunu kimse ileri süremez, ama böyle betimlemelerin de metin çözümlemesine katkısı küçümsenemez.</p>

  <p class="normal">Yazınsal deyiş, büyük önem taşır Riffaterre’in görüşünde.<sup class="calibre3"><a href="../Text/okuma_split_131.html#footnote-295-96" id="footnote-295-96-backlink">[96]</a></sup> Bir yazınsal deyişler bilimi ararken Riffaterre şu ilkelere varır: Deyiş, bir yazarın birtakım iletişim etkileri sağlamakta kullandığı yoldur. Bu bakımdan bir metnin deyişini incelemek, yazarın amaçladığı anlamları, kullandığı sözsel biçimlere bağlamaktır. Ancak bu amaçlanan anlamları bütünüyle de yazara geri dönüp bulgulayamayız, dolayısıyla bize okurun tepkisini incelemek kalır. Okurun tepkileri ise öznel değer yargılarıyla çarpık olabilir. Bununla birlikte, deyişteki birtakım uygulamaları bize gösterebilir bu tepkiler. Bu tepkilerden metindeki deyişin, hangi noktalarda dilbilimsel olgulara (linguistic facts) bağlı kaldığını, hangi noktalarda kendine özgü uygulamalarla dilbilimsel olgulardan ayrılarak yazınsal etkiyi yönlendirdiğini çıkarabiliriz. Yazarın uyguladığı geleneksel ya da özgün deyiş işlemlerinin tümü, bir metindeki deyişsel olguyu (stylistic fact) yaratır. Bu da bir metnin etki temelidir, Riffaterre’e göre.</p>

  <p class="normal">Yapısalcı görüşten yola çıkarak, yazınsal dil doğal dil ayrımına bağlı kalan bir çağdaş incelemeci de Jurij M. Lotman’dır. Lotman, sanat metninin dilini doğal dile oranla, yeni bir dünya kuran ikincil nitelikte bir dil olarak görür. Bu ikincil kendine özgü iletişim örgüsünde, gündelik dildeki birçok sözcüğün düzanlamları değişikliğe uğrayabilir, yeni bir iletişim düzenlemesinin doğurduğu yeni anlam ilişkileri belirir.<sup class="calibre3"><a href="../Text/okuma_split_132.html#footnote-295-97" id="footnote-295-97-backlink">[97]</a></sup> Gerek Riffaterre, gerekse Lotman, yazınsal dili tanımlarken, onu temelde dilin bütünü üstüne kurulu bir kendine özgü iletişim düzeneği olarak görmekle, kendilerinden önceki birçok araştırmacının, yazınsal dili ölçüt-dile, gündelik kullanıma, bilim diline karşıt sayarken düştükleri yanılgıya düşmezler. Bu yönlerini, sanat yapıtını toplumsal, kültürel, tarihsel bir bağlam içinde işleyen göstergebilimsel bir olgu diye tanımlamış Mukarovsky’nin etkisine borçludurlar. Bununla birlikte, yazınsal metnin işleyişinin ancak okurun tepkisi ile bütünleneceğini ileri süren Stanley Fish, Riffaterre’in “deyişsel olgu - dilbilimsel olgu” ayrımını zorlama bularak, “bir deyişsel olgu, tepki olgusudur... bu tepki de en küçüğü ile en gösterişsizinden, en büyüğüne, en çarpıcısına varıncaya dek bütün dilbilimsel yaşantıları kapsadığı için, metinde her öğe deyişsel bir olgudur,” der.<sup class="calibre3"><a href="../Text/okuma_split_133.html#footnote-295-98" id="footnote-295-98-backlink">[98]</a></sup> Yazınsal metinde herhangi bir sözcenin anlamı, o sözcenin göndergesini belli bir ölçüde yansıtabilir ama, o göndergenin özdeşi olamaz Fish’e göre.<sup class="calibre3"><a href="../Text/okuma_split_134.html#footnote-295-99" id="footnote-295-99-backlink">[99]</a></sup></p>

  <p class="normal">Stanley Fish, kurmaca metnin anlamı ile göndergesi arasındaki ilişkinin özelliğine parmak basışı; bir de her metnin anlamının ancak okurda bütünlendiğini vurgulayışı ile, işlevsel bir metin kuramı yönünden en can alıcı noktalara yönelir. Öte yandan, bugünkü yazınbilimin, hem yeni eleştirinin hem de yapısalcı eleştirinin deneylerinden öğreneceği çok şey vardır. Yeni eleştirinin metin yüzeyinde saptadığı dil kullanımı ilkeleri, yapısalcı eleştirinin de, yazın yapıtını hem metiniçi hem de metindışı ilişkileriyle ele alan dizge kavramı, bugün geniş kapsamlı bir yaklaşım için önemlerini sürdürürler. Ayrıca, Mukarovsky’nin, yazınsallık kavramıyla ilgili açıklaması da, bugünkü yazınsal araştırmanın çıkış noktalarından biri olabilecek niteliktedir: “Şiir yapıtını algılayışımızda, öne çıkmaya karşı direnen öğelerin oluşturduğu art-alanın iki yönü vardır: ölçüt-dilin kuralları, geleneksel estetik yasalar. Bu iki art etken, somut durumlarda biri ağır basmakla birlikte, birer gücüllük olarak hep duyururlar kendilerini.<sup class="calibre3"><a href="../Text/okuma_split_135.html#footnote-295-100" id="footnote-295-100-backlink">[100]</a></sup> Burada, metinde bir gücüllük olarak süren ölçütün yalnız dil olmayışı, estetik yasaların da işe karışması ilginçtir. Yazınsal dilde her yapılan işin, estetik bir örgüye de bağlanması zorunluluğu açıkça belirir Mukarovsky’nin bu sözlerinde. Ancak, ölçüt-dil kurallarının da, estetik yasaların da kırılması, gerçekte kuraldan sapma ile bir anlam gücüllüğü yaratmakla birlikte, hiçbir durumda, yaratılan bu anlamın örgütlenişini sağlamaz. Doğrudan doğruya ölçüt-dilden ya da yerleşik kurallardan sapma ilkesi üstüne kurulmuş yazın kuramlarının yetersizliği de bu noktadadır. Sapmalar bir anlam gücüllüğü türetir, ama bu türetilen anlamı bir estetik yapıda düzenlemezler.</p>

  <p class="normal">Burada, toplumsal kültür içinde değişmez birer ölçüt niteliği kazanmış dil ile estetik yasalar toplamı, yazınsallığın koşulu olmaktadır. Ancak, bu kurallarla yasaların kırılmasından doğan yazınsallık, işlevini nasıl sürdürür? Bir okuru, güzel bir şiir, roman, öykü olarak nasıl etkiler? Kurallarından sapılan ölçüt ya da yasa, bir yerde gündelik yaşamın parçaları olduklarından, yazınsallık bütünüyle soyut bir sanat alanına özgü bir olgu değildir. Geleneksel eleştiri yaklaşımında hep böyle görülmüş olması, bir yanılgıdır. Yazınsal metnin, ölçüt-dilden ya da estetik yasalardan sapması, onun başlıca belirleyici özelliği olamaz. Metni oluşturan dilsel, kültürel öğelerin, bir estetik nesneyi nasıl kurduğu gözlemlenerek, daha somut bir yazınsallık kavramının araştırılması gerekir. “Herhangi bir sanat yapıtının izleksel öğeleriyle algılanmasında, bir yandan yaşam gerçeği ile gündelik yaşam değerleri, bir yandan da sanat aracılığıyla iletilen gerçeklik, bir ilişkiye girerler. Böylece sanat yapıtının değerlendirilmesi, bir dönemin tüm yaşamı ile değerlerinin koşullandırdığı karmaşık bir süreçtir.”<sup class="calibre3"><a href="../Text/okuma_split_136.html#footnote-295-101" id="footnote-295-101-backlink">[101]</a></sup> Yalnız dilsel ya da estetik sapmanın koşullandırdığı bir süreç değil. Sapmalar kendi başlarına ne denli incelenir, sınıflandırılırsa da, metnin estetik kurgusu açıklanmış olmaz. Yazınsallık kavramı, metni kuran öğelerin işlevlerinde, çok daha somut bir nicelik olarak izlenebilir.</p>

  <p class="normal">Dilin, ölçütten sapan kullanım örnekleri bugüne değin, eleştirmenler ya da dilbilimcilerce, söz sanatları, değişmeceler, tutarsız kullanımlar gibi başlıklar altında toplanmış, sınıflandırılmıştır. Bir yazınsal metnin yapısı açıklanırken de, bu kullanımların metnin neresinde ne ölçüde yer aldığı araştırılmış. Benzetmeler, eğretilemeler, yinelemeler, örtmeceler, iğnelemeler saptanmış şiirlerde sözgelişi, bunların kullanım oranı ile kullanım yerlerine göre, metinlerin yapısı konusunda bir sonuca varılmaya çalışılmış çoğunlukla. Dilde kurulabilecek yapıların sonsuzluğu, hiçbir zaman tüketici ilkelerle kuşatılamaz niceliği, çoğunlukla gözden kaçırılmış. Ama bütün bu yönleriyle birlikte sapmacı kuramların, estetik yapının, insan varlığının tüm dünyası içinde taşıdığı anlam yönünden açıklayıcı bir işlevi de yok değildir. Her sapma olgusu, alışılmış bir kuralın ya da kuralların geçerliliği üstüne temellenir. Sapma, gerçekte bu temeldeki geçerlilikten sapmadır, bu geçerliliğin sarsılmasıdır. Geçerliliği benimsenegelmiş ölçülerin sarsılması ise, okurun bilincini askıda bırakarak bir gerilim doğurur. Okuyan bilinç, yeni bir geçerlilik temeli bularak bu gerilimi dengeleme çabasına düşer. Gerilimin giderilmesi de doğduğu uçtan, başka bir deyimle, kendisinden sapılmış olan yerleşik ölçütten bakılarak değil, değişme ucundan bakılarak gerçekleşir. İletinin alıcısı burda önem kazanır böylece, metin ile okurun ilişkisi, yeni anlamı örgütleyecek etken olarak öne çıkar. Bu ilişki sürecindeki sürekli geri-dönümlerle yönelinen şey, ne soyut bir yerleşik ölçütün kuralları, ne de soyut bir estetik yasalar bütünüdür. Okurun öznel konumu ile alışkanlıklarıdır ağır basan. Okurun yeni uçtan yaklaşması ile, dural estetik gelenek de, dilsel sapma da, devingen bir işlev kazanmıştır. İşte bu noktada, “yazınsallık niteliği” okurun ilgisini belli bir yönde etkinliğe sokarak, söz-eylemin gerçekleşmesini güvence altına almış olur.</p>

  <p class="normal">Yerleşik ölçütten sapma olgusu, yazınsal metinlerde böyle anlaşılır, önceden belli katı bir kurallar bütününe bağlanmakla yetinilmezse, başka bir deyimle, okurun beklentisi ile düşgücü girerse işin içine, ölçüt-kuralların kısılması, yalnız anlambilimsel bir gücüllüğün üretilmesini aşar. Okur beklentisinin ölçütleri iki yönlü bir özellik gösterir. Birincisi, metnin gereçler donanımıyla ilgilidir. Metnin donanımında yer alan toplumsal kurallar ile yazınsal ilişkiler bir yandan metnin kavranış çevrenini belirlerken, bir yandan da, alımlama ediminin temeli olacak beklenti kurallarını oluştururlar. Öte yandan, beklentinin ölçütleri, belli bir okur kitlesinin toplumsal kültürel alışkanlıklarıyla da ilgilidir. Her yazar, çizdiği dünyayı, belli bir dilin, belli törelerle yaşayan kişilerine iletmek amacındadır. Bu bakımdan, ilk çırpıda seslenilen okurun kültürel yapısı ile dünya görüşü, aşağı yukarı bellidir. Bu, özellikle, politik söylev metinlerinde apaçık görünür. Sözgelişi, dinsel duygular, alıcı kitlesinin yaşama biçimine yön veren önemli bir kültürel etkense, beklentinin ne olduğunu en kestirme yoldan bilir politikacı, bu beklentiyi karşılamayı iş edinir konuşmalarında. Her türlü propaganda yazısında da açıkça görülür bu nitelik. Dünyaya bakışı ilkel bir ulusçuluğun yanılsamalarıyla koşullanmış bir okur kitlesinin de beklentisi aşağı yukarı bellidir. İlkel politikacılar, nerdeyse bir içgüdüyle, çıkarlarını bu beklenti üstüne kurulmuş bir iletişimde ararlar. Her türlü öğretici yazında da, bir beklentinin karşılanması söz konusudur. Ama bu beklentiyi şu ya da bu yönde karşılamak, yazarın dünya görüşü, kafa yapısı, içtenliği ile yakından ilgilidir. Ortaçağdan beri, bu tür metinlerde, belli bilinç koşullandırmaları sürekli olarak işin içine sokulur, bu temel üstüne kurulur iletişim. Ancak, bu yerleşik beklenti ölçütlerine karşıt metinlerin, okurda bir gerilim doğuracağına da değinmiştik. Böyle bir karşıtlıktan doğacak anlambilimsel gücüllük yeni bir iletişim konumunu zorunlu kılar. Sözgelişi, ortaçağ şövalyelik kurumuna karşıt Don Quijote’de, okurun bir şövalye öyküsünden beklentisi çelişik bir işlevle işe karışır. Metin, hem birtakım toplumsal kültürel ölçütlerden bir sapmadır, hem de yeni anlamın türetilebilmesi için, sapmanın konusu olan ölçütlerin göz önünde tutulmasını zorunlu kılar. Burada da metin bir alıcıya yöneliktir, yoksa birtakım ölçütlerin kırılması, amacı kendiyle sınırlı bir işlem değildir. İşte geleneksel deyiş kuramları, işin bu yönünü gözden kaçırırlar. Sapmadan doğan anlambilimsel gücüllük üstüne eğilirken, bu gücüllüğün, yarattığı gerilimle metin-okur ilişkisini düzenleyişine, bu ilişkinin yapısal dizgelerine yönelmezler. Oysa, bir yazınsal metnin kuruluşunda yalnız belli gereçler aracılığıyla birtakım bilgilerin sunulması değil, bu gereçlerle bilgilerin yeni bir anlamı oluşturmak üzere örgütlenişi söz konusudur.</p>

  <p class="normal">Günümüz sanat eleştirmenlerinden E. H. Gombrich, Art and Illusion, bir de Norm and Form adlı yapıtlarında, sanat yapıtının kuruluşu ile kavranışını incelerken birtakım ilginç açıklamalar getirir bu konuya. Wolfgang Iser, Gombrich’in görsel sanat ürünlerinin kuruluşu ile kavranışını, bu iki süreci birbirinden ayırmadan çözümlemekte kullandığı iki terimin, yazınsal metinde okurun alımlamasını yönlendiren işlevleri açıklamakta da, birtakım noktaları aydınlatacağını gösterir.<sup class="calibre3"><a href="../Text/okuma_split_137.html#footnote-295-102" id="footnote-295-102-backlink">[102]</a></sup> Gombrich’in kullandığı terimler, “şema” ile “düzelti”dir.<sup class="calibre3"><a href="../Text/okuma_split_138.html#footnote-295-103" id="footnote-295-103-backlink">[103]</a></sup> Şema, alıcının algılarını düzenleyen bir süzgeç gibi iş görür, bu değişiklikler dünyasında birtakım algı verilerini alışılmış bir eksen çerçevesinde toplayabilmemizi sağlar. “Kafamızın, yaşantılarımızı bilinen şeyler çerçevesinde adlandırıp ayırt etmesi eğilimi, tikel bir durum karşısındaki sanatçı için, gerçek bir sorun ortaya çıkarır.”<sup class="calibre3"><a href="../Text/okuma_split_139.html#footnote-295-104" id="footnote-295-104-backlink">[104]</a></sup> Toplumda, birtakım algıları daha önce varolan bir şema çerçevesinde özdeşleme eğilimi her zaman vardır. Sanatçı da yapıtını yaratırken bu şema ile koşulludur ister istemez. Gombrich, belli ülkelerde, belli dönemlerde sanatçıların gerçek yaşam nesnelerini, sözgelişi Uzakdoğu resminde yaprakların, kuşların, çiçeklerin, dağların aşağı yukarı birbirine benzer biçimlerle dile getirilmelerini bu ön şema kavramına bağlar. Aynı şeyi, Osmanlı minyatürlerinde, tören alaylarının, savaş sahnelerinin, tahtta oturan sultanların çiziliş biçiminde de görüyoruz. Atlar, ağaçlar, insanlar, düzenlemenin bütünü, nerdeyse kalıplaşmış bir özellik gösterir bu minyatürlerin hepsinde. Buradaki kalıplaşma, şemanın ta kendisidir. Her sanat yapıtının ardında, böyle bir şema varlığını sürdürür. Bu şema aracılığıyla bir dünya dile getirilir, ama dile getirilmiş bu dünyanın kavranışı da gene bu şema aracılığıyla olur. Ancak, bu yerleşik şemanın kapsayamayacağı nitelikte yeni algı yaşantılarının dile getirildiği durumlarda, sanatçı şemadan sapmaya, başka bir deyimle, şemanın bütününde bir düzeltiye girişebilir.<sup class="calibre3"><a href="../Text/okuma_split_140.html#footnote-295-105" id="footnote-295-105-backlink">[105]</a></sup> Geleneksel şemaya uymayan her sapma, kendi değişik göndergesini de birlikte getirir böylece. Yapıtın şemaya karşıtlığı, sanatçının kurduğu yeni anlamın da, bu anlamın kavranmasının da başlıca dayanağı olur. Böylece, şemaya uygulanan her düzelti, alıcıdaki beklenti biçiminin sarsılması, o şemanın geleneksel göndergesinin aşılması anlamına gelir.</p>

  <p class="normal">Gombrich’in, bilinmeyen yeni anlamların, bilinen yerleşik anlamlar aracılığıyla türetilebileceği yolundaki bu kuramı, yazınsal metinlere uygulanırsa, yazın ürünleri için metin öncesi bir şemadan, ölçüt olabilecek tek bir nesnel nitelikli dünya ya da kalın dizgeden söz etmek güçleşir. Yazınsal metinde ancak, metnin donanımındaki toplumsal kurallar ile gelmiş geçmiş metinlerin anlatım biçimleri, birtakım göstergelerle, metin öncesi dünya görüşünün niteliği ile koşullarını sezdirirler. Dolayısıyla, bunlarda bir düzelti işlemi, metnin dışındaki tek bir somut şemaya doğrudan doğruya uymayacağından, ancak çağrışım yoluyla sağlanır. Şema, metnin dışında yer almaz, metnin içinde bu çağrışımsal anlam ilişkileriyle oluşur. Çağrıştırılan bu karmaşık şemada bir düzelti, değişiklik ya da çarpıtma, okurun düşgücünü bu işlemin amacı yönünde, metnin estetik nesnesi yönünde işlemeye dürter. Estetik nesne, birçok yönden belirsizlikler taşır. Ön şemada bir düzeltinin söz konusu olduğu durumlarda ise, bu belirsizlik oranı özellikle artar. Bu belirsizliklerin adlandırılıp, anlam boşluklarının doldurulması ise, doğrudan doğruya okurun yetileriyle orantılıdır.</p>

  <p class="normal">Böylece, yazınsal metinlerde de ön şemanın kökü, dolaylı bir yoldan, yerleşik algı dizgeleri ile geleneksel metin biçimlerindedir. Şema, kesin bir mantıksal gönderge oluşturmaz metinde, ama metnin anlamlandırılmasını, bir eksen çerçevesine bağlamaya yarar. Görsel sanatlardaki durumun tersine, yapıttan ayrı görülemez şema. Bu bakımdan, yazınsal metnin estetik nesnesi de kendisinden ayrı tanımlanamaz.</p>

  <p class="normal">Kurmaca bir metnin iletişim düzeneğinde ilk aşama olarak görülebilir bu şema belki. Bundan üretilen estetik nesne de ikinci aşama olur. Metinden önce bağımsız bir biçimde yoktur şema, metinde oluşur. Her şema, bir dili bilenlerin hepsine açık değildir: Her çağın okuruna da aynı biçimde açık değildir. Her okur bu şemayı, okuma edimi aracılığıyla, kendi yetilerine, bir de bulunduğu tarihsel konuma göre kavrar. Sözgelişi, Milton’ın “Comus” şiirini bugün her okurun, bütünüyle aynı anlamları çıkararak okuyacağı söylenemez. Aynı kişinin değişik okumalarında bile aynı anlamların çıkarılabileceği söylenemez. Ayrıca, çağımızdaki okur, şiirdeki genç kızın, kendisini ayartmak isteyen Comus karşısında erdemini korumak için gösterdiği kararlı direnişten çok, Comus’un konuşmalarındaki renklilik ile inandırıcılığa hayran kalabilir. 1634 yılındaki okur ya da seyircinin gündelik yaşamından bir parça olarak bu şiirin ön şemasına giren Püriten ahlak ilkeleri, bugünkü okurun durumunda, anlamından da etkisinden de çok şey yitirmiştir. Aynı şeyi Elizabeth çağı seyircisinin Hamlet’i alımlayışı ile bugünkü seyircinin alımlayışı için de söyleyebiliriz. Edgar Rice Burroughs’un Tarzan öykülerini ya da bu öykülerden yapılma filmleri bir Amerikalı ile bir Afrika yerlisinin aynı biçimde alımladığını da düşünemeyiz. Demek ki, her metnin şeması, okurun bireysel yetileri ile tarihsel toplumsal konumuna göre açar kendini. Metnin iletişiminde ikinci aşama diye adlandırdığımız estetik nesnenin çözümlenmesi ise, okurun duyduğu estetik tadın metnin hangi işlevleriyle oluştuğunu araştırmakla sağlanacaktır.</p>
</body>
</html>
