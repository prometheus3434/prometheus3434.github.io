<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_26">3. Kurmaca Metnin Gereçler Donanımı</h2>

  <p class="normal">J. L. Austin’in, her söz-eylemin iletişiminde birtakım önkoşulların gerekliliğine büyük önem verdiğini gördük. Bu önkoşullar, gerek gönderici gerekse alıcı uçtan iletişime bir istekliliğin, iki ucun da paylaştığı birtakım ortak uzlaşımların, belli toplumsal davranış biçimleri olarak benimsenmiş birtakım işlemlerin bulunmasını zorunlu kılar.<sup class="calibre3"><a href="../Text/okuma_split_111.html#footnote-295-76" id="footnote-295-76-backlink">[76]</a></sup> Bu önkoşullardan herhangi birinin eksikliği, iletişimi olanaksız kılabilir Austin’e göre. Kurmaca metni de bu koşullar açısından gördüğümüzde, ilginç saptamalara varıyoruz.</p>

  <p class="normal">Her yazar bir okura ya da okurlara yöneltmiştir sesini. Daha önce de belirttiğimiz gibi, yalnız kendi için yazan kişi bile, hem yazar hem okur durumunu benimsediği için, bu kuralın dışında kalmaz. Herhangi bir okur, bir metni seçip okumaya başladığı an, iletinin alıcısı olarak, göndericiyle bir iletişime istekliliğini göstermiş olur. Austin’in söz-eylem için gerekli gördüğü koşullardan ilki yerine getirilmiş olur böylece. Gönderici ile alıcının paylaştığı ortak uzlaşımlar ile işlemler ise, kurmaca metnin iletişimi durumunda, ilk anda bağımsız olarak varolan öğeler değildir. Dilin, gündelik yüz yüze kullanımında, adı geçen önkoşulların yerine getirilmesiyle bir edimsel iletişim konumunun gerçekleştirilmesi kolaydır. Ama kurmaca iletişim konumunun gerçekleştirilmesinde, bu koşulların yerine getirilmesi, ancak metnin aracılığıyla olur. Metin ile okur arasındaki karşılıklı ilişkiden, metnin yapısal öğeleri yardımıyla kurulur bu konum. Bunu sağlamak için kurmaca metin, gerek dilbilgisel gerekse göstergebilimsel yapısı yönünden bir kurallılık, karmaşıklık, kuruluş incelikleri taşır. Söylemdeki bu yapısal ayrıntılılık, karmaşıklık, yüz yüze konuşma durumlarında yoktur sözgelişi, çünkü bu tür iletişimde hem sözcükler doğrudan doğruya deneysel somut dünyaya yöneliktir, hem de söz dışında birtakım dilberisi etkenlerin de sağladığı fazladan kolaylık vardır. Yazınsal iletişimde, ne okurun tanıdığı gerçek deney dünyasıyla ilgili bilgilerin doğrudan doğruya bir aktarımı, ne dilberisi öğelerin yardımı, ne de alıcının beklentileriyle değer ölçülerinin yazarca önceden bütünüyle kestirilebilmesi söz konusudur. Gerçekte yazınsal metnin kurallılığı ile ayrıntılı yapısallığı da, genel anlamda bir iletişim konumunu oluşturacak bu dolaysız etkenlerin yokluğundan doğan boşluğu doldurmak içindir. İletişimde, gönderici ile alıcı arasına giren uzamsal ya da zamansal açıklık, söylemin kurallılık taşımasını genellikle zorunlu kılar. İçtenlik dereceleri ne olursa olsun, karşılıklı konuşan iki kişinin, birbirlerine yazarken ya da telefonla görüşürken söylemde daha bir kurallılığa yöneldikleri apaçık bir gerçektir. Kurmaca metnin dilinin yapıca ayrıntılılığı, giderek kimi metinlerde dolaşıklığı, deneysel nesnelere yönelik olmayışından, simgesel bir iletinin taşıyıcılığını yaptığından dolayıdır. Bu durumda, “okurun dünyasında ya da alışkanlıklarıyla eğilimleri çerçevesinde bir özeleştiri olmadığından, metnin anlamı, gene metnin kendi içinde getirdiği öğelerden kurulacaktır.”<sup class="calibre3"><a href="../Text/okuma_split_112.html#footnote-295-77" id="footnote-295-77-backlink">[77]</a></sup> Gerçekte metnin, iletinin dolaylı niteliği ile okurun gerçek deney dizgeleriyle koşullu dolaysız beklentisi arasında ilk anda beliren bu karşıtlık, bir bakıma gerekli, okur ile kurmaca metin arasında gelişecek eytişimsel ilişkinin de temelidir.</p>

  <p class="normal">Okurun, metin ile kendisi arasındaki bu karşıtlığı giderme çabasıyla, kurmaca iletişim konumunun oluşturulması süreci başlar. Bu aşamada, metnin yapısal varlığına temel öğe olarak girmiş gereçlerin, hangi ilkeye göre seçildiğini saptayabilmek, anlamanın ilk adımını atmak olacaktır. Bu gereçler donanımı,<sup class="calibre3"><a href="../Text/okuma_split_113.html#footnote-295-78" id="footnote-295-78-backlink">[78]</a></sup> metnin estetik-dışı gerçekliğini değişik boyutlarıyla sergiler. Her yazınsal metnin yaratılışında, yazar bu gereçleri başlıca üç alandan seçer:</p>

  <p class="normal">1. Kendi dilinde daha önce varolagelmiş metinlerin tümü.</p>

  <p class="normal">2. Toplumsal tarihsel değer dizgeleri.</p>

  <p class="normal">3. En geniş anlamıyla toplumsal-kültürel bağlam.</p>

  <p class="normal">Metnin bu gereçlere dayananan yönü, öğelerin yalnız metiniçi dilbilimsel ya da estetik ilişkileri ötesinde, metindışı bağlama da yöneltir okuru. Yazar, bu alanlardan seçtiği belli öğeleri, metnin amacına göre yeni bir ilişkiye, kendi aralarında bir etkileşmeye sokmuştur. Ancak, bu öğeler, gerçek yaşamdaki biçimleriyle, anlam değerleriyle yer almaz metinde. İşlevleri, okura tanış gibi görünecek bir olguyu ya da olguları sunmaktır, ama bu tanışıklık, metnin donanımındaki bildik öğelerin birbiriyle ilişkisinden doğacak yeni anlamlara açılmanın başlangıç noktası olarak önemlidir. Yoksa kurmaca metinde, gerçek yaşam alanlarından gelme her olay, durum, kişi, yer, zaman, eski nesnel düzeydeki kendine özgü anlambilimsel ilişkilerinden çözülmüş, yeni ilişkiler kazanmaya açık bir niteliğe bürünmüştür: Bir yandan yeni ilişkiye açıktır, bir yandan da kökeninde öteden beri göstergesi olageldiği eski anlam ilişkisini taşır. Bu eski anlambilimsel temel olmadan, yeni göstergebilimsel kullanımın neye oranlanarak anlamlandırılabileceği belli olmaz. Başka bir deyimle, yeni olan, eski anlamlardan oluşma bir perde önünde kazanır işlevini. Ama dediğimiz gibi, önceden varolmuş bir nesnel gerçekliğin kalıp gibi yansıtılması değildir metin. Metnin donanımında yer alan gereçler, onun çizmeyi amaçladığı dünyayı da alışageldiğimiz nesnel duyu deneyleri çerçevesinde yansıtmazlar. Bir bakıma, ne geçmişleri ne de geçmişin yeni kullanımı ile özdeştir kurmaca metnin gereçleri. Geçmiş ile gelecek arasında dururlar.</p>

  <p class="normal">Metnin donanımındaki bildik gereçler, yeni bir bağlamda, daha önce tanıdığımız yerleşik göndergelerinden çözülmüş olarak çıkarlar karşımıza. Özdeşlikleri yitmiştir. Ama öte yandan, yazarın belli birtakım öğeleri seçmesindeki ilkeyle, metnin kendine özgü kavramsal anaçizgileri de belirmiştir. Bir kurmaca metin olarak Don Quijote’ye bakarak, metnin gereçler donanımının işlevini, kavramsal örgünün nasıl oluştuğunu kısaca saptamaya çalışalım. Cervantes’in metnine gereç olan alanlardan ilki hiç kuşkusuz, İspanyolcanın yazın dilini oluşturagelmiş bütün örnekler, özellikle de ortaçağdan beri süregelen şövalye öykülerinin Roman dillerinde o güne değin üretilmiş örnekleridir. Don Quijote bunları çarpıtarak alay yoluyla etkiyi amaçlayan bir metin olduğundan, hem geleneksel şövalye öyküsünü günündeki okura yabancı olmayan özdeşliğinden uzaklaştırır, hem de yeni kurduğu söylemle yeni bir göstergebilimsel özdeşlik olanağı arar. Yazın alanında metindışı ilişkileriyle Don Quijote, kendi söylemine komşu bütün önceki metinleri, belli yazınsal uzlaşımları özümler bir yandan böylece. Ama bir yandan da metiniçi ilişkileriyle, özümlediği bu metinlerin alışılmış anlamlarını değişikliğe uğratarak, çelişik bir biçimde, şövalye öyküleri dediğimiz yazın geleneğinden kopuşu da dile getirir. Don Quijote’nin gereçler donanımını yazınsal düzeyde belirleyen seçme ilkesinin temeli budur diyebiliriz. Toplumsal-tarihsel gereçler düzeyinde ise Don Quijote’nin, çağında gerçek şövalyelik ülküsünün insanlık, güzellik, adalet kavramlarından çok uzaklaşmış olan toplumla bir hesaplaşmayı sürdüren metin olduğu söylenebilir. Bir toplumsal kurumun, şövalyeliğin, yozlaşması ile çöküşü, metnin temelinde yer alan önemli düşüncelerden biridir. Düşsel ülkü ile somut yaşam deneyinin, yanılsama ile gerçeğin birbiriyle kesiştiği anlam alanlarında, okurun düşüncesi yeni bir değerler dizgesinin ardına takılır böylece.</p>

  <p class="normal">En geniş anlamıyla toplumsal-kültürel bağlamda ise Don Quijote, insan kişiliğinin düşsever-gerçekçi, deli-akıllı, çılgın-sağduyulu, kuramcı-eylemci yönlerinin kişiler arası ilişkilerde yol açtığı durumlarda olayları gereç alır kendine. Çılgın şövalye ile yamağı Sancho’nun kişiliğinde, bir çatışır bir bağdaşır bu ikilemler. Bir çağın, bir toplumun değişik meslek kesimlerinden, değişik toplum tabakalarından kişileri arasındaki ilişkilerde bize görünür kılınan bu ikilemlerin, anlambilimsel uzantılarını evrensel bir geçerliliğe değin vardırırız. Ancak, gerçeklerin bu kesimi de, alışılagelmiş kavramların yerleşik dural çerçevesi içinde bütünüyle anlamlandırılabilecek nitelikte değildir.</p>

  <p class="normal">Metnin gereçler donanımındaki öğelerin, alışılmış anlamlarından çözülmüş yeni bir özdeşliğe, yeni anlamlandırma olanaklarına açık olmaları, hiç kuşkusuz metne yer yer bir anlambilimsel belirsizlik görünüşünü verir. Alışılmış eski anlamın geçerliliği kırılmıştır. Ama öte yandan da okur, kendini bütünüyle belirlenmemiş bir anlam karşısında bulur, çünkü metne giren gereçlerin bildik anlamları ile metiniçi ilişkilerinden çıkacak yeni anlam, bu iki tür gerçek arasında kurulmuş bir denge ile verilmez, metinde belli öğelerin dolaylı ya da dolaysız yoldan yinelenmesiyle verilir. Yoksa belirtmeye çalıştığımız gibi, metnin donanımında yer alan gereçler, gerçek dünyadan birtakım ilişkileri yansıtmazlar. Burada, belirlenmemiş olan yeni anlamın ortaya çıkarılması, okur ile metin arasında bir işbirliğini gerektirir. Metnin, öğelerin yeni bir düzenlenişiyle yöneldiği anlamın başka oluşu, okurun deneysel gerçek yaşantılarına karşıt niteliği, bu işbirliğinin temel dürtüsü olur.</p>

  <p class="normal">Metiniçi işlevleriyle böyle başka bir anlamı oluşturacak gereçlerin, metnin donanımına yazarca belli bir seçme ilkesine göre konmuş olmaları gerekir dedik. Anlamdaki bu başkalık, metindışı gerçeğin yeniden örgütlenmesi, öğelerin bir seçimden geçirilmesi, yontulup biçilmesi ile ortaya çıkmıştır. Buradaki söz konusu seçmenin ilkeleri nelerdir? Bu ilkelerin aranıp bulgulanmasıyla, okur ile metin arasındaki karşıtlık yavaş yavaş ortadan kalkar. Metinde amaçlanan başka anlamın ne olup ne olmadığı belirir. Bu seçmenin ilkelerine yön veren etken ne olabilir? Burada hiç kuşkusuz ilk göz önünde tutulması gereken şey, yazarın içinde yaşadığı toplumsal tarihsel ortamın dünyayı kavrayış biçimidir. Kurmaca metnin salt göndergesi, somut gerçeğin kendisi olmadığına göre toplumdaki kavrayış yapısıyla ilgisi oranında açıklık kazanır. Bir toplumun tarihsel gelişmesi boyunca, her dönemin, gerçeği bir yorumlayışı, bir kavrayış yapısı vardır. Bu yapı, belli yaşantı biçimlerinden, algı alışkanlıklarından, düşünsel yönelimlerden, değer dizgelerinden doğar. On dokuzuncu yüzyıl İngiliz romantik yazınında bireysel iç yaşantının, bir önceki yüzyıla oranla kuraldışı sayılan dilsel öğelerle uygulamaların, devrimci düşünce ile eylemin, gerçeğin belli bir biçimde yorumlanmasına yol açması gibi sözgelişi. Bu değişik etkenler, çağın insanının, yazın, sanat yapıtlarından beklentisinin de temelini oluşturur. Her çağın dünyaya bakışı, gerçeği kavrayışı, algı biçimi, önceki ya da sonraki çağa oranla, değişik özellikler göstereceğinden, bunlar üstüne kurulmuş estetik beklenti biçimi de değişir. Her toplumsal değerler dizgesinde belli beklentiler ağır basarak ölçüt niteliğini kazanır. Gerçekte belli yazınsal dönemlerin dorukları da, belli nitelikte bir yazınsal beklentinin ötekilerden daha ağır basmasından başka bir şey değildir.</p>

  <p class="normal">Yazarın seçtiği iletişim biçime göre, metnin gereçler donanımını belirleyen etkenlerin türü de değişir. Sözgelişi, şiirin metin ötesi ilişkilerinde, dilde yüzyıllardır süregelen yazınsal kalıplar ağır basarken, romanda metindışı etkenler daha çok tarihsel toplumsal değer ölçülerinden oluşur. Ancak, ne nitelikte olursa olsun bu metindışı gereçler donanımının bütün öğeleri, metinde açık anlamlardan daha çok örtük anlamları belirler. Yazar, karşımızdaki somut metniyle birtakım göstergeleri seçmiş durumdadır, ama bu seçilenlerin anlamca bütünleşmesi, seçilmeyen olanakların da görülebilmesiyle gerçekleşir. Bu olanaklar ise, toplumsal, tarihsel, yazınsal metindışı dizgelerin tanınmasıyla görülebilir.</p>

  <p class="normal">Belirttiğimiz gibi, her çağın duyuş, düşünüş, kavrayış biçiminde ağır basan birtakım değer dizgeleri vardır. Bunlar açıkça kavranabilecek dizgeler olmakla birlikte, kurmaca metne yansımalarının temelindeki seçme ilkesi, metinde açıkça değil, örtük biçimde yer alır. Kurmaca metnin okunuşunda, metin ile çağının düşünsel dizgeleri arasında doğrudan doğruya bir bağ kurulabilir. Ancak, bu bağın açıkça görülebildiği yerde bile, metne ne sonuçlarla yansıdığı okurca bulgulanacak bir noktadır.</p>

  <p class="normal">Çağdaş İngiliz romancısı Lawrence Durrell, The Alexandria Quartet adlı dörtlü roman dizisini, Einstein’ın görecelik kuramı üstüne kurulmuş bir biçimde yazdığını söyler.<sup class="calibre3"><a href="../Text/okuma_split_114.html#footnote-295-79" id="footnote-295-79-backlink">[79]</a></sup> Böylece, yapıtını okurken, yirminci yüzyılın gerçeği kavrayışına yön vermiş en önemli bilimsel kuramlardan biri ile bağ kurmamızı yazar açıkça önerir. Ancak, dört romanının gereçler donanımında önemli yer tutan görecelik kuramı burada, Einstein’ın çağdaş fiziğe uyguladığı salt biçimsel kimliğinden uzaklaşmış, bir anlatı yöntemine dönüştürülmüştür. Einstein’ın kuramı bir yönüyle, doğal kütlelerin gerek ağırlık gerekse eylem yönünden özelliklerinin, geleneksel salt-zaman, salt-kütle kavramlarıyla açıklanamayacağını, her eylemin yalnız uzamda değil, ışık hızına göre zaman içinde de yer aldığını söylüyordu. Bunun sonucu olarak, eylem durumundaki değişik gözlemcilerin algıladığı bir olayın ya da durumun süresi, her gözlemciye göre değişen bir niceliktir. Gözlemcinin de konumu ile hızına bağlıdır. Böylece, Einstein’ın kuramındaki gerçeklik, süreler ile uzaklıkların bileşkesi olan uzam-zamandır. Evrende her olgu, yalnız üç boyutlu bir uzamda değil, dördüncü boyut olan zaman içinde de yer alır, önermesini kurmaca söylemine çıkış noktası alan Durrell, görecelik kuramının, fizik biliminin ilgi alanı dışındaki sonuçlarını, taşıdığı gizli gücüllüğü düşünür. Konusunu “çağdaş sevginin araştırılması”<sup class="calibre3"><a href="../Text/okuma_split_115.html#footnote-295-80" id="footnote-295-80-backlink">[80]</a></sup> diye belirlediği dörtlü roman dizisinde kişiler arasındaki ilişkileri Freud ile Sade’ın da kuramları doğrultusunda dile getirirken, göreceliği bu yazınsal iletişim düzeneğine uygular. Görecelik kuramının burada kurmaca metnin anlatımına katkısı, kişilerin öznel yaşantısının nesnelleştirilmesini sağlamasıdır. Freud’un, en az dört kişiyi ilgilendiren bir karmaşık ilişki olarak nitelediği sevişme eylemi, Sade’ın en karşıt nitelikli duyguları içeren sevgi tanımı, The Alexandria Quartet’teki kişilerin yaşamı ile ilişkilerinin temelini oluşturur. Gerçekte bu metindışı bağlam, dört romanın her birinin başlık sayfalarına Freud ile Sade’dan aktarılan alıntı sözlerle okura sezdirilir. Proust ile Joyce’un, Bergson’un süre (durée) kuramından geliştirdikleri yazınsal söylem biçimi, bireysel iç yaşantının, zaman ekseni boyunca, geçmiş-gelecek-şimdi arasında sürekli bir bilinç akışı düzeninde aktarılmasıdır. Bilincin öznelliğidir ağır basan. Kişilerin yaşadığı çevreyle ilgili nesnel ayrıntı bile, öznel bilinç akışından yansır okura. The Alexandria Quartet’te Durrell ise, çok sayıdaki roman kişisinin değişik niteliklerle aşamalar gösteren sevgi ilişkilerini dile getirirken, bireysel bilinçlerin akışını, yalnız zaman ekseniyle koşullandırmaz, bilinç verilerini uzamsal bir düzende, parça parça, yan yana, dağınık sunar. Dörtlünün ilk üç romanı, Justine, Balthazar, Mountolive’de bu uzamsal düzendir ağır basan. Nessim Hosnani ile evliliğinde mutlu görünen Justine’in karmaşık bilinci ile kararsız sevgi ilişkileri, ilkin anlatıcı Darley’in gözlemleriyle, ilk kocası Arnauti’nin Moeurs adlı kitabından parçalarla, anlatıcı ile giriştiği sevgi ilişkisinin hem kendisinin hem de anlatıcının bilincinden kesitlerle sunulan görünümleriyle verilir. Sonra, kişilerden Balthazar’ın sözde bu ilk metne eklediği çıkmalarla, Justine’in Darley’i ya da kocası Nessim’i değil, romancı Pursewarden’ı sevdiği yolunda değişik görüşler, gözlemler, düşünceler sunulur. Daha sonra, Justine’in Clea ile de sapık bir ilişki içinde olduğu hem Clea’nın hem de öbür kişilerin bilinci ile gözlemlerinden yansır. Böylece yalnız Justine’in duygusal iç yaşamı, hem kendi bilincinden kesitlerle, hem de çevresindeki kişilerin gözlemleri aracılığıyla, görünüşte dağınık bir nesnellik, bir uzamsal düzen içinde dile getirilir. Belli başlı kişilerden her biri başka görür onu, her biri başka türlü anlamlandırır. Durrell, öbür roman kişilerinin duygusal yaşamını çizmekte de aynı yöntemi uygular. Böylece, bireysel bilinçlerle koşullanması gereken iç yaşantılar birbirinin ardından, nerdeyse harman edilircesine sergilenir. Kişiler arasındaki sevgi ilişkilerine, okur açısından da birçok bakış olanağı belirir. Son roman Clea ise, nedensellik üstüne kurulu geleneksel olay örgüsüyle, ilk üç romanın uzamsal düzende sunulmuş gereçlerine bir zaman boyutu sağlar. The Alexandria Quartet’te roman kişilerinin böylesine nesnelleştirilen duygusal ilişkilerinden, anlatımı amaçlanan çağdaş sevginin ne olduğunu, dört romanın oluşturduğu bir uzam-zaman bağlamında çıkarsama işi de okura, okurun görecelik ile yönlendirilmiş düşgücüne kalır. Einstein’ın fizik kuramının, ortaya atılışında açıkça öngörülmemiş bir gizil anlamını bulgulayarak, bu anlamı kurmaca metnindeki iletişimin temeli yapar Durrell. Görecelik kuramını, fizikteki bilimsel anlam göndergesinden uzaklaştırır, kurmaca bir iletinin taşıyıcısı yapar. Çağdaş sevinin içerdiği bütün karşıt duygular, değişkenlikler, kadın-erkek ilişkilerinin insan bilincindeki karmaşık dalgalanmaları, değişik konumdaki gözlemcilerin saptamalarıyla, değişik hızdaki yaşantıların kesitleriyle, görecelik ilkesine uydurulmuş olarak verilir. Yirminci yüzyılın düşünce biçimine yön vermiş bir bilimsel kuram, gerçek bağlamından çıkarak, yazınsal bir bağlamda anlam kazanır böylece.</p>

  <p class="normal">Bir çağın düşünce dizgesine egemen bir kuramın yazınsal bir metinde doğrudan doğruya yansımasına bir örnek de Lau-rence Sterne’in Tristram Shandy romanıdır. On sekizinci yüzyılın Aydınlanma düşüncesinde önemli yer tutan John Locke’un, düşüncelerin çağrışımı kuramı da, Sterne’in kurmaca metninin temeli olur. Ancak, Sterne de Locke’un deneyci kuramını kendi söyleminin amaçlarına uyarlar. Bilgi edinme konusunda düşünce çağrışımının en güvenilir dayanak olamayacağını Walter Shandy ile Uncle Toby’nin düşünce akışını izleyerek görür okur. Kişilerin düşünsel öznelliğini en katı sınırlara vardıran düşünce çağrışımı, gerçek bir bilgi iletişimine değil, nerdeyse karşıtlıklara götürür onları. Bu durumda insan ilişkilerini adlandırmak da okura düşen bir görev olur. Toplum içindeki ilişkilere, yalnız bilmek anlamak gibi eylemlerin değil, kişiler arası davranışlarla edimlerin yön verdiği anlamına koşullandırır yazar okuru.<sup class="calibre3"><a href="../Text/okuma_split_116.html#footnote-295-81" id="footnote-295-81-backlink">[81]</a></sup> Burada da yazar, çağının düşüncesine egemen bir kuramı, bildik göndergesinden, başka deyimle, Locke’taki anlamından uzaklaştırarak, yazınsal bir amacın gereklerine uydurmuştur.</p>

  <p class="normal">Bir çağın, bir toplumun egemen dizgelerine The Alexandria Quartet ya da Tristram Shandy gibi doğrudan doğruya değil de, dolaylı bir biçimde bağlı olan kurmaca metinler de vardır. E. M. Forster’ın A Passage to India adlı romanı bu tür metin örneği olarak görülebilir. Forster’ı, Arnold Kettle’ın da belirttiği gibi, bu romanda kesin bir ilkeye bağlamaya çalışmak oldukça sakıncalıdır.<sup class="calibre3"><a href="../Text/okuma_split_117.html#footnote-295-82" id="footnote-295-82-backlink">[82]</a></sup> İnsan yaşamında kişiler arası ilişkinin olanaklarıyla sınırlarını romanlarına çoğunlukla konu alan yazar, bu romanda aynı konuyu, gerek Doğu gerekse Batı dünyasından çağdaş değer yargılarını, değişik inanç, düşünce, algı alışkanlıklarını çok yönlü bir biçimde metnin gereçler donanımına sokar. İnsanlar arasında enikonu bir sevgi ile duygudaşlık bağının, insan yaradılışından kaynaklanan engellenişi, davranışları hem toplumlarının genel önyargılarıyla, hem de kendi bireysel saplantılarıyla koşullanmış kişilerin aracılığında yansıtılır burda. Chandrapore kentinin İngiliz yöneticisi Ronnie Heaslop, iyi yetiştirilmiş, hoşgörüsüz, Hindistan’daki görevinin yerlileri sevmek değil yönetmek olduğuna inanan, katı bir sömürge yöneticisidir. Annesi Mrs. Moore, gerek Müslüman gerekse Hindu yerlilere gösterdiği anlayışla, tıpkı onlar gibi, dünyayı umursamaz bir davranışı benimsemesiyle, öz oğlunun karşıtıdır bir bakıma. Ronnie’nin nişanlısı Adela Quested, İngiltere’den “gerçek Hindistan’ı görmek,” gibi özentili bir tutku ile gelmiş, ancak “bir Hintliye yapılabilecek en iyi şey, ölümüne göz yummaktır,”<sup class="calibre3"><a href="../Text/okuma_split_118.html#footnote-295-83" id="footnote-295-83-backlink">[83]</a></sup> benzeri düşünceler taşıyan İngiliz topluluğu içinde dünyası çarpılmış bir genç kadındır. Öğretmen Cyril Fielding ise, yerlilere karşı yantutmaz davranmak çabaları yüzünden, kendi yurttaşlarının çevresinden uzaklaştırılmıştır. Sevimli, duygusal, aşırı gururlu Müslüman Hintli doktor Aziz, Doğulu bir dünya görüşünün hem erdemlerini hem de eksiklerini yansıtır. Hintli mistik Profesör Goldbole ise, birçok yönden Aziz’e benzemekle birlikte, bütün evreni kuşatan sınırsız duygusallığıyla ondan ayrılır. Roman kişilerinin bu belirleyici özelliklerinden anlaşılacağı üzere, Forster’ın kurmaca söylemi, söz konusu ettiği iki toplumdan birinin ya da ötekinin dünya görüşünde ağır basan herhangi bir düşünce dizgesini başlıca temel olarak seçmiş değildir.</p>

  <p class="normal">Evet, A Passage to India’daki Hindistan, tarihsel bir kesitle sunulur.<sup class="calibre3"><a href="../Text/okuma_split_119.html#footnote-295-84" id="footnote-295-84-backlink">[84]</a></sup> Ama kişilerin yansıttığı değişik karşıt görüşlerin, onların davranışlarıyla somutlanması, okura bir tarihsel bağlamın temel dizgelerini değişik açılardan, burada özellikle karşıt kültürler karmaşasında, kavrama olanağını sunar. Karşıtlıklar, metin boyunca aşama aşama değişmezlik kazanarak, insan doğasının bir temel ilkesine indirgenir. Hem kişilerde değişik düşünme biçimlerini, hem de bunların dile getirilmesiyle amaçlananı, kendi gözü önünde yan yana bulur böylece okur. Sonra metnin gereçler donanımındaki bu çok yönlü karmaşık görüşleri bir yatay düzenlemeye sokarak, insan ilişkilerinin sorunsal açmazlarını bulgular. Buradaki yatay düzenlemede, gerçek yaşamda birbirinden apayrı bir biçimde varolan dizgelerin değerleri yan yana gelerek, metnin anlaşılma temeli olacak bir önbilgi sağlarlar. Bu önbilgi, insan doğasının, bütün dinlerde özlenen bir evrensel sevgi ülküsüyle açıklanmaya gelmezliğini, her değişik değer ölçüsünün olanaklarıyla başka bir nitelik kazanacağını gösterir. Dinlerdeki ülkü, gerçek yaşam dünyasının deneylerinden ayrıdır. Böylece romanın ana izleği, temel kavramlarıyla belirir. Dinlerin ya da politikanın soyut ülküleriyle değil, insandaki gizli güçlerin deney gerçeğine dökülmesiyle çizilir insanlık durumu. Bu da varolan bir dizgenin anlatılmasıyla değil, yalnız kurmaca söylem yoluyla açıklık kazanır.</p>

  <p class="normal">A Passage to India, doğrudan doğruya belli bir dizgeye, sözgelişi, yüzyılın başlarındaki Victoria çağı artığı sömürgecilik, bireysel özgürlük ya da din duygusallığı ülkülerine değil, bu ülkülerin sonucu olan sorunlar karmaşasına yöneliktir. Bu ülküleri amaçlayan dizgelerle insanın gerçek deneyleri arasındaki uçurumu gösterir. Bununla okurun, kendi yaşamında bir düzeltmeyi yapması için gerekli görüş olgunluğunu metinden edinmesi beklenir. A Passage to India metninin tarihsel gereçler donanımı, romanın göstermek istediği insan doğasının temel kavramlarını bu yoldan sergiler.</p>

  <p class="normal">Bir metnin gereçler donanımı, kendisinden önceki yazının yeniden bir değerlendirilmesini de kapsar. Metindışı değerlerle olan ilişki, metnin biçimi ile yazarın bireysel seçmesine göre değişir. Metnin gereçlerinden olan yazınsal gelenekler, hazır çözümler sunmaktan daha çok, metne bir yaklaşım çevreni sağlamaya, çok karmaşık öbür gereçlerin bir sıra, bir örgü içinde kavranmasına yarar. Yoksa, gerek yaşam dünyasından gerekse yazınsal dizgelerden alınma değişik öğeler, bir metnin gereçler dağarcığında kaynaşırken, daha önce de değindiğimiz gibi, işlevlerini öteden beri bilinen anlamsal eşdeğerleriyle ya da gerçek tarihsel geçerlilikleriyle kazanamazlar. Her kurmaca söylem, gereç olarak yararlandığı öğeleri değişime uğratarak kendine özgü bir anlam eşdeğeri yaratır. Bildik anlam eşdeğerlerinin alışılmışın dışında bir biçimde kullanılması, değişikliğe uğratılması, okurun bilincini:</p>

  <p class="normal">1. Önce metinde karşısına çıkan değişik değerin temelindeki alışılmış kullanım biçimine yöneltir.</p>

  <p class="normal">2. Metinde anlatımı amaçlanan dönemin tarihsel konumuna yöneltir.</p>

  <p class="normal">3. Metnin açıkça değil de örtük bir biçimde sunduğu yeni eşdeğer dizgelere yöneltir.</p>

  <p class="normal">Bunlardan birinci durum, özellikle çağdaşı bir yazarı okuyan kişinin durumudur. Sözgelişi, ortaçağ okuru için saraylı öyküleri, bir görev dizgesinin, başka bir deyimle şövalyelik kurumunun yazına yansımasıdır. Bu metinler, bu yönleriyle kazanırlar işlevlerini. İkincisi, doğrudan doğruya ya da değiştirilerek verilen bir tarihsel bağlamı gözlemleyen okurun durumudur. Sözgelişi, Don Quijote, saraylı öykülerini oluşturan aynı görev dizgesinin toplumda geçerliliğini yitirdiği tarihsel bağlamda işlev kazanan bir metindir. Her iki durumda da okurun alımlama etkinliği, metnin gereçler donanımı aracılığıyla açıkça değil de, örtük bir biçimde sunulan yeni eşdeğer dizgeye yöneltilir. Bu örtük eşdeğerin kavranmasıyla okur, metnin anlamını kurmaya başlayacaktır.</p>

  <p class="normal">Bir metnin gereçler donanımı ile okurun bireysel gerçek yaşantısı birbirleriyle örtüşür nitelikteyse, metnin örtük anlamlar açısından iletişim gücüllüğü de sınırlı demektir. Söylev, propaganda, gazetecilik gibi yazın alanı örneklerinde, öğretici yazılarda, kısacası bütün kullanmalık metinlerde, bu örtüşme olanağı oldukça geniştir. Böyle örneklerde, anlamın bir geçerlilik içinde düşey sıralanışı söz konusudur. Dolayısıyla bunlarda örtük anlam oranının sıfır olduğu bile sık sık görülür. Bu durumun tam karşıtı ise, anlam dizgelerinin devingen bir yatay alana yayılması, örtüşme alanının sıfıra yaklaşacak oranda azalmasıdır. Bu alan, yazarın kendi dilindeki çağdaşı okurlar için, başka dillerden ya da yüzyıllardan okurların durumundakinden ister istemez daha geniştir. Sözgelişi, Robinson Crusoe’nun yayımlandığı 1719 yılında İngiliz okuru, Defoe’nun metnine gereç olarak girmiş birçok tarihsel toplumsal olayı gerçekten yaşamış durumdadır. Defoe’nun en önemli kaynağı olan denizaşırı gezi serüvenleri yazını, Alexander Selkirk olayı, Püriten dünya görüşü, birer güncel konudur onun için. Belki, Defoe’nun nesnel ayrıntıcı anlatımının temelindeki Locke felsefesi bile tanıdığı bir şeydir. Bu bakımdan, metnin gereçler donanımındaki birçok öğe, o çağdaki okurun kişisel yaşantılarından edinme bilgileriyle örtüşür. Oysa bugünün okuru için Robinson Crusoe metni, bir çırpıda özdeşlenemeyecek türden gereçlerle, dolayısıyla da daha çok sayıda örtük anlam ilişkileriyle doludur.<sup class="calibre3"><a href="../Text/okuma_split_120.html#footnote-295-85" id="footnote-295-85-backlink">[85]</a></sup> Ama her zaman böyle olmaz durum. James Joyce’un Ulysses’i, bugünün okuru için olduğu ölçüde, kendi gününün okuru için de büyük güçlükler çıkarmıştır. Yıllardır eleştirmenlerce Ulysses, Odysseia’nın benzeri bir metin olarak açıklanmış, nasıl Homeros’ta temel konu kahramanın eve dönüşü ise, Leo-pold Bloom’un 16 Haziran 1904 günü Dublin’deki dolaşmaları da serüvenli bir yuvaya-dönüş yolculuğu olarak betimlenmiştir. Ancak, Ulysses’te Joyce, Homeros ile metinde açıkça görülen bir koşutluk kurmaz. Sözgelişi, Ulysses metninde Homeros’tan tek kişi bile yoktur. Ulysses’te Dublin kentinin yirmi dört saatlik yaşamı en ayrıntılı bir kesitle verilirken, Homeros dünyasının burada işlevi ne olabilir, sorusu uyanır okurun kafasında. Geçmiş ile şimdinin ilişkisi nedir burda?</p>

  <p class="normal">Ulysses’in, Homeros’un destanının bir çağdaş yorumu, ya da Dublin yaşamının gerçekçi bir romanı olabileceği yolundaki okur beklentilerini, Joyce’un metni karşılamaz. Evet, buradaki dağınık ayrıntıların hepsi gerçek yaşamdan alınmadır, ama metin gerçek yaşamın aynası olarak görülemeyecek ölçüde karmaşıktır. Odysseia ilişkisi çok çok, metindeki alabildiğine dağınık gereçlerin bir ekseni olarak işlev görür. Ayrıntıların kolayca birbirine eklenemez nitelikte oluşu, okurda oldukça karmaşık bir dünya karşısında olduğu izlenimini uyandırır. Bunun üzerine okur, Ulysses’in dönüşünün çağdaş karmaşa içinde taşıyabileceği anlamları aramaya başlar. Yoksa Joyce’un metninin yazınsal gereçleri olarak ne Odysseia, okurun bildiği klasik serüven öyküsü işleviyle yer alır metinde, ne de Dublin yaşamının gerçek sahneleri, bilinen yalın anlam ilişkileriyle ya da doğalcı roman geleneğinin ilkeleri uyarınca verilir. Bu yüzden, Ulysses’i okuyunca soluğu Dublin’de alan birtakım Amerikalı hayranları, romanı koltuklarına vurup onunla kenti sokak sokak dolaşmaya başlamış, bunca ayrıntılı bir metnin Dublin’in gezi kılavuzu olarak işe yaramadığını görünce, umut kırıklığına uğrayarak, Joyce’un hiç de doğruyu yazmadığı sonucuna varmışlardır. Gerçek yaşamla kurmaca söylemin karmaşık yapısı böylesine karşıttır birbirine çoğu zaman. Bu karşıtlık Joyce’un metinlerinde doruk noktadadır. Ama bir Beckett, Butor, Frisch metni, Dağlarca’nın anlamsızlığından yakınılan birçok şiiri de okur için bu tür güçlüklerle doludur. Gerçekte, bu tür örneklerin hepsinde, iletişimin işlevinin değiştiğini unutmamak gerekir. Bunlarda sunulmak istenen şey, doğrudan doğruya bir algı düzeneğinin kendisidir, algılanmış bir gerçeğin eşdeğeri değil. Tıpkı masallardaki, “bir varmış bir yokmuş, Allahın kulu darıdan çokmuş, evvel zaman içinde kalbur saman içinde, deve tellal iken pire berber iken...” türünden tekerlemelerde en açık biçimde görüldüğü gibi. Bu tür metinlerde kurmaca, kendi kendini açan bir iletişim aracı olmaktadır.</p>

  <p class="normal">Bununla birlikte, yapısı ne olursa olsun her kurmaca metin, gereçler donanımı ile, okurun ilgilerini eninde sonunda bir gönderge dizgesi doğrultusunda düzenler. Sözgelişi, Ulysses’te anlatımın alabildiğine yayılan karmaşık gereçleri sonsuza değin o dağınıklık içinde kalmazlar. Her okunma durumunda, okurun sürekli katkısıyla, gereçler donanımı, anlamı düzenleyici yapısıyla bir göndergenin oluşmasını da sağlar. Bu düzenleyici yapı, gereçler arasındaki göstergesel ilişkilerin eşdeğer anlamlarının ortaya çıkarılmasında etkili olur. Bunun yetkin bir biçimde gerçekleştirilebilmesi için gerekli koşullar:</p>

  <p class="normal">1. Okurun yeterli ölçüde bilgili olması;</p>

  <p class="normal">2. Bilinmedik türden yaşantılara açık olması;</p>

  <p class="normal">3. Gereçler donanımındaki öğelerin, metinde, okuru yönlendirecek, kavrayışı önceden düzenleyecek bir gücüllük olarak kurulmuş olmasıdır.</p>

  <p class="normal">Metnin, okuru anlama yönlendirecek bu gücüllüğüne güdüm-kurgusu diyoruz. Bir metnin güdüm-kurgusu, donanımdaki gereçlerin anlambilimsel olanaklarının bütünüyle tüketilmesini sağlayacak bir nitelik değil, göstergeler aracılığıyla o olanaklara varılmasını sağlayacak bir niteliktir. Bu işleviyle kurmaca metin, varolan gerçeğin bir yansısı değil, onun belli bir anlamda bütünlenmesidir. Gerçek üstüne düşüncelerle gözlemlerin bir betimi ya da gerçeğin doğrudan doğruya bir aynası değildir sanat yapıtı. Kurmaca bir metnin iletişim düzeni, amaçladığı bir gerçeği sunmakla kalmaz, gerçeğini kurar da. Böylece metnin kendi yapısı, metnin içinde oluştuğu bağlamın gerçeği, metnin ortaya çıkışından önceki gerçek, hep birlikte sanat yapıtının gerçeğini oluşturur.</p>

  <p class="normal">Her kurmaca metin, bildik değer dizgelerinin bir değişikliğe uğratılmasıdır. Değişme, bildik olandan bir ayrılma ile başlar. Bir resim gibi sürer bellekte bu bildik değer, metne eşdeğer dizgenin aranmasında da bu bildik resimden çıkarsama yoluyla yararlanılır.</p>
</body>
</html>
