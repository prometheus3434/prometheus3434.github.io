<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_20">2. Kurmaca Metnin Göndergesi</h2>

  <p class="normal">Bir metnin göndergesi dendiği zaman genellikle, ya metin ile yaşam gerçekleri arasındaki karşılıklı ilişkiler, ya da metnin kendi içindeki değişik yapısal düzeyler arasındaki ilişkiler söz konusu edilmektedir. Birinci durum ayrık-göndergelilik, ikinci durum ise öz-göndergelilik diye adlandırılabilir.</p>

  <p class="normal">Kurmaca metnin göndergesine özgü birtakım nitelikleri, daha önceki bölümlerde, kurmaca metin ile gerçek yaşam arasındaki bağı irdelerken, gözlemlerle dolaylı bir yoldan belirledik. Bu nitelikleri daha bir kesinlikle saptama çabamızda, bir çelişki karşısındaymışız gibi bir duyguya kapılabiliriz. Bir yandan, kurmaca metinlerdeki anlam birimlerinin gerçek yaşam dünyasında bir karşılığı olup olmaması önemli değildir sonucuna varabilir insan, çünkü metnin ilk aşamasında bir ayrık-göndergelilik, kurmaca metinlerde görülen bir durum değildir. Ama öte yandan, kurmaca metnin temelindeki kavramsal örgü ile yaşamın birçok varolan ya da olası nitelikte görüngüleri arasında bir karşılıklı ilişkinin kurulabileceği sonucu ortaya çıkıyordu. Bu bakımdan ayrık-göndergelilik durumunun kurmaca metinle ilişkisi, daha ayrıntılı bir biçimde, yeniden gözden geçirilip tartışılması gereken bir noktadır. Şimdiye değin söylediklerimize dayanarak, kurmaca metinlerin kendilerine özgü göndergesini anaçizgileriyle şöyle betimleyebiliriz:</p>

  <p class="normal">1. Kullanmalık metinlerin büyük çoğunluğuna oranla, kurmaca metinlerde somut değil de, daha çok soyut anlam düzeyi, başka bir deyimle, metnin derin yapısındaki kavramlar örgüsü, gerçek yaşamın görüngüleriyle bir karşılıklı ilişkiye sokulur.</p>

  <p class="normal">2. Bu bakımdan, bir kurmaca metnin alımlayıcısı için ilk iş, metnin temel kavramlar örgüsüne karşılık olabilecek, çok düzeyli gerçek yaşam görüngüleri bulgulamaktır. Oysa, kullanmalık metinlerde, gerçeğin hangi görüngülerinin metnin göndergesi olarak anlaşılacağı, alımlayan için belirlenmiştir.</p>

  <p class="normal">3. Kurmaca metnin alımlayıcısı, metnin kavramsal temel örgüsünü birçok bakış açısından görebilir. Bu bakış açılarından her biri, yaşam gerçeğinin başka bir ilişkiler kesimini kuşatabilir. Alımlayıcının, bu bakış açılarından ya da ilişkiler kesiminden istediğini seçmesi, bir seçtiğini sonra değiştirmesi olanağı, onun metindeki temel kavramsal örgüyü kullanmaktaki özgürlüğüdür. Bu özgürlük, kurmaca metinle ilişkili görülecek gerçek yaşam görüngülerinin alanını büyütür.</p>
</body>
</html>
