<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">Bölümlerin Özetleri</h1>

  <p class="normal">Önsöz’den başlayarak, her bölümde işlenen sorunları anaçizgileriyle şöylece saptayabiliriz:</p>

  <p class="normal">ÖNSÖZ: Bir yazınsal metnin anlamını, metiniçi göstergeler düzeni ile okurun düşgücü arasındaki alışveriş belirler. Metnin işlevi, okurda bütünlenir.</p>

  <p class="normal">GİRİŞ: 1. Sanat, bir iletişimdir. Belli türden bilgileri bulgular, iletir. Dilin bütünü üstüne kurulan bir kendine özgü dildir sanat. Ancak, sanatın ilettiği bilgi türü, yalnız sanat biçiminin –yazınsal metnin– içinde varlık kazanır. Sanat iletisinde, doğal dilin yerleşik anlamları değişikliğe uğrar, yeni bir tutarlılıkta, yeni bir işlevde birleşirler.</p>

  <p class="normal">2. Her iletişim dizgesinin kendine özgü bir dili, bu dilin öğeleri, bu öğelerin de birbirine eklemlenme kuralları vardır. Dil içindeki her dil, belli bir bilgi alanını bulgular, betimler, açıklar. Fizik dili, kimya dili, spor dili vb. gibi. Her dil, belli bir dünyanın taşıyıcısıdır. Yazın dili ise, hep değişen insanlık durumunu dile getirirken, dilin gündelik kullanımındaki anlamlardan uzaklaşır. Göstergelerinin anlamı, dil içindeki öbür dillerdeki gibi hemen hazırdan çıkarılamaz, öğelerinin metiniçi ilişkilerinden türetilir. Yazınsal iletişim, doğal dilin bütünü, dil içindeki değişik diller, bir de öteden beri süregelen yazınsal anlatım örgüleri üstüne kurulur, ama bunların hepsini belli ilkelerle birleştirerek, gerçek değil kurmaca bir dünyayı sunmaya yönelir.</p>

  <p class="normal">I. DİLBİLİM İLE METİN: Sanat yapıtı, olağanüstü bir yaratma, bir dâhinin etkinliği olarak benimsenip geçilmiyor artık bugün.</p>

  <p class="normal">I. 1. Yazınsal metin de birtakım soyut felsefe kuramlarıyla yorumlanmak yerine, kendi dilsel yapısıyla, sesbirimlerinden tümcelerine, giderek bütün söyleme dek öğelerinin ilişkileriyle açıklanmaya çalışılıyor. Dilbilim, burda giriyor işin içine. Yalnız, geleneksel dilbilim, gelip tümcenin sınırına dayandığından; yazın metninin estetik boyutunu, tümce-ötesi iletişim örgülerini açıklamaya yetmiyor.</p>

  <p class="normal">I. 2. Dilbilimsel yaklaşımın tümce-ötesi ilişkilere de yöneldiğini görüyoruz bu nedenle günümüzde. Şu soruların yanıtı aranıyor sözgelişi: Nedir dilsel öğeleri bir metin bütünlüğünde birleştiren? Sesbirimlerden, biçimbirimlerden, tümcelerden bir metin yapan? Harweg, dildeki adılların ilişkileriyle açıklıyor metnin bütünlüğünü. Bellert, metindeki art arda tümceler akışının bir anlam çerçevesi, bir anlambilimsel bağlam oluşturduğunu söylüyor. Her şeyin bir akış içinde anlam kazandığını ileri süren, Herakleitos, Wittgenstein kökenli görüş üstüne temelleniyor bu sav. Koch’a göre ise, konudur bütünü oluşturan, metinde ilk basamaktan sona değin gelişip serpilen bir izleksel akıştır. Yalnız bu yaklaşımların hepsi, metnin dilbilimsel somut varlığına fazlaca bağlı kalır, dilbilimsel öğeler düzeyinde ince eler sık dokurken, metnin toplumsal-tarihsel-kültürel bağlamının etkilerini görmezden gelirler. Oysa, yalnız metnin dilbilimsel çözümlenmesi değildir önemli olan.</p>

  <p class="normal">I. 3. Metni tek başına değil de, bir dildeki bütün metin türleri arasında, içinde yer aldığı öbekte görmek önemlidir. Yazınsal metinler de, bir metin öbeği oluşturur. Metin, yalnız art arda eklemlenmiş bir tümceler zinciri değil, dil içindeki sayısız iletişim biçiminden biridir. Değişik iletişim biçimlerini, metin türleri olarak öbek öbek ayırmak yararlı olabilecek bir yol belki. Ama bir dildeki bütün metin türlerini saptayıp ayırt edecek ilkeler daha tam bulgulanmadığından, şimdilik yeterli değil.</p>

  <p class="normal">I. 4. Söz-eylem kuramı, metnin tutarlılığını, metiniçi dilsel öğelerin birbiriyle ilişkilerinde değil, sözün kullanıldığı bağlamın birliğinde arıyor. Söz-eylem, Austin’e göre, iletişimin temel birimi, bir kullanım bağlamı içindeki sözcedir. Bir söz, kime, nasıl, nerde, hangi koşullarda söylenmiştir? Yazılı bir metinde de, tek tek tümcelerin anlamı değil, art arda tümcelerin bir arada çağrıştırdığı kullanım bağlamı, iletişimin konumu önemlidir. Kullanımı da, birçok toplumsal töre ile kural belirler. Öyleyse her söz, kullanıldığı yerdeki ilişkiler örgüsü içinde anlamlandırılmalıdır. Yazınsal iletişim açısından görüldüğünde bu durum, metindışı toplumsal kültürel öğelerin de işe katılmasını gerekli kılar.</p>

  <p class="normal">II. GELENEKSEL YAKLAŞIMLAR: Geleneksel bakış ne olmuş yazınsal iletişime?</p>

  <p class="normal">II. 1. Aristoteles’ten bu yana, türler kuramı ile açıklanmış her şey. Belli bir yazınsal-tür tanımına uyan metin yazınsal, uymayan yazındışı görülmüş. Oysa bu ölçü her zaman işlemez: Dildeki yazınsal olmayan kullanımlar sürekli bir biçimde yazınsallaşmaya yönelebilirler (reklam sözleri, mektup, film sözleri gibi), ya da yazınsal tür kavramları birbirinin alanına taşabilir (destan, roman, öykü, serbest koşuk gibi). Dolayısıyla bir yazınsal metin kuramı, yalnız geleneksel anaörneklerden değil, dilin bütünü içindeki iletişim dizgelerinden, bunların nasıl birbiriyle örtüşerek, değişik çağlarda değişik yazınsal biçimler oluşturduklarından yola çıkmalı.</p>

  <p class="normal">II. 2. Yazınsallık, öteden beri çok anlamlılığa bağlanmış hep. Bir şiirin birçok yoruma açık olması gibi, sözgelişi. Ama hemen her yazınsal metnin özelliği olan bu çok anlamlılık, tek tek metinlerin açıklanmasına yeter mi? Yazınsal metni yazınsal yapan, biçimsel ya da yüzeydeki anlambilimsel özellikleri değil, ilettiği anlamlarla, sunduğu dünyanın niteliğidir. Gerçek deney dünyasının bilgilerini değil, kurmaca türden bir dünyanın ilişkilerini sunar yazınsal metin. Okunurken de, bu yönünün göz önünde tutulmasını gerektirir. Kurmaca metin kavramı, yazınsal metin kavramından da eskidir. İnsanın masal uydurmaya başladığı an, başlar. Bu bakımdan, yazınbilimsel araştırmada, yalnız yazınsal metin kavramı değil, kurmaca metin kavramı da yararlı olabilir.</p>

  <p class="normal">III. KURMACA KAVRAMI: Kurmaca metnin sunduğu anlam, metindışı gerçek deneyler dünyasının somut anlamlarıyla örtüşmez. Öyleyse nasıl bir iletişim konumunda, göndergesi nasıl bulunacaktır kurmaca metnin? Birtakım güçlükler vardır bu konuda.</p>

  <p class="normal">III. 1. Kimi metinler kurmaca olmakla birlikte, gerçek olguları yansıtma savındadırlar (ermiş yaşamları gibi). Öte yandan, kurmaca metin kavramı da kimi geleneksel yazın türlerini kapsamı dışında bırakabilir. “Fable” türünü, sözgelişi, çünkü geleneksel “fable”ın göndergesi kıssadan hisse olarak kesinlikle bellidir. Kurmaca metin kavramı, yazın öğretimi açısından önemli bir anlam taşır. Bir romanın tarih, tarihin de roman gibi okunamayacağı gerçeğinin bilincine bu kavramla varılabilir sözgelişi.</p>

  <p class="normal">III. 2. Kurmaca metnin göndergesi nedir? Bu göndergenin özellikleri nelerdir? Bir metnin göndergesi iki türlü oluşur: Metin ile yaşam gerçekleri arasındaki ilişkiden (ayrık-göndergelilik), ya da metnin kendi içindeki değişik yapısal düzeyler arası ilişkiden (öz-göndergelilik). Birinci durum, göstergelerinin anlam eşdeğerini gerçek dünyada hemen bulduğumuz kullanmalık metinleri kapsar. İkinci durum, metnin temelindeki kavramlar örgüsünün değişik bakış açılarından kavranmasıyla ortaya çıkan bireşimin, belli yaşam görüngülerine, durumlarına uygulanmasını, başka deyimle kurmaca metinleri kapsar.</p>

  <p class="normal">III. 3. Nasıl uygulanır temel kavramlar örgüsü yaşama? Her kurmaca metin, belli bir kültürel tarihsel bağlamda, insanlar arasındaki birtakım temel ilişki yapılarını konu edinir. Tess ile Emma Bovary, tarihsel geçmişteki kişiliklerdir sözgelişi, ama içinde yer aldıkları ilişki yapıları, her çağda her toplumda geçerlidir.</p>

  <p class="normal">III. 4. Kullanmalık metinlerde anlamın gerçek yaşama bağlanabilmesi pek sorun değil. Bir bahçıvanlık kitabında ‘gül’ göstergesinin gösterileni bellidir. Ya Fuzulî’nin şiirinde? Kurmaca metin okurunun ilgisi, gerçek yaşamdaki birtakım edimlere, nesnelere, olgulara değil, metnin sözcüklerinin somut anlamı ile soyut anlam düzeyi arasındaki ilişkiye yöneltilir. Ünlü roman kahramanları, gerçek yaşam dünyasında doğrudan doğruya özdeşini bulamayacağımız kişilerdir. Bu kişilerle söylenmek istenen anlamı, öz-göndergeli metnin metiniçi işlevleriyle, dolaylı yoldan, yaşam dünyasına bağlarız. Bilimsel metin de öz-göndergelidir. Ama bilimsel metin, yaşamın nasıl görülmesi gerektiğini, kurmaca metin ise, hemen anlamlandırılamayacak türden birtakım yaşantı örnekleri sunar.</p>

  <p class="normal">III. 5. Searle, eğretilemeli dil kullanımı nasıl sözcüğü sözcüğüne ciddiye alınmazsa, kurmaca metin de bir anlamda ciddiye alınmamalıdır der. Söz-eylemin gerçekleşmesi, iki uçtan birtakım koşulların yerine getirilmesini gerektiriyordu (gönderici ile alıcının aynı düzgüyü paylaşması gibi sözgelişi). Kurmacanın kuralı da, katı katıya ciddiye alınmaması oluyor. Bir oyun gibi görülmesi. Ama eğlencelik bir oyun değil. Kendine özgü birtakım belli kuralların gözetilmesini gerektirdiği için oyun. ‘Sevgili okurum’ ya da ‘benim budala okurum’ diyen yazar, kime, hangi somut kişiye seslenir sözgelişi? Burada oyunun kuralı, okurun bu seslenişi büsbütün üzerine alınmaması olur. Kurmaca metnin işlevi de, bu yüzeysel kuralın ötesinde başlar.</p>

  <p class="normal">IV. CANLI METİN: Somut bir gerçek göndergeye bağlanamaması, kurmaca metnin gerçekle ilişkisi olmadığı anlamına gelmez.</p>

  <p class="normal">IV. 1. Kurmaca iletişimde, metnin neyi anlattığından çok, okurda ne etkiler uyandırmak istediği önemlidir. Dolayısıyla, kurmaca metnin okunuşunda, iki yönü göz önünde tutulmalıdır: Metin ile gerçek ilişkisi, metin ile okur ilişkisi. Göstergebilimci kuramda Morris’ten beri, tümcebilim, anlambilim, kullanımbilim diye adlandırılan üç yön ağır basar. Metin-okur ilişkisi, kullanımbilim yönünden, göz önünde tutulması zorunlu bir ilişkidir. Nasıl bir kullanımdır kurmaca? Searle, ‘ciddiye alınmamalı’ diyor. Austin ‘kof ya da boş’ diyor, ‘asalak’ diyor kurmaca sözce için. (Olumsuz değer yargıları değil bunlar). Alışılmış eylemler ile töreler bağlamında hemen somut bir anlamı karşılamadığı için böyle niteliyorlar kurmaca sözceyi. Ama öte yandan, yazınsal dil, söz-eylem kuramının önemli bir yönüyle, bir sözde açıkça söylenmeyen şeyin, o sözün kullanıldığı bağlamdan çıkarılabileceği ilkesiyle ortaklık taşır. Söylenmeyenin söylenenden çıkarılabileceği ilkesi, yazınsal söylemin temelidir.</p>

  <p class="normal">IV. 2. Kurmaca anlatım, geleneksel eleştiride her zaman, gündelik dilin karşıtı olarak nitelenegelmiş. Richards ‘düzmece sözce’, Ingarden ‘sözümona yargı’ Austin ‘asalak dil’ demiş sözgelişi kurmaca için. Sapmacı kuramın uzantısıdır bu görüşler. Sapmacı kuram, yazınsal dilin doğal dilden bir sapma olduğunu ileri sürer. Oysa, yazınsal dilin varlığı için, ancak bir önkoşuldur doğal dil. Okura, duyu algılarıyla doğrudan doğruya kavrayamayacağı türden bilgiler sunmayı amaçlayan bir iletişim biçimidir kurmaca. Cassirer’in simgesel biçim kuramına göre de, bir metindeki görünür anlam ilişkileri, bir kurmaca dünyanın koşullarıdır ancak, parçaları değil. Somut anlamlar birer kaçak gölgedir. Bunların ardına düşülerek, yananlamların zengin simgesel bireşimine varılır. Bu bireşimde ise, metnin iç kurguları yol gösterir okura. Morris’in ‘ikonik gösterge’ kavramıyla benzerlikler taşıyor kurmaca metin. Eco’nun da belirttiği gibi, bu “ikonik gösterge, bir nesneyi değil, onun algılanma biçimini dile getirir.” Sanat metni de, önceden belli bir göndergeyi değil, belli algı süreçlerini sergiler. Nasıl? Yazar bir seçme yaparak kurmuştur metnini. Belli anlamları, töreleri, gelenekleri, davranış biçimlerini koymuştur metne. Seçilen öğeleri, bir ilkeyle birleştirmiştir. Bildik olaylar, durumlar, töreler alışılmış geçerliliklerinden çıkıp yeni bileşimlere girmiştir (Yatay düzenleme). Alışılmışın, yeni bir anlamsal bağlamda sunuluşu, okur düşgücünü bir etkinliğe sokar. Varsayımdan varsayıma, anlamı arar okur. Metin ile okur arasındaki bu etkileşme, kurmaca iletişim konumunu oluşturur. Araya araya, metnin göndergesine doğru yol alır okur.</p>

  <p class="normal">IV. 3. Her kurmaca metnin gereçlerini yazar üç alandan seçer. Bu alanlar: Yazarın kendi dilinde varolagelmiş metinlerin tümü, toplumsal-tarihsel değer dizgeleri, bir de en geniş anlamıyla toplumsal-kültürel bağlamdır. Böylece okur, metiniçi dilbilimsel ya da estetik ilişkiler ötesine, metindışı bağlama da yöneltilir. Önceden tanıdığı gereçler, metnin donanımında yeni anlam ilişkileri içinde çıkar karşısına okurun. Tanınmazın karşıtlığını dengeleme çabasıyla anlamı bulgular okur. Bu arada, yazıldığı çağın ağır basan bir yönünün metnin anlamına doğrudan doğruya egemen olduğunu görebilir. Ya da metin çağın ağır basan değer ölçüleriyle dolaylı bir biçimde ilgilidir. Metnin gereçler donanımı, okurun bireysel yaşantısı ile örtüşüyorsa, metnin örtük anlamları sınırlı, örtüşmüyorsa geniş ölçüdedir.</p>

  <p class="normal">IV. 4. Gelenekçi yaklaşım, yazınsal dili ölçüt-dilden bir sapma olarak görüyordu (Richards, Mukarovsky, Empson). Ancak, Mukarovsky, ölçüt kuralların kırılmasının yeni bir anlam gücüllüğü de türettiğini, bunun yanı sıra estetik kurallar geleneğinin işe karıştığını söyler. Demek ki yazınsallık, hem ölçüt-dil kurallarının hem de geleneksel estetik yasaların kırılmasından doğar. Gombrich, şema-düzelti kavram çifti ile dile getirir bu ilişkiyi. Bilinmeyen yeni anlamın, bilinen eski şema aracılığıyla türetilmesi, sanat yapıtının alımlanmasında önemli olgulardan biridir. Burada söz konusu olan şema, okurun bireysel yetisine, tarihsel-toplumsal konumuna göre açar kendini.</p>

  <p class="normal">IV. 5. Her metnin kavranışında, metinde yazarın seçmesiyle oluşmuş ön-alandaki yeni anlamın, hem metnin hem de kültürün oluşturduğu art-alan üstünde kavranması zorunluluğu vardır. ‘Gestalt’ ruhbiliminde, algı-nesnesi ile ardındaki alanın ilişkisi türünden bir ilişki söz konusudur burda. Shakespeare’in tek bir dizesinin V. Woolf’un romanına sağladığı anlam olanakları, buna örnektir. Metnin tarihsel boyutunun işe karışması. Yeni anlamın oluştuğu ön-alan ile geçmiş anlamların tarihsel art-alanı arasındaki ilişkiye varıyoruz böylece.</p>

  <p class="normal">IV. 6. Ön-alan art-alan ilişkisi, metnin güdüm kurgusunun temelidir. Her metinde, anlam açısından, birbirine örülmüş değişik görüşler vardır. Bunların birbiriyle kesişmesi, karşıtlaşması, bireşmesi vb. sürekli olarak, okurun kavrayış çevresini de etkiler. Geri-dönümlerle işler okurun kavrayışı.</p>

  <p class="normal">IV. 7. İzlek ile kavrayış çevreninin ortak yapısı nasıl işler? Bu ortak yapı, okuru, yazarca seçilmiş gereçlerin daha önceki metindışı anlamlarına yönelterek, ya da bunların metnin değişik kavranış açılarından taşıdığı anlamlara göre, bir sınıflamaya, bir sıralamaya sokulmalarını sağlayarak, ikili bir işlev görür. Sözgelişi, Robinson Crusoe, gerçek yaşam olgularına karşıtlığıyla etki kazanan bir metnin, Humphry Clinker, metiniçi görüşlerin birbirine karşıtlığından etki kazanan metnin, Ulysses ise hızlı işlevli karmaşık etkili metnin örneğidir. Ancak, bu kavrayış yapısına bir işlerlik kazandıran etken her zaman, okurun etkin katkısıdır.</p>

  <p class="normal">V. SONUÇ: İki yönü vardır yazınsal okuma etkinliğinin. Birinci yön, metiniçi doğrultuludur, bütün metiniçi dilsel öğelerin ilişkilerini kapsar. İkinci yön ise metindışı doğrultuludur, yapıtın içinde oluştuğu toplumsal tarihsel bağlamı, bir de okurun geçmişini şimdisini, bütün bir yaşantı birikimini kapsar. Okuma ediminin bu iki yönüyle, yazın yaşamı, yaşam da yazını sürekli etkiler.</p>
</body>
</html>
