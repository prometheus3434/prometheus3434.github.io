<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_21">3. Kurmaca Metnin Geçerlilik Alanı</h2>

  <p class="normal">Şimdiye değin söylediklerimizle, kurmaca metinlerin, yaşam alanındaki görüngüler açısından, kullanmalık metinlere oranla, daha geniş bir geçerlilik taşıdığını göstermeye çalıştık. Ancak, bu geçerliliğin ya da başka deyimle, kurmaca metnin yaşam alanındaki görüngülere uygulanabilirliğinin sınırları nerde biter?</p>

  <p class="normal">Bir roman düşünelim, sözgelişi. Thomas Hardy’nin Tess of the D’Urbervilles’ini ele alalım. 1891’de yayımlanmış bu romanda dile getirilen somut nesnelerle olgular bağlamına her yönüyle benzeyen bir gerçek dünya yoktur. Olası bir dünya da yoktur, çünkü olası, niteliği bizce önceden belli bir şey değildir. Bununla birlikte, romanın soyut düşünsel yapısının temelinde yatan kavramlar örgüsü, hepimizin yakından bildiği, yaşadığı, gündelik olgularla çakışır: Aile kişileri arasındaki ilişkiler, çok çocuklu bir kırsal ailenin, geçim kavgası içinde, yetişmiş çocuklarından beklediği özveri, yoksul insanların zenginlik düşü, romanın ana izleklerinden biri olan yalnız bırakılmışlık, bu tür olgulardandır. Romanın belli başlı kişileri arasındaki karşıtlıklar da, gerçek yaşamda algılanan olgular örgüsüyle temelde örtüşür. Çapkın, duygusuz zengin çocuğu ile yoksul, güzel kız karşıtlığı Alec ile Tess, özentili aydın ikiyüzlülüğü ile toy bir içtenliğin karşıtlığı da Angel ile Tess ilişkisinde yansır.</p>

  <p class="normal">Andığımız bu temel ilişki yapılarının hiç görülmediği bir gerçek dünya varsayalım. İşte ancak böyle bir dünyada Tess of the D’Urbervilles romanı yaşama uygulanabilirliğini, geçerliliğini yitirir. Ama bu, hiçbir zaman, romanın temel kavramlar örgüsünün değişik yaşam dünyalarına kesinlikle uygulanamayacağı anlamına gelmez. Romanın alımlayıcısı, bu soyut düşünsel örgünün oluşturduğu örnek ile, kendi yaşam dünyası arasında anlam ilişkileri kurmakta özgürdür. Bu düşünsel örgünün geçerlilik alanı, kurulacak olan anlambilimsel alanı da belirler. Bu anlamlar, çok değişik yollardan, değişik bakış açılarından gerçekleştirilebilir. Anlamlandırma sürecinin işleyişi ile temel öğelerine dördüncü bölümde ayrıntılı olarak değineceğiz.</p>

  <p class="normal">Şimdi, on dokuzuncu yüzyıl bitiminde İngiliz yazınının ilginç metinlerinden biri olan Tess of the D’Urbervilles romanına gerçek yaşam dünyasıyla ilişkileri açısından biraz daha yakından bakalım. Bu metnin iletisini birkaç tümceyle özetlemeyi denersek, temelindeki soyut kavramsal örgüye de aşağı yukarı yaklaşmış olacağız: Tess, annesiyle babasının budalaca kuruntuları etkisiyle, soylu bir eski Norman ailesinden, D’Urberville’ lerden geldiğine inandırmaya başlar kendini. Bu yanılgı içinde genç kız, sinsi amaçlarını tatlı diliyle ustaca gizleyen Alec D’Urberville’in ağına düşer. Alec yüzüstü bırakır Tess’i. Tess’in doğurduğu çocuk ölür. Sonra genç kız, aydın, görünüşte içten Angel Clare’i sever. Angel de evlendikleri gece, geçmişini öğrendiği an, katı, bencil bir hoşgörüsüzlükle, bırakır gider Tess’i. Tess, ailesinin yoksulluğu yüzünden, Alec’e dönmeyi dener, sonra öldürür onu. Angel, bağışlanması dileğiyle Tess’e döner. Genç kız, kaçamak birkaç mutlu gün geçirir onunla. Sonra yakalanır, öldürme suçundan dolayı asılır.</p>

  <p class="normal">Bu öyküyle Thomas Hardy, yoksul bir genç kızın Victoria çağı İngiliz toplumunda karşılaştığı hoşgörüsüzlüğü, mutsuz alınyazısını çizer. Bu metnin, yalnız Tess gibi İngiltere’nin Wessex bölgesinde yaşayan genç kızların değil, başka birçok genç kızın da alınyazısıyla ilgili görülebileceği, her roman okuru için apaçık bir gerçektir. Tess’in içinde yaşadığı topluma benzer toplumlarda yaşayan birçok genç kızın yaşamındaki birtakım durumların aydınlanmasına bu romanın bir katkısı olabilir. Metnin bu çok yönlü geçerliliği, okurun ilgisini, anlamın soyut düzeylerine yöneltebilmesindendir. Bu düzeydeki düşünsel anlamlar, gerçek yaşamdaki birçok somut duruma, örnekledikleri ilişki biçimi açısından bağlanabilirler.</p>

  <p class="normal">Metnin geçerlilik alanının sınırlarını bir yönden daha araştıralım: Tess of the D’Urbervilles romanının soyut anlam düzeyi, günümüzde de belli türden bir genç kız alınyazısı için geçerlilik kazanır mı? Bugün de tıpkı Tess gibi kandırılmış, yüzüstü bırakılmış, mutsuz düşmüş genç kızlar var. Onların da alınyazısı başka kişilere, özellikle sevgilerine bağlı. Onların da birtakım düşleri, umutları, toplumun birtakım hoşgörüsüzlükleri yüzünden gerçekleşmeden kalıyor. Ama öte yandan da toplumun kendisi, on dokuzuncu yüzyıl sonundan bugüne büyük ölçüde değişikliğe uğramıştır. Bu değişiklikten dolayı, bugün mutsuzluk çeken genç kızların içinde bulundukları toplumsal çevre, somut ayrıntılar yönünden, Tess’in içinde bulunduğu toplumsal çevreden hayli başkadır. Bu da Tess of the D’Urbervilles‘teki ilişkiler örneğinin bugün için genelgeçer bir örnek olmayacağı, metnin yazıldığı yüzyılda bağlanabileceği somut yaşam durumlarının bugün sayıca çok daha azaldığı anlamını taşır. Aynı durum birçok başka kurmaca metin için de söz konusudur. Sözgelişi, Flaubert’in romanı Madame Bovary, Kuzey Fransa’da yaşamayan, bir köy hekimiyle de evli olmayan birçok başka kadının alınyazısına uygulanabilecek bir metin olarak görülebilir. Metindeki soyut düşünce örgüsü öyle evrenseldir ki, birçok somut örneği içerebilir. Emma Bovary’nin yıkımı da, gerçekleşemeyecek düşler ardında koşmaktan doğar. Tıpkı Tess’in durumunda olduğu gibi. Ama bu düşleri, içinde yaşadıkları toplum sokmuştur onların kafasına. Emma’nın kişisel serüvenini on dokuzuncu yüzyıl Fransız orta tabaka toplumunda izleriz. Ama her çağda, mutlulukları kocalarına bağlı, toplumun özentilerinden doğma düşleri hiçbir zaman gerçekleşememiş kadınlar vardır. Öte yandan, gene toplumlar, on dokuzuncu yüzyıl sonundan bu yana önemli bir evrim geçirmişlerdir. Metnin göndergesinin somut dış ayrıntıları burada da azalmıştır.</p>

  <p class="normal">Dolayısıyla, bir yandan Tess of the D’Urbervilles, Madame Bovary gibi metinlere bugün verilen anlamlar, metindeki soyut bir temel kavramlar örgüsüyle koşullu oldukları için yazarın amacına aykırı sayılamazlar; ama öte yandan da, bu anlamlandırma, metnin on dokuzuncu yüzyıldaki alımlanmasında etkili olan birçok somut metindışı ayrıntının aydınlatıcı gücünden yoksun olarak gerçekleşmek zorundadır. Burada okur, yaşam dünyasından metne özdeşlikler bulma çabasında, bütünüyle tutarsız, saçma bir geçmişi gözünde canlandırıyor olabilir. Başka tür metinlerde, geleceği canlandırıyor olabilir gözünde, aynı tutarsızlıkla. İşte bu gibi sakıncalardan, okuru, öz-göndergeli diye nitelediğimiz kurmaca metnin yapısındaki birtakım öğeler uzak tutarlar. Bu öğelerin, güdümü kendinde bir işlevleri vardır. Bu işlev, okuru, metiniçinden kaynaklanan bir kavrayış tutarlığına yöneltir.</p>

  <p class="normal">Bütün kurmaca metinlerdeki soyut anlam düzeyinin, düşünülebilecek bütün benzer toplumsal durumlara uygulanıp uygulanamayacağı, önceden kesin olarak bilinemez. Ayrıca, bir kurmaca metnin temel kavramsal örgüsünü gerçek yaşama uygularken, bunu önemli noktaları görerek doğru yapabilmek, başka deyimle metiniçi güdümle doğru yönlendirilebilmek, alımlayanın yorum yeteneğine, okuma birikimine bağlı bir etkinliktir.</p>
</body>
</html>
