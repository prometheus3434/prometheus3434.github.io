<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_17">1. Geleneksel Yazın Türleri Kuramının Yetmezliği</h2>

  <p class="normal">Günümüzde, bir dil içindeki bütün metin türleri ile metnin dilbilimsel yapısı üstüne sözünü ettiğimiz türden araştırmalar sürüp giderken, geleneksel yazın tarihçiliğindeki yazınsal türler kuramı, bir yazın metninin ilkin hangi türün biçimsel kurallarına uyduğunun saptanıp, ona göre incelenmesini, yorumlanmasını gerektirir. Bugün, bir metnin gerek tarihsel gerekse dilsel yönden bir dizgeye oturtulmadan bütünüyle kavranamayacağı, yaygın bir görüştür. Yazınsal metni, bir dilin sayısız iletişim biçiminden biri olarak irdeleyen, dilin bütün öbür metinleriyle de ilişkili sayan bu görüş, epik, şiir, dram anaörneklerinden geliştirilme yazınsal türler kuramıyla kimi noktalarda bağdaşmaz. Bugünün yazınbiliminde de geçerliğini hiç tartışmasız sürdüren yazınsal türler kuramının kökeni, Avrupa’da eski Yunan-Latin uygarlıklarının coşkuyla örnek aldığı on altıncı yüzyıla uzanır. Aristoteles’in Poetika’sını yeniden bulgulayan on yedinci yüzyıl ise Homeros’un destanlarını, Pindaros’un odlarını, Sophokles’in oyunlarını yaratıcı yazının doruk noktaları, anaörnekleri olarak benimser, bunların her çağda, yazın alanındaki her benzer yaratının tanımlanmasında ölçüt olabileceğini ileri sürer. Bu görüşten gelişir yazınsal türler kuramı. On sekizinci yüzyılda, klasik diye benimsenen örneklerin yetkisi tartışılmaz bile. On dokuzuncu yüzyılda Goethe de, klasik epik, şiir, dram türlerini yazınsal yaratının, her çağda örnek alınması gereken doğal biçimleri diye betimler. Kısacası, geçmiş dönemlerde yazınsal araştırma çoğunlukla, her yeni metin biçimini bu kutsal üçlüye ilişkisiyle tanımlar, roman ile kısa öykü, daha önce değindiğimiz gibi, epik ana türünün uzantısı olarak görülür sözgelişi, ötesi aranmaz.</p>

  <p class="normal">Geleneksel yazın tarihçiliğinde söz konusu edilen bu türlerin, birbirinden çok kesin sınırlar ile ayrılmadığı, bir türün ötekinin alanına taşabileceği, ya da yeni yeni türlerin ortaya çıkabileceği sık sık söylenmiştir. Ancak, yazınsal tür kavramının kendisi, yapıtın gerek dış gerekse iç yapısı yönünden saptanmış soyut genel kurallara dayandığından,<sup class="calibre3"><a href="../Text/okuma_split_075.html#footnote-295-40" id="footnote-295-40-backlink">[40]</a></sup> yeni metin biçimlerini kendi iletişim özellikleriyle betimleyip açıklamakta her zaman yararlı olamamıştır, James Joyce’un Finnegans Wake’i, bir Max Frisch, A. Robbe-Grillet, Samuel Beckett ya da Michel Butor anlatısı, bilinen yazınsal tür tanımlarından her birinin ötesine taşan, üstelik belli birtakım toplumsal, kültürel, tarihsel etkenlerden dolayı taşan, değişik iletişim örgütleridir. Geleneksel roman ya da öykü türünün kalıp ilkeleriyle bütünüyle açıklanabilecekleri düşünülemez.</p>

  <p class="normal">Ayrıca, geleneksel yazın türleri kuramı, dilin, toplumda gündelik amaçlı birçok kullanımının sürekli olarak yazınsallaştığını, buna karşılık yazınsal metinlerdeki birçok kullanımın da gündelik amaçlar için kullanım kazandığını göz önüne almaz. Günümüzde, basındaki reklam metinleri, televizyon programları, filmsözü metinleri, radyo oyunları, doğal dilin gündelik iletişim düzeyinden yazınsallaşmaya doğru hızla gelişen bir süreç içindedir. Geleneksel türler kuramıyla bütünüyle açıklanamamış, dolayısıyla da başlangıçta yazınsal bir biçim olarak kuşkuyla karşılanmış serbest koşuk uygulaması bile bir yönüyle bu süreç içinde anlam kazanır. Yazın tarihinde, Wordsworth ile Coleridge’in 1798’de Lyrical Ballads’da “yalın insanların dili”ni, şiirlerini oluşturacak temel gereç olarak seçmeleri, on sekizinci yüzyılda Samuel Richardson’ın Pamela’da, daha sonra Goethe’nin Werther’de, kendi günlerinde toplumun ancak gündelik amaçlı bir iletişim biçimi olan mektubu, birer roman örgüsünde yazınsallaştırmaları, dilin kullanmalık metinlerinin yazınsallaşması sürecine en belirgin örneklerdir. Bunun tersi ise, “bir dili yazarlar yapar” düşüncesinde apaçık görüldüğü gibi, yazınsal metinlerdeki özel kullanım biçimlerinin doğal dilce özümlenerek, dilin gündelik kullanımına yansıdığı durumlarda göze çarpar. Shakespeare’in, Yunus’un, Bacon’ın, Orhan Veli’nin bugün gündelik dilde herkesçe kullanılır duruma gelmiş sözleri buna örnektir. Yazınsal metinlerin geliştirdiği iletişim olanakları, dilin genel çevrimine yeni anlatım biçimleri olarak katılır, hem gündelik kullanıma daha önce varolmayan, en azından devingen bir biçimde varolmayan gücüllükler kazandırır, hem de daha sonra gelecek yeni yazınsal yaratılar için bir birikim oluştururlar. Yazın yaşamı, yaşam ise yazını aydınlatır böylece. Söz ile dil arasındaki sürekli etkileşimdir bu. Her dilin, her kültürün birbirinden ayrı yazınsal türler geliştirmiş olmasında da, bu etkileşimin önemli payı vardır. Klasik dillerin kendilerine özgü yazınsal iletişim düzenlemeleri olan ana türlerin, her dilin, her dönemin yazınsal ürünlerinin irdelenmesinde uygulanabilecek birer ölçüt gibi görülüp görülemeyeceği, bu yönlerinden dolayı, bugün tartışmaya açık bir noktadır.</p>

  <p class="normal">Yalnız geleneksel anaörneklerden değil, dilin bütününü kapsayan iletişim dizgelerinden yola çıkacak bir metin kuramı, metnin düzenleniş olanaklarını daha kuşatıcı bir açıdan kavrayabilir. Böyle bir açıdan, gündelik dilde kullanıldıkları tarihsel olarak saptanabilen metin biçimlerinin, kimi dönemlerde nasıl yazınsallaştığı da izlenebilir. Yazın alanı, kendiyle sınırlı, kendine yeterli, kendi içinden bir zamanlar çıkarılmış ilkelerle kısıtlı bir alan olmaktan kurtulur böylece. Yazınsal evrimin, toplumda belli dönemlerde ağır basmış, dolayısıyla da kendi aralarında tarihsel bir dil kullanımları dizgesi ya da metin dizgesi oluşturan belli düzenleme biçimlerine, belli metin biçimlerine bağlı olduğu burada ortaya çıkar. Gerçekte, dil içindeki her topluluk-dilinde kullanılmakta olan dilsel işlemler şeması hemen hemen sınırlıdır. Bu, özellikle felsefe tanrıbilim, politika, toplumbilim gibi, kavramları geniş bir alana yayılan metin biçimleri için doğrudur. Bir dinsel öğüt konuşmasının, bir felsefe incelemesinin metni, kendine özgü bir düzenleniş biçimi gösterir. Bu düzenleniş biçimi çağdan çağa değişikliklere uğrayabilir. Ama temel çatısı yönünden değişmeden kalır. Bu kendine özgü biçim, belli bir alanın ana-metni (Alm. Makrotext) diye adlandırılabilir. Bir toplumda, belli bir çağda varolan bütün ana-metin türlerini araştırırken, hangi ana-metinlerin daha yaygın olduğu, hangilerinin hiç görülmediği, bunun o günkü toplumsal yapıyla ilişkisi, gündelik kullanımdaki ana-metin örneklerinden hangilerinin yazınsal alanca benimsendiği, yazınsal metinle gündelik kullanım metinlerinin ne bakımdan birbirinden ayrıldığı, üzerinde durulacak noktalardır.</p>

  <p class="normal">Bir metnin birliği, bir dil edimi olarak ancak, çevresindeki metinlerin kendi aralarında oluşturdukları birliğe ilişkisiyle aydınlanır. Tek bir metin, tarihsel olarak belirlenmiş bir metinler dizgesi içinde anlamlıdır. Bir metin kuramı, yazınsal ürünlerin kavranmasına önemli katkılarda bulunabilir. Ancak, böyle bir kuram, tek tek yazın ürünlerine tarihsel bir bakışın da, metin karşısındaki okurun bireysel estetik yaşantısının da bütün yönlerini kapsayacak düzeye gelmiş değildir. Şimdilik olsa olsa, okuru, metni anlamlandırma etkinliğinde yönlendirmeye yararı dokunabilir.</p>
</body>
</html>
