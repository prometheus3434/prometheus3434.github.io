<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_15">3. Metin Türleri Dilbilimi</h2>

  <p class="normal">Her metin, yazıldığı tarihsel anda, bir dilde yazılagelmiş belli türden metinlerin kendi aralarında oluşturdukları zincire son bir halka olarak eklenir. Her metin yazarı da, kendinden önce varolan belli türden bir metin biçiminin kurallarına uyar. Yalnız metne yönelik salt dilbilimsel çözümleme deneyleri bu metinötesi ilişkiyi göz önüne almak zorunluluğunu duymaz. Oysa, “değişik bilimlerin tek tek gelişmesinde, gerilerdeki genel örneğe dönülmeden, hiçbir yeni şeyin söylenemeyeceği koşulu bugün daha bir kesinlikle ortaya çıkmış durumdadır.”<sup class="calibre3"><a href="../Text/okuma_split_063.html#footnote-295-28" id="footnote-295-28-backlink">[28]</a></sup> Bu sözdeki “genel örnek” kavramı ile daha önce değindiğimiz, dil içindeki dillerin ya da topluluk dillerinin metin dizgeleri bir bakıma çakışmaktadır. Metin türleri dilbilimi, tartışma, mektup, görüşme, reklam, reçete, radyo-televizyon haberi, dilekçe, telgraf, hava raporu, gazete haberi gibi gündelik metinlerle, estetik, yazınsal anlatı türünden kurmaca nitelikli, ya da dinsel, bilimsel türden kullanmalık metinlerin her birinde, o metnin kendisinden öte taşan birtakım yerleşik örgütlenme öğelerinin bulunduğunu varsayar.<sup class="calibre3"><a href="../Text/okuma_split_064.html#footnote-295-29" id="footnote-295-29-backlink">[29]</a></sup> Böylece metin türleri sorunu, geleneksel yazın tarihçiliğinin, ancak belli kurallara uyan metinlerin kendileriyle sınırlı “yazınsal türler” kavramının dar alanı dışına taşarak, yazındışı metin biçimleriyle de ilgili olmaya başlar. Buna karşılık, günümüzde yazınbilim incelemeleri de yalnız geleneksel yazınsal türlerin sınırları içinde kalmaz, her yazınsal metni, hem yazıniçi hem de yazındışı iletişim dizgelerinin oluşturduğu ortak dil tabanı üstünde irdelemeye yönelir. Metin türleri dilbilimi, geleneksel yazın türlerinin sınırlarını yıkan bu genel sav ile, yazınsal araştırmanın da, çalışma alanını yeniden gözden geçirip düzenlemesini, yeni yöntemler, dizgeler kurmasını zorunlu kılar.</p>

  <p class="normal">Bir doğal dildeki metin türlerinin ne olduğu, bunların dilbilimsel yönden hangi ilkelerle tanımlanabileceği konusunda ileri sürülen görüşler arasında büyük ayrılıklar, karşıtlıklar vardır. Ancak, bu değişik görüşlerin üzerinde birleştikleri noktalar da yok değildir. Sözgelişi, metnin birliğinin betimlenmesinde, metindışına da taşılması zorunluluğu, uygulamada genellikle iki önemli noktanın göz önüne alınmasına yol açar. Bunların birincisi, eldeki metnin hangi metinler öbeğine sokulabileceği, ikincisi de metinsel durum, başka bir deyimle, metnin iletişim bağlamıdır. Birincisi, okurun, metnin alımlayıcısı olarak, nasıl bir tutumla, hangi beklentiyle metne yaklaşacağını belirler. Sözgelişi, gazetedeki ayrıntılı bir futbol maçı haberi ile bir futbol maçını konu alan yazınsal öyküye aynı beklentiyle yaklaşmaz okur. İkincisi ise, metnin ne zaman, hangi durumda, hangi söylem geleneği içinde yazıldığı, göndericisi ile alıcısının niteliği, metinle kimin kime, neyi nasıl ilettiğidir. Bütün bu bilgiler, metni alımlayacak okuru belli bir iletişim konumuna koşullandırır. Metinsel-durum, metnin içinde yer aldığı toplumsal-kültürel kurum ilkelerince kendiliğinden belirlenmiş de olabilir: Bir duruşmada tanığa söz veren yargıcın, onu hiç değilse biçimsel yönden, konuyla ilgili bütün bildiklerini söylemeye koşullaması gibi.</p>

  <p class="normal">Bir metin, herhangi bir metinler öbeği içinde görülemediği sürece, metinsel-durum kapsamlı bir biçimde betimlenemez. Öte yandan, belli bir metin öbeğine girebilmek de, metinsel-duruma ilişkin bağlamın betimlenmesi sonucu olur.</p>

  <p class="normal">Metin türleri dilbilimi, metinleri ancak birbirine eklemlenmiş sürekli tümceler olarak gören metin dilbilimine oranla, dil içindeki çok sayıda iletişim dizgesinin olanaklarını göz önüne alan bir metin kuramının üstünlüğünü taşır. Yazınbilime yansıyan yönüyle bu kuram, geleneksel yazınsal-türler kuramına oranla, çok daha geniş kapsamlı açıklamaların dayanağı olabilir. Çünkü geleneksel yazın tarihi, yazınsal türler kavramını bir doğal dilin çok yönlü iletişim dizgelerinden nerdeyse soyutlayarak türetmiştir. Bilindiği üzre, daha sonraki yeni yazınsal biçimler de bu ana türlerin tarihsel ya da içeriksel birer uzantısı olarak görülmüştür. Sözgelişi, yeniçağda gelişen roman türü, on sekizinci yüzyıldan bu yana, ilkin İngiltere’de sonra başka ülkelerde genellikle epiğin bir alt dalı sayılmış, bu türün yeni toplumsal-tarihsel koşullar bağlamında oluşmuş kendine özgü söylem biçimi üstünde gereğince durulmamıştır.</p>

  <p class="normal">Metin türleri dilbilimi, ilk bakışta genel çizgilerinin gösterdiği sugötürmez üstünlükle birlikte, daha, bütün değişik metin öbeklerini yeterince saptayıp sıralayacak bir yönteme ulaşmış değildir. Burada en önemli sorun, öbekleri birbirinden ayıran özelliklerin, metnin ya da metinle ilgili iletişim bağlamının hangi yönlerinde aranacağı konusunun, daha bir kesinlik kazanamamış olmasıdır.</p>
</body>
</html>
