<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_30">7. Ortak Yapının İşleyiş Biçimleri</h2>

  <p class="normal">İzlek ile kavrayış çevreninin birlikte oluşturduğu özgüdümlü ortak yapı, metnin anlamı sergileyişindeki temel bireştirme kurallarını sunar. Metnin iletişimi ise, bu kurallarla bütünlenir. Belirtmeye çalıştığımız gibi, metnin dünya ile ilişkisini, okurun alımlayan bilincine aktaran yapı budur. Bu aktarımda önemli bir aşama, metnin donanımındaki seçilmiş gereçlerin, sunuldukları görüş açıları uyarınca bir sıraya sokulmasıdır. Metindeki yazınsal anımsatmalar ile toplumsal kurallar, kişilerin, anlatıcının, eylemin ya da okur düşgücünün açısından aktarılışlarına göre: a) okuru seçilmiş gereçlerin daha önceki metindışı anlamlarına yönelterek; b) bu gereçlerin metnin değişik kavranış açılarından taşıdıkları anlamlara göre, kendi aralarında bir sınıflamaya, bir sıralamaya sokulmalarını sağlayarak, ikili bir işlev görürler. Metindeki kişilerin hangi açıdan görülebileceği, bunda önemli rol oynar. İki olasılık vardır bu konuda:</p>

  <p class="normal">1. Metindeki kahraman, yazarın seçmiş olduğu birtakım toplumsal ölçüleri yansıtır.</p>

  <p class="normal">2. Metindeki ikinci dereceden kişiler, yazarın seçmiş olduğu birtakım toplumsal ölçüleri yansıtırlar.</p>

  <p class="normal">Seçilmiş toplumsal değerleri kahramanın yansıttığı durumlarda, çoğunlukla kahramanın çevresindeki kişilerin aynı değerlerden yoksunluğu, anlam doğrultusunda, metnin donanım öğelerinden okurun yapacağı bireşimlerin çıkış noktası olur. İkinci dereceden kişilerin, birtakım toplumsal değerleri yansıttıkları durumlarda ise, kahraman ile bu kişilerin ilişkisi, metnin hangi anlam alanlarına çekilebileceği konusunda, okurda eleştirel, çözümleyici bir etkinliğin kaynağı olur. Birinci durumda, yazarın kahramanın kişiliğinde seçmiş olduğu toplumsal ölçülerin çoğunlukla evetlenmesi yönlendirir anlamı. İkinci durumda ise, seçilmiş toplumsal değerlerin değillenmesi de söz konusu olabilir. Yazarın, seçerek metnine koyduğu her değeri, birer donanım öğesi olarak seçmiş olduğunu, bunlardan birini ya da ötekini benimsediğini metinde açıkça göstermek zorunda olmadığını, buradaki evetleme ya da değilleme ediminin okurca, bütünüyle kurmaca iletişim sırasında oluşacağını unutmamak gerekir.</p>

  <p class="normal">Böylece metin okurda, yazarca seçilmiş ölçülerin kökenindeki toplumsal değerler dizgesine bir yanıt tepkisi uyandırır. Öte yandan, metindeki yeni bakışın bağlamında bu gereçlerin yansıttığı sorunsal ilişkilere bir yanıt tepkisi uyandırır. Kavrayış çevreni ile izlek, birlikte oluşturdukları yapı aracılığıyla, okurun şimdiki bilinç etkinliğini, metnin tarihsel konumuna da yöneltirler. Demek ki, metnin donanımındaki gereçlerin sınıflandırılıp sıraya sokulmasında başlıca iki yön ağır basar. Bunlardan birincisi tarihsel, ikincisi de dizgesel yöndür. Bu iki yönün, okurun bir metni kavrayışında nasıl etkin olduğunu, bunların ortaklaşa yapısının etkilerini birkaç örnekle izlemeye çalışalım.</p>

  <p class="normal">Gerçek yaşam olgularına karşıtlıktan doğan etki:</p>

  <p class="normal">Metindeki toplumsal ölçüler, metiniçi sıralanışlarıyla, metnin kavranışını da bir sıraya, dizgeye sokabilirler. Bu durumda, metindeki görüş açıları gerçek yaşam olgularına karşıtlıklarıyla, kurmaca anlamın oluşmasına katkıda bulunurlar. Metnin bu tür işlevine bir örnek, Robinson Crusoe’dur. Defoe’nun bu romanında, romanın kahramanı, kavrayış açılarının da başlıca taşıyıcısıdır. Robinson, birtakım toplumsal ölçüleri yansıtır, bu ölçülerin Tanrı bağışına yaraşır bir insan yaşamı için kaçınılmazlığını deneyleriyle kanıtlar. Kalvinci bir emek kavramı, bu dünyadaki emekle insanın öte dünyasını da kazanabileceği ilkesi, sürekli girişim çabasının, Tanrı Sözü’ne uygun davranışın insan yaşamı için gerekliliği, her olumsuz durumda bir umut kapısı arama ilkesi, duyu deneylerinin öğretici işlevi, Robinson’un kişiliğine yazarca dürümlenmiş “Püriten” toplumsal ölçülerdir. Robinson bu ölçülere uyduğu durumlarda başarılı, bunları çiğnediği durumlarda ise başarısız bir insandır. Tanrı bağışını kazanmanın, bir alınyazısı sorunu olmadığı, tersine insanın kendi yaşama etkinliği ile yakından ilgili olduğu gerçeği, bir kişinin yaşam örneği ile sunulur bize. Robinson’un gelmiş olduğu dünyada yürürlükte olan para, kazanç, ticaret, yalan, yapmacık inanç düzeni, metnin örgüsündeki art-alan olarak, onun alçakgönüllü yaşamında gerçekleştirdiği olumlu deneylerle, insan gücünün sınırlarını alabildiğine bulgulamasıyla, olumsuz görünmeye başlar.<sup class="calibre3"><a href="../Text/okuma_split_157.html#footnote-295-122" id="footnote-295-122-backlink">[122]</a></sup> Kötülüğü zaman zaman adasına dek gelip dayanan Avrupalı insanın yaşamında eksik olan her değeri, Robinson’un yansıtması amaçlanmıştır yazarca. Barbar yerli Cuma bile, Robinson’da yansıyan değer ölçülerini benimseyerek, Avrupalının kokuşmuş gerçek değerler dünyasına bir üstünlük kazanır. Burada da izlek ile kavrayış açısının oluşturduğu ortaklaşa yapı, bileştirici öğe olarak yürürlüktedir. Ancak, metnin kavranışı oldukça yalın ilişkilerle sağlanır. Robinson’un yansıttığı ülküsel değerlerle gerçek olgular dünyası arasındaki karşıtlık, okurun metne bakış açısını oluşturan temel kavram olur. Başka bir deyimle Kalvinci dünya görüşüyle, metinde Robinson’un çağdaşı Avrupa toplumunun değer ölçüleri arasındaki karşıtlık ilişkisinin irdelenmesi, anlamlandırma sürecini yönlendiren devingen ilke olur. Yazar, okurunu, Robinson’un kişiliğine konmuş olan değerlerin tümünü evetlemesini, bu değerlerin toplumda görülen karşıt biçimlerini de değillemesini amaçlamıştır. Ama Kalvinci dünya görüşünün çağdaş okurun yaşamı için geçerliliği, on sekizinci yüzyıl insanının yaşamı için geçerliliğinden ayrı bir nitelik kazanmıştır. Bu durum, Defoe’nun metninin kavranışında birçok ayrıntının çağdaş okurun bilinç birikimiyle, o günkünden değişik alımlanmasına yol açar. Defoe metninin yazıldığı günden çağımıza dek sürdüregeldiği, bundan böyle de sürdüreceği gücüllüğün doğal sonucudur bu.</p>

  <p class="normal">Öğretici, dinsel yazın örnekleriyle propaganda yazını, çoğunlukla, metne bakış açısını, Robinson Crusoe ’da örneğini gördüğümüz türden bir karşıtlıkla örgütler. Ama Robinson Crusoe ’da bu karşıtlık salt metiniçi işlevleriyle gerçek dünyadan apayrı nitelikte bir estetik nesnenin de oluşmasını sağlarken, adı geçen kullanmalık yazın ürünlerinde başlıca amaç, metni çevreleyen gerçek dünya dizgesindeki birtakım bozukluklarla eksiklikleri, olumlu karşıtlarını vurgulayarak, okurun gözü önüne sermektir.</p>

  <p class="normal">Metiniçi görüşlerin birbiriyle karşıtlığı üstüne kurulu etki:</p>

  <p class="normal">Tobias Smollett’in romanı Humphry Clinker ise, metiniçi çoğul görüş açılarının birbirine karşıtlığı ile işlev kazanır. Gündelik yaşam gerçeğinin yanı sıra, birtakım yöresel özellikleri de yazar, aynı olaylarla aynı çevre üstüne değişik kişilerin görüşleri aracılığıyla sunar. Son derece bireysel açılardan yansıyan bu görüşler, sık sık aynı durum için karşıt nitelikte gözlemleri dile getirirler. Robinson Crusoe’nun yayımlanışı 1719’dur. 1771’de yayımlanan Humphry Clinker ise, “yirmi otuz yıllık bir öykünmeler, yansımalar döneminden sonra yeni gelişmelere götüren bir köprübaşı”<sup class="calibre3"><a href="../Text/okuma_split_158.html#footnote-295-123" id="footnote-295-123-backlink">[123]</a></sup> olarak tanımlanmıştır. Anlatı yönünden önemli bir aşamayı belirler Smolett’in romanı. Böyle tanımlanmasının nedeni de, anlatı metnine, güdüm-kurgusu yönünden, o gün için ilginç sayılacak uygulamalar getirmiş olmasıdır. Bir mektup-romandır Humphry Clinker. Bramble ailesinin Galler bölgesinden, Bath’a, Londra’ya, sonra da İskoçya’ya yaptığı bir gezinin mektuplarla anlatılmasıdır. Mr. Bramble’ın sağlığı bozuktur. Doktoru ona uzun bir gezi yapmasını salık vermiştir. Gezinin o günlerde en sık başvurulan iyileştirme yöntemlerinden biri olduğunu biliyoruz. Bramble ailesinin kişileri, bu gezi sırasındaki değişik olaylarla ilgili izlenimlerini mektuplarla anlatırlar. Beş kişinin yazdığı seksen iki mektuptan oluşur bütün roman. Bu mektuplardan üçte ikisini ailesinin başı Matthew Bramble ile Oxford’dan yeni dönmüş yeğeni Jerry Melford yazarlar. On bir mektup Jerry’nin genç kız kardeşi Lydia, altı mektup Bramble’in yaşı geçkin kız kardeşi Tabitha Bramble, on mektup da hizmetçi kız Winifred Jenkins imzalıdır. Mektuplar değişik toplum kesimlerinden, değişik kimselere yazılmıştır. Ama hiçbirinin yanıtı romanda yer almaz. Gezi öyküsü ile mektup roman biçimi bir arada kullanılır böylece. Defoe’nun, Journal of the Plague Year’i de mektuplarla anlatılan bir gezi öyküsüdür, ama orda mektupları yazan tek kişidir, hep o tek kişinin görüş açısı yönlendirir metnin kavranışını. Öte yandan, daha önceki mektup-roman örneklerinden de ayrılır Humphry Clinker. Bu türün başlıca örneği, Richardson’ın Clarissa Harlowe’u, mektup yazarlarının kendilerine dönük içgözlemlerini yansıtmaya ağırlık verir. Mektubun yazarı, olaylara değil, olaylar karşısındaki kendi benliğine yöneltir gözlemini.</p>

  <p class="normal">Humphry Clinker’da her mektup yazarının kişiliği, onun olayları değerlendirme biçimiyle, örtük olarak verilmiştir. Olaylar ise, bir gezinin akışı içinde hızla değişir. Bramble ile Melford, bir konudan ötekine atlayarak, çevrelerindeki dünyayı saptarlar. Her mektup yazarı, çevresinde olup bitenleri, kendine göründüğü biçimde aktarır. Çok değişik yerlerle ilgili bilgiler verir mektuplar, ama bu bilgiler geleneksel gezi öykülerindeki gibi yalnız bilgi olarak kalmaz, bütün metnin amaçladığı, ama açıkça iletmediği, değerler dizgesinin oluşmasını sağlarlar. Sözgelişi, yaşlı Matthew Bramble, kaplıcalarından yararlanmak üzere glediği Bath kentini şöyle anlatır doktoruna mektubunda:</p>

  <p class="normal">İnan olsun, Bath’da umut kırıklığından başka hiçbir şey bulamadım. Öylesine değişmiş ki, şöyle böyle otuz yıl önce gördüğüm o yerin burası olduğuna inanamıyorum... Sağlığı bozuk, sinirleri zayıf, ruhları dengesiz kimseler için öylesine gerekli olan sessizlik, dinginlik, erinç yerine burada gürültüden, patırtıdan, koşuşmaktan başka hiçbir şey bulamadık... Bir ulusal hastane belki, ama delilerden başka kimsenin giremediği bir hastane diyesi geliyor insanın; doğrusu Bath’da daha uzun süre kalırsam, sizin de bana deli demenize izin veriyorum.<sup class="calibre3"><a href="../Text/okuma_split_159.html#footnote-295-124" id="footnote-295-124-backlink">[124]</a></sup></p>

  <p class="normal">Şimdi bir de genç, duygulu Lydia Melford’un aynı yerle ilgili gözlemlerine bir göz atalım:</p>

  <p class="normal">Bath yeni bir dünya benim için: Dört bir yanda şenlik, sevinç, eğlence: İnsanın gözü sürekli olarak giyim kuşamın güzelliğiyle oyalanıyor; kulağı ise, atlı arabaların, faytonların, öbür gezinti arabalarının tıkırtısıyla. Sevinç çanları, sabahtan geceyarısına değin çalıyor.<sup class="calibre3"><a href="../Text/okuma_split_160.html#footnote-295-125" id="footnote-295-125-backlink">[125]</a></sup></p>

  <p class="normal">Hizmetçi kız Winifred Jones ise şöyle anlatıyor Bath’ı:</p>

  <p class="normal">Ah Molly! Sen köyde yaşarken, usundan geçiremezsin bizim Bath’da neler yaptığımızı. Giyim, dans, eğlence, aylaklık, sevişmek, düzen dolap gırla burda. Ah, Tanrım bana ölçülü olmak gibi bir yeti vermemiş olsaydı, neler anlatırdım sana neler, yaşlı hanımımla genç hanımım üstüne.<sup class="calibre3"><a href="../Text/okuma_split_161.html#footnote-295-126" id="footnote-295-126-backlink">[126]</a></sup></p>

  <p class="normal">Aynı gerçeklerin böyle değişik bireysel görüş açılarından karşıt yönleriyle verilmesi, romanda bütün anlam güdümünü oluşturan kurgu özelliğidir. Kişilerden birinin gördüğünü, öteki görmez, ama her ikisi de bir durumun belli başlı özelliklerini kendi açılarından saptarlar. Burada, gerçek olguları olduğu gibi yansıtan bilgiler değil, görüş açılarıdır sunulan. Metnin okuru ise, bu değişik görüşler arasında kendi düşgücü ile bir eşgüdüm kurarak, yazarın metinde açıkça verilmeyen bakış açısını, sonra da metnin kavranış çevrenini oluşturmak durumundadır. Bir toplumun yaşama alanı ile değer ölçüleri, kuşbakışı bir kavrayışla verilir burda.</p>

  <p class="normal">Hızlı gelişen bir gezi serüvenleri öyküsü olarak Humphry Clinker, pikaresk anlatı geleneğinin de olanaklarından yararlanır. Ama burada romanın başlık kahramanı Humphry Clinker, bir pikaresk öyküdeki bütün olaylarla serüvenlerin ekseni işlevini görmekten uzak, nerdeyse silik bir kişidir. Üç geleneksel anlatı biçiminin öyküleme kurguları, deneysel dünya gerçeğini okurun düşgücüne birlikte sunarlar. Mektuplardan hiçbiri yanıtlanmadığı için, okur yanıtlar hepsini sanki. Değişik görüş açılarını, o bir sıraya diziye sokar. Mektupların değişik türden bilgiler aktarması da, bu etkinin sağlanmasına yöneliktir. Okuma sürecinin ilerleyen aşamalarında, okur deneysel dünya gerçeğini, tek tek mektup yazarlarından daha iyi görmeye başlar. Öykünün kişileri, kendi sınırlı açılarından alırlar her şeyi çünkü. Birbiriyle çatışan karşıt görüşler de, gerçeğin her bireysel saptanışının temelde bir yanılsama olmasından dolayı, okurun, metnin estetik nesnesini kurmasında başlıca etken olur.</p>

  <p class="normal">Hızlı işlevli karmaşık etki:</p>

  <p class="normal">Bir metinde Humphry Clinker örneğinde gördüğümüz türden çoğul karşıt görüşlerin daha karmaşık bir biçimde örgütlenmesiyle, metnin kavranışı sürecinde daha etkili, okuru daha büyük bir çabaya iten gerilimler yaratılabilir. Okur, metnin bir aşamasında, herhangi bir durum, olay ya da kişiyi birtakım görüşler aracılığıyla tam anlamlandırdığını düşünür, ama hemen ardından, oluşturduğu anlamın bir yanılsama olduğunu görür. Gerçeğin her yakalanışını bir yanılsama izler. Metnin güdüm-kurgusu, bu düzenle sürdürür etkisini. On dokuzuncu yüzyıldan bu yana, özellikle William Makepeace Thackeray’in kahramansız roman dediği türden uygulamalarda bu düzen uygulanır. Roman kişilerinin sayısı alabildiğine çoğalır artık. Kahraman da, romanın öbür kişileri de, metin anlamının kavranmasında bu çok yönlü yanılsama-gerçek örgüsü ile, seçilmiş gereçleri daha sorunsal nitelikli göndergelere yöneltirler. Özellikle gazetelerdeki dizi romanlarda, okurun ilgisini hep canlı tutmak amacıyla uygulanır bu yöntem. Dickens’in, kendi gününde gazetelerde yayımlanmış romanları çoğunlukla bu yapıdadır sözgelişi. Burada önemli olan, okurun düşgücünü çok yönlü varsayımlara sürekli açık tutmak, bu olasılıkları metiniçi görüş açılarıyla sık sık doğrulamak, ama hiçbir zaman bütün öyküyü tek bir açıdan, –yazar, anlatıcı, kahraman ya da eylem açısından– iletmemektir. Bu düzenleme, Thackeray’den Joyce’a değin, bütün modern romanda izlek ile kavrayış çevreni ilişkisini, bu ilişkiye koşut anlambilimsel dönüşümleri yönlendiren başlıca etkendir.</p>

  <p class="normal">Yirminci yüzyılda, Joyce gibi bilinç akışı yazarlarının metinlerinde gerçek ile yanılsama ilişkisinin, geleneksel uygulamadaki biçimiyle bir anlatının bölümlerinde ya da daha küçük metin kesimlerinde olduğu gibi, tümce düzeyinde, sözcük düzeyinde, giderek sesbirimler düzeyinde de sürdüğü göze çarpar. Her tümcede, her sözcükle görüş açısı değiştiği gibi, metne bakışın da okurca yeniden ayarlanması gerekebilir. Sonra her tümcedeki anlatı açısının, metnin bütün dünyaya bakış dizgesinde yerinin, belirlenmesi zorunluluğu doğar. Okurun düşgücüne, metnin anlamlandırılmasında en büyük iş, bu tür örneklerde düşer. Beckett’in, nouveau roman yazarlarının metinlerindeki etki yapısı da bu özelliği taşır. Böyle metinlerde okur, her tümcedeki anlam açısının kökenleri ile göndergelerini bulgularken, sürekli olarak yeni anlam olanaklarına da açık kalmak zorundadır. İzlek ile kavrayış çevreni arasındaki ilişki ışığında kendi kurduğu göndergenin sürekli dönüşümlerden geçişini izlemek için, her an tetikte olmak zorundadır.</p>

  <p class="normal">Böyle bir güdüm-kurgusunun işlevini, Ulysses’in ikinci bölümünde izlemeyi deneyelim. Bu bölümde ortaya çıkan kavranış yapısı, ancak bir kesit olmakla birlikte, Ulysses metninin okunuşunu tümüyle yönlendirecek birtakım özellikler taşır. Her gerçek olgunun, görünüşte bir tek yüzü olmakla birlikte, dışında bıraktığı sayısız olanakla da, başka bir deyimle, görünmeyen yüzleriyle de ilişkili alınması gerektiği, bu bölümde somut örneklerle kanıtlanır, metnin sonraki kesimlerinin alımlanmasını da yönetecek bir ilke olarak yerleşir. Ulysses’in bu bölümünde de ilk bölümde olduğu gibi, yaşamdaki birtakım açık seçik durumlar verilir, ama yaşamın kendisinin böyle somut saptamaları aşan niteliği de, örtük bir biçimde, çağrışımlarla sezdirilir. Bölümün adı “Nestor”dur.<sup class="calibre3"><a href="../Text/okuma_split_162.html#footnote-295-127" id="footnote-295-127-backlink">[127]</a></sup> İlkçağın ünlü bilgelerinden biridir Nestor. Homeros’un Odysseia’sında, babasını arayan Telemakhos ona gider akıl danışmaya. Ulysses’in bu bölümündeki anlatı biçimi, daha doğrusu ağır basan anlatı biçimi, Stephen Dedalus’un iç-konuşmasıdır. Ancak bu iç-konuşmanın akışı, sürekli olarak, yazar anlatısı niteliğinde tümcelerle, gerçek konuşmalarla, Milton’ın “Lycidas” şiirinden alıntılarla, Hamlet’e göndermelerle kesintiye uğrar. Nestor, Milton, Hamlet gibi adlara tarihsel göndermelerin yanı sıra, bütün bu değişik söylem biçimlerinin kendisi, metnin kavranışında bir art-alan oluşturduğu gibi, tümcelerde oluşacak yeni anlamı da yönlendirir.</p>

  <p class="normal">Sabahın saat onunda, Stephen Dedalus, Mr. Deasy’nin okulunda, öğrencilerine bir tarih dersi vermektedir. Konu sıkıcıdır öğrenciler için. Oldukça ilgisizdirler. Stephen’in her sorusu karşısında olmadık bocalamalara düşerler. İçlerinden biri, Epirus kralı Pyrrhus’un adını İngilizcede köprü ayağı anlamına gelen “pier” sözcüğüyle karıştırır,”<sup class="calibre3"><a href="../Text/okuma_split_163.html#footnote-295-128" id="footnote-295-128-backlink">[128]</a></sup> ötekiler buna hep birlikte gülerler. Az önce, öğrencilerden bir başkası, aynı Pyrrhus’u, ancak onun bir özdeyişiyle: “Böyle bir yengi daha, bitiktir işimiz,” sözüyle anımsayabilmiştir.<sup class="calibre3"><a href="../Text/okuma_split_164.html#footnote-295-129" id="footnote-295-129-backlink">[129]</a></sup> Sıkılır Stephen öğrencilerinin bu ilgisizliğinden. Tıpkı anneleriyle babalarının tarihi kavrayışı gibidir bu çocuklarınki de işte. Stephen’in içinden geçenleri izleriz:</p>

  <p class="normal">Onlar için de tarih, boyuna işittikleri bir masal, kendi ülkeleri de bir tefeci dükkânıydı. Pyrrhus, Argos’ta bir kocakarının vuruşuyla ölmemiş miydi, ya da Caesar bıçaklanarak öldürülmemiş miydi? Düşüncelerden silinemezdi bu. Zaman onları damgalamış, dışlarında bıraktıkları sonsuz olanakların odasına zincirlemişti böylece. Ama eyleme dökülmemiş olanaklar hiç düşünülebilir miydi? Yoksa yalnız eyleme dökülmüş olaylar mı olanaklıydı? Dokuyadur, rüzgârın dokuyucusu. Bir akış olmalı öyleyse, olanaklının eyleme dökülmesi için, olanaklı biçiminde.”<sup class="calibre3"><a href="../Text/okuma_split_165.html#footnote-295-130" id="footnote-295-130-backlink">[130]</a></sup></p>

  <p class="normal">Olanaklılık üstüne bu düşünceler, bir rastlantıyla değil, özellikle konmuştur metne. Tarihsel akış içinde her şeyin, kesinlikle saptanmış bir görünüşe bürünmesi çağrıştırılır bu sözlerle. İnsanlar arasında tek olanak, bu kesin görünüş müdür? Tarihteki bireyler ne oluyor o zaman? Bu bireyler davranışları ya da ölümleriyle sonsuz olanakları artlarında bırakmışlarsa, böyle saptanmış görünüşte kalmak zorunda mıdırlar? Pyrrhus ile Caesar yaşarlarken, bir gün yok olacaklarını, bildiğimiz biçimde öldürülebileceklerini düşünmüşler miydi hiç? Evet, gerçek yaşam, binlerce olanaktan biridir ancak. O binlerce olanak, silinir anlamsız kalır, gerçekleşmemiş oldukları için. Ama hep öyle kalmak zorunda mıdırlar? Soran bir düşüncenin alanını daraltmak olmaz mı bu? Bunları düşünür Stephen, romanın başında da sezdirildiği gibi, söylenen her şeyin kendi karşıtını da birlikte getirdiğini, bir sözcede, göz önünde tutulmamış olan bütün olanakların da birlikte dile geldiğini, ya da başka bir sözceye döküldüğünü geçirir içinden. Okur da Stephen’in bu arayıcı bulgulayıcı düşüncelerinde, ona eşlik eder. Hem dünyaya, hem metne, bir şu olanak bir de bu olanak açısından bakarak sürdürür okumasını. Ama Stephen bunları düşünürken, tarih dersinden sıkılan çocuklar: “Bir öykü anlatın bize efendim –n’olur efendim, bir hayalet öyküsü anlatın,”<sup class="calibre3"><a href="../Text/okuma_split_166.html#footnote-295-131" id="footnote-295-131-backlink">[131]</a></sup> diye bağrışırlar. Stephen ise tam bu sırada, düşünülürse, tarihin bir hayalet öyküsüne dönüşebileceğini geçirmektedir içinden. Ama o değildir çocukların istediği, başka türden bir öyküdür. Kuru olgulardan bıkmışlardır, düşsel olanı istemektedirler. Gerçek olguların ardında ne düşsel bir zenginliğin, gölgede kalmış nice olanakların, ne belirsiz gücüllüklerin yattığını görmezler. Joyce’un metni, çocukların isteğiyle ilgili olarak bu noktaları açıkça söylemez okura, ama metinde sürekli olarak birbiriyle kesişen görüş açıları, okuru, birbiriyle ilgisizmiş gibi görünen tümceleri böyle bir kavranış bağlamında bireştirmeye zorlar. Tarihin ya da gerçek olgunun niteliği konusunda çocukların ya da çoğunluğun görüşü, okur açısından Stephen’in iç-konuşmasında beliren ipuçlarıyla dengelenerek kavranacaktır. Hayalet öyküsü anlatmaz Stephen. Onun yerine Milton’ın Lycidas şiirini okumaya başlar çocuklar:</p>

  <p class="normal">Weep no more, woeful shepherd, weep no more</p>

  <p class="normal">For Lycidas, your sorrow, is not dead,</p>

  <p class="normal">Sunk though he be beneath the watery floor...<sup class="calibre3"><a href="../Text/okuma_split_167.html#footnote-295-132" id="footnote-295-132-backlink">[132]</a></sup></p>

  <p class="normal">Düşünür okur: Ölenler yok olmuyor demek. Şiir, sonsuzlaştırıyor onları. Ama şiir denen şey de, eninde sonunda bir kurmaca değil midir ancak?</p>

  <p class="normal">Ulysses metninin izlediğimiz bu kesiminde, birbiriyle kesişen üç anlatı örgüsü vardır: İç-konuşma, gerçek konuşmalar, yazınsal alıntılar. Ancak bu üç örgü, okura üç ayrı biçimde sunulan bir izleği ortaklaşa yansıtma işlevine uyarlanmıştır. Stephen, gerçek bir olgunun, sonsuz sayıda olanaktan yalnız birini tüketmekle, bütünün anlam bağlamından yoksun bir görünüşe büründüğünü düşünür. Çocuklar, gerçek olgunun tekdüzeliğinden bıkmış, gerçekdışının dürtücü etkisini özlemektedirler. Yazınsal alıntılar ise, sonsuzlaşmanın ancak kurmaca bir dünya çerçevesinde olanak kazanabileceğini gösterir. Metinde bu üç ayrı görüş açısının, anlamın türetilmesinde nasıl birbirine örüleceği açıkça belirtilmez, ama gerçeğin gerçekdışıyla ilişkisi konusunda bu üç ayrı olanağın sunulmasıyla yetinilir. Bu olanaklar, alışılmış mantık düzeninde birbiri ardından sıralanmış da değildir. İç-konuşma, gerekli bireşimi sağlayacak birtakım ipucu göstergeler taşır: Her düşüncenin bir öznelliği vardır. Bu bağlamda öğrencilerin isteği toyca bir anlık tepki, yazınsal alıntının söylediği de herhangi bir gerçek olguya dayanmayan bir kesinliktir. Söz konusu metin parçasının tek yorumu bu değildir hiç kuşkusuz, ama böyle bir yorum, metnin kendisinde dayanaklar bulabilecek niteliktedir. Ulysses’te ayırabileceğimiz her metin parçası da, bireştirme işleminde okurca giderilmeyi bekleyen belirsizlikler yönünden, aşağı yukarı buna benzer yapıdadır. Değişik örgüler, kendi aralarında görünür bir anlam birliği göstermediklerinden, birbirleriyle etkileşerek oluştururlar anlamı. Bu etkileşme de, okurun metinde yüklendiği bireştirici düşsel etkinlikle gerçekleşir.</p>

  <p class="normal">Böyle bir anlamlandırma süreci, bölümün sonunda Stephen’in okul müdürü Mr. Deasy ile konuşmasında, yeni bir dayanak bulur. Müdür Stephen’e, Evening Telegraph gazetesinde yayımlanmak üzere yazdığı bir okur mektubunu uzatır. Bu mektup, ülkenin kocabaş hayvanları arasında yaygın olan ağız hastalıkları ile ayak hastalıklarının ülke ekonomisi yönünden sakıncasına, çözümlenemezse bu sorunun ülkeyi bir çıkmaza sürükleyebileceğine değinir: “Bütün sorunu kısaca özetleyiverdim, dedi Mr. Deasy. Ağız, ayak hastalıklarıyla ilgili. Bir göz atıverin. Bu konuda bir ikinci görüş olamaz bence.”<sup class="calibre3"><a href="../Text/okuma_split_168.html#footnote-295-133" id="footnote-295-133-backlink">[133]</a></sup> İrlanda’nın toplumsal-ekonomik sorunları konusunda, ikinci bir görüş olamayacağı kanısındadır müdür bey. Üstelik, İngiltere’nin de başlıca ekonomik sorununu tek bir tümceyle saptar çıkar işin içinden: “Dinle bak, İngiltere Yahudilerin elindedir.”<sup class="calibre3"><a href="../Text/okuma_split_169.html#footnote-295-134" id="footnote-295-134-backlink">[134]</a></sup> Mr. Deasy’nin bu katı görüşlülüğüne bütün metnin anlam akışında, Stephen’in az önceki tarih dersi metiniçi art-alan olur. Deasy, birtakım gerçeklere, bir ikinci olanak tanımayan kesin görüşlerle yön vermek savındadır. Okur da, Deasy’nin bu tutumu ile metnin hemen önceki kesimi arasında kurduğu bağ aracılığıyla, somut metinde açıklık taşımayan yeni bir anlam boşluğunu doldurur. Sonsuz olanakların varlığı anımsanınca, Mr. Deasy’ nin darkafalılığı, kendini beğenmişliği birden ortaya çıkar. Bir kez daha düşünür okur, her kesinleyici bilginin, olguların değişken akışını görmezden gelmek olduğunu. Yalnız bir kez daha belirtelim: Metin doğrudan doğruya söylemez bunu, okur kendi çıkarımlarıyla bulgular.</p>

  <p class="normal">Bölümün “Nestor” başlığı ise, taşıdığı başka bir görüş açısıyla pekiştirir bu anlamı. İlkçağın ünlü kişilerinden Nestor’un bilgeliği ile Mr. Deasy’nin kazkafalı bilgiçliği karşıtlaşır. Yalnız, Nestor da sağlam kurtulmaz bu karşıtlaşmadan. Olguların değişkenliği açısından okurun. Nestor’un tarihindeki o tartışılmaz bilgeliğini de yeniden bir değerlendirmesi zorunluluğu doğar. Metnin ön-alanının, her zaman art-alanla koşullu oluşunun yanı sıra, art-alanı değişikliğe uğratacağının da bir kanıtıdır bu ilişki.</p>

  <p class="normal">Ulysses’in bütünü, insan yaşamının olgularına, bu bölümde oluşmasını izlediğimiz türden bir bakışın öyküsü olarak görülebilir. Northrop Frye, Ulysses’teki anlatının anakalıplarını “yuvaya-dönüş, kent, arayış” diye üçe indirger.<sup class="calibre3"><a href="../Text/okuma_split_170.html#footnote-295-135" id="footnote-295-135-backlink">[135]</a></sup> Ona göre, Odysseus’un serüveniyle Bloom’un serüveni bu anakalıplar ekseninde birleşir. Ancak, Homeros destanının çatısını da, Ulysses’te her şeyi açıklayabilecek bir değişmez anahtar olarak görmenin, sakıncalı yorumlara yol açabileceğini de belirtelim. Olanakların sonsuzluğu ilkesi, Ulysses’in anlatım düzenini de, kavranışını da yöneten bir ilkedir çünkü. Bloom’un, yirmi dört saatlik serüvenden sonra yuvaya dönüşü, “boş bir güvensizliğe bilinçli bir tepkidir.”<sup class="calibre3"><a href="../Text/okuma_split_171.html#footnote-295-136" id="footnote-295-136-backlink">[136]</a></sup> Bu tepki ona, önceden kestirilemeyecek nitelikteki birtakım olaylar karşısında gerilmiş bir duyarlık yaratmaktan başka hiçbir şey sağlamaz. Oysa Odysseus’un yuvaya dönüşü, çekilen acıların sona ermesi anlamını taşır. Odysseia’da Joyce’un metnindeki yeni “Bloomusalem”<sup class="calibre3"><a href="../Text/okuma_split_172.html#footnote-295-137" id="footnote-295-137-backlink">[137]</a></sup> kentinin de bir özdeşi yoktur. Gündelik çağdaş yaşam kavgası içinde bir Dublin’dir Ulysses’teki bu kent. Bloom’un davranışları, bu koca kentin karmaşık akışı içinde, hiçbir zaman önceden kestirilemeyecek bir nitelik taşır. Homeros’ta ise insan davranışı, Dublinlilerin davranışı karmaşasına oranla, hemen hemen belli kalıplar içindedir. Ama Dublin’in kaynaması, ilkçağ dünyasına oranla bir gerilemeyi anlatmak için değil, çağdaş insan davranışının sonsuz olanaklarını yansıtmak için, bir iletişim zorunluluğu olarak sunulmuştur bize. Bloom, Odysseus gibi örnek bir kahraman değil, çağdaş dünyanın sıradan bir yurttaşıdır. Bu bakımdan, ilkçağ destanından türetilme anakalıplar, romanın güdüm-kurgusuna görünüşte bir çatı sağlamakla kalırlar ancak. Gerçekte ise Odysseia ile Ulysses “hiçbir zaman kesişmeyen” koşutlardır.<sup class="calibre3"><a href="../Text/okuma_split_173.html#footnote-295-138" id="footnote-295-138-backlink">[138]</a></sup></p>

  <p class="normal">Ulysses’te bu klasik çatının yanı sıra, Homeros’tan Shakespeare’e bütün bir Avrupa yazınının birçok yönüne göndermeler vardır. Okur bu yazınsal gereçleri de ana kavrayış dizgesine yerleştirmek zorundadır. Sunulan bütün görüş açılarından bir sıralama yapmak, göstergelerle durumların çağrıştırdığı yönde birtakım anlamlar oluşturmak, tümce tümce, okurun işidir. Ulysses gündelik yaşamdan sürekli değişen görünümler sunar. Bu görünümlerden hiçbiri tek başına anlam taşımaz. Sözcükler, tümceler, bölümler, bir anlambilimsel bağlamın göstergelerini sunarlar ancak. Bu göstergeleri öbeklendiren, okurun düşgücü olur. Her tek görünüm bir anlam olanağını tüketirken, sayısız anlam olanağını da dışında bırakır. Gündelik yaşamın bütün bir görünümü ise, dışta kalan olanakların da kavranmasından sonra oluşur: edilgin bir anlatı metni değildir. Ulysses, okurun büyük ölçüde işe katılmasıyla kavranır ancak. Bu belki her kurmaca metin için doğrudur, ama Ulysses gibi bir metnin okurdan beklediği düşsel katkı, alışılmışın çok üstündedir. Aşama aşama, okunan tek tek görünümler bir sıraya konur, sonra birbirinin alanına taşar karışır, okur gündelik yaşam gerçeğinin değişik yönlerini bulgular boyuna, ama o gerçeği hiçbir zaman bütünüyle kuşatmış duymaz kendini. Duyduğu an, bir yanılsamanın eşiğindedir. Gerçeğin kesin görünümünün yakalandığı yolundaki her duygu, metnin ileri aşamalarında böyle bir yanılsamaya dönüşmekten kurtulamaz. Gerçek ile yanılsama arasındaki bu karşılıklı ilişki de Ulysses’in alımlamasını devingen bir sürece dönüştüren ilkelerden biridir. Bu süreç boyunca okur, gereçleri ya da bütün bir gerçekliği uzak bir noktadan kavramak yerine kendi yarattığı gerçeği, odaktan kavrar bir bakıma. Tıpkı gerçek yaşamda olduğu gibi.</p>

  <p class="normal">İzlek ile kavrayış çevreninin ortak yapısının ne yollardan etki sağlayabileceğini üç metin örneği ile göstermeye çalıştık. Bu yapının işleviyle donanım gereçlerinin bir sıraya sokulup anlam yönünden öbeklendirilmesinde tarihsel yön ile dizgesel yön ağır basar demiştik. Tarihsel yön, metin gereçlerinin ön-alan art-alan ilişkisinde gösterir etkisini. Okuma sürecindeki bilinç her yeni kullanımın öncesini, tarihsel geçerlilik bağlamını ararken ister istemez metindışı toplumsal tarihsel bilgilere döner. Tarihsel anlamın şimdi yeni bir geçerlilikte alımlanması ise, metindeki değişik görüş açıları aracılığıyla sergilenen bilgiyi bir izleksel tutarlılıkta birleştirmek, böylece anlamı bir metiniçi dizgeye bağlamakla olur. Gerçekte her yazınsal metnin alımlanmasında, metnin donanım öğeleri, yazarın seçme ilkesinin kendilerine yüklediği görevle, şema ile düzelti, ön-alan ile art-alan, izlek ile kavrayış çevreni arasındaki metiniçi kaynaklı etkileşmeler, okuru anlama güden başlıca etkendir. Okurun, metnin derin yapısındaki anlamları kavrayıp özümlemesi, bu metiniçi etkileşmeler sürecinin sonucudur. Ama öte yandan, bu süreci başlatan da okurun kendisidir. Bu bakımdan, metnin anlaşılması olgusunda en önemli yeri tutan şey, devingen bir okuma ediminin kendisidir.</p>
</body>
</html>
