<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_22">4. İletişim Konumu Açısından Kurmaca Metin – Kullanmalık Metin</h2>

  <p class="normal">Kurmaca metinlerle gerçek yaşam dünyasının olguları arasındaki bağın, doğrudan doğruya değil, metindeki soyut kavramsal örgü aracılığıyla kurulabileceğini belirttik. Kullanmalık metinlerde ise durum değişiktir. Böyle metinlerdeki soyut kavramsal örgüyü alımlayabilmek de okur için pek bir sorun yaratmaz. Gerçekte bu örgünün görülmesi zorunluluğu bile doğmaz bunlarda. Bir gazete haberi, bir kent kılavuzu, bir yemek pişirme betimi gibi kullanmalık metinlerdeki anlam birimleri, somut anlam düzeyinde, gerçek yaşam dünyasındaki karşılıklarını bulurlar. Anlamın göndergesi her zaman bu gerçek edimler ortamı, yaşanan dünyadır.</p>

  <p class="normal">Kurmaca metinlerin iletişiminde ise, okurun ilgisi, gerçek yaşamdaki birtakım edimlere, nesnelere, olgulara değil, metnin somut anlam düzeyi ile soyut anlam düzeyi arasındaki ilişkiye yöneltilir. Kurmaca metinlerde, metin ile gerçek arasındaki bağ, ancak alımlayan, metnin soyut düzeyinden yola çıkarsa kurulabilir, çünkü kurmaca metinlerdeki somut anlam düzeyi çoğunlukla, gerçek yaşam dünyasındaki durumlarla doğrudan doğruya özdeş değildir. Don Quijote’de, Robinson Crusoe’da, Gulliver’s Travels’da ya da Fahim Bey ve Biz’de, sözcüklerle çizilen kişileri, durumları, nesneleri, gerçek yaşam dünyasında hemen bulamayız.</p>

  <p class="normal">Kurmaca metinleri öz-göndergeli metinler sayıyoruz, çünkü bu metinler okurun ilgisini anlamın değişik düzeylerine yöneltmeyi amaçlar, anlamın gerçek yaşam bağlamıyla ilişkisini dolaysız belirtmeye yönelmezler. Bu özellikleri de, yazarın, kullandığı görece birtakım estetik kurgular uygulamasından doğar. Bu bakımdan, öz-göndergeli metin kavramı, bütün kurmaca metinler öbeğini kapsayan bir kavramdır. Ancak, bir yönüyle bilimsel metin de, öz-göndergeli metin niteliğini taşır. Yalnız burada belki ilkin, bilimsel araştırma ile bilimsel metni birbirinden ayırmak gerekir. Bilimsel araştırma, şimdiye değin bilinmeyen olguların bulgulanmasına yöneliktir. Özellikle doğa bilimleri için söz konusudur bu. Bilimsel metin ise, bilimsel araştırma ya da gündelik deneylerle bulgulanmış, bilinen olguları, anlaşılır bir biçimde betimleyen metindir. Bu nedenle de, öz-göndergeli metin sayılır, çünkü amacı, gene metiniçi dilsel kurgularla, birtakım olguların anlaşılmasına yarayacak kavramları aydınlatmaktır. Ancak, bilimsel metni, kurmaca metinlerden ayırarak kullanmalık metinler arasında saymamız, gerek yazarın gerekse okurun tutumu açısından, belli ön koşulları gerektirmesinden dolayıdır: Bilimsel metnin yazarının, gerçekleri dile getirme, okurun da yantutmaz davranma zorunluluğu herkes için apaçıktır.</p>

  <p class="normal">“Fable” öykülerinin işlevini nasıl betimlediğimizi anımsayalım. Böyle bir öykünün kavramsal örgüsü ile gerçek arasındaki bağ önceden saptanmıştır: bu tür bir öykü, yalnız birtakım kavramları aydınlatmakla kalmaz, okurun gerçek yaşam düzeyindeki edimlerini de yönlendirmeyi amaçlar. Aynı şeyi, çağdaş bilim kuramı çerçevesinde, bilimsel metinler için de söyleyebiliriz. Bilimsel metinler de her şeyden önce, belli olguların anlaşılabilir bir betimini sunmak zorundadırlar. Yalnız bu olguların anlaşılması, salt anlama etkinliği uğruna yapılan bir iş değil, metnin alıcısına gerçek dünyada yararlı olabilecek edimsel bilgileri sağlamaya da yöneliktir. Sözgelişi, Bertrand Russell’ın Din ile Bilim (Religion and Science) adlı yapıtı, insanlığın gelişmesinde din ile bilimin hangi yönlerden etkili olduğunu, bu iki kavramın tarihsel, düşünsel, ruhbilimsel özelliklerini açıklar. Ama bütün bu açıklamanın amacı, çağımız insanına doğru yaşama ilkeleri sağlamak, düşüncelerine bilimi dayanak alması zorunluluğunu göstermektir. Russell’ın bir bilim adamı olarak doğruyu söylediğinden kuşkusu yoksa, metnin alıcısının da yan tutmaksızın, düşünceleriyle edimlerine bilimi temel seçmesi gerekir. Yoksa önyargılıdır, yan tutuyordur, bilimsel bir metnin okurundan beklenen iletişim konumuna girememiştir.</p>

  <p class="normal">Demek ki, bilimsel metinlerde olguların sergilenişi, sunuluş biçimi ile yönteminin ileteceği anlamların eyleme dökülebilmesine yöneliktir. Metnin önce anlaşılmayı, sonra da iletisinin eyleme uygulanmasını amaçlıyor olması, durumu değiştirmez. Oysa kurmaca metnin işlevi, alımlayan kişi ile gerçekte varolan bildik yaşantı kalıpları arasına bir uzaklık koymak, böylece onu metnin dile getirdiği yeni yaşantı kalıplarını kavramaya hazır kılmaktır. Yalnız, bu tür metinlerin alımlanması da, kişilerin edimlerine yansıyabildiği oranda etki kazanır. Burada, alımlama ile edimsel kazanç, başka deyimle uygulama, arasındaki uzaklık, bilimsel metinlerdekinden çok daha büyüktür. Bir bilimsel metin, gerçeğin o günkü belli olgularının belli bir dizge içinde anlaşılmasını saptamak ister. Oysa kurmaca metin okuru, metindeki kavramsal temel örgüyü de, bu örgü ile gerçek yaşam bağlamının değişik yönleri arasındaki ilişkiyi de, metnin güdümüyle kendisi bulgulamak zorundadır.</p>

  <p class="normal">Sonuç olarak, bilimsel metin, edimleriyle belli amaçlara ulaşmak isteyen insanın, dünyayı nasıl görmesi gerektiğini gösterir. Kurmaca metin ise, okura, doğrudan doğruya eyleme dökülemeyecek birtakım yaşantı örnekleri sunar, ama ona, doğrudan doğruya uygulamaya yönelik yaşantı kalıpları sunan metinlere oranla belli bir bağımsızlık tanır.</p>
</body>
</html>
