<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_28">5. Metinde Ön-Alan Art-Alan İlişkisi</h2>

  <p class="normal">Umberto Eco’nun “ikonik” gösterge kavramıyla ilgili açıklamalarına bir daha göz atarsak, bu tür göstergelerdeki gelenekselliğin, sundukları nesnenin niteliklerinden daha çok, birtakım algılama koşullarını dile getirmelerine bağlı olduğunu anımsayacağız. Demek ki bu göstergeler, yazınsal yapıtın durumunda, metnin kavranışı için birtakım güdüm-kurgularını belirlerler. Metnin estetik nesnesinin kurulabilmesinde önkoşullardır bu kurgular, metnin belirlediği gerçek nesne ile doğrudan doğruya bir özdeşlikleri yoktur. Bu bakımdan, alımlayan özne ile bir ilişkileri vardır. İşlevleriyle, o öznenin algı, düşgücü gibi bilinç süreçlerine yön verirler. Kurmaca metnin niteliklerini paylaştığını belirttiğimiz “ikonik” göstergenin örgütlenişi, metin ile okurun kavrayış koşulları arasında bir ilişki oluşturur. Böyle bir ilişkiyi amaçlamanın, yazar (gönderici) açısından gerekliliği ile önemi, geleneksel yazın eleştirisinde Aristoteles’ten beri belirtilmiş, T. S. Eliot da “Hamlet” adlı denemesinde, “nesnel karşılık” (objective correlative) deyimiyle, bunu Yeni Eleştiri kuramının önemli bir ilkesi yapmıştır: “Coşkuyu sanat biçiminde dile getirmenin tek yolu, ona bir nesnel karşılık bulmaktır. Başka bir deyimle, o belirli coşkunun örneği olabilecek bir nesneler dizisi, bir konum, bir olaylar zinciri bulmaktır. Öyle ki, duygusal yaşantının içine girmeyen o dış gerçeklerin verilmesiyle, coşku hemen uyandırılmış olsun,”<sup class="calibre3"><a href="../Text/okuma_split_141.html#footnote-295-106" id="footnote-295-106-backlink">[106]</a></sup> derken T. S. Eliot, bir yazış yöntemi açısından, yazarın gözeteceği anlatım ilkeleri açısından bakıyordu soruna. Ancak, sözünü ettiği “o dış gerçeklerin verilmesiyle” okurda, yazarın dile getirmeyi amaçladığı coşkunun nasıl hemen uyanacağı, Eliot’ın üzerinde durmadığı bir noktadır. Oysa, o dış gerçekler kendi başlarına değil, bir algılama biçiminin koşullarını sergilemekle önem kazanırlar. Dışsal olma nitelikleri silinir, metiniçi birer öğe olarak işlev görürler. Belli bir düzenlenişle, metnin ilk anlama aşamasında kendini duyuran şemayı kurarlar. Ama okurun bir kurmaca metni kavrayışı, bu şemaya özdeş olmaktan uzak, şemanın ötesinde gerçekleşen bir olgudur.</p>

  <p class="normal">Metnin anlaşılması, şemadaki birtakım özdeşlenebilir öğelerle, okurun ikinci aşamada türeteceği anlamların değişkenliği arasında beliren gerilimden başlar. Burada Roman Ingarden’in somutlama kuramını anımsamak da açıklayıcı olabilir. Ingarden, bir sanat metninin anlaşılmasının, metinde bildik nesneler dünyasından birtakım yaşantılarla durumların oluşturduğu birbirine örülü görüşler şemasının okurca somutlanması ile başladığını belirtir.<sup class="calibre3"><a href="../Text/okuma_split_142.html#footnote-295-107" id="footnote-295-107-backlink">[107]</a></sup> Bu ön şema, metnin anlamını hiçbir zaman kesinlemelerle belirtmez, değişik görüş açıları aracılığıyla sunduğu temel kavramlarla, yalnız tek yönde gerçekleşemeyecek bir kavrayış örneği koyar ortaya. Her okur, içinde bulunduğu toplumsal kültürel ortamın niteliğine göre, anlamlandırma olanaklarından birini tüketir. Metnin ilk aşaması, temel kavramları aracılığıyla, bir kavrayış biçiminin güdümü olduğundan, ikinci aşama, okurların öznel konumu ile değişik anlamlara açık bir aşamadır.</p>

  <p class="normal">Metnin güdüm-kurgusu, onun alımlanması için gerekli koşulları oluşturur, dedik. Okuru, amaçlanan anlam yönünde gütmektir kurgunun işlevi. Metnin temelini oluşturan etken, yazarın değişik alanlarla dizgelerden yapmış olduğu seçmedir. Yazarca seçilmiş bir öğe, metin içinde yer aldığı zaman, okurun gözü ister istemez o öğenin daha önceki bağlamına yönelir. Burada bir art-alan ön-alan, başka bir deyimle eski bağlam yeni bağlam ya da eski geçerlilik yeni geçerlilik ilişkisi belirir. Yapı olarak metnin doğuşunda yer almış öğelerle şimdiki işlevi arasında bir etkileşme çıkar ortaya. Gerçekte de, “bir sanat ürünün yapısı, onun doğuşunda bir gücüllük olarak vardır, ama o yapıt toplumda ancak insan yaşantısı ile toplumsal yaşantı aracılığıyla işlev kazanır. Sanat yapıtı içten içe, hem doğuşu hem de etkisel boyutlarıyla bir ilişkidedir, ama bunlardan hiçbirine bağımlı değildir. Hem geçmişteki doğuşu ile hem de şimdiki işlevi ile bir karşılıklı ilişki içindedir.”<sup class="calibre3"><a href="../Text/okuma_split_143.html#footnote-295-108" id="footnote-295-108-backlink">[108]</a></sup> Yazarın seçmesi, ancak seçilen öğenin bir zamanlar içinde yer aldığı bağlamla anlam kazanır, yoksa anlamsızdır. Ama öte yandan, değişik alanlarla dizgelerden seçilmiş öğeler, şimdi metinde kendi aralarında yeni bir anlam ilişkisini türetmektedirler. Böylece bir tek öğenin bu işlevini bir örnekte izleyelim. Virginia Woolf’un Mrs. Dalloway romanında Clarissa Dalloway sabahleyin kentte dolaşırken, bir kitapçı dükkânının vitrininde açık duran bir Shakespeare kitabı görür. “Fear no more the heat o’ the sun,”<sup class="calibre3"><a href="../Text/okuma_split_144.html#footnote-295-109" id="footnote-295-109-backlink">[109]</a></sup> dizesi takılır gözüne, bakarken.<sup class="calibre3"><a href="../Text/okuma_split_145.html#footnote-295-110" id="footnote-295-110-backlink">[110]</a></sup> Shakespeare’in Cymbeline oyunundan bir türkünün ilk dizesidir bu. Bütünü, ölümün her şeyi yok edeceği, her türlü güçlüğü, haksızlığı, dünya kaygusunu sileceği anlamına yönelik bu türkü, Shakespeare metninde ancak bir geçiş sahnesini belirlerken, Virginia Woolf’un romanında bu tek dizesiyle, metnin başından sonuna dek ağır basan ölüm ile yalnızlık izleğinin en önemli taşıyıcı göstergelerinden biri olur. Clarissa Dalloway’in belleğinde birkaç kez belirir bu dize bütün gün boyunca.<sup class="calibre3"><a href="../Text/okuma_split_146.html#footnote-295-111" id="footnote-295-111-backlink">[111]</a></sup> Öte yandan, aynı dize bir kez de romanın öbür kahramanı Septimus Warren Smith’in bilincinden geçer.<sup class="calibre3"><a href="../Text/okuma_split_147.html#footnote-295-112" id="footnote-295-112-backlink">[112]</a></sup> Okur, Woolf’un metinde gereç olarak seçtiği bu dizeyi Shakespeare’deki ilk bağlamı, türkünün bütününü anımsayarak anlamlandırır. Ancak, dizenin Mrs. Dalloway metninde yeni işlevi, çok daha ayrıntılı boyutlar gösterir. Hem bir izleği taşır bu dize belirttiğimiz gibi, hem de Mrs. Dalloway metninin kavranışı için en önemli koşullardan birini yaratır: Romanın anlaşılmasında Clarissa Dalloway ile Septimus Warren Smith kişilikleri arasında kurulması gereken koşutluğun tek somut göndergesi bu dize olur. Metinde bu koşutluk konusunda doğrudan doğruya hiçbir açıklama yoktur. Ama burada, “sanat yapıtı hem bir yanılsama hem de yaratı olarak görülünce, yalnız geçmişin bir ürünü olarak değil, geleceğin bir ‘üreticisi’ olarak kavranır.”<sup class="calibre3"><a href="../Text/okuma_split_148.html#footnote-295-113" id="footnote-295-113-backlink">[113]</a></sup> Woolf’un metninde baştan sona değin, bir toplum içinde birbirinden habersiz yaşayan, ama aynı türden bunalımlar, sancılar, ruhsal çırpınışlar, yalnızlık boğuntuları çeken bu iki kişi, dizenin, en umutsuz anlarından birinde Septimus Warren Smith’in bilincinden geçmesiyle özdeşleşiverirler sanki. Bu özdeşlik, okurun metni anlamasına yön veren en önemli etken olur. Bu durum, yazarca seçilmiş bir öğenin, eski bağlamından ayrı yeni bir göstergebilimsel bağlamda işlev kazanmasına bir örnektir. Ancak, eski bağlam yeni anlamın, başka deyimle, metnin art-alanı, oluşma sürecindeki yeni alanın, önkoşulu durumundadır. Okur, eski bağlamla ilişki kurmadan, bu öğenin metindeki yeni işlevini çıkaramaz.</p>

  <p class="normal">Eski bağlam ile yeni işlev arasındaki ilişki, seçilmiş öğenin toplumsal değer dizgelerinden alındığı durumlarda, çok daha karmaşık olabilir. Ancak, burada gözden kaçırılmaması gereken şey, yazarın seçerek metninde geçmişten şimdiye taşıdığı öğenin, yalnız bir art-alan önünde belirli çizgiler kazanabileceğidir. Yazarın yaptığı her seçme, bu ikili ilişkiyi zorunlu kılar. Yeni metindeki eski öğenin taşıdığı alışılmamış anlam, ancak o öğenin kökenindeki bildik anlam ile çağrıştırılabilir. Metnin ön-alanı ile art-alanı arasındaki bu ilişki, anlam kavranışı için önkoşulları çıkarır ortaya. İlk bakışta, bu ilişki bir gazete haberinin, anlatılan olayın öncesiyle ilişkisini andırır. Ruhbilimsel algılamada da, herhangi bir nesnenin, ancak bir art-alan üstünde kavranabileceği ilkesine benzerlik taşır. Bu durumlarda da şimdiki bağlam ile önceki bağlamın ilişkisi, anlama sürecinin odak yapılarını oluşturur. Ancak, kurmaca metinlerin anlaşılmasında, bu örneklere indirgenemeyecek birtakım özellikler de vardır. Buradaki ayrım en çok, kurmaca metnin bir estetik nesne yaratmak işlevinden doğar. Bir gazete haberi ne denli yeni olursa olsun olayların öncesi üstüne doğrudan doğruya temellenir. Verilen yeni bilginin değişikliği, beklenmezliği, olayların öncesine taşıdığı nedensellik bağı ile gündelik mantık çerçevesinde açıklanabilir. Oysa bir kurmaca metinde ön-alan ile art-alan, kendi aralarındaki ilişkiyle değişikliklere uğramaya açıktırlar. Geçmiş bağlam, kendini duyurmakla birlikte, önceleri sahip olmadığı yeni bir açıdan kavranmayı gerektirir. Özdeşliği değişikliğe uğrar. Başka bir deyimle, hem çağrıştırılır geçmiş bağlam, hem de değiştirilir. Yazarın seçmesinde geçmişin anlam gücüllüğü sürer, ama anlam göstergeleri yeni bir düzenlenişle, yeni yapıya uyarlanır. Böylece art-alan ile ön-alan, yeni bir anlambilimsel kavranış açısı oluşturmak üzere karşılıklı etkileşir. Ruhbilimsel algıda, kendi nesnel varlıklarıyla bilince yansıyan art-alan ile üzerindeki algı nesnesi, burada üçüncü bir nesne oluşturmak üzere karşılıklı ilişkidedir. Bu üçüncü boyuttaki nesne, estetik nesnedir.</p>
</body>
</html>
