<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>okuma</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_12">2. Yazınsal İletişim</h2>

  <p class="normal">Her iletişim dizgesi, belli bir bilgi alanının nesneleri ile bu nesneler arasındaki ilişkileri yansıtmayı amaçlar. Kimya dili, sözgelişi, kimyasal öğelerle bu öğeler arasındaki ilişkilerin dünyasını yansıtmak için düzenlenmiş bir dizgedir. Bu dizgenin kullandığı gereç ise, tek tek kimyasal öğelerin göstergesi olan “H, Fe, Cu, Mg” gibi birtakım simge harfler, bir de ilişki belirten “+, –, =” gibi göstergelerdir. Bir kimya metninin temel anlamlarını oluşturacak biçimler bunlardır. Kimyasal bir olgunun anlatılmasında, bu göstergeler belli bir anlamı taşıyabilecek bir düzende birbirine eklemlenir. Böyle bir düzenlemeyle oluşan metni anlayıp çözecek kimsenin de kimya dilinin göstergeleri ile bunların eklemlenme kurallarını bilmesi beklenir. Odadaki bütün metal nesneleri tek tek sayması istenen kimse, bunu her metalin simgesini kullanarak yapsa, yaptığı işin anlamını ancak kimya dilini bilen biri kavrayabilir. Görüldüğü gibi, burada söz konusu olan iletişim dizgesi, yalnız göstergelerle kuralların bir toplamı değil, belli bir dünyaya ilişkin anlamların da taşıyıcısıdır. Bu iki işlev birbirinden ayrılmaz. Doğal diller de bu kuralın dışında değildir.</p>

  <p class="normal">Dil içinde bulunan iletişim dizgelerinden her biri belli bir dünyayı bulgulayıp açıklamak amacındaysa, sanat yapıtı da insan yaşamının görünür görünmez yönlerini bulgulayıp bir dilsel düzenleme aracılığıyla sunmak amacındadır. Her bilgi alanının dili, gününde o alanın bakış biçimini, kavrayış biçimini veren nesnel bir özellik taşır. Değişik bilim dallarında yeni bağıntıların bulgulanması ya da şimdiye değin tek bir bilim dalı sayılmış bir alanın yan dallara ayrılması yeni üstdiller doğurur, yeni iletişim dizgeleri ortaya çıkarır. Ancak bu yeni dizgeler, bu üstdiller, içinde geliştikleri bilgi alanının başlangıcından beri süregelen geleneksel dili çerçevesinde anlam kazanırlar. Sözgelişi Max Planck’ın çağdaş fizikte büyük bir dönüm noktası sayılan “Quantum” kuramı, gerçekte karşı çıktığı Newtoncu fizik yasalarının, on dokuzuncu yüzyılın Maxwellci çekim yasalarının, Boltzmanncı ısı dinamiği kuramının, geleneksel kavramları üstüne kuruludur. Bütün yeniliğine karşın, ancak bu eski kavramlar çizgisinde anlam kazanır.</p>

  <p class="normal">Yazın alanında da, insan yaşamıyla ilgili yeni bulgularla gözlemleri dile getirmeye yönelik her yapıt, bir yönüyle ister istemez birtakım yazıniçi geleneksel dil gereçlerinden yoğrulmuştur. Sözgelişi, James Joyce’un, dil yönünden yirminci yüzyıl İngiliz yazınının en yenilikçi deneylerinden biri olan Ulysses’i, bunun somut örneğidir. Bu romanı oluşturan on sekiz bölümden her biri ötekinden apayrı bir deyiş biçimiyle yazılmıştır. Bu deyiş biçimlerinin yapısında gerek klasik Batı gerekse İngiliz yazınının gelmiş geçmiş söylem gelenekleri açıktan açığa somut alıntılarla ya da örtük birtakım sezdirimlerle yankılanır. Okuru tek bir tarihsel bakış açısına koşullamamak, onun düşgücünü belli bir devingenlikle çağdaş anlamların aranışına itmek gibi bir amaç vardır bu uygulamanın ardında. Ayrıca, “Oxen of the Sun”<sup class="calibre3"><a href="../Text/okuma_split_044.html#footnote-295-9" id="footnote-295-9-backlink">[9]</a></sup> diye adlandırılan elli sayfayı aşkın on dördüncü bölümde de yazar, İngiliz yazınının belli dönemlerinin, belli yazarlarına özgü deyiş biçimlerine yer verir. Romanın kahramanı Leopold Bloom kılıktan kılığa girer, her dönemin, her bireysel deyiş biçiminin gereklerine göre, Mandeville, Malory, Pepys, Bunyan, Defoe, Swift, Addison, Lamb, Dickens, de Quincey, Newman, Pater, Ruskin gibi yazarların deyiş biçimiyle sevgi konusu anlatılırken, kahraman Bloom’u, gezgin Leo-pold benzeri kişiliklerde izleriz. Gerçekte sevgi değildir bölümün konusu. Ancak, Joyce’un amacı her dönemin ya da kişinin bakışı ile deyişindeki bireyselliği, tek yönlülüğü vurgulayarak, bütün bu sergilemeye anlamsal bir işlev yüklemektir. Buradaki deyiş biçimlerinden her biri, sevgi konusunda bir ötekini bütünleyeceğine, yadsır, sanki. Böylece, sözü edilen sevgi konusunun birtakım gerçekleri öne çıkacak yerde, alabildiğine bir yüzeysellik ağır basar. Gerçi yazarca abartılmış bir etkidir bu yüzeysellik. Ama Joyce, okurun yeni bir anlamı alımlaması için, yeni bir söylem kurmak için uygular bu kurguyu. Yoksa amacı yalnız, T. S. Eliot’ın dediği gibi “İngilizcedeki bütün deyiş biçimlerinin saçmalığını,”<sup class="calibre3"><a href="../Text/okuma_split_045.html#footnote-295-10" id="footnote-295-10-backlink">[10]</a></sup> göstermek değildir. İnsan varlığını tek yönden gözlemleyen, tek bakış açısından yorumlayan bu geçmiş deyiş biçimlerinden hiçbirinin, 16 Haziran 1904 günü Dublin’de yaşayan Leopold Bloom’un çağdaş yaşam karmaşası içindeki durumunu iletmeye yetecek bir anlatım aracı olamayacağını sezdirir okura Joyce böylece. Okur, bu anlamı bulgulayıp çıkaracaktır: Metnin daha önceki kesimlerinde, Bloom’un kişiliğiyle ilgili olarak edindiği bilgileriyle, Joyce’un bu uygulaması, yazıniçi dilsel gereçlerle geleneklerin çağdaş bir anlatım konumuna nasıl katkıda bulunabileceğine bir örnektir.</p>

  <p class="normal">Yazınsal metnin dili her şeyden önce doğal dil üstüne kurulur dedik. Ancak, doğal dili de yazar, dile getirmek istediği insanlık durumunun iletilebilmesi için gerekli değişikliklerle kullanır. Doğal dil, gerek dizimsel gerekse anlambilimsel yönden, ilkeleri kolayca izlenebilecek bir nitelik gösterirken, bir yazınsal metinde dizimsel öğelerle anlambilimsel öğeler kolayca birbirinin alanına taşar, birbiri içinde erir. Doğal dilin gündelik kullanımında, bilim dillerinde, göstergelerin anlamları ile nesneleri genellikle bellidir, bir yazınsal metnin dilinde ise göstergelerin sınırları, başka bir deyimle, gösterge kavramının kendisi değişir. Çünkü bir metnin dili, doğal dildeki birtakım bildik sözce örnekleri üstüne kurulmakla birlikte, metiniçi bir varlık kazanır. Her metnin gereçleri ile bu gereçlerin birbirine eklemlenişi ancak metnin kendisiyle koşulludur. Metnin örneklediği, yansıttığı, çağrıştırdığı dünya ise, bildik dünyadan kökenli olmakla birlikte, kurmaca nitelikli bir başka dünyadır. Bir yazınsal metnin bütünü, bu kurmaca dünyanın tek bir göstergesi bile sayılabilir.</p>

  <p class="normal">Ancak, yazınsal metnin iletişim dizgesi, dil içindeki öbür diller ya da topluluk-dilleri gibi, yerleşik bir kendine özgülük, kuralları ile göstergeleri hemen hemen kalıplaşmış bir dizge niteliği göstermez. Bununla birlikte, bir dil içindeki bütün iletişim dizgeleri, kalıplaşmış olsun olmasın, bir sanat metninin özerk dilsel yoğrumunda yenilenmiş bir biçimde, ortaklaşa bir etkiyle yer alırlar. Burada da örnek olarak gene Ulysses’i anabiliriz. Joyce, romanının gereçlerinin büyük kesimini, dilin gündelik kullanım alanından, sözgelişi, Dublin’in adres kütüklerinden, açıklamalı kent planlarından, güncel politikadan, gerçek adların karıştığı din ya da politika tartışmalarından, gazete kesiklerinden almıştır. Ama Ulysses’te bunların çoğu, o zamanın güncel yaşam bağlamındaki geçerliliklerini yitirmiş, yazınsal metnin amacı gereğince, ortak bir anlamsal işleve uyarlanmıştır. Çünkü özerk bir gösterge olan her sanat yaratısı: “1. Duyusal bir simge anlamındaki somut yapıttan; 2. Anlam yerine geçebilecek, kökü toplumun ortak bilincinde olan bir estetik nesne’den; 3. Anlatılan şeyle, apayrı bir varlığı değil de –özerk bir gösterge söz konusu olduğu sürece– belli bir dünyadaki toplumsal olguların ortak örgüsünü (bilim, felsefe, din, politika, ekonomi vb.) dile getiren bir ilişkiden oluşur.”<sup class="calibre3"><a href="../Text/okuma_split_046.html#footnote-295-11" id="footnote-295-11-backlink">[11]</a></sup></p>

  <p class="normal">Bunca değişik dilsel veriden oluşan sanat yapıtının, amaçlanan estetik nesneyi, başka deyişle, dile getirilen kurmaca dünya örneğini sunabilmesi, bu değişik öğelerin belli bir bütün kuracak biçimde bireştirilmesini gerektirir. Bütünlük ile uyum ise, bir yazınsal metni oluşturan temel ilkelerdir.</p>
</body>
</html>
