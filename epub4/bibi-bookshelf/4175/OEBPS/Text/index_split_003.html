<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Lolita</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre_4" id="filepos10519">&nbsp;</p>

  <p class="calibre_"><span class="calibre1"><span class="bold">Birinci Bölüm</span></span></p>

  <p class="calibre_" id="filepos10660"><span class="calibre1"><span class="bold">1</span></span></p>

  <p class="calibre_6">Lolita, hayatımın ışığı, kasıklarımın ateşi. Günahım, ruhum, Lolita; dilin ucu damaktan dişlere doğru üç basamaklık bir yol alır, üçüncüsünde gelir dişlere dayanır. Lolita.</p>

  <p class="calibre_3">Sabahları ayağında çorabının teki, bir elli boyu ile Lo idi, sadece Lo. Ayağında bol gündelik pantolonu ile Lola. Okulda Dolly. Kayıtlardaki noktalı çizgilerde Dolores. Ama benim kollarımda hep Lolita idi.</p>

  <p class="calibre_3">Ondan önce biri var mıydı? Vardı, hem de nasıl. Aslına bakılırsa, yazın birinde her şeyi başlatan bir çocuk-kız sevmemiş olsaydım Lolita diye biri hiç olmayabilirdi. Denizaşırı bir krallıkta. Ah, ne zaman? Yaşım Lolita’nın daha doğmadığı yıllarda onun şimdiki yaşı kadar olduğu zamanlarda bir yaz. Emin olun, katillerin hep böyle tumturaklıdır düzyazı üslupları. Saygıdeğer jüri üyeleri, bayanlar baylar, ilginize sunacağım bir numaralı kanıt, melekleri, cahil, basit ama kanatları soylu melekleri hasetlerinden çatlatan şey. Bir kez bakınız şu dikenlerden taca…</p>

  <p class="calibre_7" id="filepos11915"><span class="calibre1"><span class="bold">2</span></span></p>

  <p class="calibre_6">1910′da Paris’te doğdum. Babam nazik, iyi huylu biri, değişik ırklardan meydana gelme bir ‘karışım’dı; Fransız Avusturya kökenli, kanında birkaç damla da Mavi Tuna suyu taşıyan bir İsviçre vatandaşı… Size biraz sonra güzel mi güzel, parlak mavi kartpostallar da dağıtacağım. Riviera’da lüks bir otelin sahibiydi. Babası ve her iki büyükbabası sırayla şarap, mücevher ve ipek ticaretiyle uğraşmışlardı. Otuz yaşındayken ünlü dağcı Jerome Dunn’ın kızı ve tarih öncesi yer katmanları ile Antik Yunan lirleri gibi hiç kimsenin uğraşmadığı konularda uzmanlaşmış Dorsetli iki papazın torunu olan bir İngiliz kızıyla evlendi. Fotoğraflarda epey güzel çıkan annem, ben üç yaşındayken - oldukça garip bir kaza - kır gezintisinde yıldırım çarpması sonucu ölmüş. Kapkaranlık bir geçmişte kalan bir avuç dolusu sıcaklık dışında, üzerlerinde çocukluğumun güneşinin battığı anıların köşe bucak kuytuluklarında umarım üslubuma bir diyeceğiniz yoktur, gözetim altında yazıyorum annemden hiçbir şey kalmadı elimde. Hani bilirsiniz göğe asılı gibi duran gündüzlerin, etrafında su sinekleri uçuşan, çiçekler açmış bir çalılığın çevresinde gelişen, güzel, ağır kokulu öğleden sonraların ya da bir tepeceğin eteklerinde başıboş gezerken dalıverip alt üst ettiğiniz yaz akşam üstlerinin sıcaklığı gibi; kürklü bir sıcaklık, altın rengi su sinekleri… Annemin büyük kızkardeşi Sybil, babamın kuzenlerinden biriyle evlenmiş, fakat kocası kendisini çok ihmal ettiğinden ailede bir çeşit ücretsiz mürebbiye ve kahya kadın görevi üstlenmişti. Sonraları, bana teyzemin babama aşık olduğunu, babamın da bu ilgiden yağmurlu bir günde yararlandığını, hava açınca da geçenleri unuttuğunu söyledilerdi. Kimi kurallarının katılığına -kaskatılığına- rağmen teyzemi çok, çok severdim. Beni, zaman içinde babamdan daha aklı başında dul bir erkek olacak biçimde yetiştirmek istediğini düşündüğüm olmuştur. Sybil teyzemin deniz mavisi bebekleri pembe hareli gözleri ve külrengi bir benzi vardı. Şiir yazardı, şiirli boş inançlar beslerdi. On altıncı yaşgünümden bir süre sonra öleceğine emin olduğunu söylerdi, öldü de… Çalıştığı parfüm firması adına durmadan iş yolculuklarına çıkan kocası ise zamanının çoğunu Amerika’da geçirirdi, öyle ki sonunda orada bir firma kurup biraz da toprak edinmişti.</p>

  <p class="calibre_3">Resimli kitaplar, tertemiz kum, portakal ağaçları, deniz görünümleri, dost köpekler ve gülümseyen yüzlerle dolu ışıl ışıl bir dünyada mutlu, sağlıklı bir çocuk olarak büyüdüm. Şahane Otel Mirana çevremde bir çeşit kişiye özel evren, dışını çevreleyen göz kamaştırıcı maviliğin içinde, beyaza boyalı bir gezegen gibi döndü durdu. Pirinç saksı zarflarını parlatan önlüklü adamdan flanel pantolonlu yetkiliye kadar herkes sever, şımartırdı beni. Yaşlı Amerikalı hanımlar bastonlarına dayanır, Pisa Kulesi gibi üzerime eğilirlerdi. Babama olan borçlarını ödeyemeyen sıfırı tüketmiş Rus prensesleri bana pahalı bonbonlar alırlardı. O, mon cher petit papa… beni yelkenliyle, bisikletle gezmeye çıkarır, yüzmesini, dalmasını, su kayağı yapmasını öğretir, bana Don Kişot’u Sefiller’i okur ve ben ona tapar, ona saygı duyardım; hizmetçilerin kendi aralarında onun sayısız hanım arkadaşlarından (beni el üstünde tutan, şen şakrak annesizliğime gözyaşları döküp içlenen güzel, iyi varlıklar) söz ettiklerini duyduğumda onun adına mutlu olurdum.</p>

  <p class="calibre_3">Evimizin birkaç kilometre ötesindeki bir İngiliz gündüzlü okuluna gittim. Bahçe tenisi oynadım, notlarım hep ‘pekiyi’, hem okul arkadaşlarım, hem de öğretmenlerimle aram ‘çok iyi’ idi. On üçüncü yaşgünümün öncesinde (Annabel’i tanımadan önce yani) cinsel konular üzerine hatırladıklarım şunlardan ileriye gitmiyordu; öncelikle, okulun gül bahçesinde Amerikalı bir çocukla (annesi, oğlunun üç boyutlu dünyada pek ender görebildiği, o zamanların ünlü bir sinema yıldızıydı) beklenmedik ergenlik çağı gelişmeleri üzerine giriştiğimiz son derece ciddi, resmi ve oldukça kuramsal bir konuşma… Bir de otelin okuma odasındaki okunmaktan yıpranmış <i>Graphic</i> dergileri yığınının altından çekip çıkardığım Pichon’un <i>Beşeri Güzellik</i> adlı eski moda kitabını karıştırırken gördüğüm, inci grisiyle karışık sepya tonunda bazı yumuşacık kıvrımlı hanımları gösteren fotoğraflara çocuk bünyemin verdiği ilginç tepkiler… Daha sonraları babam, o kendine özgü sevimli, neşeli haliyle bana cinsellik konusunda bilmem gerektiğini düşündüğü her şeyi anlatmıştı. 1923 sonbaharında, üç sömestr okuyacağım Lyon’daki liseye gönderilmemden önceydi bu. Ne yazık ki, o yaz Madam R. ve kızıyla İtalya gezisine çıkmıştı babam, derdimi açacağım, öğüdünü alacağım kimsecikler yoktu.</p>

  <p class="calibre_7" id="filepos17228"><span class="calibre1"><span class="bold">3</span></span></p>

  <p class="calibre_6">Bu satırların yazarı gibi Annabel'in de soyu oldukça karışıktı; anne babası yarı İngiliz yarı Hollandalıydı. Bugün yüzünün çizgilerini Lolita'yı tanımadan birkaç yıl öncesi hatırladığımdan çok daha az hatırlıyorum. İki çeşit görsel hatırlama vardır: Biri aklınızın laboratuvarında bir görüntüyü ustalıkla yeniden kurduğunuz zamanki hatırlama (böylesi söz konusu olduğunda Annabel'i 'bal rengi ten', 'zayıf kollar', 'kumral kahküllü saçlar', 'uzun kirpikler', 'dolgun parlak dudaklar' gibi genel tanımlamalarla hatırlıyorum) öteki ise gözlerinizi kapadığınızda, gözkapaklarınızın iç tarafında sevilmiş bir yüzün eksiksiz optik izdüşümünü, tüm doğal renkleri içinde küçük bir hayaleti hemen çağrıştırıverdiğiniz hatırlama (İşte Lolita'yı da böyle hatırlıyorum).</p>

  <p class="calibre_3">Öyleyse bırakın da Annabel'i tanımlarken benden birkaç ay küçük, güzel bir kız çocuğu olduğunu söylemekle yetineyim. Annesiyle babası teyzemin eski arkadaşları, ayrıca teyzem kadar da can sıkıcıydılar. Otel Mirana'dan az ötede bir villa tutmuşlardı. Kel, esmer Mr. Leigh ile şişman, pudralı Mrs. Leigh (kızlık adı Vanessa Van Ness)... Nasıl da, tiksiniyordum onlardan! Annabel'le ben önceleri havadan sudan konuşmuştuk. Tekrar tekrar kumları avuçlar, parmaklarının arasından süzülüp gitmelerini seyrederdik. Kafa yorduğumuz konular, bizim zamanımızla çevremizin ergenlik öncesi Avrupalı çocuklarının kafa yorduklarına denkti. Ne üzerinde canlıların yaşadığı başka dünyalar olduğu yolundaki düşüncelerimize, tenis karşılaşmalarına, sonsuzluğa ne de tekbenciliğe vb. ilişkin ilgilerimizde kişisel deha pırıltıları bulunabileceğini sanmıyorum. Yavru hayvanların yumuşak ve hemencecik incinebilir oluşlarının ikimize de hala aynı derin acıyı duyurduğu zamanlardı. O, açlıktan kırılan herhangi bir Asya ülkesine hemşire olarak gitmek istiyordu, ben ise ünlü bir casus olacaktım.</p>

  <p class="calibre_3">Birbirimize, hemen deli gibi, sakarca, utanmazca, ıstıraplar içinde aşık olduk; umutsuzca diye de eklemeliyim, çünkü birbirimize sahip olmak için duyduğumuz delicesine karşılıklı arzu ancak birbirimize bedenimizin ve ruhumuzun son zerresine kadar sahip olmak, birbirimizin içinde erimekle doyacak gibiydi. Ama işte ayaktakımından çocukların bile bulmayı becerebilecekleri türden bir çiftleşme fırsatı bulamaz durumdaydık. Onların bahçesinde giriştiğimiz çok cüretli bir denemeyi izleyen günlerde elimizdeki tek baş başa kalma fırsatı plajın kalabalık kısmında büyüklerin, sesimizi duymasalar da gözlerinden uzak olmayacağımızı bildikleri bir yerde oturmak olmuştu. Orada, yumuşak kumların üzerinde büyüklerden birkaç adım ötede bütün sabah kaskatı kesilerek bir arzu nöbeti içinde uzanıp birbirimize dokunmak için zamanın ve mekanın en küçük irkilmelerinden yararlanmaya çalışır, her fırsata şükrederdik. Yarısı kuma gömülü eli yavaş yavaş bana doğru sürünür, ince esmer parmakları uykuda yürür gibi yaklaşır, yaklaşır, opal saydamlığında parlak dizleri sakına sakına uzun, temkinli bir yolculuğa çıkardı. Bazen rastlantı olarak çocukların yaptığı kumdan bir kale, bize arkasında birbirimizin tuzlu dudaklarını tadacak kadar bir gizlenme fırsatı verir, bu hiçbir zaman tamamlanmayan birleşmeler sağlıklı ve deneyimsiz genç bedenlerimizi öyle bir yorgunluğa sürüklerdi ki, ta dibine dalıp birbirimizi deli gibi kucakladığımız serin mavi sular bile bizi rahatlatamazdı.</p>

  <p class="calibre_3">Yetişkin yıllarında, oradan oraya dolaşıp durduğum sıralarda kaybettiğim hazineler arasında Annabel'i, anne babasını ve aynı yaz, teyzemi baştan çıkarmaya çalışan, Mr. Cooper adında, ağırkanlı, orta yaşlı, hantal bir beyi bulvar kahvelerinden birinde, bir masanın çevresinde gösteren, teyzemin çektiği fotoğraf da vardır. Tam o sırada çikolatalı dondurmasına eğilirken yakalandığı için çok iyi çıkmamıştır bu fotoğrafta Annabel, öyle ki (resmi hatırladığım kadarıyla) güneşli bir lekeye dönüşen şirinliği içinde tek seçilen zayıf, çıplak omuzları ve ortadan ayırdığı saçının çizgisi olmuş. Fakat ötekilerden biraz uzakta oturan ben, dramatik bir gösterişlilik içinde çıkmışım; üstünde koyu renk bir spor gömlek, iyi dikilmiş beyaz bir şort, ayak ayak üstüne atmış, yan durmuş uzaklara bakan efkarlı, kaim kaşlı bir oğlan çocuğu...&nbsp;</p>

  <p class="calibre_3">Bu fotoğraf o uğursuz yazın son günü, kaderi değiştirmek, için giriştiğimiz son umarsız çabadan birkaç dakika önce çekilmişti. En saçma bir bahane ile (son şansımızdı ve hiçbir şey umurumuzda değildi artık) kahveden sahile kaçmış ve ıssız bir yer bularak orada birkaç kırmızı kayanın oluşturduğu in gibi bir kovuğun menekşe rengi gölgesinde, sadece birinin kaybettiği bir güneş gözlüğünün tanıklığında, aceleci okşayışlarla kısa bir süre geçirmiştik. Dizlerimin üzerinde tam sevgilime sahip olmak üzereydim ki, deniz banyosundan dönen sakallı iki adam, denizler hakimi ve kardeşi, kaba gülüşler, cesaret veren haykırışlarla bize doğru yaklaştılar ve sevgilim dört ay sonra Korfu'da tifüsten öldü.</p>

  <p class="calibre_7" id="filepos22828"><span class="calibre1"><span class="bold">4</span></span></p>

  <p class="calibre_6">Bu sefil anıların sayfalarını tekrar tekrar çevirirken kendi kendime sorup duruyorum; hayatımın ortadireği, şimdi uzaklarda kalan o yaz mevsiminin ışıltıları arasında mı belvermeye başladı yoksa o güzel kız çocuğuna duyduğum aşırı arzu sadece bana özgü bir tuhaflığın ilk belirtisi miydi? Kendi yönelimlerimi, bunların nedenlerini ve girişimlerimi çözümlemeye kalkıştığımda, geriye dönüşlü bir düşgücü, aklımın çözümleyici unsurlarını sınırsız seçenekle beslemeye başlıyor, bu seçenekler de her olasılığın geçmişimin çıldırtıcı karmaşasında sonsuz biçimde dal budak salmasına yol açıyor. Ne var ki Lolita olayının kaderin bir çeşit büyülü oyunu sonucu, Annabel'le başladığına inanmış bulunuyorum.</p>

  <p class="calibre_3">Annabel'in ölümünün o karabasanlı yazın beceriksizliğini iyiden iyiye yoğunlaştıran bir darbe olduğunu, bu beceriksizliği heyecansız gençlik yıllarındaki her türlü aşk ilişkisi olasılığını ortadan kaldıran sürekli bir engel durumuna getirdiğini de biliyorum. Onunla ilişkimizde tinsel unsurla bedensel unsur, günümüzün gerçekçi, sığ, birörnek beyinli gençliğine anlaşılmaz gelecek bir kusursuzlukla bütünleşmişti. Ölümünden çok sonraları bile, onun düşüncelerinin benim düşüncelerimi yalayıp geçtiğini hissettiğim anlar oldu. Birbirimizi tanımadan çok önceleri birbirine eş rüyalar görmüştük. Karşılaştırmıştık, biliyorduk. Aynı yılın aynı ayında (1919 Haziranı) birbirinden çok uzak iki ülkede, yolunu şaşırmış bir kanarya hem onun hem de benim penceremden içeriye dalıvermişti kanatlarını çırpa çırpa. Ah, Lolita sen böylesine sevmiş olsaydın beni!</p>

  <p class="calibre_3">Annabel'le giriştiğimiz başarısız sevişme denemelerinin ilkini, Annabel serüvenini noktalamak üzere buraya alacağım. Bir gece ailesinin acımasız gözetiminden kurtulmayı becerdi. Onların yazlık evinin arkasına düşen tedirgin, ince yapraklı bir mimozanın kuytuluğunda, alçak bir taş duvarın yıkıntıları üzerinde bir tümsek bulduk. Karanlığın ve taze dalların arasından ışıklı pencerelerin oluşturduğu arabesk desenleri seçebiliyorduk. Duyarlı belleğimin renkli boyalarıyla rötuşlandığı için şimdi oyun kağıtları olarak hatırlanan pencereler bunlar -belki de söz konusu 'düşman' bir briç oyununa dalmış olduğu için, kimbilir... Aralık dudaklarımın kenarıyla kulağının ılık memesini öptüğümde titredi, irkildi. Bir yıldız kümesi ta yukarıda, üzerimizde solgun bir ışıkla parlıyor, ışığı uzun, ince yaprakların gölgeleri arasından süzülüp bize ulaşıyordu. Bu titreşimlerle dolu gökyüzü, üzerine incecik elbisesinden başka hiçbir şey giymemiş sevgilim kadar çıplak görünüyordu. Onun gökyüzüyle çevrelenmiş yüzü ise gözlerimin önündeydi; garip derecede belirgin çizgileriyle bu yüzden dışarıya bir ışık vuruyordu sanki. Bacaklarını, o güzel, kıpır kıpır bacaklarını biribirine bitiştirmemişti, öyle ki elim aradığını bulduğunda hülyalı fakat irkiltici, yarı hazdan yarı acıdan bir yüz ifadesi geldi, o çocuksu yüz çizgilerinin üzerine yerleşti. Benden biraz daha dik oturuyordu, tek başına sürdürdüğü o zevk yolculuğunda ne zaman beni öpmesi gerekse, başı neredeyse hüzünlü denebilecek mahmur, yumuşak bir hareketle yana eğiliverir, çıplak dizleri sıkışır, bileğimi aralarında hapseder sonra tekrar gevşerdi. Esrarlı bir iksirin acılığıyla çarpılmış, titreyen ağzını soluk alırken ıslıklı bir ses çıkararak yüzüme yaklaştırırdı. Sevmenin acısını önce kuru dudaklarını hoyratça benimkilere sürterek hafifletmeye çalışır, sonra saçlarını tedirgin bir hareketle geriye atarak uzaklaşır ve gene gittikçe koyulaşarak yaklaşırdı sevgilim... Aralık ağzından beslenmeme izin verir, bense ona her şeyimi, yüreğimi, gırtlağımı, bağırsaklarımı bile sunmaya hazır bir açıkgönüllülükle, çekingen elleriyle kavraması için tutkumun asasını uzatırdım.</p>

  <p class="calibre_3">Bir çeşit parfümlü pudra kokusu -annesinin İspanyol oda hizmetçisinden yürütmüştü sanırım- hatırlıyorum; tatlımsı, adi, ağırca bir koku... Bu koku sevgilimin kendi bisküvimsi kokusuyla karışmış, duyularım bir anda taşma noktasına yükselivermişti ki yakındaki çalılıklardan gelen bir hışırtı bu taşmayı önledi. Birbirimizden ayrılıp sancıyan damarlarla, belki de çalılıklarda dolanan bir kediden başka bir şey olmayan sese kulak kabarttığımızda birden annesinin gittikçe tizleşen bir sesle Annabel'i çağırdığını, Dr. Cooper'ın da hantal, temkinli adımlarla bahçeye indiğini duyduk. Ama o mimozanın kuytuluğu, yıldızların buğusu, dikenin ete girişine benzer o duygu, o alev, o sabah çiyi, o sızı beni terketmediği gibi sahil kokulu uzuvları, tutkulu diliyle o küçük kız o günden beri aklımdan bir an çıkmadı -ta ki, yirmi dört yıl sonra ben onu başka bir küçük kızın bedeninde canlandırıp büyüyü bozana kadar...</p>

  <p class="calibre_7" id="filepos28277"><span class="calibre1"><span class="bold">5</span></span></p>

  <p class="calibre_6">Dönüp de baktığımda, gençlik günlerim yolcunun tren kompartmanının penceresinden hızla uçup gittiğini gördüğü küçük, beyaz kağıt parçacıklarından bir kar fırtınası gibi aceleyle uçup gidiyor gözlerimin önünden. Kadınlarla cinsel sağlığın gerektirdikleri ölçüsünde giriştiğim ilişkilerde tavrım her zaman sağduyulu, her zaman alaycı, kısa ve kesindi. Lise öğrencisiyken Paris ve Londra'da hafif kadınlar her zaman işimi fazlasıyla görmüşlerdi. Derslerime düzenli olarak ve kendimi vererek çalıştığım söylenebilirse de çalışmalarımın meyvesini her seferinde aldığım söylenemezdi.</p>

  <p class="calibre_3">' Önceleri birçok genç, güdük yeteneğin yaptığı gibi psikiyatri doktorası peşinde koştum. Ne var ki maymun iştahlılığın sonu olmadığı için üzerime bir garip halsizlik çöktü, -gençlik bunalımları, doktor bey!- İngiliz Edebiyatına yöneldim; İngiliz Edebiyatı, bilirsiniz, şair olmak isteği kösteklenmiş nice gencin eninde sonunda, tüvit ceketli, elleri pipolu edebiyat öğretmenleri sırasına girdikleri bir alandır. Paris bana çok uygundu. Rus göçmenleriyle Sovyet filmlerini tartıştım, Deux Magots kahvesinde eşcinsellerle pinekledim. Kimsenin adını duymadığı dergilerde kimsenin anlamadığı yazılar yazdım. 'Pastiche'ler* karaladım:</p>

  <p class="calibre2" style="margin:0pt; border:0pt; height:1em">&nbsp;</p>

  <p class="calibre_3">...Fraulein Von Kulp döner,&nbsp;</p>

  <p class="calibre_3">eli kapının üzerinde;&nbsp;</p>

  <p class="calibre_3">peşinden gitmem onun.&nbsp;Ne de Fresca'nın.&nbsp;</p>

  <p class="calibre_3">Ne de o Martı'nın&nbsp;</p>

  <p class="calibre2" style="margin:0pt; border:0pt; height:1em">&nbsp;</p>

  <p class="calibre_3">'John Keats'in Benjamin Bailey'e yazdığı bir mektupta Proust temalarının irdelenmesi' adlı kısa çalışmam altı, yedi akademiğin övgü mırıltıları ile karşılandı. Tanınmış bir yayınevi hesabına bir kısaltılmış <i>İngiliz Şiiri Tarihi</i> kitabı yazmaya giriştim. Daha sonraları, anadili İngilizce olan öğrenciler için İngiliz edebiyatından örneklerle karşılaştırmalı bir Fransız edebiyatı el kitabı derlemeye kalkıştım. Bu çalışma 1940'lar boyunca tek uğraşım oldu, hatta tutuklandığım sırada son cilt de neredeyse baskıya hazırdı.</p>

  <p class="calibre_3">Derken bir iş buldum; Auteuil'deki bir grup yetişkine İngilizce öğretecektim. Daha sonra iki kış sömestri boyunca bir erkek lisesinde çalışmak üzere işe alındım. Ara sıra hayır işleri ya da psikoterapiyle uğraşan tanıdıklarımın ilişkilerinden yararlanarak onlarla birlikte yetimhane ya da ıslahevi gibi çeşitli kurumlara gider, orada her türlü tehlikeden uzak, bedenleri yeni yeni gelişmeye başlayan solgun tenli, gür kirpikli küçük kızları seyreder, ancak rüyalarında benim olan o küçük kızı anardım.</p>

  <p class="calibre_3">Şimdi izin verirseniz size bir görüşümü açmak istiyorum; dokuz ve on dört yaş sınırları içinde rastlanabilecek kimi kız çocukları vardır ki kendilerinin iki misli ya da daha yaşlı bazı talihsizlere, varlıklarının aslında insana değil de perilere (cinlere, perilere demek istiyorum) özgü olan niteliklerini gösteriverirler. Bu seçilmiş yaratıkları 'supericikleri' diye tanımlamak amacındayım.&nbsp;</p>

  <p class="calibre_3">Uzamsal kavramları zamansal kavramlarla karşıladığım dikkatinizi çekmiştir. Aslına bakarsanız, okuyucum 'dokuz' ve 'on dört' yaşlarını, üzerinde bu benim supericiklerinin yaşadığı, sis perdesi ardında gizli bir denizle çevrili, sahillerinde insanın aksini seyrettiği, kayalıkları gülpembesi, büyülü bir adamın sınırları olarak düşünsün isterim. Bu yaş sınırları arasındaki bütün kız çocuklarına supericiği denebilir mi? Tabii ki hayır. Tersi olsaydı, bu gerçeğin farkında olan bizler, biz zavallı gurbet yolcuları, sonsuza dek supericiklerinin tutkunu olan bizler, çoktan çıldırmış gitmiştik. Supericiklerinin güzel olması da supericiği olmaları için bir ölçüt değil... Ne de bayağı olmaları -ya da bir kesimin bayağılık diye adlandırdığı özellik- kimi gizemli niteliklerini tehlikeye düşürüyor. O perimsi incelik, o uçucu, kaçıcı, yürek titreten, sinsi çekicilik değişmiyor ve supericiğini, uzamsal dünyanın eşzamanlı görüngülerine daha çok bağımlı yaşıtlarından ayırarak onu, üzerinde Lolita'nın benzerleriyle oynaştığı, sadece düşlenen zaman içinde varolan o elle tutulmaz, gözle görülmez adaya atıveriyor. Aynı yaş sınırları içindeki supericiklerinin sayısı, emin olun, sadece 'sıradan', 'cici', 'şirin' hatta belki 'tatlı' ya da 'güzel' diye nitelendirilen, birbirinin benzeri, şişkoca, biçimsiz, donuk, kuşkuya yer vermeyecek kadar supericikliği ile ilgisi olmayan, göbekli, atkuyruğu saçlı insan-kız çocuklarının sayısından çok daha düşüktür. Bu insan-kız çocukları gelecekte güzel yetişkinlere dönüşebilecekleri gibi (başdöndürücü güzellikte sinema yıldızlarına dönüşen kara çoraplı, beyaz okul önlüklü çirkin ördek yavrularını düşünün) tersi de olabilir. Sıradan bir erkeğin eline bir grup okullu kız çocuğunun ya da bir kız izci kafilesinin fotoğrafını verip de en güzelini seç deseniz, güzel diye göstereceği küçük kızın mutlaka bir supericiği olması gerekmeyecektir. İnsan hem bir sanatçı, hem bir deli, sonsuz hüzünlere aşina bir varlık olmalı, kasıklarında o kanı tutuşturan zehir fokurdamalı, kuyruksokumunun kıvraklığında harlı bir ateş durmadan yanmalı ki -'Tanrım nasıl da sakınmak, gizlenmek zorundadır kişi!'- yanılgıya meydan vermeyecek kadar açık özellikleri, elmacık kemiklerinin kedimsi kıvrımlı yuvarlaklığını, hafif tüylü kollarla bacakların inceliğini ve umutsuzluk, utanç ve sevecenlik gözyaşlarının sayıp dökmeme engel olduğu bütün ötekileri hemen görüp tanıyabilsin, böylelikle etten kemikten bir grup çocuk arasında, arkadaşları tarafından tanınmadan, kendi korkunç gücünün de farkında olmadan duran küçük, ölümcül cini bir anda seçip çıkarmış olursunuz.</p>

  <p class="calibre_3">Dahası, bu konuda zaman unsuru böylesine büyülü bir rol oynadığına göre, konuyla ilgilenenlerin şunu da bilmelerinde yarar var; supericiğinin büyülü etkisi altına girebilmesi için küçük kızla yaşlı adam arasında -bir iki ender vakada doksan olduğu gözlemlenmiştir- değişen bir yaş farkı olması gerekmektedir. Bir çeşit odaklama sorunu bu, kişinin içgörüsünün zevkle katetmek zorunda bulunduğu belli bir uzaklık, aklın çarpık bir zevkle soluk soluğa kalarak algıladığı belli bir karşıtlık sorunu... İkimiz de çocukken, sevgili Annabel benim için bir supericiği değildi. O zamanlar ben kendim de küçük bir keçi ayaklı Tanrı olduğumdan, zamanın o büyülü adasında birbirimize eşittik. Ama sanırım bugün, 1952 yılının Eylül ayında aradan yirmi dokuz yıl geçtikten sonra, hayatımın yönünü belirleyen periyi onun kimliğinde açıkça tanıdım. Birbirimizi, sonradan yetişkinlikte insanın hayatını altüst eden, yakıcılığı ile belirgin öyle mevsimsiz bir aşkla sevmiştik ki... Güçlü kuvvetli bir oğlan çocuğu olduğum için ben ölmedim, yaşamayı sürdürdüm. Ama zehir yaraya sızmıştı bir kere. Yara ömür boyu iyileşmedi ve çok geçmeden yirmi beş yaşında bir erkeğin on altı yaşında bir kızı elde etmesini onaylayan ama on iki yaşındaki kızlara el sürdüremeyen bir uygarlıkta büyümeye başladığımı farkettim.</p>

  <p class="calibre_3">Hayatımın Avrupa'da geçen bölümünü korkunç derecede çift kimlikli biri olarak yaşamama şaşmamak gerekir. Dışa karşı durumu kurtarmak için yerküremizin kabak ya da armut göğüslü dişilerinden bir kısmıyla 'normal' diye tanımlanabilecek ilişkiler kurmuştum. Öte yandan, yasalara saygılı bir korkak olarak önümden salına salına geçen, el bile sürmediğim her supericiğinin aşkıyla içimde kurulan cehennem fırınları yanıyor, beni yakıp bitiriyorlardı. Bu fırınların ateşinde tavına getirip dövmeme izin verilen dişi insanoğulları derdime derman olmak şöyle dursun, tersine acımı daha da çok arttırıyorlardı. Diğer yetişkin hemcinslerimin eşit derecede yetişkin karşı cinsle giriştikleri, gürültüsü dünyayı tutan 'doğal' cinsel ilişkiden en azından söz konusu hemcinslerimin duyduğu nazları duymuş olmam mümkündür. Ne var ki, ben bu beylerin hiçbir zaman farkedemeyeceği, karşılaştırma kabul etmeyecek ölçüde baştan çıkarıcı bambaşka bazları göz ucuyla da olsa görmüştüm. Günahkar rüyalarımın en suya sabuna dokunmayanı bile, ancak en gürbüz dehalı erkek yazarlarla en yetenekli iktidarsızların hayal edebileceği türden zina sahnelerinden binlerce kere daha akıllılara durgunluk vericiydi. Dünyam, bıçakla ikiye bölünmüş gibiydi. Bir değil de iki cinsle karşı karşıyaydım, ne birine ne ötekine sahip olabiliyordum, insan vücudu uzmanları ikisine de 'kadın' derler mutlaka ama duyularımın prizmasından geçip bana göründüklerinde aralarında dağlar kadar fark olduğu ortaya çıkıyordu. Bütün bunlar şimdi akılla vardığım sonuçlar. Yirmi yaşlarımla otuz yaşlarımın başında içimi yakan bu tutkuları açık seçik olarak anlayabilmiş değildim. Bedenim ısrarla arzuladığı şeyin ne olduğunu gayet iyi bilirken, aklım bedenimin bütün yalvarmalarına kulak tıkıyordu. Bir bakmışsınız utanç ve korku içindeyim, bir bakmışsınız gözü kara bir iyimserlik içinde... Toplumun yasaklarının baskısını yoğun biçimde duyuyordum. Ruhbilimciler çevremde pervane oluyor, bana olmayan cinsel dürtülerimden olamayacak kurtuluş umutları veriyorlardı. Sevdalı titreyişlerimi harekete geçirebilecek biricik arzu nesnelerinin ancak Annabel'in kız kardeşleri, nedimeleri (ya da isterseniz oda hizmetçileri) oluşu gerçeği bana zaman zaman delirmek üzereymişim duygusunu veriyordu. Bazen de kendi kendime bütün bunların aslında belli bir toplumsal tavırdan başka bir şey olmadığını, küçük kızlarla kendinden geçercesine baştan çıkmakta gerçekte hiçbir sakınca bulunmadığını anlatıyordum. Okuyucuma hatırlatmakta yarar var; 1933'de İngiltere'de çıkarılan 'Çocuk ve Ergenler' yasasında 'kız çocuğu', 'sekiz yaşın üstünde on dört yaşın altındaki kız' tanımı ile belirleniyor. (On dörtten on yediye kadar olan kız çocuklarından yasada 'genç kız' olarak söz ediliyor!) Ne var ki, bundan çok önceleri I. James döneminin bilinmeyen yönlerini yazmakla ün yapmış Hugh Broughton, Rahab'ın on yaşındayken fahişelik yapmakta olduğunu kanıtlamıştır. Bu ve benzeri oldukça ilginç gerçekler, belki de öfkeden ağzımın köpürmesine yol açıyor sanıyorsunuz ama hayır, köpürmüyor, sadece içimden kıs kıs gülmekle yetiniyorum. İşte, size birkaç kartpostal daha... Buradaki, bir supericiğinin ses tonuyla şarkılar söylese de büyük olasılıkla küçük bir oğlan göbeğini yeğleyen Vergilius... Bunlar Mısır Kralı Akhnaten'le Kraliçe Nefertiti'nin Nil boyu salınan kızlarından ikisi (bu soylu çiftin altı kızı vardı); henüz gelişmemiş, bedenlerinin üzerinde parlak boncuklar dizili kolyelerden başka hiçbir şey taşımıyorlar. Aradan geçen üç bin yıl onlara hiç dokunmamış bile, yumuşak, esmer yavru hayvan bedenleri, dibinden kesilmiş saçları ve abanoz rengi badem biçimli gözleriyle yastıklara uzanmış oturuyorlar. Şunlarsa, Antik filozofların bilgiye adanmış tapınaklarında, erkek gücünü çağrıştıran soylulukta fildişi rengi iskemlelere oturtulmuş on yaşında bir dizi gelinlik kız. Ergenlik çağından önce evlilik ve birlikte yaşama bazı Doğu Hint eyaletlerinde hala olağan sayılan bir görenektir. Hem, Dante, Beatrice'sine 1274 yılında, baharın gülleri açarken, o daha takılarla, kızıl elbiselerle bezeli dokuz yaşında bir kız çocuğuyken özel bir davette görüp, vurulmamış mıdır! Ya Petrarka Laura'ya deli gibi aşık olduğunda, Laura çiçek tozlarıyla, tozu toprağıyla rüzgarın önüne katılmış, Vaucluse tepelerinden anlatılan o güzel ovada uçup giden, ele avuca sığmaz bir çiçek, on iki yaşında sarı saçlı bir supericiği değil midir?&nbsp;</p>

  <p class="calibre_3">Neyse, ciddi olalım, uygar kişilere böylesi yaraşır... Humbert Humbert erdemli yaşayabilmek için insanüstü çaba harcardı. Gerçekten, bütün kalbiyle yaptı bunu. Sıradan çocuklara, onların el değmemişlikleriyle çabuk incinebilir oluşlarına büyük saygısı vardı. En ufak bir anlaşmazlığa yol açmayacak kadar önemsiz bile olsa çocukların masumiyetine el sürmekten çekinirdi. Fakat gözü o masumların arasında cinlerle akraba bir küçüğü seçtiği anda kalbi nasıl da deli gibi çarpmaya başlardı! O çakmak, çakmak gözler, parlak dudaklar... Sadece arzuyla baktığınızı farketse bile yasaya göre on yıl yersiniz..! Hayat böylece sürüp gidiyordu.Humbert, Havva ile cinsel ilişki kurabilmesi pekala da mümkünken ne yazık ki sadece onun küçük kız kardeşini arzuluyordu. Göğüslerin belirmesi ergenlik çağına koşut fiziksel ve kimyasal değişimler döneminin başlarına (7-10 yaşları arası) rastlar. Bundan sonra rastlanan ilk olgunlaşma belirtisi edep yerinde belirmeye başlayan kıllardır (11-12 yaşlar arası) Kıs kıs gülüşümü tutamaz oluyorum artık!</p>

  <p class="calibre_3">Gemi batıyor. Bir mercan adası. Boğulup giden bir yolcunun tir tir titreyen küçük kızıyla birliktesiniz. Şaka hayatım, şaka, oyun hepsi! Elimde hazan yaprağı gibi titreyen kitapla ilgilenir görünmeye çalışarak oturduğum sert mi sert park sırasının üzerinde düşlediğim serüvenler nasıl da görkemliydi. Sessiz sedasız bir akademik ve onun çevresinde sanki tanıdık bir heykel ya da eski bir ağacın kıpırtılı yapraklarının gölgesiymişçesine kayıtsız oynayan supericikleri! Bir defasında ekose elbiseli, kusursuz güzellikte bir küçük, takırtılar tukurtularla yanaşmış, koca ağırlıklı ayağını kaldırıp oturduğum sıraya dayamış, ince çıplak kolları benimkilere dolanarak ayağındaki gevşemiş pateni sıkılamaya koyulmuştu. O an güneşte eriyip gittim sanki; incir yaprağı yerine elimdeki kitabımdan başka bir şey olmaksızın... Kumral lüleleri berelenmiş dizine dökülüyor, birlikte altında oturduğumuz yaprakların gölgesi yürek gibi atıyor, bukalemun gibi hızla renk değiştiren yanağıma değen ışıl ışıl kolunun üzerinde eriyor, o kola karışıyordu. Başka bir keresinde kızıl saçlı, küçük bir okullu kız metroda yol boyunca üzerime abanmış, o an en ince damarlarıma kadar yayılan pas koyusu bir kırmızılığı haftalarca kanımda taşımıştım. Bu tek taraflı, minyatür sevda serüvenlerinin yüzlercesini sayabilirim. Bunların bazıları cehennemin en kızıl alevlerinde son bulmuştur. Örneğin balkonumdan dışarı bakarken sokağın karşı sırasındaki evde ışıklı bir pencere, bu pencerede de bana yardakçılık eden bir aynanın önünde soyunan supericiğine benzer bir varlık gördüğüm olmuştur. Bizi ayıran, bizi birbirimizle baş başa bırakan aramızdaki bu uzaklık, karşıdaki hayale daha da kaçınılmaz bir çekicilik kazandırır, son hızla tek başına varılan o doyuma doğru giderken o nazlı çıplaklık sanki alay edercesine, açık pencerenin yanında iç donuyla oturup, yapış yapış sıcak, ümitsiz yaz gecesinde gazetesini okuyan bir herifin lamba ışığında aydınlanan çıplak kollarına dönüşü verirdi.</p>

  <p class="calibre_3">İp atlamaca, seksek... Oturduğum park sırasında yanıma düşen kara elbiseli kadın, ben hazların mengenesinde işkence içinde kıvranırken (tam altımda bir supericiği kaybettiği bilyesini arıyordu) karnımın ağrıyıp ağrımadığını sormuştu, küstah cadı! Ah, beni ergenlik çağının kol gezdiği bu parkta, yosunlu bahçemde bırakın, ilişmeyin! Bırakın oynaşsınlar çevremde sonsuza dek. Hiç büyümesinler.</p>

  <p class="calibre_7" id="filepos44984"><span class="calibre1"><span class="bold">6</span></span></p>

  <p class="calibre_6">Aklıma gelmişken; sonradan bu supericiklerinin başlarına neler gelmiştir acaba, hep merak ederim... Şipşak örülüveren bir etki-tepki ağıyla örtülü bu dökme demirden dünyamızda, onlardan çalıverdiğim bir kalp çarpıntısı onların geleceğini etkilememiş midir acaba? Onlara sahip olmuşum, onların haberi bile olmamış. Burası doğru. Ama sonra, ilerki bir tarihte açığa çıkmaz mı her şey? İzdüşümlerini şehvetime geçirmekle kaderleriyle oynamış mıyımdır acaba? Bu benim için hep merak konusu olmuştur, hep de olacaktır.</p>

  <p class="calibre_3">Ne var ki bu güzel, çıldırtıcı, cılız kollu supericiklerinin büyüyünce neye benzediklerini öğrenmek fırsatı da buldum. Boz renkli bir bahar öğleden sonrası Madeleine Kilisesi yakınlarında hareketli bir sokakta yürüdüğümü hatırlıyorum. Kısa boylu, incecik bir kız sivri topuklarının üzerinde sendeleyerek, hızlı hızlı yanımdan geçti, aynı anda bakışlarımız karşılaştı, kız durdu ben de yanaştım. Ancak göğsüme geliyordu boyu, Fransız kızlarında sıkça rastlanan küçük, yuvarlak, gamzeli bir yüzü vardı. Uzun kirpiklerini, bedenini bir kılıf gibi sımsıkı saran inci grisi elbiseyi ve -sonuçta, bende superisi çağrışımı uyandıran, haz ürpertisini, kasıklarımda hop eden şeyi harekete geçiren şey de bu oldu- o küçük, kıpır kıpır gövdenin işbilir bir profesyonellikle çocuksu bir şeyleri bağdaştırdığım gördüm. Fiyatını sordum, ezgili, gümüşsü bir kesinlikle (kuş, tıpkı bir kuş!) 'Yüz frank' diye cevapladı beni. Pazarlık etmeyi denedim ama gözkapakları inik gözlerimdeki korkunç, kimsesiz arzuyu görmüştü bir kere. Çıkıkça alnına, alnındaki sözüm ona şapkaya bakıyordum (bir şerit miydi yoksa bir kumaş çiçek miydi?). Kirpiklerini şöyle bir indirip kaldırdı, 'değmez' dedi, uzaklaşıp gidermiş gibi yaptı. Üç yıl önce olsa belki de onu okuldan eve dönerken görecektim! Bu düşünce sorunu çözümledi. Tanıdık, dik merdivenlerden yukarıya çıkardı beni, aynı tanıdık ziller yatakla bide'den başka eşyası olmayan yoksul odaya doğru giderken, başka mösyöleri görmek istemeyebilecek bu 'mösyö', yani benim için çaldı durdu. Her zamanki gibi 'küçük armağan'ını istedi hemen, ben de her zamanki gibi adını (Monique) ve yaşını (18) sordum. Sokak kızlarının küçük bayağılıklarına oldukça alışıktım. Zavallıcıkların hepsi de, günde neredeyse on kere insanın suratına çarptıkları inatçı bir yutturmaca tavrıyla, dediğim dedikçi bir cıvıltıyla 'dix huit-on sekiz' deyiverirler. Ama Monique'e bakınca, onun kendi yaşına olsa olsa bir ya da iki yaş eklediğini kestirmek zor değildi. Bunu sıkı, düzgün, garip biçimde olgunlaşmamış bedenine bakarak anlamak mümkündü. Beklenmedik bir çabuklukla elbiselerini çıkardıktan sonra, bir an yarı bedeni pencere perdesinin kalitesiz tüllerine sarılı, öylece durdu; çocuksu bir hazla, bayağının bayağısı bir poz almış, aşağıda, alacakaranlığın şeritlediği avluda çalan laternacıyı dinliyordu.Küçük ellerini avucuma alıp da, dikkatini kirli tırnaklarına çektiğimde gene çocuksu bir ciddiyetle kaşlarını çattı, 'evet, iyi değil', diyerek lavaboya yöneldi. Aceleyle hiç önemi olmadığını söyledim, hiç mi hiç önemli değildi. Kumral kahküllü saçları, ışıl ışıl külrengi gözleri ve solgun teniyle son derece sevimliydi. Kalçaları, çömelmiş bir oğlan çocuğundan daha geniş değildi. Aslını isterseniz, hiç düşünmeden, benimle uğraşmak zorunda kalan seksen kadar fahişenin arasında içime gerçek bir zevk ateşi salabilen tek kişinin küçük Monique olduğunu söyleyebilirim; şimdi anı olan o gri tül perdeli odada onu gönül borcuyla, anarak dolaşmayı da bunun için sürdürüyorum ya... 'Bu numaraları kim bulduysa anasının gözüymüş,' dedi dostça bir sesle, gene aynı hızla giydi elbiselerini.</p>

  <p class="calibre_3">Aynı gece daha etraflı başka bir buluşma önerdim. Köşedeki kahvede saat dokuzda beni bekleyeceğini, şu kısacık ömründe hiçbir zaman hiç kimseyi atlatmadığını yeminler ederek söyledi. Akşam aynı odaya geri döndük, elimde olmadan ne kadar güzel olduğunu söyleyince yumuşakbaşlı bir sesle 'güzel konuşmasını bildiğimi' söyledi. Sonra küçük cennet bahçemizi yansıtan aynada yüzümdeki ifadeyi -ağzımı çarpıtan, dişlerimin birbirine kenetlenmesine yol açan sevecenliği- ikimiz de aynı anda fark edince küçük, terbiyeli Monique'ciğim (ah, bal gibi supericiğiydi işte!) yatmadan önce kendisini öpmek istiyorsam dudak boyasını silmesini isteyip istemediğimi sordu. Tabii istemez olur muydum hiç. Onunla hiçbir genç hanımla gitmediğim kadar ileriye gittim. Uzun kirpikli Monique'le geçen o geceden aklımda kalanları acılı ızdıraplı, kısır aşk hayatımdaki pek az olayı bağdaştırdığım bir neşeyle anarım. Bordasında salına salına onu izleyen Humbert Humbert'le ince ince yağan nisan akşamına çıktığında verdiğim fazladan elli franka ne kadar da sevinmişti! Bir vitrinin önünde durmuş, fiyakalı bir biçimde 'je vais m'acheter des bas!' demişti, 'çorap alacağım kendime!'. O Paris'li çocuksu dudakların 'bas' sözcüğünü, patlatır gibi, 'a' harfini büyük bir iştahla neredeyse 'bot' sözcüğündeki 'o' gibi söyleyiverişi hiç kulaklarımdan gitmeyecek.</p>

  <p class="calibre_3">Ertesi gün, öğleden sonra 2.15 sıralarında onunla kendi yerimde bir buluşma ayarlamıştım, ne var ki bu sonuncusu çok daha az başarılı geçti, bir gece içinde o ergen hali gitmiş, daha bir kadın olmuştu sanki. Ondan kaptığım soğukalgınlığı dördüncü buluşmadan vazgeçmeme yol açtı. Fakat ben de içimi paralayan hayallerin yükünü omuzlamama yol açarak yavaş yavaş hayal kırıklığına dönüşecek bir dizi duygusal gelişmeyi yarıda kestiğime pişman değilim. Bırakalım, bir iki dakika için kıvrak, dal gibi bir kız kimliğine bürünüversin Monique, dursun durduğu yerde; feleğin çemberinden geçmiş genç orospu görüntüsünün içinden ışıyan, yoldan çıkmış bir supericiğiydi o!</p>

  <p class="calibre_3">Onunla olan kısa süreli beraberliğim kafamda, bu işlerden anlayan okuyucumun çok mantıklı bulacağı bir düşünce zincirinin kurulmasına yol açtı. Kelleyi koltuğa aldığım bir gün, adi dergilerden birindeki bir ilan beni Matmazel Edith'in işyerine götürdü. İşe önce bir dizi oldukça resmi fotoğrafla dolu, kenarları epeyce aşınmış eski bir albümden gönlüme uygun bir aday seçmemi önermekle başladı Matmazel ('Bakınız şu esmer güzeline!')- En sonunda albümü bir kenara itip de suçlu arzularımı kekeleyerek dile getirmeyi başardığımda, matmazel bana kapıyı gösterecekmiş gibi bir tavır takındı. Ne var ki, bu iş için kaç para ödemeye hazır olduğumu öğrenince aşağılayıcı bir tavırla, bu 'işi ayarlayacak' biriyle görüştürmeyi kabul etti. Ertesi gün kaba saba boyanmış, çenesi düşük, sarımsak kokulu, mor dudaklarının üstü kara tüylü, neredeyse gülünç denecek bir taşra aksanıyla konuşan tıknefes bir kadın büyük olasılıkla evi olan bir yere götürdü beni. Orada, besili parmaklarını bir araya getirip uçlarını şapırtıyla öperek malının nasıl ağzıma layık bir gonca olduğunu anlatmaya çalıştıktan sonra, tiyatrovari bir el hareketiyle perdeyi çekiverdi, çekivermesiyle de gözlerimin önüne, kalabalık ve oldukça kalender bir ailenin yatak odası olduğunu sandığım bölme serildi. Burası, bir iskemlenin üzerine oturmuş isteksiz isteksiz kel bir taşbebeği okşayan, kafasında kırmızı kurdelelerle tutturulmuş en azından on beş örgü bulunan hantal, gevşek bedenli, iticiliğe varan sevimsizlikte kız çocuğu dışında bomboştu. Hayır anlamında başımı sallayıp, tuzaktan kurtulmaya çalıştığımda, kadın çabuk çabuk bir şeyler söyleyerek küçük devin göğsünden eski püskü yünlü kazağı sıyırıverdi, odayı bir an önce terk etmekteki kararlılığımı görünce de 'parasını' istedi. O arada odanın dibindeki bir kapı açıldı, mutfakta yemek yemekte olan iki adam gelerek ağız dalaşına katıldılar. Bunlar eciş bücüş, enseleri açık, yağlı kara suratlı adamlardı, birinin de gözlükleri vardı. Arkalarında küçük bir erkek çocuğuyla, yerde emekleyen kirli, eğri bacaklı bir velet duruyordu. Kabusların o insanı çileden çıkaran mantığı işliyordu; öfkeli aracı kadın, gözlüklü adamı işaret ederek, polisten olduğunu söylüyor ('polis, polis!') bana söyleneni yapmazsam kötü olacağını anlatmaya çalışıyordu. Marie'nin -küçük kızın şiirli adıydı bu- yanına çıktım. Koca kalçalarını mutfak masasının yanındaki bir tabureye yerleştirmiş, yarım kalan çorbasını içiyordu, bebeği de emekleyen velet kapmıştı. Yaptığımın aptallığını daha da yücelten bir acıma duygusu yükseldi içimden, kızın kayıtsız avucuna bir kağıt para sıkıştırdım. O da armağanımı polis bozuntusuna geçirdi, böylece odayı terketmeme izin verildi.</p>

  <p class="calibre_7" id="filepos54527"><span class="calibre1"><span class="bold">7</span></span></p>

  <p class="calibre_6">Pezevenk matmazelin albümü, papatyalardan örülü kader çelengimin bir halkası mıdır bilmem ama bu olaydan kısa bir süre sonra kendi güvenliğim açısından evlenmeye karar verdim. Sabah çıkıp akşam gelinen bir ev, ev yemekleri, evliliğin bütün alışkanlıkları, yatak odası etkinliklerinin merhem etkisi yapan tekdüzeliği, kimbilir belki de ahlaki değerlerin, ruh yüceliklerinin zamanla değişmelere yol açabilecek biçimde yeşermesi olasılığı; bütün bunlar aşağılanmama yol açan tehlikeli arzularımı silip götürmezse de, hiç olmazsa denetim altında tutabilir diye düşünüyordum. Babamın ölümünden sonra elime geçen para (öyle önemli bir şey değildi, Mirana çoktan satılmış gitmişti) biraz sert hatlı da olsa gözalıcı yakışıklılığımla bir araya gelince eş adayını aramaya çıkmama bir engel kalmamıştı. Uzun uzun düşündükten sonra Polonyalı bir doktorun kızını seçtim. Adamcağız tansiyon ve taşikardi tedavimle uğraşıyordu. Birlikte satranç oynardık. Kız da şövalesinin ardından beni gözetler, o zamanlar iyi aile kızlarının leylak ve lamba kompozisyonları yerine çizmeyi yeğledikleri kübist saçmalıkların arasına benden esinlenme gözler, kulaklar katardı. Bir daha tekrarlamama izin veriniz; bütün bahtsızlıklarıma rağmen olağanüstü yakışıklı bir erkektim, hala da öyleyim. Hareketlerim yavaş ve uyumlu, boyum uzun, koyu renk saçlarım ipek yumuşaklığında, yüzüm düşünceli olduğu ölçüde baştan çıkarıcıdır. Erkek güzelliğinin çok fazlası, hele bu güzelliğin sahibinin saklayacağı bir şey de varsa, yüz çizgilerinin kendine özgü bir eleveriş izi taşıyan aksi bir anlam kazanmasına yol açar. Bu benim için de geçerliydi. Heyhat, elimi sallasam istediğim yetişkin dişinin kollarımın arasına düşeceğini çok iyi biliyordum. Hatta, olmuş armut gibi her dakika kucağıma düşmesinler diye kadınlara yüz vermemeyi alışkanlık haline getirdiğimin de farkındaydım. Gösterişli bayanlara düşkün ortalama bir Fransız olsaydım, bir kayaya çarpar gibi bana çarpıp çarpıp dönen umarsız güzeller arasında Valeria'dan çok daha iyisini bulabileceğimden kuşkum yok. Fakat çok yıllar sonra anladım ki özel seçimim temelde acıklı bir ödün verme ilkesine dayalı kaygılardan kaynaklanıyormuş. Bu da zavallı Humbert'in cinsel konularda nasıl acınacak bir budala olduğunu bir kere daha gösteriyor.</p>

  <p class="calibre_7" id="filepos57151"><span class="calibre1"><span class="bold">8</span></span></p>

  <p class="calibre_6">Kendi kendimi sadece bir hayat arkadaşımın huzur veren varlığını, ocakta kaynayan bir tencerenin görkemini, cıvıl cıvıl bir ocak perisi aradığıma inandırmama rağmen, Valeria'da beni çeken şey gerçekte, yaptığı küçük kız taklitleriydi. Benim hakkımda bir şeyler sezdiği için yapıyor değildi bunları,'doğal davranış biçimiydi, ben de buna vurulmuştum. Aslında en azından otuzuna geliyordu (pasaportu bile yalan söylediğinden gerçek yaşını hiçbir zaman kesin olarak öğrenemedim). Bekaretini nasıl 'yanlışlıkla' yitiriverdiği ise hatıralarının değişkenliği ölçüsünde değişen bir masaldı. Bana gelince, ben ancak bir sapığın olabileceği kadar sarsaktım. Tüyler, ponponlar içinde muzip bir görünüşü vardı; küçük kızlar gibi giyinir, bol bol düzgün bacaklarını gösterir, beyaz tabanlarını kara kadife terliklerle daha da vurgulamayı bilir, somurtur, gamzelerini gösterir, güler, söyler, köylü kız elbiseleri giyer, kısa, kıvırcık, sarışın saçlı başını akla gelebilecek en şirin ve en bayağı biçimde sallayıverirdi.</p>

  <p class="calibre_3">Belediye evlendirme dairesindeki kısa törenden sonra, onu yeni kiraladığım apartman dairesine götürmüştüm. Daha elimi bile sürmeden, bir yetimhaneden yürütmeyi başardığım çocuk geceliğini giymesini isteyerek biraz da şaşırmasına yol açmıştım. Bu gerdek gecesinden oldukça zevk almıştım, sabah gün doğarken sersem kız zevk çığlıkları atıyordu. Ama gerçek yavaş yavaş su yüzüne çıktı. Rengi boyayla açılmış lülelerin koyu renk dipleri belirdi, ayva tüylerinin yerini her gün tıraş edilen bacaklardaki kıldipleri aldı. O kıpır kıpır ıslak dudaklar, ne kadar aşkla beslesem de, eşimin gözü gibi sakladığı ebediyete göçmüş annesinin portresindeki kurbağa dudaklara olan benzerliklerini dışa vurmakta gecikmediler. Sonunda düşlediği küçük kibritçi kız yerine Humbert Humbert, elinde iri yarı, kıçtanbacaklı, koca memeli ve zırnık beyni olmayan bir kadınla kalakaldı.</p>

  <p class="calibre_3">Bu durum 1935'ten 1939'a kadar böyle sürdü, gitti. Valeria'nın tek iyi özelliği küçük, sevimsiz dairemize garip bir huzur duygusu veren sessiz sedasız yaradılışıydı. Dairemiz iki oda, biri puslu manzaralı biri tuğla örülü iki pencere, küçük bir mutfak ve içinde kendimi Marat gibi hissettiğim -ah, neredeydi, beni bıçaklayacak beyaz boyunlu kızlar?- kutu gibi bir banyo küvetinden oluşuyordu. Arada tatlı akşamlarımız olmuyor değildi; o Paris-Soir'ına dalıp okuyor, ben derme çatma masamda çalışıyordum. Sinemaya, bisiklet yarışlarına, boks maçlarına gidiyorduk. Onun yorgun bedenine pek ender olarak, ancak pek acil ve umutsuz durumlarda başvuruyordum. Bakkalın, gölgesi bile beni çılgına çeviren küçük bir kızı vardı, ama neyse Valeria sayesinde inanılmaz kaderimi maskeleyecek yasal bir yol bulmuştum. Yemeğe gelince; ocakta kaynayan tencerenin görkeminden sessiz sedasız vazgeçmiştik. Yemeklerimizi çoğunlukla Bonaparte Sokağı'nda, örtüleri şarap lekeli, bin türlü dilin konuşulduğu kalabalık bir yerde yiyorduk. Lokantanın kapı komşusu olan antikacı, tıkış tıkış vitrininde yeşil, kırmızı, altın sarısı ve mürekkep mavisi, rengarenk, eski bir Amerikan estampı bulundururdu; dev gibi bacası, koca barok farları, gene koskoca ızgaralığı ile leylak rengi kompartımanlarını fırtınalı çöl gecesinin içinden rüzgar gibi geçiren bir lokomotifti bu, kıvılcımlarla bezeli kara dumanı kürk yığınlarını andıran kasırga bulutlarına karışıyordu.</p>

  <p class="calibre_3">O bulutlar sonunda öyle bir gök gürültüsüyle yağmura dönüştü ki... 1939 yazında Amerika'daki zengin akrabam öldü, gelip Amerika'da yaşamam ve kurduğu işle ilgilenmem koşuluyla bana yılda birkaç bin doları bulan bir gelir bıraktı. Bu arayıp da bulamadığım bir fırsattı. Şöyle esaslı bir değişikliğin iyi geleceğini hissediyordum. Bir sorun daha vardı; evliliğimin kadifemsi huzurunda güve yenikleri belirmeye başlamıştı. Son haftalarda şişko Valeria'mın çok değiştiği, garip bir huzursuzluk, üstlendiğini düşündüğünüz imkanları kısıtlı role hiç de uygun düşmeyen bir sinirlilik içinde olduğu gözümden kaçmıyordu. Kısa süre sonra gemiyle New York'a doğru yola çıkacağımızı söylediğimde şaşkın ve canı sıkılmış göründü. Bu arada kağıtlarıyla ilgili birtakım güçlükler baş gösterdi. Nansen midir nedir, o göçmen pasaportlarından biri vardı elinde; kocacığının kaya gibi sağlam İsviçre vatandaşlığına rağmen bir türlü yakasını kurtaramadığı bir dert...Onu bu kadar ağır kanlı yapan şeyin emniyet müdürlüğünde kuyruğa girmek zorunluğu ve öbür formaliteler olduğuna inanç getirdim sonunda. Oysa ona hiç usanmadan pembe beyaz çocuklar ve dev ağaçlar ülkesi Amerika'yı anlatmış durmuştum, renksiz ruhsuz Paris'ten sonra ne büyük değişiklik olacaktı!</p>

  <p class="calibre_3">Bir sabah kağıtlarını neredeyse düzene sokmuş, bir devlet dairesinden çıkarken, yanımda sersem sepet yürüyen Valeria, kaniş köpeği gibi kıvırcık saçlı kafasını, tek bir söz etmeden, deli gibi iki yana sallamaya başladı. Bir süre kendi haline bıraktım, sonra vücudunda bir ağrı, sızı olup olmadığını sordum. Cevap (Slavca'dan Fransızca'ya çevrilmiş olduğunu sandığım oldukça bayağı bir cümleyi bir kere daha çevirerek sunuyorum size burada) şu oldu: 'Hayatımda başka bir erkek var'.</p>

  <p class="calibre_3">Şimdi, bunlar bir koca için üzücü sözcükler. Ne yalan söyleyeyim, donmuş kalmıştım. Onu oracıkta, sokağın ortasında sıradan bir yurttaşın yapacağı gibi evire çevire dövmek söz konusu olamazdı. Yıllar boyu çektiğim gizli acılar bana kendime hakim olma konusunda insanüstü bir güç vermişti. Sonunda, bir süredir yaya kaldırımı boyunca davetkar bir biçimde bizi izleyen bir taksinin içine itiverdim Valeria'yı ve usulca, sokağa oranla çok daha biz bize olduğumuza göre söylediklerine açıklık getirmesini istedim, içimde gitgide yükselen bir öfke beni boğuyor gibiydi. Bu, Madam Humbert denilen o gülünç yaratıktan şu ya da bu şekilde hoşlandığımdan falan değil, yasal ve yasadışı bazı kararlar arifesinde olduğumdandı; böyleyken Valeria denen bu zırva kadın utanmadan kalkmış, aklınca rahatımla, huzurumla, kaderimle oynamaya hazırlanıyordu. Aşığının adını söylemesini istedim. Sorumu yineledim; ama güldürülerdeki dili dolaşan kadınlar gibi sesler çıkarmayı sürdürüyor, benimle ne kadar mutsuz olduğunu sayıp dökerek en kısa zamanda boşanmayı düşündüğünü bildiriyordu. 'Peki kim?' diye bağırdım sonunda, yumruğumu dizine indirerek. Gözünü bile kırpmadan, sanki cevabı son derece acıkmış gibi bakışlarını yüzüme dikti, sonra şöyle bir omuzlarım silkip, taksi şoförünün kaim ensesini işaret etti. Şoför arabayı durdurup küçük bir sokak kahvesine çekti, kendini tanıttı. Anlamsız adını hatırlamıyorum ama, bunca yıl sonra yüzü hala açık seçik gözlerimin önünde; fırça bıyıklı, ense Tıraşlı, güdük, albay eskisi bir Beyaz Rus. Bunların aynı saçma sapan işi yapan yüzlercesi vardı Paris'te. Bir masaya oturduk, Çar'ın fedaisi şarap ısmarladı, Valeria da dizine ıslak bir peçeteyle kompres yaptıktan sonra konuşmayı sürdürdü; benimle konuşmuyor, laf yağdırıyordu sanki. Lafları karşısındakinin onurlanan kulaklarına o ana kadar sahip olmadığını sandığım bir konuşkanlıkla boşaltıyordu. Arada sırada heykel gibi oturan aşığını da Slavca laf yağmuruna tutuyordu. Durum mantık sınırlarını oldukça aşmıştı, hele taksici 'albay' Valeria'yı koruyucu bir gülücükle susturup 'kendi' görüşleriyle, geleceğe ait düşüncelerini açıklamaya başlayınca daha da çığrından çıktı. Tane tane konuştuğu Fransızcasına vahşi bir aksan katarak çocuk kadın Valeria ile elele adım atmayı düşündüğü iş ve aşk dünyasının ayrıntılarını açıklıyordu. Valeria ise ikimizin arasına oturmuş, kendine çeki düzen vermeye başlamıştı bile; dudaklarını sivriltip ruj sürüyor, gerdanı üçe katlayıp bluzunun yakasını falan çekiştiriyordu. Adama gelince, o sanki Valeria aramızda değilmişçesine konuşuyor, ondan kendi iyiliği için akıllı bir vasiden daha akıllı bir vasiye aktarılan küçük bir kızmışçasına söz ediyordu. Öfkemin çaresizliği içinde belli izlenimlerim abartılmış ya da çarpıtılmış olabilir ama adamın bana, Valeria'nın yemek rejimi, adet zamanları, elbiseleri, okuduğu ya da okumasının uygun olacağı kitapları bir bir sorduğuna yemin edebilirim. 'Sanırım, <i>Jean Christophe</i>'u sever?' Epey mürekkep yalamış adamdı bu Bay Maksoviç.</p>

  <p class="calibre_3">Ben Valeria'nın kendine ait birkaç parça eşyayı hemen toplamasını önererek bu saçmalığa bir son verince, çok bilmiş albay büyük bir incelikle söz konusu eşyaları taşımayı üstlendi. Mesleğinin gereğine uyup Humbert çiftini arabasıyla dairelerine götürürken Valeria bütün yol boyunca konuştu durdu, aynı süre içinde Korkunç Humbert ve Zavallı Humbert'le Humbert Humbert kadını mı, aşığını mı, yoksa ikisini mi öldürsün, yoksa ikisini de öldürmekten vaz mı geçsin diye tartıştı durdu. Bir zamanlar (o zamanlardan hiç söz etmedim ya, neyse...) bir okul arkadaşımın saçı siyah kurdeleli, saydam mı saydam ciltli kız kardeşini sevip okşadıktan sonra aynı arkadaşıma ait bir otomatik silahla kendimi öldürmeyi aklımdan geçirmiştim. Şimdiyse albayın çağırdığı adıyla Valeçka'nın gerçekten kurşunlanmaya, boğazı sıkılmaya ya da denizde boğulmaya değip değmeyeceğini kendi kendime soruyordum. Bacakları çabuk incinirdi, ben de bunu hesaba katarak yalnız kalır kalmaz canını iyice yakmayı tasarladım.</p>

  <p class="calibre_3">Ama bir dakika bile yalnız kalmadık ki. Gökkuşağı rengi göz makyajının yer yer akmış boyasına bulanmış gözyaşları dökmekte olan Valeçka, zaten koca bir bavul ve iki el çantasıyla tıka basa doldurduğu bir karton kutuyu yerleştirmekle meşguldü. Dağcı çizmelerimi giyip baldırlarına vurma hayallerim de albay sürekli çevremizde dönüp durduğu için bir türlü gerçekleşemedi. Küstahça falan davrandığı da yoktu adamın, tam tersine başımı döndüren o tiyatrovari numaralara küçük bir ek olarak, haddini bilir bir eski zaman terbiyesi örneği veriyor; odanın içinde gider gelirken yanlış söylediği öbür cümleleriyle ('affınızı ric ederim' ya da 'izen verirseniz' gibi şeyler) hareketlerini vurguluyordu. Hatta Valeçka'sı pembe donlarını küvetin üstündeki çamaşır ipinden çekip alıverirken de başını terbiyeli terbiyeli öte tarafa çevirdi.</p>

  <p class="calibre_3">Ne var ki işgüzar herif her yerde hazır ve nazırdı sanki, daireyle yekvücut olmuş kah iskemlemde gazetesini okuyor, kah düğümlenmiş bir ipi çözüyor, sigara sarıyor, çay kaşıklarını sayıyor, tuvalete gidiyor, yavuklusuna babasının armağan ettiği elektrikli vantilatörü sarıp sarmalamakta yardım ediyor ya da bavulları dışarı taşıyordu. Kollarımı kavuşturup, pencere kenarına dayanmış, can sıkıntısı ve nefretten kuduruyordum. Sonunda ikisi de arkalarından büyük bir gürültüyle kapattığım kapının sinir uçlarında hala çınlayan titreşimleriyle dolu apartman dairesinden çekip gittiler. Kapıyı vurmam yetmemişti aslında, filmlerde yaptıkları gibi elimin tersiyle kadının suratına şırak diye bir tokat da indirmeliydim. Rolümü yarım yamalak sürdürmeye çalışarak beraberlerinde İngiliz Tıraş losyonumu da götürüp götürmediklerine bakmak üzere sert adımlarla banyoya doğru yürüdüm. Hayır, götürmemişlerdi fakat Çar'ın eski bokyedibaşısı olan herif sidik torbasını boşalttıktan sonra sifonu çekmeyi unutmuştu. İçinde suyla ağırlaşmış, tütün yaprağı rengi bir sigara izmariti dönüp duran yabancı ve mağrur sidik gölü, bana hareketin son perdesi gibi geldi, gözü dönmüş bir halde çevrede silah arandım. Aslında bütün meslektaşları gibi gayet resmi bir zat olan sayın albay (Maksimoviç, evet, adı bir taksi hızıyla döndü geldi aklıma) Rus burjuva terbiyesinin verdiği düşüncelilikle evsahibinin alçakgönüllü yuvasının boyutlarını gözönüne almış, sessiz sedasız gördüğü işini bir çağlayan gümbürtüsüyle taçlandırmaktan kaçınarak, çişini anlamlı bir sessizlikle geçiştirmeyi seçmişti. Ama o anda, öfkeyle süpürgeden daha iyi bir silah bulmak amacıyla mutfağın altını üstüne getirmekte olduğumdan bu gibi düşüncelerden çok uzaktım. Bir süre sonra aramayı bir yana bırakarak onunla yumruk yumruğa kavga etmek gibi yiğitçe bir amaçla sokağa fırladım. Yapılı olmama karşın boksörlük mesleğine aşina sayılmam, oysa tıknaz, geniş omuzlu Maksimoviç çam yarması gibiydi.Neyse ki, üç gereksiz yıl boyunca kırık bir dikiş kutusunda saklayıp da sokağa çıkar çıkmaz çamura düşürdüğü akik bir düğme dışında karımın beni terk ettiğine ilişkin tek bir ipucu vermeyen bomboş sokak gözümün şişirilmesini önledi. Hiç önemli değil. Zaman içinde küçük bir intikam aldım sayılır. Günün birinde Pasadena'lı bir adam Bayan Maksimoviç'in (kızlık adı Zborovski) 1945'de çocuk doğururken öldüğü haberini getirdi. söz konusu çift nasılsa Kaliforniya'ya yerleşmişler ve orada çok iyi bir ücret karşılığı seçkin bir Amerikalı etnoloğun yürüttüğü bir deneyde bir yıl süreyle kullanılmışlardı. Deney, insanın muz ve hurmadan oluşan bir rejime sürekli dört ayak üstünde durarak ne gibi biyolojik ve etnik tepkiler vereceğiyle ilgiliydi. Bana haberi getiren doktor, şişmanlıktan fıçıya dönmüş Valeçka'yla gene yağ bağlayıp saçlarına kır düşmüş albayının büyük bir görev bilinciyle yerleri pırıl pırıl silinmiş bir dizi odada (birinde meyve, birinde su, birinde yataklar bulunmaktaymış) öbür çaresiz adaylar eşliğinde dört ayakları üzerinde emekleyip durduklarını kendi gözleriyle gördüğüne yeminler ediyordu. Bu deneylerin sonuçlarını Antropoloji Dergisinde bulmaya çalıştım, ne var ki daha hiçbir yerde yayımlanmışa benzemiyorlar. Tabii, bu tip bilimsel çalışmaların meyvelerini almak uzun sürebilir. Umarım yayımlandıkları zaman aydınlatıcı fotoğraflar da koyarlar dergiye -hapishane kitaplığında böyle entellektüel çalışmaların bulundurulacağını hiç sanmıyorum ya, neyse... Bugünlerde kafa dinlediğim hapishanenin kitaplığı, avukatımın pek beğenmesine karşılık, hapishane kitaplıklarımdaki kitapların seçiminde güdülen budalaca rastgeleliğin iyi bir örneği. Tabii İncil var bir kere, sonra Dickens (eski püskü bir 'bütün eserleri' takımı; New York, Dillingham Yayınevi, MDC-CCL XXXVII), bir 'Çocuk Ansiklopedisi' takımı (güneş rengi saçlı, şortlu izci kızları gösteren şirin resimler var içinde), bir de Agatha Christie'nin 'Bir Ölüm İlanı' kitabı. Arada, 1868 tarihli 'Venediğe Dönüş' kitabının yazarı Percy Elphinstone'un 'İtalya'da Bir Çingene' ya da oldukça yakın, 1946 tarihli 'Perde ve Sahnede Kim Kimdir' kitapları gibi ilginç ufak tefek şeyler de elime geçti. Bu ikincisinde prodüktörlerin, oyuncuların ve oyun yazarlarının adlarının yanı sıra birtakım durağan oyun sahnelerinin fotoğrafları da var. Dün gece buna göz atarken mantıkçıları nefretten, şairleri zevkten öldürecek türden bir rastlantıyla burun buruna geldim. Sayfanın bir bölümünü aşağıya alıyorum:</p>

  <p class="calibre_3">Pym, Roland. Doğumu Lundy. Massachusets, 1922. New York eyaletinin Derby kentinde Elsinore Tiyatrosu'nda sahne eğitimi gördü. Sahneye ilk defa 'Günışığı' piyesinde çıktı. Rol aldığı önemli piyesler arasında 'Şuradan İki Adım Ötede', 'Yeşilli Kız', 'Sersem Kocalar', 'Garip Mantar', 'Vur Kaç', 'John Lovely', 'Hayallerim Seninle' sayılabilir.</p>

  <p class="calibre_3">Quilty, Clare. Amerikalı tiyatro yazarı. 1911'de New Jersey'de Ocean City'de doğdu. Öğrenimi Columbia Üniversitesi'nde yaptı. Ticaretle uğraştı, daha sonra oyunlar yazmaya başladı. 'Küçük Superisi', 'Şimşekten Hoşlanan Kadın (Vivian Darkbloom'la birlikte), 'Karanlık Çağ', 'Garip Mantar', 'Seni Baban Gibi Sevdim' vb. gibi oyunların yazarıdır. Çocuklar için yazdığı oyunlar önemlidir. 1940 tarihli 'Küçük Superisi', New York'ta sahneye konmadan önce taşrada 14.000 mil yol katederek tam 285 defa tekrarlanmıştır. Yarış arabaları, fotoğrafçılık ve yavru hayvanlar uğraşıları arasındadır.</p>

  <p class="calibre_3">Quine, Dolores. 1882'de Dayton, Ohio'da doğdu. Sahne eğitimini Amerikan Akademisi'nde gördü. Sahneye ilk defa 1900'de Ottawa'da çıktı. New York'da sahneye çıkışı 1904'de 'Aman Yabancılarla Konuşma' oyunuyla oldu. (Öteki oyunların adları vb.)&nbsp;</p>

  <p class="calibre_3">Moruk bir kadın oyuncuyla adaş bile olsa canım sevgilimin adını kağıt üstünde görünce nasıl da umarsız bir acıyla çarpıyor yüreğim? -Belki o da oyuncu olabilirdi. 1935'de doğdu. Rol aldığı oyun, (evet biliyorum aşağıdaki paragrafı yazarken kalemim sürçtü, düzeltme sakın naşir!): 'Öldürülen Oyunyazarı'. Çıyan Quine. Quilty'nin kanıyla Kirli. Ah, Lolita, sözcüklerinden başka oynayacak şeyim kalmadı artık!</p>

  <p class="calibre_7" id="filepos75309"><span class="calibre1"><span class="bold">9</span></span></p>

  <p class="calibre_6">Boşanma işlemleri yolculuğumu geciktirmişti. Bıkkınlık ve Portekiz'de yakalandığım zatürreyle geçen bir kışın sonunda Amerika'ya ayak bastığımda dünyanın başına bir dünya savaşı daha çökmüştü. New York'da kaderin karşıma çıkardığı oldukça kolay işe dört elle sarıldım. Parfüm reklamları yazıp, yazılanları gözden geçirecektim. Beni bağlamayan, sözüm ona yaratıcı bir iş olması işime geliyordu, zamanım oldukça bir şeyler karalıyordum. Öte yandan savaş sırasında kurulan üniversitelerden biri beni anadili İngilizce olan öğrenciler için karşılaştırmalı bir Fransız Edebiyatı tarihi yazmam için sıkıştırıyordu. Birinci bölüm birkaç yılımı aldı, bu süre içinde de her gün on beş saatten az olmamak üzere düzenli çalıştım. O günlere dönüp baktığımda onları kesin bir çizgiyle bol ışıklı ve biraz gölgeli iki ana bölüme ayrılmış görüyorum. Işıklı bölüm devasa kitaplarda kitabım için yaptığım araştırmalarla ilgili olan bölüm, gölgelerse üzerinde yeterince konuştuğumuz, beni yiyip bitiren arzuların, uykusuzlukların hayatıma düşürdüğü gölge. Okuyucum artık beni iyiden iyiye tanıdığı için New York'ta Central Park'ta koşuşan supericiklerini bir defacık görebilmek için (heyhat, hep uzaktan, hep uzaktan) nasıl tozlara topraklara belendiğimi, ateşimin nasıl yükseldiğini kestirebilir! Bürodaki zevzeklerden birinin bana durmadan peşkeş çektiği koltukaltları parfümlü çalışan kızların çiğ renklerinden nasıl da nefret ediyordum! Neyse bütün bunları geçelim. Bir ara sinirlerim öylesine bozuldu ki bir yıldan fazla bir süre sanatoryumda yatmak zorunda kaldım. İşime döndüm, ne var ki yeniden hastaneyi boylayacaktım.</p>

  <p class="calibre_3">Açık havada sürdürülen sağlıklı yaşam bana iyi gelecek gibi gözüküyordu. Dost olduğum doktorlardan birinin (küçük kumral sakallı alaycı mı alaycı, sevimli bir tipti) bir erkek kardeşi vardı, bu erkek kardeş de Kanada'nın Kuzey Kutbuna yakın bölgelerine bir keşif gezisi düzenlemek üzereydi. Beni de 'ruhi tepki gözlemcisi' olarak keşif gurubuna kattılar. İki genç bitki uzmanı ve ihtiyar bir marangozla ben, beslenme uzmanlarımızdan biri olan Dr. Anita Johnson'ın denetimindeydik; kadın bizi gözüne kestirmişti, ne var ki pek karşılık göremiyordu, Allah'tan en kısa zamanda uçakla geri yolladılar. Keşif gezisinin ne amaçla yapıldığı konusunda en ufak bir bilgim yoktu. Sayıları oldukça kabarık meteoroloji uzmanlarına bakılacak olursa Kuzey Kutbundaki dur durak bilmez bir magnetik noktanın izini sürüyorduk. Bir grup, Kanadalılarla birlikte, Melville Sound noktasındaki Pierre Point'te bir hava gözlem istasyonu kurdu. Ne yapacağı konusunda aynı derece kararsız ikinci bir grup plankton toplamakla uğraşıyordu. Üçüncü bir grup buzul çöllerindeki tüberküloz verileriyle ilgileniyordu. Bir sinema fotoğrafçısı olan Bert (güvensizlik içinde bir çocukcağızdı; birlikte birtakım getir götür işleri yapmıştık, onun da birtakım ruhsal sorunları vardı) keşif grubundaki büyük başların, bizim hiç görmediğimiz gerçek yöneticilerin aslında iklim farklılıklarının kutup tilkilerinin kürkleri üzerindeki olumlu etkilerini incelemekle uğraştıklarını öne sürüyordu.</p>

  <p class="calibre_3">Keresteden prefabrike kulübelerde, uygarlık öncesini hatırlatan, granitten bir dünyada yaşıyorduk. Yığınla erzağımız vardı; Reader's Digest dergileri, dondurma karıştırıcısı, kimyasal donanımlı helalar, yılbaşı için kağıttan külahlar... Bütün bu müthiş renksizliğe ve can sıkıntısına rağmen, belki de bunlar yüzünden, sağlığım büyük gelişme gösterdi. Çevrem buzul söğüdü ya da mantarsı yosun gibi kendi halinde bitkilerle sarılı olduğundan, ıslık çalan kasırgalar içime işleyip belki de içimi iyice temizlediğinden ya da bütün günlerim bir kaya parçası üzerinde oturup saydam bir gökyüzünü seyretmekle (bir şey gözüktüğü de yoktu ya) geçtiğinden olacak, benliğime garip bir biçimde ilgisiz kalmıştım. Beni günaha davet edecek bir şey de yoktu çevremde. Balık kokulu, çirkin, kuzgun karası saçlı, kobay suratlı, şişko, yağlı ciltli küçük Eskimo kızları içimde Dr. Johnson'dan bile daha az istek uyandırıyorlardı. Yok, kutup bölgelerinde rastlanmıyor supericiklerine.&nbsp;</p>

  <p class="calibre_3">Buz tabakalarındaki kaymaları, buzul tepeciklerini, tayyare düşmanı perileri, Rus cinciklerini, bütün bunları çözümlemeyi bu konuları benden daha iyi bilenlere bırakıp, birkaç gün için 'tepki' dendiğinde ilk aklıma gelen şeyleri not etmeye başladım. (Örneğin geceyarısı güneşi altında görülen rüyaların oldukça renkli olma özelliği gösterdiğini saptamıştım, bunu fotoğrafçı dostum da onayladı.) Aynı zamanda çeşitli meslektaşlarıma eskiye özlem, bilinmeyen hayvanlardan duyulan korkular, hayalini kurdukları yiyecekler, gece uyurken boşalıp boşalmadıkları, boş zaman uğraşları, sevdikleri radyo programları, dünya görüşlerindeki değişmeler vb. gibi konularda anket soruları yöneltmek de sözüm ona görevlerim arasındaydı. Fakat herkes bundan öylesine usanç getirdi ki, kısa zamanda tasarıdan tamamen vazgeçmek zorunda kaldım. Sadece, bu buzdan hapishanede (bitki uzmanlarından birinin verdiği şakayla karışık addı bu) geçirdiğim yirmi ayın sonuna doğru oldukça uydurma ve açık saçık bir rapor hazırladım ki, ilgilenen okuyucularım bu raporu 1945 ya da 1946 yılının 'Yetişkin Bünyelerde Psikofizik Süreçler Yıllığı'nda, aynı zamanda 'Kuzey Kutbu Keşif Gezileri' dergisinin bütünüyle söz konusu geziye ayrılan sayısında bulabilirler. Sonuçta, samimi doktor dostumdan öğrendiğime göre, gezinin Viktorya Adası'ndaki bakır cevherleriyle filan ilgili olmadığı ortaya çıktı. Gerçek hedef 'çok gizli' denilen türden bir şeylerdi, her neyse, bu hedeflere çok başarıyla ulaşıldığını da eklemekle yetineyim.&nbsp;</p>

  <p class="calibre_3">Uygarlığa döner dönmez yeniden bir delilik nöbeti (eğer biraz melankoliyle biraz iç sıkıntısına bu acımasız sıfatı yakıştırmaya içiniz elveriyorsa) geçirdiğimi duymak okuyucumu kuşkusuz üzecektir. Bütünüyle iyileşmemi, adını vermeyeceğim pahalı bir sanatoryumda tedavi görürken öğrendiğim bir şeye borçluyum. Öğrendiğim, ruhbilimcilerle gırgır geçmenin şifa verici sonsuz bir eğlence kaynağı olduğuydu. Onlara mesleğin inceliklerini bildiğinizi hiç belli etmeyecek, öyle ayrıntılı rüyalar uyduracaksınız ki bu safkan üslup şaheserleri, rüyaları sizin ağzınızdan çekip almaları gereken ruhbilimcilerin kendilerinin rüyalar görmelerine ve geceyarıları gördükleri bu rüyalardan çığlık çığlığa uyanmalarına yol açacak! Onlara numaradan 'ilksel travmalar' yaratacak, alay edecek, gerçek cinsel eğilimlerinizin burnunun ucunu bile görememelerini sağlayacaksınız. Bir hemşireye verdiğim rüşvet sayesinde bazı kayıtları ele geçirmiş ve zevkten dört köşe olarak hakkımda 'gizli homoseksüel' ya da 'tümüyle iktidarsız' gibi yargılar veren kartlar okumuştum. Eğlence öyle tatlıydı ki, tamamen iyileştikten sonra (deliksiz uyuyor, yemeklerimi okullu bir kız kadar iştahla yiyordum) bir ay daha yattım sanatoryumda. Bir ay sona erince de hastaneye yeni gelen, yerini bulamamış (ve tabii çatlak) oldukça ünlü bir doktorla gırgırımı geçebilmek için süreyi bir hafta daha uzattım; inanır mısınız, hastalara kendi doğumlarına tanık olduklarına inandırmadaki başarısıyla tanınmış biriydi bu!</p>

  <p class="calibre_7" id="filepos83350"><span class="calibre1"><span class="bold">10</span></span></p>

  <p class="calibre_6">Taburcu olur olmaz yerleşmek için New England'ın içerilerinde bir yer, ya da kilisesi, karaağaçlarıyla mahmur, küçük bir kasaba aramaya koyuldum. Bütün bir yaz boyunca biriktirdiğim bir bavul dolusu derli toplu çalışma notuyla uğraşmak, bazen de yakınlardaki göllerden birinde yüzmek amacındaydım. İşimle yeniden ilgilenmeye başlamıştım (akademik çalışmamı kastediyorum).Ötekine, amcamın ölümüyle geride bıraktığı parfümlere olan katkılarım ise iyice azalmıştı.</p>

  <p class="calibre_3">O sırada, eskiden amcamın yanında çalışanlardan oldukça seçkin bir aileden gelme biri, servetlerini kaybetmiş kuzenlerinin evinde bir iki ay geçirmem önerisiyle geldi; emekli Bay McCoo ve karısı, ebediyete göçmüş teyzelerinin içinde sessiz sedasız son günlerini yaşayıp göçtüğü üst katlarını kiraya vermek istiyorlardı. Adam, McCoo'ların biri daha yeni doğmuş, öbürüyse on iki yaşlarında iki küçük kızları, güzel bir gölün yakınlarına düşen sevimli bir bahçeleri olduğunu da sözlerine ekledi. Daha iyisi can sağlığı diye karşılık verdim.</p>

  <p class="calibre_3">söz konusu insanlarla mektuplaşıp onları evsiz barksız kaldığıma inandırdıktan sonra trene bindim, trende de mümkün olan en ince ayrıntılarıyla Fransızca öğretip, Humbert'çe okşayacağım esrarlı supericiğini düşleyerek harika bir gece geçirdim. Elimde yeni aldığım pahalı bavulla indiğim kutu gibi istasyonda beni kimse karşılamadığı gibi, telefona da kimse karşılık vermedi. Fakat sonuçta perişan bir McCoo, ıslak elbiseleriyle, pembe-yeşil renkli Ramsdale kasabasının tek otelinde görünerek evinin biraz önce yanıp kül olduğu haberini getirdi. Yangına bütün gece damarlarımı tutuşturan eşzamanlı alevler neden olduysa hiç şaşmam. Dediğine göre ailesi arabayı alıp gene kendilerine ait olan bir çiftliğe sığınmışlardı. Ama, karısının Lawn Sokağı 342 numarada oturan bir arkadaşı, 'harika bir insan', Mrs.Haze beni kiracı olarak kabul etmeye hazırdı. Mrs. Haze'nin karşı komşusu olan bir hanım McCoo'ya inanılmaz derecede eski moda, dört köşe tenteli arabasıyla güleryüzlü zenci şoförünü ödünç vermişti. Ramsdale'e geliş nedenim ortadan kalktığına göre önceden kararlaştırdığımız kiracılık meselesi anlamsız geliyordu artık. Tamam, tamam evinin yeni baştan inşa edilmesi gerekecekti, ne yapalım yani. Gerektiğince sigortalamamış mıydı? Kızgın ve küskündüm, canım sıkılmıştı, ama nazik bir Avrupalı olduğum için o cenaze arabasına bindirilip Lawn Sokağı'na yollanma düşüncesine karşı çıkamazdım, yoksa McCoo'nun benden kurtulmak için çok daha dolambaçlı yollara başvuracağını seziyordum. Süklüm püklüm uzaklaştığını gördüm, şoförüm esef edercesine dilini şaklatarak başını salladı. Yolda kendi kendime, hiçbir şekilde Ramsdale'de kalmayacağıma, hemen o gün uçağa atlayıp Bermudaya, Bahama'ya ya da hangi cehennemin dibine olursa olsun gideceğime yemin ettim. Teknikolor renkli sahillerde yaşanabilecek zevk olasılıkları uzun zamandır tüylerimi ürpertmiyor değildi. Aslında McCoo'nun kuzeninin iyi niyetli ama sonradan oldukça anlamsız olduğu ortaya çıkan önerisi beni bu düşüncelerden ayırmış, aklımı çelmişti.</p>

  <p class="calibre_3">Çelmeden söz ederken aklıma geldi; tam Lawn Sokağı'na saparken, az daha sayfiyelerdeki o işgüzar köpeklerden birini (hani o sokaktan geçen her arabayı kollayanlardan) çiğniyorduk. Biraz ileride Mrs. Haze'in eski, püskü beyazdan çok griye çalan boyasıyla insanın içine ürküntü veren evi gözlerimizin önünde belirdi. Dışarıdan bakınca, içeride ancak banyo küvetinin musluğuna lastik boru takarak duş alabileceğinizi bildiğiniz evlerdendi bu. Şoföre bahşişini verdiğimizde hemen çekip gideceğini, hiç kimse görmeden otelime ve bavuluma dönebileceğimi ummuştum. Ama adam sadece sokağın karşı yakasından kendisini çağıran yaşlı hanımın yanına gitmekle yetindi. Ne yapabilirdim? Zili çaldım.</p>

  <p class="calibre_3">Zenci bir hizmetçi kadın beni içeriye aldı ve sonra hemen koşarak, yanmaması gereken bir şeyin yanmakta olduğu mutfağa döndü.</p>

  <p class="calibre_3">Girişte kapı zilleri, Meksika'nın hatıralık eşya türünden zımbırtılarından beyaz gözlü tahta bir yaratık ve sanat meraklısı geçinen orta sınıfın pek beğendiği, Van Gogh'un 'Arles'li Kadın' bayağılığının bir reprodüksiyonu asılıydı. Sağ tarafta yarı açık duran bir kapıdan oturma odasını görmek mümkündü; köşede dolabında bir sürü hatıralık Meksika ıvır zıvırı daha ve çizgili kumaştan yüz geçirilmiş (duvar boyunca uzanan) bir divan vardı. Koridorun bitiminde yukarıya çıkan bir merdiven bulunmaktaydı; alnımın terini silip (dışarıda havanın ne kadar sıcak olduğunu ilk olarak farkediyordum) bir şeye bakmış olmak için meşe tahtasından bir sandığın üzerinde duran eski, külrengi tenis topuna gözlerimi dikmişken yukarıdan Mrs. Haze'in kalın sesini duydum. Merdivenin tırabzanına dayanmış şakır gibi bir sesle soruyordu: 'Mösyö Humbert mi geldi?' Ardından tırabzandan aşağı bir parça sigara külü döküldü, sonra evin hanımı sırasıyla sandaletleri, koyu kahve ev pantolonu, sarı ipek bluzu, dört köşe yüzü ile basamaklarda belirdi, işaret parmağıyla hala sigarasının külünü silmekle meşguldü.</p>

  <p class="calibre_3">Neye benzediğini baştan anlatayım da bu iş bir an önce bitsin isterseniz. Zavallı kadıncağız otuzunu yarılamıştı, pırıl pırıl parlayan bir alnı, yolunmuş kaşları, sade ama pek de sevimsiz sayılamayacak, Marlene Dietrich'in başarısız kopyası denebilecek yüz çizgileri vardı. Eliyle bronz ışıltılı kumral topuzunu düzelterek beni yemek odasına buyur etti, bir süre McCoo'ların başına gelenlerden ve Ramsdale'de oturmanın nasıl bir ayrıcalık sayılması gerektiğinden söz ettik. Birbirinden oldukça ayrık yosun yeşili gözleri garip bir biçimde karşısındakinin üzerinde dolaşıveriyor, fakat gözleriyle karşılaşmaktan kaçmıyordu. Gülümsemesi bir kaşını alaylı bir biçimde havaya kaldırıvermekten ibaretti. Konuşurken, bedenini kıvrıldığı divandan indirerek, üç ayrı kül tablasıyla, üzerinde kahverengi bir elma koçanı bulunan şöminenin ızgarasına deli gibi saldırıyor, sonra yine divana gömülerek bir ayağını altına alıveriyordu. Kullandıkları cicili bicili sözcükler herhangi bir kitap ya da briç kulübünü ya da o türden bir dernekçiliği yansıttığı halde hiçbir zaman kendi benliklerini yansıtmayan kadınlardan biri olduğu açıkça anlaşılıyordu. Hiç mizah duygusu olmayan, çay masası başında konuşulan birkaç belirli konuyla gerçekte hiç ilgilenmediği halde bu tür konuşmaların kesinlikle belirlenmiş kurallarına çok önem veren, gözalıcı ambalajının altında hiç de hoş olmayan duyumsuzlukların hemen farkedildiği bir kadın tipidir bu. Kazara kiracısı olsam, kiracı kavramının baştan beri ona düşündürdüğü şeyleri bana bir bir uygulamaya girişecek, gene o kadar iyi bildiğim can sıkıcı serüvenlerden birine girmeye zorlanacaktım.</p>

  <p class="calibre_3">Ama buraya yerleşmem söz konusu bile olamazdı. Her bir iskemlenin üzerine saçılmış dergilerle dolu, sözüm ona 'işlevsel, modern mobilya' gülünçlüğü ile kırık dökük sallanır koltuklar ve üzerlerinde ışık vermeyen lambalarıyla eğri büğrü, acıklı sehpaların korkunç karmaşasından oluşan bu tip evlerde kesinlikle rahat edemezdim. Önüme düşüp beni yukarıya çıkardı, sola dönüp 'odama' girdik. Duyduğum tepkinin aşırılığından gözlerim karararak çevreme bakındım, ne var ki bu kadarı 'yatağımın' başucuna asılı duran Rene Prinet'nin 'Kröyçer Sonatı' tablosunu farketmeme yetmiş de artmıştı bile. Bu hizmetçi odasına 'bir çeşit sanatçı işliği!' demez mi bir de! Arzularını belli etmemeye çalışan evsahibemin istediği gülünç denecek kadar düşük, insanın aklına kötü şeyler getiren kira üzerinde düşünüyormuş gibi yaparken kendi kendime kararlı bir sesle, buradan bir an önce çıkıp gideceksin, diyordum.</p>

  <p class="calibre_3">Ne var ki Eski Dünya terbiyem beni bu sınavın sonuna kadar gitmeye zorluyordu. Merdiven sahanlığını geçip evin sağ tarafına doğru yöneldik. ('Lo ile benim odalarımız bu tarafta!' Lo hizmetçiydi herhalde) Zaten hoşnut edilmesi oldukça güç bir erkek olan kiracı-aşığın sahanlıkla 'Lo'nun odası'nın arasına sıkışmış dar, uzun üstelik evdeki 'tek banyo' olan banyoyu görünce hafif bir ürperti geçirmekten kendini alamadığını tahmin edebilirsiniz. Temizliği kuşkulu (içinde saç kılından bir de soru işareti!) banyo küvetinin üzerinde ıslak, gevşek şeyler asılı olduğu gibi, tam düşündüğüm üzere, çöreklenmiş duran yılansı lastik duş borusuyla kaçınılmaz işbirlikçisi de oradaydılar; tuvaletin kapağını çapkınca sarmalayıveren pembemsi tuvalet kılıfı!</p>

  <p class="calibre_3">'Görüyorum ki pek olumlu bir izlenim edinmediniz,' dedi evin hanımı, elini bir an için kol yenimde dinlendirerek; sesinde, kendinden emin bir pervasızlıkla -'poz' denilen şeyin taşma noktası herhalde- cüretkarca seçtiği sözcükleri bir diksiyon hocasının abartılı vurgusu kadar yadırgatıcı hale getiren bir çekingenliği, hüznü bağdaştırıyordu. 'Düzenli bir ev olmadığını söylemeliyim', diye sürdürdü konuşmayı talihsiz taze, 'ama emin olun (dudaklarıma dikti gözlerini) çok rahat edeceksiniz, çok çok rahat edeceksiniz. Gelin bahçeyi göstereyim size,' (Son cümleyi şen şakrak bir edayla, sesini şöyle bir savuruvererek söylemişti)&nbsp;</p>

  <p class="calibre_3">İstemeye istemeye arkasından gittim, merdivenlerden aşağıya indik. Evin sağ cephesine düşen koridorun sonundaki (yemek ve oturma odası da aynı taraftaydı, solda, benim 'odamın' altında sadece bir garaj bulunuyordu) mutfaktan geçtik. Mutfakta, zenci hizmetçi, gençten, şişmanca bir kız kocaman rugan çantasını arka sokağa açılan kapının tokmağından alırken: 'Artık gidiyorum Mrs. Haze,' dedi. 'Peki Louise,' dedi Mrs. Haze içini çekerek, 'Cuma'ya hesap görürüz'. Küçük bir kilerden geçip demin hayran olma fırsatını bulduğumuz girişe paralel yemek odasına girdik. Yerde beyaz, kısa konçlu bir çorap gözüme ilişti. Mrs. Haze hoşlanmadığını belirten bir homurtuyla hiç duraklamadan yere eğilip çorabı aldı, kilere bitişik bir dolaba fırlatıverdi. Ortasına, içinde parlak bir erik çekirdeğinden başka bir şey bulunmayan bir meyve tabağı yerleştirilmiş abanoz ağacından masanın çevresini döndük, geçtik. Cebimdeki tarifeyi bulmak için elimi cebime daldırıp karıştırdım, mümkün olan en erken tren saatine bakmak üzere hiç belli etmeden tarifeyi çıkardım. Mrs. Haze'in ardından yemek odası boyunca yürüyordum ki birden gözümün önüne bir yeşillik çağıldadı. 'Burası da avlumuz', diye şakıyordu yol göstericim ve tam o sırada en ufak bir uyarıya zaman kalmadan, yüreğimde deniz mavisi bir dalga kabarıverdi; işte orada, güneşten bir havuzun tam ortasındaki hasırın üzerinde, Riviera'lı aşkım yarı çıplak, dizlerinin üzerinde bir sağa bir sola dönerek, kara güneş gözlüklerinin gerisinden beni süzüyordu!</p>

  <p class="calibre_3">Aynı çocuktu; aynı narin, balrengi omuzlar, aynı ipeksi, kıvrak sırt, aynı kestane rengi saçlı baş... Göğsünün çevresine bağladığı puantiyeli mendil o ölümsüz günde okşadığım çocuk göğüslerini ihtiyar orangutan bakışlarından gizlese de daima genç belleğimin bakışlarından saklayamıyordu. Sonra sanki çok uzun süre önce kaybolmuş bir masal prensesinin (hani vardır ya, kaybolur, kaçırılır sonra çingene paçavraları içinde bulunur; kral, köpekleriyle ava çıktığında görür, çıplak teni paçavraların arasından göz kırpmaktadır)- dadısıymışım gibi, gözlerim böğründeki küçük, koyu kahverengi beni yeniden seçti. Hazdan titreyerek (kral sevinçten ağlar, borazanlar durmadan çalmaktadır, dadı sarhoş!) güneyde geçen o meş'um günde ağzımın bir an üzerinde duraladığı o güzel göbeği gördüm. Sonra üzerlerinde şort lastiğinin bıraktığı zikzaklı izi öptüğüm o çocuk kalçaları... Kızıl kayalıkların ardında gizlenilerek geçirilen o son, ölümsüz gün! O günden bugüne geçirdiğim yirmi beş yıl bir anda yürek çarpıntılarıyla dolu bir doruk noktasına vardı, orada söndü, kayboldu gitti.</p>

  <p class="calibre_3">Tutkulu bir kavuşmanın insan üzerindeki etkisini, o çakan ışığı, o ürpertiyi gereğince açıklayabilecek gücü kendimde bulamıyorum. Ben kendi yetişkin adam kılığımda (iri yarı, yakışıklı bir sinema dergisi erkeği) yanından geçerken, bakışlarımın diz çökmüş oturan çocuğun üzerinden kayıverdiği o güneş ışığına boğulmuş anda (ciddi görünüşlü güneş gözlüklerinin üzerinden gözlerini kırpıştırıyordu, bütün ağrılarıma, sızılarıma çare bulacak küçük bir doktor hanım gibi!) ruhumun haznesi gözalıcı güzelliğinin her ayrıntısını birdenbire emivermiş ve ben bu ayrıntıları göçmüş sevgilimin bedeninin çizgileriyle karşılaştırmıştım. Tabii bir süre sonra bu yeni sevgilim, bu Lolita, benim Lolita'm aslını gölgede bırakacaktı. Burada vurgulamak istediğim, onu bulup çıkarmamın çileli geçmişimdeki 'denizaşırı krallık' olayının zorunlu bir sonucu olmasıdır, iki olay arasındaki bütün ötekiler bir dizi el yordamı, bir dizi tökezleme, bir dizi olgunlaşmamış haz denemesinden başka bir şey değildi. Annabel'le Lolita'nın bütün ortak noktaları onları tek bir kişi yapmaya yetmişti.</p>

  <p class="calibre_3">Gene de, boşa çıkacağını bildiğim umutlar beslemiyorum. Beni yargılayanlar bütün bunları, kaba bir iştahla 'körpe yavruların' peşinden koşan bir delinin şaklabanlıklarından başka bir şey olarak görmeyeceklerdir. Olsun, umurumda değil. Bütün bildiğim, o Haze denen kadınla merdivenlerden inip bütün sesin soluğun kesildiği bahçeye ayak bastığım anda, dizlerimin izdüşümleri çırpıntılı bir suda oynaşırcasına titrediği, dudaklarımın zımpara kağıdı gibi-&nbsp;</p>

  <p class="calibre_3">'O benim Lo'ydum,' dedi Mrs. Haze, 'bunlar da zambaklarım' 'Evet,' dedim. 'Evet. Çok, çok, çok ama çok güzel'</p>

  <p class="calibre_7" id="filepos98570"><span class="calibre1"><span class="bold">11</span></span></p>

  <p class="calibre_6">İki numaralı kanıt kara suni deri kaplı bir cep günlüğü; sol üst köşesine yaldızlı harflerle merdiven biçimi '1947' yılının sayıları kazınmış. Blanktown, Massachusets'deki Blank Blank şirketinin kaliteli ürünlerinden biri olan bu defterden sanki önümdeymişçesine söz ediyorum. Aslında beş yıl önce ortadan kaldırıldı söz konusu defter; şimdi gözden geçireceklerimiz (her şeyi fotoğraf berraklığında tutan bir bellek sayesinde) bunun kısa bir özetinden, sanki kendi küllerinden doğsa da uçmayı beceremeyecek kadar toy olan bir anka kuşundan başka bir şey değil.</p>

  <p class="calibre_3">Aslında aynı defteri iki kere yazdığım için bu kadar eksiksiz hatırlıyorum içindekileri. Önce her yazdığımı kurşun kalemle (sildim, gene yazdım vb.) ticari adı 'daktilo yaprağı' olan kağıtlara not etmiş, sonra da makul kısaltmalar yaparak küçücük, şeytani bir elyazısıyla sözünü ettiğim küçük kara deftere geçirmiştim.</p>

  <p class="calibre_3">30 Mayıs'ta bir 'mide nezlesi' (bu da her ne demekse) salgını Ramsdale'de okulların yaz tatiline erken başlamalarına yol açmıştı. Okuyucum 1947 yılının Ramsdale Journal yıllığına bakarak o günün hava raporu hakkında da fikir edinebilir. Haze'lerin evine bu tarihten birkaç gün önce taşınmıştım. Şimdi içindekileri açıklamayı düşündüğüm (hani casuslar yuttukları kağıttaki şifreyi bir bir ezbere söyleyiverirler ya) küçük günlük de haziranın büyük bir bölümünde tuttuğum notları kapsamaktadır.&nbsp;</p>

  <p class="calibre_3">PERŞEMBE: Çok sıcak bir gün. Oldukça elverişli bir açıdan -banyo penceresinden- Dolores'in evin arka tarafındaki elma yeşili loşlukta çamaşır ipinden çamaşırları topladığını gördüm. Kayıtsız adımlarla evden çıkıp yanına gittim. Pötikare bir gömlek, blucin ve lastik pabuçlar giymişti. Binbir renkli günışığı altında yaptığı her hareket bitkin bedenimin en gizli, en canalıcı tellerine dokunup, titretiyordu. Bir süre sonra arka kapı merdivenlerinin en alt basamağına, yanıma oturup ayak parmaklarının arasına giren çakılları temizlemeye -ne çakıllardı onlar Tanrım; bir de sırıtan bir ağıza benzeyen süt şişesi kırığı çıktı aradan- ve çıkanları boş bir teneke kutuya nişan almaya başladı: ... Tak... İkinci defasında vuramazsın - vuramazsın- Tanrım, azap bu, ikinci defasında vu- ...Tak... Harika bir cilt-ah, harika, yumuşacık. Güneşten yanmış, en ufak bir pürüz yok. Şuruplu dondurma sivilce yapar. Derinin altındaki kılkökü torbacıklarını besleyen sebum adlı yağlı maddeler çoğaldıklarında, iltihaba yol açan bir rahatsızlığa neden olabilirler. Fakat supericikleri bütün gün ağır yiyecekler yeyip durdukları halde ciltlerinde bir tek sivilce yoktur. Tanrım, ne azap bu, tepesindeki ipeksi pırıltı nasıl da kumral saçlara dönüşüveriyor aşağıya doğru. Hele tozlu ayak bileğinin kenarına gelen yerde tıp tıp atıveren o küçük kemik. 'McCoo'ların kızı mı? Ginny McCoo? Ay, o korkunç şey. Alçak. Hem de kötürüm, az kaldı çocuk felcinden ölüyordu' ...Tak... Bileğinden dirseğine kadar olan yerde pırıldayan ayva tüyleri. Çamaşırları toplamak üzere ayağa kalktığında uzaktan paçaları yukarıya kıvrılmış blucinin rengi solmuş kıçını hayranlıkla seyretme fırsatı buldum. Birden fundalığın oradan boş suratlı Mrs. Haze elinde fotoğraf makinesi ile Hintli fakirin yılanı gibi yükseliverdi. Ortancalarla ilgilenir gibi yaptıktan sonra -'nasıl da açıvermişler!'- gözlerini kırpıştırarak, basamağın üzerinde oturan BENİM, 'Haşin Humbert'in fotoğrafını çekmek terbiyesizliğinde bulundu!</p>

  <p class="calibre_3">CUMA: Rose adlı esmer bir kızla bir yere giderken gördüm. Kendine özgü yürüyüşü - sadece bir çocuk olduğunu unutmayınız, sadece bir çocuk! - niye beni böyle iğrenç biçimde heyecanlandırıyor! Çözümleyin bakalım. İçe kıvrık ayak parmakları bir görünüyor bir kayboluyor. Diz ekleminin altından başlayıp her adım atışında adımın sonuna kadar yayılan kıvır kıvır bir gevşeklik. Ayağını pek belli belirsiz sürür gibi. Son derece çocuksu, son derece aşiftece. Humbert Humbert, küçüğün argoya çalan konuşmasından, tarazlı tiz sesinden de sonsuz zevkler alıyor. Daha sonra çitin oradan Rose'a söylediği bir yığın saçma sapan laf. Sesi durmadan yükselen bir ritimle sinirlerimi cımbız gibi çekip çekip bırakıyor. Sustu. 'Hadi kızım, eyvallah şimdilik' dedi sonra!</p>

  <p class="calibre_3">CUMARTESİ: (Başını yeniden yazmışım galiba) Bu günlüğü tutmanın çılgınlık olduğunu biliyorum ama bunu yapmak bana garip bir zevk veriyor. Karınca duası gibi elyazımı ancak vurgun bir eş çözebilir. Sevgili L. min o sözüm ona 'avlu'da güneş banyosu aldığını söylemiş miydim? Ne var ki annesi ve başka bir kadın yanından bir dakika bile ayrılmadılar. Kuşkusuz orada o sallanır koltukta oturup okuyormuş gibi yapabilirdim. Gene de ne olur ne olmaz diye bahçeye inmedim; elimi ayağımı bağlayan o korkunç, çılgın anlamsız, acımasız titremenin gereken pervasızlıkla bahçeye girmeme engel olacağından korktum.</p>

  <p class="calibre_3">PAZAR: Sıcak hala dalga dalga bizimle birlikte. Ilık mı ılık rüzgarlarla dolu bir hafta. Bu sefer stratejik bir yer tuttum; elimde tombul bir gazete ve yeni pipomla daha L. gelmeden avludaki sallanır koltuğa kuruldum. Ne yazık ki annesiyle birlikte geldi, ikisinin de üzerlerinde pipom kadar yeni, siyah iki parçalı mayolar var. Sevgilim, canımın içi bir an için yanıma geldi, durdu - çizgi roman sayfasını istiyordu - tıpkı ötekisi, Rivieralun gibi, hatta daha yoğun, daha sert bir kokusu vardı; birdenbire erkekliğimi uyaran baharatlı mı baharatlı bir koku... Ne var ki istediği sayfayı elimden çekip almış fok balığı kılıklı anasının yanındaki hasıra çekilmişti bile. Güzelim orada yüzükoyun uzanmış, gözlerimin ve bütün bütüne göz kesilmiş kanımın faltaşı gibi açılmış binbir başlı bakışlarımın önüne hafifçe kamburlaşmış kürek kemiklerini, omuriliğinin çukurluğu boyunca açan çiçekleri, siyah kumaşla örtülü gergin, dar kalçalarının yuvarlaklığını, okullu kız baldırlarının serin sahillerini sermişti. Ortaokullu küçüğüm hiç ses çıkarmadan yeşil-kırmızı-mavi renkli bereket Tanrılarının bile düşleyemeyecekleri kadar sevimli bir supericiğiydi. Günışığmın kınlan renkleri arasından ona kurumuş dudaklarla bakmayı sürdürürken, olanca ilgimi üzerinde yoğunlaştırırsam gözlerimin önündeki bu resmin bana anlık bir fukara avuntusu vermeye yeteceğini düşündüm! Ama bir yandan da hareket halindeki avları hareketsiz avlara yeğ tutan bir yağmacı gibi bu açması doyumun arada bir okurken yaptığı çocuksu hareketlere denk düşmesini istiyordum; sırtının ortasını kaşıyıp tüyleri terlememiş koltuk altlarım gösterirken örneğin... Ne yazık ki, şişko Mrs. Haze birdenbire bana dönüp kibritim olup olmadığımı sorarak her şeyi berbat etti. Sonra da çok satan bir sersemin yazdığı sözde şaheser üzerine -güya- bir sohbet başlatmaz mı!</p>

  <p class="calibre_3">PAZARTESİ: Delectatio morosa...Istırap dolu günlerimi bir o sahile, bir bu sahile vura vura geçiriyorum. Bu öğleden sonra anne Haze, Dolores ve ben Our Glass Gölü'ne gidecek, yüzüp güneşte oynaşacaktık sözde; fakat sedef rengi bir sabah öğleye doğru yağmura çevirdi. Lo kıyameti kopardı.</p>

  <p class="calibre_3">Kız çocukların ergenlik çağı yaş ortalaması New York ve Chicago'da on üç yıl dokuz ay olarak saptanmış bulunmaktadır. Bazı durumlarda bu on ile on yedi yaş arasında değişmektedir. Edgar Allan Poe tarafından baştan çıkarıldığında, Virginia henüz on dört yaşına basmamıştı. Poe ona cebir dersleri veriyordu. Bilirim ben o cebir derslerini! Balaylarını Petersburg adlı bir Amerikan kentinde geçirmişlerdi. Mösyö Humbert Humbert'in Paris'teki sınıfının öğrencilerinden bir oğlanın dediği gibi: 'Mösyö Poe-Poe.'</p>

  <p class="calibre_3">Çocukların cinsel yaşamlarıyla ilgili araştırmalar yapan yazarlara bakılırsa küçük kız çocuklarını cinsel uyanmaya götüren bütün özelliklere sahibim; biçimli çene yapısı, kaslı, güçlü eller, kalın, boğuk ses, geniş omuzlar. Dahası Lo'nun deli gibi aşık olduğu bir şarkıcı ya da oyuncuya benzediğim söyleniyor.</p>

  <p class="calibre_3">SALI: Yağmur. Yağmur gölleri. Anne çarşıya çıktı. L.nin yakınlarda bir yerde olduğunu biliyordum. Giriştiğim birtakım sinsi manevralar sonucu annesinin yatak odasında karşılaştık. İçine kaçan bir şeyi çıkarmak üzere sol gözünü açmaya çalışıyordu. Kareli etek. Başımı döndüren ağır kokusunu gerçekten sevmeme rağmen, arada bir saçlarını yıkasa iyi olur düşüncesindeyim. Bir an için ikimiz de bizle birlikte dışarıdaki bir selvinin tepesini ve gökyüzünü içine alan aynanın ılık, camgöbeği sularına daldık, gittik. Omuzlarından sertçe tuttum sonra ellerimi sevecen bir tavırla şakaklarına bastırdım, yüzünü kendime çevirdim. 'Tam şurada,' dedi. 'Gözüme değdiğini hissediyorum' İsviçreli köylüler dil uçlarını kullanırlar böyle durumlarda' 'Emerek çıkarmak için mi?' 'Hı-hı. Deneyeyim mi?' 'Tabi' dedi. Yavaşça titreyen, çatallı dilini kaygan, tuzlu gözbebeği boyunca bastırarak gezdiriyor Humbert. 'İşte bak,' dedi gözlerini kırpıştırarak, 'Çıktı.' 'Şimdi ötekini?' 'Geri zekalı,' diye başladı, 'o gözümde hiçbir' fakat yaklaşan dudaklarımın öpücüğünü farketmişti. 'Peki,' dedi, benimle işbirliği yapmaya karar vermişti. Haşin Humbert onun yukarı dönük, ılık, güneş yanığı yüzüne doğru eğildi, dudaklarını kelebek gibi çırpan gözkapağıma bastırdı. Güldü ve bana sürtünüp geçerek odadan kaçtı, gitti. Kalbim her yerde birden atıyordu sanki. Hayatımda hiç -Fransa'da çocuk sevgilimi okşarken bile -hiç ama hiç-&nbsp;</p>

  <p class="calibre_3">Gece. Böylesine ıstırap hiç çekmedim. Yüzünü, halini tavrını anlatmak istiyorum, anlatamıyorum; çünkü ona olan arzum o benim yakınımdayken kör ediyor beni sanki; Allah kahretsin, ben supericikleriyle birlikte olmaya alışık değilim ki hiç... Gözlerimi kapattığımda ise sadece durağan bir anında görüyorum onu, bir film fotoğrafı: Bir dizini Skoç etekliğinin altına alıp pabucunu bağlarken olduğu gibi, ele avuca sığmaz, hava cıva türünden ani bir güzellik! Dolores Haze, ne montrez pas vos shamblez (Bu da Fransızca bildiğini sanan anne!)&nbsp;</p>

  <p class="calibre_3">Keyfim yerindeyken şairliğim de tutar - o kömür karası kirpiklerin çevrelediği soluk gri, dalgın bakışlı gözlere, yukarı kalkık burnun üzerine gelişigüzel serpiştirilmiş beş çile, yanık tenli uzuvlarını örten sarışın ayva tüylerine bir şarkı düzdüydüm. Ama sonra yırttım attım, şu anda hatırlamıyorum ne yazmıştım. Lo'nun şurasını burasını sadece en aşınmış terimlerle (günlüğe devam!) anlatabilirim, saçı kumraldı diyebilirim, dudakları yalanmış, ıslak kırmızı çomak şekerler kadar kırmızı, alt dudak şirin mi şirin bir dolgunlukta - ah, onu çırılçıplak bir ışıkta gözlerimin önünde çırılçıplak seyredebilmek için bir hanım yazar olsaydım keşke! Ama ne yazık ki, uzun boylu, iri yarı, koca elli ayaklı, göğsü kıllı Humbert Humbert'im ben; kalın kara kaşlarım, garip bir şivem var hem de sakin delikanlı gülümsemenin ardında bir çöp kovası dolusu kokuşmuş canavar kaynaşıyor. Hem o da kadın yazarların romanlarındaki narin kız çocuklarından değil. Beni çıldırtan bir supericiğinin çift yanlı kimliği (belki her supericiğinin özelliği bu ya...); Lolitamda sevecen, hülyalı bir çocuksulukla bir çeşit tüyler ürpertici bayağılığın bağdaşması... Birincisi reklamlarla dergi resimlerindeki kalkık mı kalkık burunlu şirinlik tasvirleriyle Eski Dünya'nın ergenlik çağına ancak ermiş, ezilmiş papatya ve ter kokan oda hizmetçisi kız çocuklarının anılarında kesin çizgilerini yitirmiş pembeliklerinin bir karışımı...- lkincisiyse taşra genelevlerindeki 'çocuk elbiseleri giydirilmiş çok genç orospular; sonra bütün bunlar misk kokularıyla çamurlar, çirkefler, ölüm içinden süzülüp geçen dörtbaşı mamur, lekesiz bir sevecenlikle birleşiyor, karışıyor, Tanrım, ah Tanrım... En olağanüstü olanı da onun, bu Lolita'nın, benim Lolita'mın, yazarın dünya kadar eski şehvetini kimliğinde özümlemesi, kişileştirmesi -öyle ki her şeyden önce ve her şeyin üstünde sadece o var- Lolita...</p>

  <p class="calibre_3">ÇARŞAMBA: 'Bak, annemi kandırsana, yarın ikimizi Our Glass Gölü'ne götürsün'. Bunlar on iki yaşındaki sevgilimin dolgun bir fısıltıyla bana söyleyiverdiklerinin yazıya dökülebilecek olanları: O giriyordu, ben çıkıyordum, ön kapıda çarpışıverdik. Öğle sonrası güneşinin gökkuşağı renklerindeki ışınları, mızrak mızrak çakan beyaz bir elmas gibi, kenara park etmiş bir arabanın yuvarlak sırtında yansıyordu. Koca bir karaağacın yaprak kalabalığı, eriyen, çözülen gölgelerini evin saçaklarına döküp oynaşıyordu. İki kavak ağacı rüzgarla titreyip silkindi. Uzaktaki trafiğin henüz şekil kazanmayan gürültülerini seçebiliyordunuz - bir çocuk bağırıyordu: 'Nancy! Nan-cy!' Evde Lolita en bayıldığı plağı, 'Küçük Karmen'lerden birini dinliyordu. 'Cüce Senfonikler' derdim ben bu plağa, o da bu sözüm ona şakaya sözüm ona burun kıvırırdı.</p>

  <p class="calibre_3">PERŞEMBE: Dün gece avluda oturduk, Haze denen kadın, Lolita ve ben. Ilık alacakaranlık sevdalı bir karanlığın derinlerine gömülmüştü. Kadın, kışın Lolita'yla gördükleri bir filmi en ince ayrıntılarına varıncaya kadar anlatmayı yeni bitirmişti. Boksör iyice düşmüşken bildiğiniz iyi kalpli rahibe rastlıyor, rahip delikanlılığında kendisi de boksörlük yapmış, hala da günahkar gördü mü gözünün ortasına patlatıverecek cinsten... Yere atılmış minderlerin üstünde oturuyorduk, L. benimle kadının arasına oturmuştu (nasıl da sokuluyordu aramıza küçüğüm). Filme karşılık ben de Kuzey Kutbu maceralarımı eğlenceli bir biçimde anlatmaya başladım. Uydurukçuluğun esin perisi elime bir tüfek tutuşturuverdi, bir de beyaz ayı vurdum bu arada - ben vurunca yere çökmüş, inlemiş ayı sözde... Bütün bunları anlatırken L. nin ne kadar yakınımda olduğunun şiddetle farkındaydım; konuşurken karanlığın merhametine sığınarak el kol hareketleri yarıyor, bu görünmez hareketler sayesinde eline, omuzuna ve oynarken kucağına düşürüp durduğu yünlü, tüylü bir balerin bebeğe dokunabiliyordum. Sonunda, bedeninden ışık saçan sevgilimi, havadan örülü bu okşayışların ağına iyice sarıp sarmaladığımda, baldırlarının diken diken olmuş tüyleri boyunca çıplak bacağını da okşama cesaretini buldum kendimde. Kendi şakalarıma kendim kesik kesik gülüyor, titriyor, titrememi gizlemeye çalışıyordum; bir kere de kulağına güldürücü bir şeyler fısıldayıp bebeğini okşarken aceleci dudaklarımla saçının ılıklığına değdim geçtim. O da bebeğin orasını burasını o kadar çekiştiriyordu ki, annesi sonunda sertçe bir sesle oynamayı bırakmasını söyledi, bebeği kaptığı gibi çalılıklara fırlatıverdi. Güldüm, Lo'nun bacakları boyunca eğilerek Haze'e bir şeyler söylerken elim supeririğinin incecik sırtından yukarı tırmandı, oğlan gömleğinin üstünden tenine dokundum.</p>

  <p class="calibre_3">Ama bütün bunlar boşunaydı, biliyordum. Arzudan hasta düşmüştüm, elbiselerim bedenime dar geliyordu, öyle ki, annesinin sakin sesi karanlıkta şunları söyleyince neredeyse sevindim: 'Şimdi hepimiz Lo'nun yatmaya gitmesi gerektiğini düşünüyoruz,' 'Canın cehenneme,' dedi Lo. 'Öyleyse yarın kır gezintisi yok,' dedi Haze. 'Burası özgür bir ülke,' dedi Lo. Mahalle kızı gülüşlü Lo'cuğum somurtarak kalkıp gittiğinde, ben sırf ayağa kalkmaya halim kalmadığı için oturmayı sürdürdüm. Haze ise gecenin onuncu sigarasını içip Lo'dan dert yanıyordu.</p>

  <p class="calibre_3">Efendim, daha bir yaşında, sırf annesi yerden toplasın diye oyuncaklarını beşiğinden oraya buraya fırlattığı zamanlarda bile aksi bir çocukmuş bu serseri velet! Şimdi, on ikisinde tam bir ömür törpüsü diyordu Haze. Hayattan bütün beklediği, günün birinde yaylana yaylana gezinen bir futbol takımı amigosu ya da çılgın gibi dans eden bir kız olmaktı. Notları zayıftı, fakat yeni okuluna Pisky'deki okuldan daha çok uyum göstermişti (Pisky, Haze'in babaevinin bulunduğu bir Orta Batı kasabasıydı. Ramsdale'deki ev ölen kaynanasınındı, buraya taşınalı daha iki yıl bile olmamıştı). 'Orada neden mutsuzdu?' 'Ah,' dedi Haze, 'Ah zavallı ben, neden olduğunu en iyi ben bilirim. Bende çocukken geçirdim bunları. Oğlanlar insanın kolunu büker, kalın kitap desteleriyle vururlar insana, saçını çeker, göğüslerini mıncıklar, eteğini kaldırırlar. Tabii insanın uyumsuz anları olması büyümenin bir parçasıdır ama Lo abartıyor bunları. Surat hep asık, sorulana cevap vermez. Kaba, dikbaşlı. Viola adında İtalyan asıllı bir sınıf arkadaşının kaba etine dolmakalemini batırmış. Bilir misiniz ne geçiyor içimden? Eğer, mösyö, siz sonbaharda da burada kalacak olursanız ona ev ödevlerinde yardımcı olsanız diyorum -coğrafya, matematik, Fransızca, her şeyi biliyorsunuz.' 'A tabii, her şeyi' dedi mösyö.&nbsp;<span style="text-indent: 2em; font-size: 1em; line-height: 1.2;">'O halde,' dedi Haze aceleyle, 'Kalacaksınız!' Bağırmak, henüz olgunlaşmamış öğrencimi arada sırada okşamak koşuluyla sonsuza dek kalabileceğimi söylemek istiyordum. Ama Haze'den çekindim. Bunun yerine sadece homurdanmak ve aldırmaz bir hareketle (tam böyle) gerinmekle yetindim, hemen odama çıktım. Ne var ki kadın konuyu kapatmak niyetinde değildi. Yatağıma uzanmış iki elimle Lolita'mın mis kokulu hayalini yüzüme bastırıyordum ki, aman vermez ev sahibimin hırsız adımlarıyla kapıma yaklaşıtığını duydum; sadece geçen gün ödünç aldığım Gouruuie Seza dergisini bitirip, bitirmediğimi öğrenmek istiyormuş. Lo odasından bağırdı 'Dergi bende' diye. Tanrım, gezginci kütüphane midir nedir bu ev!</span></p>

  <p class="calibre_3">CUMA: Hazırladığım şiir antolojisine Ronsard'ın 'lal rengi bir yarık' ya da Remy Belieau'nın pençe pençe kızarmış bir kızcağız/ortasında narin köpükten bir keçe külahçık...' diye başlayan dizelerini ve benzerlerini koysam akademik yayımcılarımın tepkisi ne olurdu acaba? Bu evde biraz daha kalırsam, bu dayanılmaz günah çağrısının baskısı altında, sevgilimin -sevgilim!- hayatımın, gelinimin yanı başında bir sinir krizi daha geçirmem işten bile değil. Tabiat Ana onu adet görme denen adilikle tanıştırdı mı acaba? Bir halsizlik. Kadın cinsinin üzerindeki lanet. Küçük kız çitten düşmüş. Büyükannesi ziyarete gelmiş. 'Rahim Kardeş (kız çocuklar için çıkarılan bir dergiden okuyorum) kalın, sıcacık bir duvar örmeye koyulur. Kimbilir belki de bir bebecik yerleşecektir günün birinde buraya...' işte size minimini bir deli, ses geçirmez hücresini arşınlıyor.</p>

  <p class="calibre_3">Aklıma gelmişken; eğer günün birinde elimi gerçekten kana bulayacak olursam... 'Eğer'e dikkat edin burada. Beni böyle bir şey yapmaya iten nedenler Valeria'ya olan kızgınlığımı çok aşan nedenler olacaktır. O zamanlar oldukça beceriksiz olduğumu da unutmayın, bu önemli... Günün birinde nefretle, tıslar gibi bir sesle 'gebersin şu herif' derseniz, bunu dediğinizde, unutmayınız ki, bana cinayet işleyecek bir hayvan olmak için gereken anlık gücü verecek şey ancak bir delilik nöbeti olabilir. (Sanırım günlükten çıkardım bunları sonraları). Düşlerimde cinayet işlemeye kalkıştığım olmuştur.&nbsp;<span style="text-indent: 2em; font-size: 1em; line-height: 1.2;">Fakat sonuç ne olur bilir misiniz? diyelim ki elimde bir silah tutuyorum. Evet tetiği çekerim çekmesine, ne var ki kurşunlar o sersem namludan birer birer dökülü dökülüverirler. Düş ilerledikçe tek kaygım, bu utanç dolu sahneyi yavaş yavaş tepesi atan düşmanımdan gizlemeye çalışmak olur.</span></p>

  <p class="calibre_3">Bu gece yemekte, moruk cadı, anaç bir takılmayla yan yan Lo'yu süzerek (bırakıp bırakmamaya tam olarak karar veremediğim şirin fırça bıyığımı özene bezene anlatmayı yeni bitirmiştim) şunları söyledi: 'Bence bırakmayın, içimizden biri pek kızar böyle şeylere.' Lo, haşlanmış balık tabağını birden eliyle ittiği gibi, sütü dışında her şeyi döküp saçarak yemek odasından fırladı gitti. 'Eğer Lo terbiyesizliğinden dolayı özür dilerse,' diyor Haze, 'yarın bizimle Our Glas Gölü'ne gelmek canınızı sıkmaz umarım.'</p>

  <p class="calibre_3">Daha sonra iki rakibenin çığlık çığlığa atıştığı evin zangır zangır titreyen iç bölmelerinden gelen kapı çarpma sesleri ve başka gürültüler.</p>

  <p class="calibre_3">Özür dilemedi Lo. Göl suya düştü. Yazık, eğlenceli olabilirdi.</p>

  <p class="calibre_3">CUMARTESİ: Birkaç gündür, odamda yazı yazarken kapıyı açık bırakmayı adet edinmiştim, ne var ki ilk olarak bugün işe yaradı tuzak. Bir düziye kıpırdanıp ayaklarını sürüdükten, gireyim mi girmeyeyim mi diye düşündükten sonra - ben çağırmadan gelmekten duyduğu rahatsızlığı gizlemek içindi bütün bunlar - Lo içeri girdi ve etrafına bakındıktan sonra karabasanlı, karmakarışık elyazımı incelemeye koyuldu. Hayır, hayır bunlar bir edebiyatçının iki paragraf arasını doldurmak üzere karalayıverdiği şeyler değil, ölümcül arzularımın korkunç hiyeroglifiydi (Lo sökemiyordu neyseki). Kumral lüleleri, oturduğum masanın üzerine dökülmüş öylece dururken, Hayvan Humbert, sefil bir 'aile bağı' numarasıyla kolunu beline dolayıverdi. Küçük masum konuğum biraz miyopça gözleriyle hala elinde tuttuğu kağıda bakarak dizlerimin üzerine ilişir gibi çöktü, kaldı. Tapılası yüzünün profili, aralık dudakları, ılık saçları, sıyrılmış dudağının arasından görünen köpekdişimin üç milim ötesindeydi. Kalın oğlan çocuğu elbiselerinin üstünden uzuvlarının sıcaklığını hissediyordum. Birden, boynunu ya da ağzının kenarını, çekinmeme hiç gerek olmadan öpebileceğimi farkettim. Bunu yapsam ses çıkarmayacağına, hatta Hollywood yıldızlarından gördüğü gibi gözlerini kapayacağına emindim.&nbsp;<span style="text-indent: 2em; font-size: 1em; line-height: 1.2;">Üzerine erimiş fındıklı çikolata gezdirilmiş bir bardakla vanilyalı dondurmadan daha değişik bir anlam taşımazdı bu onun için. Mürekkep yalamış okuyucuma (korkarım, kaşları hoşnutsuzluktan havaya kalka kalka şimdiye kadar kel kafasının tepesini aşmış, arkaya düşmüştür bile) evet, mürekkep yalamış okuyucuma bundan nasıl emin olduğumu anlatamam - belki de ihtiyar orangutan kulaklarım farkında olmadan soluk alıp verişindeki ufak bir değişikliği sezmişti; çünkü artık gerçekten karalamalarıma bakmayı bırakmış, merakla, heyecanını belli etmeden - kollarımda gevşemişti, supericiğim benim! -gösterişli kiracının ne zamandır yapmak için yanıp tutuştuğu şeyi yapmasını bekliyordu. Günümüzün çocuklarından biri, deli gibi sinema dergileri okuyan, düş yavaşlığında yakın çekimlere aşina bir kız dedim kendi kendime; hiç garipsemez, eğer yetişkin, yakışıklı, son derece erkek bir tanıdık... - çok geç. Birden ev, kapıdan yeni girmiş bulunan Mrs. Haze'e, Leslie Thomson'la birlikte bodrumda buldukları bir şey ölüsünü anlatmaya başlayan Louise'nin gür sesiyle çınlamaya başladı, küçük Lolita da hiç kaçırmaz böyle şeyleri.</span></p>

  <p class="calibre_3">PAZAR: Bir an'ı öbürüne uymuyor, aksi, neşeli, kararsız, tay kıvraklığmdaki yaşıtlarının aşiftece endamıyla zarif... Tepeden tırnağa, saçını tutturduğu, çarşıdan alınma kara kurdeleyle firketelerinden pürüzsüz kalçasının aşağılarına, kaim beyaz çoraplarının bir iki milim üzerine düşen yaraya (bir gün Pisky'de paten kayan biri çarpmış) varıncaya kadar insanı bitirip tüketircesine arzu verici... (İşte size bir hanım yazarın kaleminden bütün New England!) Annesiyle Hamilton'lara gitti bugün, bir doğum günü partisi mi ne varmış. Kabarık etekli basma bir elbise. Küçük güvercinleri daha şimdiden yuvarlacık. Ah, o pıtrak vermiş goncaları sarıp sarmalayan ağ!</p>

  <p class="calibre_3">PAZARTESİ: Yağmurlu bir sabah. 'Cet matins gris si doux -Ne kadar da tatlı bu boz renkli sabahlar...' Beyaz pijamalarımın fonunda leylak rengi desenler var. Eski bahçelerde gördüğünüz o solgun, şişkin örümceklerden biri gibiyim. Işıl ışıl bir ağın ortasına tünemiş, ağın şu ya da bu ipliğine doğru küçük hamleler yapıyorum. Sinsi bir sihirbaz gibi üzerine kurulup oturduğum iskemlemden çevreyi dinlerken, benim örümcek ağım, evi baştanbaşa sarıp sarmalıyor. Lo odasında mı? Yavaşça ağımın ipeksi ipliklerine asılıyorum. Odasında değil. Daha biraz önce tuvalet kağıdı topunun dönerken çıkardığı "stacatto" takırtıyı duydum. İplik iplik bütün çevreye yaydığım örümcek ağım, banyodan onun odasına giden yolda hiçbir ayak izi kaydetmedi. Hala dişlerini mi fırçalıyor? (Lo'nun gerçek bir istekle giriştiği tek temizlik eylemi). Hayır. Banyo kapısı daha şimdi çarpılarak kapandı, demek ki güzel, ılık renkli kurbanımı evin başka yerlerinde el yordamıyla aramam gerekiyor. İpek bir iplik parçasını merdivenlerden aşağı uzatalım bakalım. Böylece mutfakta olmadığını anlayıp rahatlıyorum; ne buzdolabı kapağını gürültüyle kapatıyor ne de suratını şeytan göresice (gıdaklar gibi seslerle, içinden taşan zevki bastırmaya çalışarak sabahın üçüncü telefon konuşmasının tadını çıkaran) anasına bağırıyor. Ne yapalım, aramaya devam, umuda selam. Düşüncelerimde, bir ışık dalgası gibi oturma odasından kayıp geçiyorum, bakıyorum radyo kapalı. (Anneciği telefonda hala Mrs. Chatfield ya da Mrs. Hamilton'la konuşmakla meşgul, usulca konuşuyor, yüzü pençe pençe kızarmış, gülümsüyor, boşta kalan eliyle telefonun ağzını kapatmış... İma yoluyla söz konusu tuhaf dedikoduları reddettiğini reddediyor... Dedikodu, kiracı laflarını ederken, hanımefendinin dudaklarında yüz yüze konuşurken hiç de başvurmadığı iki kişilik fısıltılar...) Supericiğim evde değil demek! Gitmiş! Gökkuşağı renklerinin ayrışmasıyla örülmüş bir doku sandığım şeyin eski püskü, boz renkli bir örümcek ağından başka bir şey olmadığını anlıyorum, ev bomboş, ölü. Sonra birden yarı açık duran kapımdan Lolita'nın tatlı, yumuşacık ağız şapırtısı geliyor: 'Anneme söyleme ama bütün pastırmanı yedim.' Ayağa kalkıp odadan dışarı uğrayıncaya kadar gitmiş. Lolita, neredesin? Ev sahibemin elceğiziyle hazırladığı, içeri alınmayı bekleyen kahvaltı tepsisi dişsiz bir sırıtışla nanik yapıyor bana. Lola, Lolita!</p>

  <p class="calibre_3">SALI: O erişilmez göle yapılacak gezintiye gene bulutlar engel oldu. Kaderin oyunu mu bu? Dün aynanın önünde yeni mayomu denedim.</p>

  <p class="calibre_3">ÇARŞAMBA: Öğleden sonra (akıllı uslu ayakkabılar, terziden çıkma elbisesiyle) Haze bir arkadaşının arkadaşına armağan seçmek üzere arabayla kente ineceğini söyledi; acaba ben de gelir miymişim lütfen, çünkü kumaşlardan, kokulardan, öyle iyi anlıyormuşum ki... 'Gönlünüzün çektiğini seçin,' dedi kedi mırıltılarıyla. Parfüm işinde olduğuna göre, ne gelirdi elinden Humbert'in, ne gelirdi? Beni ön kapıyla arabası arasına sıkıştırmıştı bir kere. Arabaya sığmak için koca gövdemi ıkına sıkına ikiye katlamaya çalışırken 'Acele edin ama,' dedi. Bense hala umuısuzcasına, kaçış yolları bulmaya çalışıyordum. Motoru çalıştırmıştı. Karşıdaki ayakları tutmayan yaşlı hanıma tekerlekli iskemle siparişini getirmiş bulunan, şimdiyse geri geri manevra yapacak olan kamyona kibarca sövmekle meşguldü. Tam o sırada Lolita'nın tiz sesi geldi pencereden: 'Hey siz! Nereye gidiyorsunuz? Ben de geleceğim! Bekleyin!' 'Duymazlıktan gelin,' diye kesik kesik havladı Haze (motoru kapatmıştı) Heyhat şahane şoförüm, Lo arabanın benim tarafındaki kapısına asılmıştı bile. 'Bu kadarı fazla,' diye başladı Haze, ne var ki Lo içeri girmiş, yerleşivermişti bile, sevinçten titriyordu. 'Hadi bakalım yaylan!' dedi.&nbsp;<span style="text-indent: 2em; font-size: 1em; line-height: 1.2;">'Lo' diye bağırdı Haze (yan gözle bana bakıyor, terbiyesiz Lo'yu dışarı atacağımı umuyordu) 'Bize de mi lo-lo,' diye karşıladı Lo, (ilk defa da söylemiyordu bunu üstelik) araba ileri atıldı, Lo koltuğa yapıştı.&nbsp;</span><span style="text-indent: 2em; font-size: 1em; line-height: 1.2;">'Bu kadarı da fazla,' dedi Haze, gözü dönmüş bir halde ikiye taktı vitesi, 'bir çocuk bu kadar terbiyesiz olsun, hayret. Bu kadar ısrarcı. İstenmediğini bildiği halde. Üstelik banyo alması gerekecek kadar kötü kokuyorken...'</span></p>

  <p class="calibre_3">Parmak eklemlerim çocuğun blucinine değiyordu. Ayakları çıplaktı, ayak parmaklarının tırnaklarında kiraz kırmızısı tırnak boyası artıkları görülüyor, başparmağın üzerinden de bir yara bandı parçası geçiyordu. Tanrım, oracıkta o ince kemikli, uzun parmaklı, maymuncuk ayakları öpüvermek için neler vermezdim! Birdenbire elini avucumun içine kaydırıp yavaşça elimi tuttu ve ben ta dükkana kadar gözcü hanıma sezdirmeksizin bu küçük, sıcak pençeyi yakaladım, okşadım, sıktım. Şoförümüzün Marlene modeli burun kanatları, üzerlerindeki pudra tabakası ya dökülmüş ya da o kızgınlıkla tutuşmuş olacak ki, pırıl pırıl parlıyorlardı. Kent trafiği üzerine seçkin bir söylev tutturmuş gidiyor, profilden gülümsüyor, profilden somurtuyor, boyalı kirpiklerini kırpıştırıyor, bense şu dükkana hiç varmasak diye dualar ediyordum, ama sonunda dükkana vardık.&nbsp;<span style="text-indent: 2em; font-size: 1em; line-height: 1.2;">Başka ekleyecek bir şeyim yok - yalnızca, madde bir: Eve dönerken büyük Haze küçük Haze'i arka koltuğa oturttu, madde iki: Hanımefendi Humbert'in seçtiği kokuyu sadece kendi narin kulaklarının arkasına sürmek üzere alakoydu.</span></p>

  <p class="calibre_3">PERŞEMBE: Rüzgar, fırtına derken bu aya tropik bir başlangıç yapacağız. 'Gençlik Ansiklopedisi'nin ciltlerinden birinde çocuk elinin pelür kağıdına kopya etmeye başladığı bir Birleşik Devletler haritası buldum. Kağıdın öteki yüzünde, Florida'yla Körfez'in yarım kalmış çizgisinin karşısına düşen yerde çini mürekkebiyle yazılmış, Lolita'nın Ramsdale'de gittiği okuldaki sınıf arkadaşlarının adlarının listesi olduğu açıkça anlaşılan bir liste vardı. Şu anda ezbere okuyabileceğim bir şiir bu:</p>

  <p class="calibre_3">Angel, Grace; Austin, Floyd; Beale, Jack; Beale, Mary; Buck, Daniel; Byron, Marguerite; Campbell, Alice; Carmine, Rose; Chatfield, Phyllis; Clarke, Gordon; Cowan, John; Cowan, Marion; Duncan, Walter; Falter, Ted; Fantasia, Stella; Flashman, Irving; Fox, George; Glave, Mabel; Goodale, Donald; Green, Lucinda; Hamilton, Mary Rose; Haze, Dolores; Honeck, Rosaline; Knight, Kenneth; McCoo, Virginia; McCrystal, Vivian; McFate, Aubrey; Miranda, Anthony; Miranda, Viola; Rosato, Emil; Schlenker, Lena; Scott, Donald; Sheridan, Agnes; Sherva, Oleg; Smith, Hazel; Talbot, Edgar; Talbot, Edwin; Wain, Lull; Williams, Ralph; Windmuller, Louise;&nbsp;</p>

  <p class="calibre_3">İşte şiir bu, şiir! Ne garip, ne tatlıydı bu iki yanında güllerin nöbet durduğu 'Haze, Dolores' adını adların yaprak kuytuluğundan bulup çıkarıvermek ('o, işte o!'); nedimeleri arasında bir masal prensesiydi sanki...&nbsp;</p>

  <p class="calibre_3">Bütün öbür adlar arasında duran bu adın bana verdiği, omuriliğim boyunca titreşimler yaratan hazzı çözümlemek istiyorum. Beni neredeyse gözyaşları (şairlerle aşıkların döktükleri sıcak, saydam, iri gözyaşları) dökecek kadar heyecanlandıran şey nedir? Nedir? İnce bir resmiyet tülü ardında gizlenen bu adın sokulgan sıradanlığı mı ('Dolores!') yoksa adla soyadının birlikte oluşturdukları bir çift yeni, uçuk renkli eldivenle bir maskenin yan yanalığı türünden soyut bir örtüşme mi? Anahtar sözcük 'maske' mi yoksa? Yarı saydam bilinmezliklerde, insanın rüzgarla uçuşan çarşafın içinde yanından geçip gidenin yolladığı gülücüklerin yalnızca kendisine yönelik olduğunu bütün bedeni ve gözleriyle farketmesinde her zaman gizli bir haz olduğu için mi? Yoksa sisler, dumanlar ardındaki sevgilimin çevresine üşüşmüş hepsi birbirinden renkli sınıf arkadaşlarını o kadar rahatlıkla gözümün önüne getirebildiğimden mi? Kabarmış sivilceleriyle Grace, bacağını sürüyen Ginny, bir deri bir kemik kalana kadar otuzbir çeken Gordon, sınıfın kötü kokulu, 'komik' çocuğu Duncan, tırnak yiyen Agnes, yüzünde siyah noktaları ve iri memeleriyle Viola, güzel Rosaline, esmer Mary Rose, yabancıların kendisini ellemesine ses çıkarmayan tapılası Stella, kafa tutup para çalan Ralph, kendisi için hep üzüntü duyacağım Irving. Ve işte orada, oracıkta, hepsinin ortasında gözden ırak duran Lolita; öğretmenlerinin korkulu düşü, bütün oğlanların gözü, saçıyla ensesine dikilmiş, elindeki kurşunkalemi kemiriyor - benim Lolita'm.</p>

  <p class="calibre_3">CUMA: Korkunç bir felaket olsun istiyorum. Yer sarsıntısı, eşi görülmedik bir patlama. Çapı millerce uzunlukta bir çevre içindeki herkesle birlikte annesi de kan revan içinde, ama hemen, bir daha dirilmemecesine ölsün, gitsin. Lolita kollarımın arasında tir tir titriyor. Özgürüm artık, yıkıntılar arasında seviyorum onu. O şaşkın, bense açıklamaya, anlatmaya, inleyip ağlamaya çalışıyorum. Boşuna, budalaca hayaller! Humbert'de yürek olsa en iğrenç biçimde oynaşırdı onunla (örneğin bana okulda yaptığı resim çalışmalarını göstermek üzere dün odama girdiğinde), para sıkıştırırdı avucuna, istediğini elde ederdi. Daha sıradan, daha gündelik bir adam aklını başına toplar, işini piyasada görmenin yollarını arardı - nerede bulacağını biliyorsa tabii, ben bilmiyordum. Bütün erkeksi görünüşüme rağmen son derece korkağımdır. Göz korkutucu bir ahlaksızlık çamuruna bulaşmak düşüncesi karşısında romantik ruhum buz kesilir, soğuk terler döker - Ah o soytarı kılıklı deniz canavarları. 'Hadi yallah, yallah!' Annabel şortunu giymek üzere tek ayağının üstünde zıplar durur, beni hırstan deniz tutmuş gibidir, onun önüne geçmiş gizlemeye çalışırım.</p>

  <p class="calibre_3">Aynı gün, daha geç bir saat, oldukça geç. Gördüğüm bir rüyayı kağıda geçirmek için ışığı yaktım. Öncesi vardı tabii. Akşam yemeğinde Haze lütfetmiş, hava raporuna bakılırsa güneşli bir haftasonu geçireceğimiz anlaşıldığına göre pazar günü kiliseden sonra göle gidebileceğimizi söylemişti. Yatağıma yatıp uyumaya çalışmadan önce şehvetin esiniyle, beni önümüzdeki kır gezintisinden en iyi biçimde yararlandıracak bir plan kurdum. Anne Haze'in sevgilimin bana yanaşmasından hoşlanmadığının farkındaydım. Ben de gölde geçireceğimiz günü sadece anneyi hoşnut edecek biçimde düzenleyecektim. Sadece onunla konuşacak, fakat uygun bir anda kol saatimi ya da güneş gözlüklerimi şuracıktaki çayırlıkta bıraktığımı söyleyerek sevgili supericiğimle ormana dalacaktım. Bu noktada gerçeklik yitecek ve gözlük arama faslı bilmiş mi bilmiş, şen şakrak, aşifte mi aşifte, teşne mi teşne Lolita'yla girişilen bir kucaklaşmaya dönüşecek, Lolita aslında hiç de davranacağını sanmadığım bir biçimde - akıl var yakın var - davranacaktı. Saat sabahın üçüydü ki bir uyku hapı yuttum ve hemen oracıkta tasarladığımın devamı değil sadece karikatürü olabilecek bir düş gördüm, o hiç gitmediğim göl, anlamlı bir seçkinlikle gözlerimin önüne serildi. Göl zümrüt rengi bir buz tabakasıyla kaplıydı, çiçekbozuğu suratlı bir Eskimo boşu boşuna bu tabakayı kırmaya uğraşıyordu; gölün kumlu sahillerinin ithal malı mimozalar ve zakkumlarla bezeli olduğunu da eklemeleyim. Koleksiyonuna böyle bir 'libidüş' eklediğim için Dr. Blanche Schwarzmann'ın bana kese kese Avusturya kuruşları vereceğinden hiç kuşkum yok. Ne yazık ki düşümün gerisi oldukça bölük pörçük; büyük Haze'yle küçük Haze gölün çevresinde ata binmiş geziniyorlardı, ben de geziniyordum, eğerin üstünde uslu uslu hoplayıp duruyordum, ayaklarım atın böğrünü kıskaç gibi kavramıştı, ama ortada at yoktu... Düş görevlisinin unutkanlığı sonucu meydana gelen küçük teknik aksaklıklardan biri işte.</p>

  <p class="calibre_3">CUMARTESİ: Hala kalbim çarpıyor. Hala kıvranıyor, tedirginliğimi hatırlayıp alçak sesle inliyorum.</p>

  <p class="calibre_3">Sağrı yuvarlaklığında kalçaların görünümü. Parlak cildini tişörtüyle beyaz cimnastik şortunun arasından şöyle bir görüyorum, Pencere pervazına dayanmış, hem dışarıdaki kavak ağacının yapraklarını koparıyor, hem de Ramsdale Journal gazetesini küttedenek ön kapıya fırlatıveren gazete satıcısı çocukla -' Kenneth Knight bu herhalde- harıl harıl bir şeyler konuşuyor. Ona doğru sürünmeye -daha doğrusu mim sanatçılarının taklitlerindeki gibi oynak yerleri çıkmış bacaklarımı sürümeye- başladım. Kollarımla bacaklarım, aralarında -üzerlerinde değil aralarında- uykuda gibi bir hareketle yol aldığım bombeli yüzeylerden başka bir şey değildi sanki; Yaralı Örümcek Humbert... Yanına varmam saatler sürmüş olmalı. Teleskopun ters tarafından bakıyor gibiydim ona, küçük gergin kıçına doğru bir felçli gibi, yumuşak, eğri büğrü uzuvlarım üzerinde, bütün dikkatimi vererek ilerliyordum. Sonunda tam arkasına varmıştan ki bir numaraya başvurmak akılsızlığını gösterdim; gerçek amacımı gizlemek üzere ensesini yakalamaya kalkıştım, tiz, kısa bir çığlık attı: 'Yapma!' Küçük, kaba şıllık! Zavallı Humbert yüzünde buz gibi bir gülümseme, başını öne eğdi, geri çekildi. O ise hala sokak yönünde çene çalmayı sürdürüyordu.&nbsp;</p>

  <p class="calibre_3">Ama bakın sonra ne oldu. Öğle yemeği üzerine alçak bir iskemleye oturmuş okumaya çalışıyordum. Birdenbire iki küçük, kıpır kıpır el gözlerimi örttü. Sanki benim sabahki manevramı bir bale numarasında yinelemek istermişçesine arkadan usulca yaklaşmıştı. Güneşimi kapamak isteyen parmaklarının al renkleri ışık geçirecek saydamlıktaydılar. Hıçkırık tutana kadar güldü, ellerimi oturma pozisyonumu hiç bozmadan arkaya, yana uzatıyordum, o da bir o yana bir bu yana kaçıyordu. Elim kıpır kıpır, kıkır kıkır gülen bacaklarına değdi geçti, kitabım bacaklarımın üstünden kızak gibi kaydı, yere düştü. Mrs. Haze, salına salına yanımıza geldi, hoşgörülü bir sesle:&nbsp;<span style="text-indent: 2em; font-size: 1em; line-height: 1.2;">'Akademik çalışmalarınıza engel oluyorsa vuruverin tokatı. Bu bahçeyi ne kadar da seviyorum (ünlem işaretsiz cümle). Güneş ışığı altında ölümsüz bir güzelliği yok mu' (soru işaretsiz cümle). Suratı sahte bir hoşnutluk ifadesi takındı, çayıra çöktü çekilmez kadın, iki yana açıp yere dayadığı elleri üzerinde geriye kaykılırken başını kaldırıp gökyüzüne baktı. Tam o anda, külrengi, eski bir tenis topu zıplayarak üzerinden geçti. Ev yönünden L. nin kibirli sesi yankılandı: 'Pardon, anne. Sana atmamıştım.' Tabii, hiç atar mısın, sıcak tenli, ayva tüylü sevgilim benim.</span></p>

  <p class="calibre_7" id="filepos140125"><span class="calibre1"><span class="bold">12</span></span></p>

  <p class="calibre_6">Bu yukarıdaki, sayısı yirmiyi bulan gün dökümlerinin sonuncusu oldu. Hepsi gözönüne alındığında şeytanın, bütün kurnazca buluşlarına karşın bana gün be gün aynı şeyleri çektirdiği görülecektir. İnsanı önce günaha çağırır, sonra elini ayağını bağlar, benliğinin ta derinlerinde kör bir acıyla olduğu yerde bırakıverirdi. Ne yapmak istediğimi ve bunu çocuğun el değmemişliğini bozmadan nasıl yapacağımı çok iyi biliyordum. Her şey bir yana, benim de çocuklar peşinde geçirdiğim şunca yıldan öğrendiğim bir şeyler vardı herhalde. Parklarda gözlerimle benek benek supericiklerine sahip olmamış, kayışlara asılmış giden bir otobüs dolusu okullu çocuğun en çok doluştuğu terli mi terli köşeye varabilmek için sakına sakına ama hep hayvanca arzular içinde, kendime yol açmamış mıydım? Ama neredeyse üç haftadır bütün bu açması çabalarım yarıda kesiliyordu. Bunu yapan da genellikle Haze denen kadındı. (Okuyucumun da farketmiş olacağı gibi bu kadın benim Lo'dan hoşlanmamdan çok, Lo'nun benden herhangi bir haz almasına dayanamıyordu). Şu supericiğine, hayatta titrek, sancılı, korkak pençelerimle dokunabildiğim tek supericiğine karşı duyduğum gittikçe büyüyen tutku kuşkusuz yeniden sanatoryumu boylamama yol açabilirdi - nedir ki şeytan, beni elinde oyuncak etmeyi sürdürmek istiyorsa arada bir rahat, huzur yüzü göstermesi gerektiğini anlamıştı.</p>

  <p class="calibre_3">Gölle ilgili olarak gördüğüm düş de okuyucumun dikkatini çekmiş olsa gerektir. Şu benim Bay İblis Kadergil (şeytanıma bu adı vermek amacındayım) açısından, o vadedilmiş sahilde, o varsayılmış ormanda ağzıma küçük de olsa bir parmak bal çalmak akla yakın bir davranış olmalıydı. Sonunda Mrs. Haze'in verdiği sözün sahte olduğu ortaya çıktı. Bana Mary Rose Hamilton'ın da (esmer küçük bir afet, o da başka bir hikaye) bizimle geleceğini, iki küçük supericiğinin bizden ayrı bir yerde fısıldaşıp oynaşacaklarını kendi başlarına eğleneceklerini, bu arada Mrs. Haze ile yakışıklı kiracısının meraklı gözlerden uzak, yarı çıplak sohbet koyultacaklarını söylememişti ki. Meraklı gözlerden kaçamadık sonuç olarak, eh dilin de kemiği yok değil mi? Ne gariptir hayat! Peşine düştüğümüz kaderden kaçınmak isteriz bir yandan da! Ben evinde boy göstermeden önce, evsahibim, kendi ailesinde ahçılık yapmış Miss Phalen adında bir yaşlı kızın gelip benimle ve Lolita'yla kalmasını sağlamak, ardından da gönlünde işkadınlığı yattığı için en yakındaki kente iş aramaya çıkmak amacındaymış. Mrs. Haze'e kalırsa durum ortadaymış zaten; gözlüklü, hımbıl Herr Humbert Orta Avrupalıların kullandıkları türden bavullarıyla gelecek, kitaplarının ardına gömülüp pinekleyecekmiş. Mrs. Haze'in sevgiden yoksun, küçük çirkin kızını ise Miss Phalen kartal kanatları altına alacak, gözetecekmiş (Lo'cuğum o 1944 yazını hala omuzları öfkeyle sarsılarak hatırlar), Mrs. Haze'in kendisi ise seçkin büyük kentte telefon memuresi olarak çalışacakmış. Ramsdale'e ayak bastığım gün Miss Phalen kalçasını kırmış oysa.</p>

  <p class="calibre_7" id="filepos143544"><span class="calibre1"><span class="bold">13</span></span></p>

  <p class="calibre_6">Sözünü ettiğim cumartesiyi izleyen pazar, gerçekten de hava raporunu veren adamın söylediği gibi aydınlık, pırıl pırıl bir gündü. Evsahibem istediği zaman alıp götürsün diye kahvaltı bulaşıklarını dışarıya, odamın önündeki iskemleye yerleştirdim. Eski püskü banyo terliklerimle - terlikler dışında yepyeniydim! - sessizce sahanlığı geçerek tırabzanlara dayandım, aşağıya kulak verdim, durumu gözden geçirdim.</p>

  <p class="calibre_3">Bir kavga daha edilmişti. Mrs. Hamilton telefon ederek kızının 'ateşinin iyice yükseldiğini' söylemiş, Mrs. Haze de kendi kızına kır gezintisinin ertelenmesi gerektiğini söyleyince ateşli küçük Haze, soğuk nevale büyük Haze'e bu durumda onunla kiliseye gitmeyeceğini bildirmişti. 'Pekala öyleyse,' dedi anası, çıktı gitti.</p>

  <p class="calibre_3">Tıraş olur olmaz sahanlığa çıkmıştım. Kulak memelerimde sabun, üzerimde çançiçeği mavisi (leylak rengi olanı değil) desenli beyaz pijamalarım vardı. Sabunları sildim, saçımı, koltuk altlarımı kokularla donattım, mor robdöşambrımı giydim, sinirli sinirli bir şarkı mırıldanarak aşağıya, Lo'yu aramaya indim.</p>

  <p class="calibre_3">Mürekkep yalamış okuyucularımın da şimdi size yeniden yaşatacağım sahneye katılmalarını istiyorum. Her ayrıntıyı dikkatle gözden geçirsinler ve sonuçta kendileri de anlasınlar ki, avukatımın özel bir konuşmada dediği gibi 'yansız bir gözle' bakıldığında anlatacağım şarap rengi olay ne kadar titiz, ne kadar temiz oldu bitti. Haydi başlayalım. Oldukça zor bir işe kalkışıyorum.</p>

  <p class="calibre_3">Baş kahraman: Mırıl-Mırıl Humbert. Zaman: Haziran ayının pazar sabahı. Yer: Günışığıyla aydınlanmış oturma odası. Dekor: Yollu kumaşla kaplı eski kanepe, dergiler, gramofon, Meksika işi ıvır zıvır (merhum Harold E. Haze -toprağı bol olsun- sevgilimi Vera Cruz'da geçirilen bir balayı sırasında mavi badanalı bir odada öğleden sonra şekerlemesi sırasında peydahlamış, bu yüzden aralarında Dolores de bulunan bir sürü Meksika hatırasıyla doluydu çevre). O gün, üstünde daha önce de gördüğüm güzel emprime bir elbise giymişti; eteği bol, beli ve göğsü oturan, kısa kollu, pembe zemin üzerine daha koyu pembe pötikare desenli bu elbisenin rengine uysun diye olacak dudaklarını boyamış, avuçlarının çukuruna, güzel mi güzel, bayağı mı bayağı, yasak meyve kırmızısı bir elma yerleştirmişti. Ne var ki kiliseye gitmek üzere ayakkabılarını giymiş değildi. Beyaz yabanlık çantasını da gramofonun yanına savuruvermişti.</p>

  <p class="calibre_3">Serin etekleri şişip sönerek, yanıma kanepeye oturup da elindeki parlak meyveyle oynadığında kalbim deli gibi çarpmaya başladı. Elmayı, güneşte oynaşan toz tanecikleriyle dolu havaya atıyor sonra tutuyordu. Çukur, pırıl pırıl cilalı bir lop' sesiydi çıkan.</p>

  <p class="calibre_3">Humbert Humbert kapıverdi elinden elmayı.&nbsp;</p>

  <p class="calibre_3">Pençe pençe kızarmış avuçlarının mermer beyazlığını göstererek, 'ver onu,' diye yalvardı. Bal 'tatlı'yı çıkardım, verdim. Yakaladı, ısırdı, kalbim o incecik al kabuğun altındaki beyaz karlar gibiydi. Amerikalı supericiğim, öylesine yakından tanıdığım çabuk çabuk, maymunsu el hareketleriyle elimin gevşekliğinde açık duran dergiyi çekti, aldı (Yazık ki bu garip olayı, bu belki eşzamanlı, belki de o anda birbiriyle örtüşüveren eylemlerin ortaklaşa oluşturdukları elyazısı yuvarlaklığındaki halkalanmayı kaydedecek film yoktu o anda) Lo elinde tuttuğu biçimi bozulmuş elmanın yüküne aldırış etmeden harıl harıl yırtarcasına sayfaları karıştırıyor, Humbertin görmesini istediği bir şeyi bulmaya çalışıyordu. Sonunda buldu, ilgilenir gibi yaparak başımı iyice yaklaştırdım, saçı şakaklarıma sürünüyor, bileğini dudaklarına sürterken kolayca yanağıma dokunuyordu. Gözümün önündeki şavkımış sis perdesi içinden bakıp da görmeye çalıştığım için tepki göstermem zaman aldı, çıplak dizlerini sabırsızlıkla birbirine sürtüyor, vuruyordu. Yavaş yavaş resim gözlerimin önünde belirdi; gerçeküstücü bir ressam yüzü yukarı gelecek şekilde kumsala uzanmış, yakınında ise yarısı kuma gömülü bir Milo Venüsü gene yüzü yukarı gelecek şekilde kumsala uzatılmıştı. Resimaltı 'Haftanın Fotoğrafı' diyordu. Rezil şeyi çekip alıverdim elinden. Saniye geçmedi ki sanki dergiyi elimden almak istermiş gibi üzerime çıktı. Cılız, kemikli dizkapağından yakalayıverdim.<span style="text-indent: 2em; font-size: 1em; line-height: 1.2;">Dergi, can havliyle kaçan bir tavuk gibi sayfaları açılarak yere düştü. Kıvrıldı, büküldü, kurtuldu, bacaklarını altına aldı, kanapenin sağ köşesine yerleşti. Sonra, küstah çocuk, hiç istifini bozmadan bacaklarını kucağıma uzatıverdi.&nbsp;</span></p>

  <p class="calibre_3"><span style="text-indent: 2em; font-size: 1em; line-height: 1.2;">Bu arada heyecanım deliliğe varacak derecede artmıştı. Deli kurnazlığı da gelmişti üzerime ama.&nbsp;</span><span style="text-indent: 2em; font-size: 1em; line-height: 1.2;">Oracıkta, kanepenin üzerinde otururken bir dizimi sinsi beden çalımıyla, onun masum uzuvlarıyla benim örtülü şehvetimi birlikte çalıp söyleyecek şekilde birbirine yaklaştırmıştım. Kalkıştığım numaranın başarıyla sonuçlanması için gerekli olan karanlık manevraları yaparken küçük kızın dikkatini başka yöne çekmek hiç de kolay değildi. Çabuk çabuk konuşuyor, nefes nefese konuşuyor -koşuşturuyor, kendi soluğuma yetişmeye çalışıyor, laf salatasının ortasında kesik kesik bir şeyler gevelediğimde birdenbire dişim ağrımış gibi yüzü buruşturuyordum. Bir manyağın iç-gözü olan iç-gözüm uzaklardaki alım rengi hedefe çevrilmiş, bakıyordu. Kucağımın çaprazında uzanan, güneşten kararmış bacaklara adı ağıza alınmaz tutkumun kanserli uru arasında yer alan, maddesel varlığı ortadan kaldırılamaz da olsa ruhbilimsel açıdan varlığından söz edilemeyecek kumaşların bitişme noktasını (pijamamla robdöşambrımın arasındaki açıklık) gerçekte değilse de kendi hayallerimde gittikçe açıp, genişleten büyülü zaman dilimini sakına sakına gerdim, uzattım. Laf kalabalığı arasında hani öylesine, mekanik bir lay - lay - lay olsun diye, o zamanlar çok tutulan bir şarkıyı, sözlerini biraz da karman çorman ederek söylemeye koyuldum... Ah Karmenim, küçük Karmenim benim, -bir şey, bir şey- o şeyli geceler, aylar, yıldızlar, barlar, barda kızlar... Bu saçmalığı, kurulmuş gibi yineleyip duruyor, Lo'yu bununla büyülüyor (karman çorman laflar tuzu biberiydi işin) gibiydim. Bütün bunlar olurken işin içine ya Yüce Tanrım karışırsa diyordum, ya yoluna bütün benliğimi adadığım bu zevk sarhoşluğunun altın rengi çekirdeğini çekip alıverirse? Bu kaygılar ilk bir iki dakika içinde bile isteyerek maskelediğim zevk yolculuğunun kaldırabileceğinden daha aceleci bir tempo tutturmama yol açtı. Gökte yıldızlar, aylar, maylar, barlar, barda kızlar... şarkıyı ağzımdan kaptığı gibi aldı, sesi ağzıma yüzüme bulaştırdığım ezginin orasını burasını onarmaya başlamıştı bile. Müziğe yatkındı, elma tatlısıydı sesi. Benim kıvıl kıvıl kucağımın üzerinde uzanan bacakları şöyle bir seyirdi, okşadım o bacakları. Sokak çocuğu Lola'm neredeyse sereserpe, orada, kanepenin sağ köşesinde uzanmış keyif çatıyordu. O ölümsüz meyvesinin tadını çıkarıyor, suyunun akmasına aldırmadan şarkısını söylüyor, terliğini kaybediyor, ayak bileği gevşek zincirli, terliksiz ayağını kanepenin üzerinde sol tarafta deste halinde duran dergilere sürterek kaşıyordu. Yaptığı her hareket, ayağını her sürtüşü, bedeninin her irkilişi, benim küçük prensesle kötü kalpli canavar arasında el yordamıyla kurduğum bağlantıyı hem gizliyor hem de daha güçlendiriyordu. Kötü kalpli canavarın ağzına sanki tıkaç tıkamışlardı, mosmordu yüzü zavallının, gamzeli mi gamzeli küçük prenses ise cici pamuklu elbiseler içindeydi.</span></p>

  <p class="calibre_3">Faltaşı gibi açılmış bakan parmaklarım dokununca, bilekleri boyunca uzanan incecik tüylerin belli belirsiz ürperdiğini hissettim. Küçük Haze'i bir yaz sisi gibi sarıp sarmalayan kötü kokulu, ama gürbüz sıcaklığın içine daldım, gittim. Gitmesin kalsın, gitmesin kalsın... Elmalıktan çıkmış elmasının koçanını şöminenin ızgarasına atmak üzere uzandığında çocuk bedeninin ağırlığı, el değmemiş edepsiz kalçaları, yuvarlacık kıçı, benim işkenceler altında inleyip gizliden gizliye yol almaya çabalayan tedirgin kucağında yer değiştiriverdi. Birdenbire bütün duyularımı gizemli bir değişim sardı. Bedenimin içinde mayalanan hazzın damarlarıma sızmasından başka hiçbir şeye metelik vermediğim bir varoluş düzlemine ulaştım sanki. Ta içimdeki tellerin tatlı tatlı gerilmesi şeklinde başlayan şey artık kor gibi yanan bir sızı haline gelmiş, bilinçle yaşanan hayatta rastlanmayan mutlak bir güvene, huzura, iç rahatlığına dönüşmüştü. Böylelikle egemenliğini kuran ve etin doruk noktasındaki büzülüp gevşemesiyle son bulacak yolculuğunu yarılamış bulunan koyu, sıcak tatlılık her yanımı sarınca alevin koru biraz daha canlı kalsın, sönmesin diye hızımı keseyim dedim. Lolita sadece kendi bedeniyle doğrulamıştı varlığını işte. Varla yok arası bir güneş emrimize amade, kavak ağaçlarında yürek gibi atıyordu. Akıl almaz bir görkemin içinde yapayalnızdık. Gözlerimi diktim, baktım ona; gül yaprağına, altın tozuna bulanmıştım, hazzımın o hep ölçülü, hep sakınımlı peçesi ardındaydım, o ise farkında bile değildi, böyle bir şeyin varlığından habersizdi. Güneş dudakları üzerinde oynaşıyor, kıpır kıpır dudakları anladığım kadarıyla artık bilincime ulaşmayan o Karmenli mermenli şarkının sözcüklerini biçimliyordu. İşte artık her şey hazırdı. Zevkimin sinir uçları apaçık ortaya çıkmıştı. Alyuvarlarım, akyuvarlarım, tümyuvarlarım şimdi cinnetin eşiğini atlamak üzereydiler. En ufak bir temas cennetin kapılarının ardına kadar açılmasına yetecekti. Artık Hav Hav Humbert değildim; kendisine çok geçmeden tekmeyi indirecek ayağın dibinden ayrılmayan o gözü yaşlı yoz enik olmaktan çıkmıştım. Gülünçlüğün, zavallılığın açılarıyla ıstıraplarının üstünde, kınamaların, azarların ötesindeydim. Kendi kurduğum sarayda özgürlüğümün bütünüyle bilincinde olarak cariyelerimin en gencini, en nazlısını sevip okşama anını bile isteye geciktiren gürbüz, mutluluktan uçan bir sultan gibiydim. Bu arada elim muradına ermiş, edebim elverdiğince, günışığma boyalı bacakları boyunca ilerliyordu. Bir gün önce girişteki koca sandığa çarpmıştı; 'Şuraya bak,' - nefesim kesilmişti birden 'Beğendin mi yaptığını, neler etmişsin kendine böyle, ah bak şuraya...' Gerçekten de, yemin ederim koca, kıllı avuçlarımın yavaşça ovuşturup sonra da kavradığı supericiği kalçalarında sarıyla menekşe rengi arası bir çürük dışında kaslı başparmağımın kasığının ateş gibi yanan çukurluğuna erişmesini önleyecek hiçbir engel yoktu. Hani kıkır kıkır gülen bir çocuğu gıdıklar, okşarsınız ya öyle işte -o kadar- 'Hayır, hayır önemsiz bir çürük,' diye bağırdı birden tiz mi tiz bir sesle; kımıldandı, kıpırdandı, geriye attı başını, yarı yarıya öte yana çevirdi, dişleri pırıl pırıl ıslak alt dudağı üzerinde duraladı ve benim inleyen ağzım bayanlar baylar, sayın jüri üyeleri, neredeyse çıplak ensesine değdi, ister insan, ister insan müsveddesi, hiç kimsenin yaşamadığı uzunlukta bir hazzın son yürek çarpıntısıyla sol kalçasına yapıştım kaldım.</p>

  <p class="calibre_3">Hemen ardından (sanki kavga etmişiz de sonunda elimden kurtulmuş gibi) kanepeden aşağıya yuvarlandı, fırladı ayağa kalktı - tek ayağı üzerinde doğruldu daha doğrusu - bana yüzyıllardır bangır bangır çalıyormuş gibi gelen telefona cevap vermek üzere koştu. Alev alev kızarmış yanakları, dağılmış saçları ile önümde ayakta duruyor, bakışları sanki çevremizdeki eşyanın üzerinden kayarmışçasına üzerimden kayıyor, telefonda konuşur ya da karşı tarafı (kendisiyle Chatfield'lerde yemeğe gelmesini söyleyen annesiydi arayan - ne Lo'nun ne de benim, işgüzar Haze'in çevirdiği dolaplardan haberimiz yoktu daha) dinlerken, elindeki terlikle masanın kenarına vuruyordu. Şükürler olsun Tanrıma, hiçbir şeyin farkında değildi! Telefona kulak vermiş bakışlarını bir an için üzerinde dinlendirdiği çok renkli ipek bir mendille alnımın terini sildim. Boşalmanın verdiği tatlı uyuşukluğun içine gömülmüştüm, krallara layık elbiselerime çeki düzen verdim. O hala telefonda annesiyle çekişirken (kendisini arabayla gelip alsın istiyordu küçük Karmen'im benim) ben gittikçe yükselen bir sesle şarkılar söyleyerek, sürüklene sürüklene merdiveni çıktım, küveti, dumanları tüten sıcak suyla doldurmaya koyuldum.Artık o çok tutulan şarkının sözlerini de - en azından hatırlayabildiğim kadarını - yazayım buraya bari, doğru mu değil mi bilmiyorum ya. Şöyle: Ah Karmen'im, küçük Karmen'im benim.</p>

  <p class="calibre_3">- Bir şey, bir şey - o şeyli geceler.</p>

  <p class="calibre_3">Gökte aylar yıldızlar, barlar, barda kızlar&nbsp;</p>

  <p class="calibre_3">Ah, bebeğim benim, o bitmeyen kavgalar&nbsp;</p>

  <p class="calibre_3">Ah o - bir şey - kentte sevgilim neşeyle kolkola&nbsp;</p>

  <p class="calibre_3">Kol-kola ikimiz, son kavgamız-mız&nbsp;</p>

  <p class="calibre_3">Ah, ya çekip seni vurduğum silah, ah Karmen'im&nbsp;</p>

  <p class="calibre_3">Bak işte elimde kaldı o silah, ah, ah, ah...&nbsp;</p>

  <p class="calibre_3">(Şarkının burasında 32'lik silahını çıkarıp yosmasını gözünden vuruyor herhalde).</p>

  <p class="calibre_7" id="filepos157929"><span class="calibre1"><span class="bold">14</span></span></p>

  <p class="calibre_6">Öğle yemeğini şehirde yedim - yıllardır bu kadar acıkmamıştım. Yürüyerek eve geri döndüğümde ev hala Lo'suzdu. Öğleden sonrayı hayaller kurarak, tuzaklar hazırlayarak, sabah başımdan geçenlerin mutlulukla tadını çıkararak geçirdim.</p>

  <p class="calibre_3">Kendi kendimle gurur duyuyordum. Küçüğün ahlakına zarar vermeden bir ürperişlik bal çalmıştım. En ufak zarar gelmemişti ona. Sihirbaz, genç hanımın yepyeni beyaz çantasına süt, pekmez, köpüklü şampanya boşaltmış, sonra, hop, çantayı gene eski el değmemiş haline getirmişti. Yüz kızartıcı, arzu dolu, günah dolu düşümü işte böyle özene bezene kurmuş, gene de güvenliğine dokunmamıştım. Lolita'nın, benim güvenliğime de bir şeycikler olmamıştı. Deli gibi sahip olduğum o değil, benim kendi yarattığım düş varlığı bir Lolita'ydı. Gerçek Lolita'dan daha gerçekti belki, onunla örtüşüyor, onu sarıp sarmalıyor, kendi istemi ya da bilinci olmaksızın benimle onun arasında süzülüyordu - yaşamıyordu bile aslında.</p>

  <p class="calibre_3">Çocuğun bir şeyden haberi yoktu. Ona hiçbir şey yapmamıştım ki. O, sinema perdesi üzerinde kıpırdanan bir film görüntüsü, ben de karanlıkta bedenini aşağılayan zavallı bir kambur olsam anca bu kadar zarar gelirdi, öyleyse bu gösteriyi yinelemekten kim alakoyabilirdi beni. Günün öğleden sonrası olgun bir sessizlik içinde uzadı gitti, gövdeleri özsuyu dolu ulu ağaçlar suç ortağımdı sanki. Arzu, bu kez daha da güçlenerek yeniden yapıştı yakama. Bütün kültürlerin Tanrılarına seslenerek yakardım birazdan gelsin diye, hazır annesi mutfaktayken o kanepe sahnesi yinelensin diye, ne olur, öylesine korkunç bir sevgiyle tapıyorum ki ona...</p>

  <p class="calibre_3">Hayır: 'korkunç' sözcüğü yerinde değil. Yeni hazların hayalleriyle dolunca hafifleyip arındığımı düşünmek korkunç değil acınası bir şeydi. Acınası, çünkü cinsel açlığının doymak bilmez ateşine karşın nasıl da yürekten bir kaygıyla, sakınımla işe girişiyor, o on iki yaşındaki çocuğun lekesizliğini korumak istiyordum.</p>

  <p class="calibre_3">Görün bakın ne oldu bütün uğraşmalarımın karşılığı. Lolita eve dönmedi - Chatfield'lerle sinemaya gitmişti.&nbsp;</p>

  <p class="calibre_3">O akşam sofra her zamankinden daha büyük bir incelikle kurulmuştu; ayıptır söylemesi mum ışığı falan vardı... Bu tiksindirici atmosferde, Mrs. Haze tabağının iki yanındaki gümüş çatal bıçağa piyano tuşlarına dokunur gibi dokunuyor, başını boş tabağına eğmiş (yediğine dikkat ediyordu) gülümsüyor, salatayı beğendiğimi umduğunu belirtiyordu (tarifini kadın dergilerinin birinden aşırmıştı). Soğuk eti de beğenmiştim inşallah. Kusursuz bir gün geçirmişti bugün. Mrs. Chatfield harika bir insandı. Kızı Phyllis yarın yaz kampına gidiyordu. Üç hafta kalacaktı. Lolita'nın da perşembe günü gitmesi uygun görülmüştü. Baştan, kararlaştırıldığı gibi temmuzu beklemek yerine... Lolita, Phyllis döndükten sonra da kalacaktı. Okul başlayıncaya kadar. Aman ne iyi şekerim.&nbsp;</p>

  <p class="calibre_3">Ah, nasıl irkilmiştim birden - çünkü onu tam gizliden gizliye kendime ait kılmışken sevgilimin elden gitmesi anlamına gelmiyor muydu bu? Keyfimin kaçmasına bir kulp bulmak üzere, daha sabah uydurduğum diş ağrısı bahanesini öne sürdüm yeniden. Koskoca bir çürük, kiraz çekirdeği büyüklüğünde bir oyuk olmalıydı bu kadar ağrıdığına göre!</p>

  <p class="calibre_3">'Harika bir dişçimiz var,' dedi Haze. 'Komşumuz aslında. Dr. Quilty. Oyun yazarı Quilty'nin amcası mı kuzeni mi öyle bir şey. Geçer mi diyorsunuz? Eh, siz bilirsiniz. Ben de sonbaharda Lolita'nın dişlerine tel taktıracağım, annemin deyimiyle 'telleteceğim' onu. Belki biraz aklı başına gelir. Korkarım son günlerde epeyce canınızı sıktı. Gitmeden önce bir iki fırtına daha kopacak ama. Gitmem diye kestirdi attı, aslına bakarsanız yüz yüze gelmeye cesaretim yok da onun için Chatfield'lerde bıraktım. Sinema aklını çeler diyorum. Phyllis çok şirin bir kız, Lo'nun ondan hoşlanmaması için hiçbir neden yok. Gerçekten mösyö, dişinizin ağrımasına çok üzüldüm. Yarın sabah da ağrımaya devam ederse ilk iş olarak Ivor Quilty'i aramam en akıllıcası olacak. Biliyor musunuz, yaz kampları hem sağlığa çok yararlı, hem çok daha akıl karı; burada yazlıkta bahçede pinekleyip annesinin dudak boyasını kullanacağına, işinde gücünde, sessiz sakin beylerin başına dert olacağına, en olmayacak nedenlerle olay çıkaracağına...'</p>

  <p class="calibre_3">'Emin misiniz,' diyebildim en sonunda. 'Orada mutlu olacağından emin misiniz?' (Elim ayağım boşalmıştı. Allah kahretsin, elim ayağım boşalmıştı)&nbsp;</p>

  <p class="calibre_3">'İsterse olmasın,' dedi Haze. 'Hep oyun oynayacak da değil üstelik. Kamp Shirley Holmes'in denetimi altında - biliyorsunuz, 'Kamp Ateşi Kızları'nı yazan kadın. Kamp, Dolores Haze'in birçok konuda olgunlaşmasını sağlayacak; sağlık, bilgi huy... Özellikle de başkalarına karşı duyması gereken sorumluluklar konusunda. Bu mumları da yanımıza alıp bir süre avluda oturalım mı, yoksa yatıp, dişinizin ağrısını dinlendirmek mi istersiniz?'</p>

  <p class="calibre_3">Dişimin ağrısını dinlendirmek.</p>

  <p class="calibre_7" id="filepos163647"><span class="calibre1"><span class="bold">15</span></span></p>

  <p class="calibre_6">Ertesi gün kamp için gerekli olan şeyleri almak üzere arabayla kente indiler. Giymeye yarayan herhangi bir şeyin satın alınması Lo'ya ilaç gibi geliyordu. Akşam yemeğinde gene her zamanki alaycılığını takınmıştı. Yemek biter bitmez odasına çekildi, Q. kampındaki yağmurlu günlerde okumak üzere biriktirdiği çizgi romanlara daldı. (Perşembe günü gelip çattığında öylesine didik didik okumuştu ki hepsini, hiçbirini yanına almadı.) Ben de inime çekildim, mektup yazdım. Yeni planım deniz kenarında bir yere gitmek, sonra okullar açıldığında Haze'lerin evindeki varoluşumu yeniden sürdürmekti. O çocuk olmadan yaşamayacağımı anlamıştım artık. Cuma günü yine alışverişe çıktılar, evde yoklarken kamp müdiresi ararsa telefona cevap vermem istendi. Müdire aradı da; bir ay sonra telefondaki tatlı sohbetimizi hatırlama fırsatı bulacaktık. O cuma akşam yemeğini odasında yedi Lo. Annesiyle gündelik kavgalarından birini etmiş ve daha önceki kavgalarda da olduğu gibi ağlamaktan şişmiş gözlerini görmemi istememişti. Cildi, doya doya ağladıktan sonra allak bullak olan, kızaran ve dehşetengiz biçimde çekicilik kazanan o nazlı ciltlerden biriydi. Benim özel estetik anlayışım konusunda edindiği yanlış kanılara esef ediyordum, çünkü o Botticelli pembesine, ağzın üzerindeki ağlamaktan kızarmış burna, o ıslak, kıvır kıvır kirpiklere bayılırım ben. Tabii bu utangaçlık mızmızlığı yüzünden çok defalar onu kollarımın arasına alıp avuturmuş gibi yapma fırsatını da kaçırmışımdır. Ne var ki sandığımdan farklıymış durum. Karanlıkta verandada otururken (sert bir esinti kırmızı mumları söndürmüştü) Haze, kötü kötü gülerek Lo'ya sevgili Humbert'inin de kamp fikrini tamamıyla benimsediğini söylediğini bildirdi. 'Şimdi de,' diye ekledi Haze, 'sinir krizi geçiriyor. Sözde ikimiz bir olup ondan kurtulmak istiyormuşuz. Aslında, bugün bana zorla aldırdığı gereğinden fazla cicili bicili iç çamaşırlarını götürüp daha sade bir şeyler alacağımızı söylediğim için oldu bütün bunlar. Biliyor musunuz, kendisini bir yıldız adayı sanıyor; benim gözümdeyse sağlıklı, gürbüz, ama oldukça sıradan bir kız çocuğu, o kadar. Sanırım sorunun temelinde yatan bu.'</p>

  <p class="calibre_3">Çarşamba günü Lo'yu bir iki saniye içinde olsa bir köşeye sıkıştırmayı başardım. Sahanlıkta üzerinde uzun kollu bir atlet fanila ve yeşil lekeli beyaz şortuyla, sandık karıştırıyordu. Dostça ve gırgır olmasına çalışarak bir şeyler geveledimse de suratıma bile bakmadan homurdanmakla yetindi. Umutsuzluktan un ufak olan Humbert, avutmak ister gibi kızın kuyruk sokumuna şöyle bir iki kere dokunduysa da o, merhum Mr. Haze'in ayakkabı kalıplarından birini kaptığı gibi, hem de oldukça can acıtacak biçimde Humbert'e vurdu. Abartılmış can acısı numaralarıyla kolumu oğuşturarak merdivenlerden aşağı yollanırken, 'alçak,' dedi arkamdan; Hum'la ve annesiyle yemek yeme lütfunda bulunmadı; bunun yerine saçlarını yıkadı, saçma sapan kitaplarıyla yatağa yollandı. Perşembe günü de Mrs. Haze sessiz sedasız arabayla kampa götürdü onu.</p>

  <p class="calibre_3">Benden çok daha usta yazarların da dediği gibi; 'gerisini okuyucuya bırakıyorum'. Aslına bakılırsa bütün bu hayallerin kıçına rahatlıkla tekmeyi basabilirdim. Lolita'ya sonsuza kadar koşuluyla aşık olduğumu biliyordum ama onun sonsuza kadar Lolita kalmayacağını da biliyordum. 1 Şubat'ta on üç yaşına basacaktı.İki üç yıl içinde supericiği olmaktan çıkacak. Önce 'genç kız' sonra daha da korkuncu 'liseli genç kız' olacaktı. 'Sonsuza kadar' nitelemesi sadece benim tutkumu, benim kanıma iliğime yansıyan 'sonsuz' Lolita'yı anlatmaktan öteye geçmiyordu. Daha kalçaları bile belirmemiş, benim şu anda dokunduğum, kokladığım, işittiğim, gördüğüm, tiz sesli, şakakları bukleli, perçemli, ensesi kıvırcıklı dalga dalga kumral saçlı, yapış yapış terli enseli, ağzından 'iğrenç,' 'süper', 'fıstık', 'canavar', 'dalıp çıkmak' gibi sözcükleri eksik etmeyen Lolita, benim Lolita'm, zavallı ozanın, zavallı Katullus'un, seni sonsuza kadar kaydıyla yitirecekti. Hal böyleyse iki ay boyunca onu görmemeyi nasıl düşünebilir, yaz geceleri uykusuz kalmaya nasıl katlanabilirdim? Şunun şurasında iki yıl ya sürecek ya sürmeyecek olan supericikliği döneminden iki koskoca ayı nasıl çekip alabilirdim! Yoksa asık suratlı eski moda bir ihtiyar kız kılığına girip Q. kampının yakınlarına çadır mı kursaydım? Belki de güneşte kızarmış yaprak tenli supericikleri kıkırdayarak, 'haydi şu kalın sesli göçmen kızcağızı da alalım aramıza,' derler, utangaç utangaç gülümseyen zavallı Koca Ayaklı Berthe'yi alır, ocakbaşına götürürlerdi. Berthe, Dolores Haze'in ranzasında yatsın, n'olur!</p>

  <p class="calibre_3">Boşuna, çorak düşler. İki aylık güzellik, iki aylık sevecenlik sonsuza kadar yok edilecekti, benim ise elimden hiç, ama hiçbir şey gelmiyordu.</p>

  <p class="calibre_3">Ne var ki o perşembe gününün meşe palamudundan kadehciğinde bir damla da olsa bal varmış meğer. Haze, Lolita'yı sabah erkenden arabayla kampa götürecekti. Kulağıma çalınan çeşitli yola koyulma sesleri üzerine yataktan fırladım, gittim pencereden sarkarak aşağıya baktım. Kavaklar altında arabanın motoru pat pat atıyor, kaldırımda Louise elini gözlerine siper etmiş, sanki yeni doğmaya başlayan sabah güneşinin içinde kaybolup gitmişler gibi yolcuların ardından bakıyordu. Louise'nin bu yola çıkma konusunda pek erken davrandığı görülecekti. 'Acele et!' diye bağırdı Haze. Yarı yarıya arabanın içine girmiş, kapıyı çekip camı indirerek sonra da Louise ile kavaklara el sallamak üzere olan (bu son ikisini bir daha hiç görmeyecekti) Lolita'm kaderin ilerleyişini durdurdu, başını kaldırıp yukarıya baktı - ve yıldırım gibi geriye dönüp eve daldı (Haze öfkeyle bağırıyordu arkasından). Bir dakika ya geçmiş ya geçmemişti ki, canımın içinin koşarak merdivenleri çıktığını duydum. Kalbim göğsüme sığmaz olmuştu, öyle ki bir an için patlayacağım sandım. Pijamamın altını yukarı çektim, deli gibi kapıyı açtım, aynı anda Lolita, pazar elbisesi içinde ayaklarını yere vura vura, soluk soluğa içeri daldı. Ve işte kollarımdaydı, el değmemiş ağzı, esmer erkek çenelerimin vahşi baskısı altında eriyordu, tir tir titriyordu sevgilim! Saniye geçmedi ki - capcanlıydı, ırzına falan geçilmemişti- paldır küldür merdivenleri indiğini duydum. Kaderin ilerleyişi durdurulamazdı. Sarı tüylü bacak içeriye çekildi, araba kapısı gürültüyle kapandı -açıldı, tekrar kapandı- canavar direksiyonda şoför Haze, kırmızı kauçuktan dudakları, duyulmayan sözcüklerin kızgınlığıyla kıpırdanarak sevgilimi kaptığı gibi kaçırırken ne onlar ne de Louise, karşıdaki kötürüm hanımın titrek ama ahenkli bir el sallayışla sarmaşıklı verandadan onları uğurladığını göremediler.</p>

  <p class="calibre_7" id="filepos171134"><span class="calibre1"><span class="bold">16</span></span></p>

  <p class="calibre_6">Avuçlarım hala Lolita'nın fildişi beyazlığıyla, ergenlik öncesi kıvrımlı sırtının, kollarımda tutarken sıvazladığım ince elbisesinin üzerinden ellediğim teninin verdiği kaygan, fildişi pürüzsüzlüğündeki heyecanın temasıyla doluydu. Altı üstüne gelmiş odasına daldım, dolabın kapağını açtığım gibi yüzümü onun tenine değmiş buruşuk elbise yığınına gömdüm. Hele pembe bir kumaş vardı ki, eski püskü, yırtıktı, dikiş yerlerine ekşi bir koku sinmişti. Aldım onu, içine Humbert'in kocaman, delik deşik yüreğini sardım. İçimde gitgide yükselen bir kargaşa kabarıyor, taşıyordu. Ama hizmetçinin merdivenin oradan usulca beni çağıran kadife sesini duyunca, bu eşyaları oracığa bırakıp, kendimi aceleyle çekidüzen vermem gerekti. Bana verilecek bir mesajı olduğunu söylüyordu. Mekanik teşekkür sözcüklerini nazik bir 'bir şey değil'le geçiştiren Louise'cik, titreyen ellerime pulsuz, garip denecek kadar temiz görünüşlü bir zarf tutuşturdu.</p>

  <p class="calibre_3">"Bu bir itiraftır: Seni seviyorum (diye başlıyordu mektup; bir an aklım karıştı, bu delice karalanmış elyazısını bir kız çocuğunun elyazısı sandım). Geçen pazar kilisede - ne kötüsün, yeni yaptırdığımız renkli camları görmeye gelmedin! - evet daha geçen pazar hayatım, Tanrı'dan bana bir çözüm yolu göstermesini istedim, şu anda yaptığımı yapmamı söyledi. Başka yol kalmadı, anlıyor musun? Seni ilk gördüğüm andan beri seviyorum. Tutku dolu, yalnız bir kadınım, ben, sen ise hayatımın biricik aşkısın.</p>

  <p class="calibre_3"><i>Hayatım, hayatım benim, mon cher, mon cher monsieur artık bu mektuba başlamış bulunuyorsunuz, artık her şeyi biliyorsunuz. Öyleyse lütfen, bir an önce eşyalarınızı toplayıp evi terk eder misiniz... Ev sahibenizin emri bu. Kiracımı çıkarıyorum. Defediyorum. Git! Defol! Departez! Eğer gidişte de dönüşte de seksenden aşağı hız yapmazsam, başıma da bir kaza gelmezse öğle yemeğine doğru eve dönmüş olacağım (hoş, kaza yapsam da ne farkeder senin için). Seni evde bulmak istemiyorum. Yalvarırım, yalvarırım bir an önce çık git, ŞİMDİ git, bu saçmasapan notu bile okumadan git. Git. Adieu.</i></p>

  <p class="calibre_3"><i>Her şey apaçık ortada, cheri. Tabii, senin gözünde hiç, ama hiç değerim olmadığını biliyorum. Evet, benimle konuşmaktan (beni alaya almaktan) hoşlanıyorsun, şirin yuvamıza, okuduğum kitaplara, sevimli bahçemize, hatta Lo'cuğumun gürültüsüne patırtısına bile alıştın. Ama ben, ben şenin için bir hiçim. Doğru değil mi? Doğru. Senin için bir hiç'im. Koca bir hiç. Ama eğer, itirafımı okuduktan sonra o anlaşılmaz, romantik Avrupalılığınla mektubumda söylediklerimden yararlanmaya, benimle flört etmeğe kalkışacaksan, bilmiş ol benim için bir katilden, kaçırdığı çocukların ırzına geçen bir çocuk hırsızından farkın kalmayacak. İşte böyle, cheri... Eğer kalmaya karar verdinse, eğer seni evde bulacaksam (evde olmayacaksın, biliyorum, bu mektubu yazma cesaretini de bunun için buluyorum ya kendimde) kalman benim için sadece tek bir anlam taşıyacaktır: Sen de beni benim seni arzuladığım kadar arzuluyorsun, bir ömür boyu kocam olmak, hayatını da sonsuza kadar benim hayatımla birleştirmek ve küçük yavruma babalık etmek istiyorsun demek ki.</i></p>

  <p class="calibre_3"><i>Bırak biraz daha söyleyeyim, içimi dökeyim hayatım, biliyorum bu mektubu parça parça ettin, okunmaz hale gelen parçalarını tuvaletin girdabına fırlattın, attın bile. Hayatım, canımın içi, mon tres, tres cher, bu mucizeli temmuz ayı boyunca nasıl da bir aşk evreni kurdum kendime. Konuşkan olmadığını, herkese kolay açılamadığını, ne kadar 'İngiliz' olduğunu çok iyi biliyorum. Benim gibi bir Amerikalı kızın ataklığı Eski Dünya çekingenliğine, etikete verdiğin öneme ters düşecektir belki! En güçlü duygularını bile saklayan sen, örselenmiş kalbimin kapılarını sana ardına kadar açtığım için utanmaz bir küçük budala sanacaksın beni.' Geçmiş yıllarda çok hayal kırıklığına uğradım. Mr. Haze harika bir eş, pırıl pırıl bir insandı, ama ne yazık ki benden yirmi yaş büyüktü - neyse geçmiş dedikodusu yapmayı bırakalım. Canımın içi, eğer isteğimi reddedip gene de bu mektubu gözyaşlarıyla dolu sonuna kadar okudunsa merakın iyice giderilmiş olmalı. Neyse, önemli değil. Yok et bu mektubu ve git. Anahtarı odandaki masanın üzerine bırakmayı unutma. Bir kağıt parçasına adresini de yaz ki, sana bu ayın kirasından borcum olan on iki doları postayla yollayabileyim. Elveda sevgilim. Tanrı'ya dua et benim için, dua etmek nedir biliyorsan eğer.</i>&nbsp;</p>

  <p class="calibre_3">C.H.</p>

  <p class="calibre_3">Yukarıya aktardıklarım, mektuptan aklımda kalanlar, üstelik mektuptan aklımdan kalanları da (o korkunç Fransızca da dahil olmak üzere) sözcüğü sözcüğüne hatırlıyor değilim. Mektubun aslı yukarıdakinin en azından iki katı uzunluktaydı. İlk okuduğumda neredeyse okumadan atladım diyebileceğim, Lolita'nın o dört yaşındayken ölen iki yaşındaki erkek kardeşiyle ilgili (yaşasa onu benim de çok seveceğimden kuşkusu yokmuş falan filan) şairane bölümü aktarmadım. Durun bakayım, bu konuda söylenecek başka bir şey var mı? Ha evet... Tuvaletin girdabı' (sonuçta mektup gerçekten de orayı boyladı) tamlaması benim kendi alaycı üslubumun parçası olabilir. Charlotte'un gerçekte, mektubunu özel bir ateşte yakıp küllerini savurmamı istemiş olacağından eminim.</p>

  <p class="calibre_3">İlk önce şöyle bir irkildim, yüzgeri edip kaçmaya hazırlanıyordum ki, bir sonraki tepkim omzuma dokunan sakin bir dost eli gibi acele etmememi fısıldadı. Acele etmedim. Başdönmem geçtiğinde kendimi gene o'nun odasında buldum. Yatağın üzerindeki duvara popüler bir şarkıcının faraş gibi açılmış ağzıyla, bir sinema yıldızının boyalı kirpikleri arasına, süslü magazinlerin birinden yırtılma tam sayfa bir ilan asılmıştı. Resimde mavi İrlandalı gözlerinin suyu çekilmiş bakışlarını seyirciye dikmiş koyu renk saçlı genç bir yavuklu görülüyordu. Adam filancanın imzasını taşıyan bir elbise giymiş, falanca mağazanın ürünü olan kayık genişliğinde bir tepsi üzerinde bir yerlere iki kişilik kahvaltı götürüyordu. Resmin altındaki alıntıya göre 'gönüller fatihiydi' bu adam. Bütünüyle fethedilmiş görünen bir hanımefendi (resimde yüzü gözükmüyordu) yastıklara dayadığı dirseğinin üzerinde doğrulmuş, tepsiyi bizimkinden almaya hazırlanıyordu. Yatak arkadaşının tepsiyi onun dizlerine koyup sonra da üstündekileri döküp saçmadan nasıl hanımın yanına uzanacağı merak konusuydu doğrusu. L., solgun denizli sevgiliye doğru şakacı bir ok çizmiş, altına da büyük harflerle 'H. H.' yazmıştı. Gerçekten de aradaki birkaç yıllık yaş farkına rağmen benzerlik şaşırtıcıydı. Bunun altına gelen yerde gene bir resim, gene renkli bir ilan vardı. Seçkin görünüşlü bir oyun yazarı, ağırbaşlı bir tavırla Drome marka sigara içiyordu. İlana bakılırsa 'O hep Drome içer'di. Bundaki benzerlik pek fazla değildi. Resmin altındaysa Lo'nun üstü çizgi romanlarla dolup taşan bakire yatağı duruyordu. Yatağın boyası yer yer çatlamış, beyazın üzerinde kara, az çok yuvarlak izler belirmişti. Louise'in evde olmadığına emin olduktan sonra Lo'nun yatağına girdim, mektubu yeniden okudum.</p>

  <p class="calibre_7" id="filepos178999"><span class="calibre1"><span class="bold">17</span></span></p>

  <p class="calibre_6">Saygıdeğer jüri üyeleri! Söz konusu meseleye ilişkin bazı düşüncelerin -bir deyim uydurmama izin verilirse- şöyle ara sıra aklımdan süzülüp geçmediklerini söylersem yalan olur. Aklım bu düşünceleri mantıklı biçimlere sokarak bir kenara ayırmış ya da belli somut durumlara koşut olarak kavramış değildi. Ama -tekrar ediyorum- düşüncemin belirsizliğinde, aklımın karanlığında (bir deyim daha uydurmak gerekirse) olasılıklarla oynamadım diyemem. Zaman zaman şu dünyada kimi kimsesi kalmamış bir dulla (diyelim ki Charlotte Haze) sadece küçük kızını (Lo, Lola, Lolita) arzularıma alet etme düşüncesiyle evlenme kararını şöyle serinkanlılıkla aklımdan geçirdiğim olmuştur - Humbert benim bildiğim Humbert'se eğer... İşkencecilerime açıkça söyleyeyim. Charlotte'un mercan dudaklarına, bronz ışıltılı kumral saçlarına, tehlikeli biçimde açık göğsüne belki bir iki kere şöyle değer biçercesine gözatmış, makul biçimde hayalini bile kurmuşumdur. Hayır, hayır, yok, işkence altında yapılmış itiraflar bunlar... Kendi hayalimde uğradığım işkenceler söz konusu burada, ama böylesi daha da korkunç. (İsterseniz konudan ayrılıp gece yarıları çocukluğumu yeniden gözden geçirdiğimde 'sıkı, esaslı bir işkence' nasıl da acıya aşina bir dehadan çıkmıştır bu söz-, 'travma', 'travmatik' ya da 'darağacı kerestesi' gibi tüyler ürperten, esrarengiz, sinsi sözcükleri nasıl yeniden bulduğumu, sonra ne karabasanlı geceler geçirdiğimi de anlatabilirim size. Ama hikayem zaten yeterince tutarsız...)&nbsp;</p>

  <p class="calibre_3">Bir süre sonra mektubu yok edip odama gittim, olanı biteni zihnimde evire çevire mor robdöşambrımı geçirdim sırtıma, saçlarımı karıştırarak kenetlenmiş dişlerimin arasından inlemeye koyuldum - tam bu sırada suratıma birden bir Dostoyevski sırıtışı (dudaklarımı büzerek bulduğum bir sırıtış) uzak, korkunç bir güneş gibi indi, kaldı. Bu yeni, apaçık koşullar altında annesinin sevgilisinin, Lolita'ya adayabileceği tasasız okşayışları düşündüm. Her gün günde üç kere göğsüme bastırabilecektim onu... Bütün derdi, tasayı unutacak, sağlıklı bir adam olacaktım. 'Seni yavrucuğum sakına sakına dizlerine oturtacak baban ve o gül goncası yanaklarına bir öpücük konduracak...' Seni kitap kurdu Humbert!</p>

  <p class="calibre_3">Sonra mümkün olan en büyük dikkatle, deyim yerindeyse aklımın ucuna basa basa bir eş adayı olarak Charlotte'u canlandırdım kafamda. Tanrım, işte o; şekersiz kahvaltı tepsisini getiriyor, tepsinin üzerinde de büyük bir tutumluluk örneği göstererek ikiye böldüğü greyfurt...</p>

  <p class="calibre_3">Çiğ ışığı gözleri kör eden lambanın altında ecel terleri döken, terli polislerin ayakları altında çiğnenip suratına tükürülen Humbert'in vicdanını tersyüz edip, astarını da dibinden yırtarak bir 'açıklamada bulunması' (ne laf ama!) gerekiyor şimdi. Zavallı Charlotte'la, Sherry'sine beş tane cıva biklorid tableti atmak ya da buna benzer kanlı, tehlikeli ve bayağı bir numaraya kalkışmak yoluyla safdışı etmek için evlenecek değildim. Ama buna çok yakın, ilaç dozlarıyla ilgili bir düşünce beynimin gölgeliğinde çın çın çınlıyordu. Neden zaten çoktan tadına varmış bulunduğum üstü örtülü, ürkek okşamalarla sınırlayacaktım kendimi? Gözümün önünde bin türlü cinsel mutluluk hayali gidip geliyor, gülücükler yağdırıyordu bana. Hem kıza hem de anasına etkili bir uyku ilacı verip gece boyunca en ufak bir tehlikeye atmaksızın küçüğü okşamayı düşünüyordum. Evi Charlotte'un horultusu tutmuşken Lolita uykusunda belli belirsiz soluk alan bir küçük kız resmi kadar kıpırtısız olacaktı.&nbsp;<span style="text-indent: 2em; font-size: 1em; line-height: 1.2;">'Yemin ederim anne, Kenny elini bile sürmedi bana.' 'Ya yalan söylüyorsun. Dolores Haze, ya da kötü bir düş gördün!' Yoo, o kadar da uzun boylu değil Humbert!</span></p>

  <p class="calibre_3">İşte böyle, kötü-düş-cini Humbert planlar, düşler kuruyordu; arzuyla kararlılığın kızıl güneşi (dünyanın tadı da bu ikisiyle, çıkar zaten) ufukta yükseledursun, bir dizi balkona kurulmuş bir dizi kibar yosma, ellerindeki şıkır şıkır kadehleri geçmiş gelecek bütün aşk gecelerinin mutluluğu şerefine kaldırıyorlardı. Sonra, mecazi anlamda söylüyorum, o kadehleri tuzla buz ettiğim gibi (bu hayaller sarhoş etmişti bile beni, yumuşak başlılığımdan bile kuşkuya düşüyordum arasıra) koca Haze'in gözünü korkutacak - yok, yok bu aşırı kaçtı - gözünü boyayacak, beni küçük Haze ile baş başa bırakmasını sağlayacaktım. Ona kitabına uydurup gözdağı verecek, tombul güvercinime beni yasal üvey kızımla oynaşmaktan alıkoymaya kalkışırsa kendisini nasıl yüzüstü bırakıvereceğimi anlatacaktım. Tek sözcükle özetlemek gerekirse önümde böylesine çeşitli, uçsuz bucaksız yollar açan, böylesine bulunmaz bir fırsat karşısında, kendimi Kızıldeniz'in oralardaki elma bahçesinde bulan Adem gibi 'çaresiz' hissediyordum. Şu önemli noktayı da not ediverin bir kenara; sanatçı yanım beyefendi yanıma baskın çıkmıştı. Bu anıları yazarken üslubumu Mrs. Haze'in benim için sadece bir engel oluşturduğu günlerde yazdığım günlüğün üslubuna uydurmak için nasıl uğraştım bilemezsiniz. O günlük yok artık; ne var ki o günlüğün vurgularını sürdürmek şu anda bana ne kadar sahte, acımasız gelirse gelsin bunu sanatçılık görevi biliyorum. Allah'tan hikayenin öyle bir noktasına geldim ki, en azından geriye dönüp baktığımda bir gerçeklik duygusu kalsın diye zavallı Charlotte'a hakaret etmeyi bir kenara bırakabilirim artık.&nbsp;</p>

  <p class="calibre_3">Onu keskin dönemeçli otoyollarda bir iki saat daha heyecan çekmekten kurtarmak (ve birbirinden çok farklı hayallerimizi darmadağın edecek bir kazaya neden olmamak) için zavallı Charlotte'u telefonla kamptan aramak gibi sonuçsuz bir çabaya girişmiştim. Bir saat önce çıkmıştı, onun yerine Lo'yu çağırttım (kaderi dize getirmenin verdiği hazla dolup taşıyor, titriyordum) annesiyle evleneceğimi bildirdim. Söylediğimi iki kere yinelemem gerekti, çünkü karşı tarafta dikkatini bana vermesini engelleyen bir şeyler oluyordu. 'Uuuuuh, müthiş haber bu,' dedi gülerek, 'düğün ne zaman? Dur bi dakka, burda bi köpek yavrusu var. Köpek yavrusu çorabımı aldı kaçıyor da. Hey, dinle-' dedi ve kampta eğleneceğini sandığını ekledi...</p>

  <p class="calibre_3">Telefonu kapattığımda o kampta geçirdiği bir iki saatin, küçük Lolita'ya yakışıklı Humbert Humbert'i unutturmaya yetecek yeni izlenimler kazandırdığını anlamış bulunuyordum. Ama ne önemi vardı artık? Düğünün üzerinden uygun bir süre geçer geçmez ona yeniden kavuşacaktım. Şairin dediği gibi; 'gelinin mezarı üzerinde daha solmadan portakal çiçekleri...' Ama şair değilim ben. Her şeyi en yansız biçimde kağıda dökmekten başka düşüncem yok.</p>

  <p class="calibre_3">Louise gittikten sonra, buzdolabına bir göz attım, dolap tamtakırdı, kente inip mümkün olan en besleyici yiyeceklerden satın aldım. Ayrıca iyi kalite bir likör ve iki üç çeşit vitamin hapı da aldım. Bu uyarıcıların ve doğal yeteneklerimin de yardımıyla ne kadar güçlü ve sabırsız bir ateşli erkek olduğumu kanıtlamak gerektiğinde başgösterebilecek her türlü aksiliğin önüne geçebilmeyi umuyordum. Becerikli Humbert Charlotte'u tekrar tekrar o erkeklere özgü hayal gücünün başkahramanı yapmaya çalışıyordu. Bakımlı kadındı, vücudu güzeldi, bunları açıkça söylemek gerekir, sonra bir bakıma Lolita'mın büyümüş haliydi; eğer geniş kalçalarını, tokaç dizlerini, koca memelerini, kızarık, kalın derili (kalın diyorsam, ipeğe, bala kıyasla kaim, sert) ensesini, bir an için unutabilsem, kendi kendime iyi özellikleri de bulunduğunu tekrarlayabilirdim.&nbsp;</p>

  <p class="calibre_3">Akşamüstü akşama erişirken güneş evin içinde her günkü turunu attı. Bir viski içtim. Bir tane daha. Sonra bir tane daha. En sevdiğim kokteyl, cin ve ananas suyu genellikle gücümü artırırdı. Bahçenin biçilmemiş çimleriyle uğraşmaya karar verdim. Şurasına burasına göz atacaktım. Bahçeyi karahindibalar sarmış, Allanın belası bir köpek de - nefret ederim köpeklerden- eskiden güneş saati duran parke taşından taşlığa pislemişti. Karahindibalar artık güneş değil, ayışığına boyalı topçuklardı. içtiğim cin ve Lolita içimde tepinip duruyorlardı, şezlongları kapayayım derken neredeyse üzerlerine kapaklanıyordum. Zebra kılıklı yaratıklar sizi! Geğirdim - bazı geğirtiler sevinç sesi gibi çıkabiliyormuş demek, en azından benimkiler öyle çıkıyordu. Bahçenin arka tarafındaki eski çit bizi komşunun çöp bidonlarıyla leylaklarından ayırıyor idiyse de bahçemizin aşağıya doğru eğimli ön tarafıyla sokak arasında hiçbir engel yoktu. Böylelikle Charlotte'un dönüşünü dudaklarımda sıkı bir numaraya kalkışacak adam sırıtışıyla izleyebilecektim. Çekilecekse çekilsindi artık şu diş! Elle çalışan çim biçme makinesiyle langur lungur ilerlemeye çalışır, ot parçacıkları, batmakta olan güneşe karşı görsel bir cıvıldaşma içinde uçuşurken, bir yandan da caddenin o bölümünü kolluyordum. Yol, geniş gölgeli ulu ağaçların oluşturduğu bir kemerin altından kıvrılarak geçiyor, sonra bizim bahçeye doğru dik bir yokuşla iniyor, iniyor karşıdaki yaşlı, kötürüm komşu hanımın sarmaşıklı tuğla rengi eviyle yukarı doğru eğimli (bizimkinden çok daha bakımlı olan) bahçesini geçerek benim o anda zevkle geğirip, çalıştığım noktadan göremediğim ön bahçe kapısının ardında gözden kayboluyordu. Karahindibalar yavaş yavaş tükendi. Özsuyu kokusu ananas kokusuna karıştı. Son zamanlarda gelip gidişlerini farkında olmadan izlediğim Marion ve Mabel adlı iki küçük kız (ama kim tutabilirdi Lolita'nın yerini?), biri bisikletini iter öbürü kağıt bir külahtan bir şeyler yerken bir ağızdan şıkır şıkır sesleriyle bağıra çağıra konuşuyorlar, hem konuşup hem de bir çağlayandan dökülürcesine, ani bir inişle bizim Lawn Sokağı'na bağlanan ana caddeye doğru yürüyorlardı. Karşıdaki hanımın şoförü ve bahçıvanı olan Leslie adlı sevimli, atletik zenci uzaktan ağzını yaya yaya gülümsüyordu; bağırdı, yeniden bağırdı, el kol işaretleriyle bugün bayağı çalışkan olduğumu söylemeye çalıştı. Zengin hurdacının delimsirek köpeği, mavi bir arabanın ardından havlayarak koştu - yok, Charlotte'unki değil, iki küçük kızdan daha güzel olanı (Mabel olabilir) ayağında şortu, içini dolduramadığı küçük sutyeni, parlak saçlarıyla - keçi ayaklı Tanrılar aşkına söyleyin, supericiği değil de ne bu!- sokak boyunca koşarak geri döndü, elindeki kesekağıdını buruşturdu, tam Mr. ve Mrs. Humbert'in bahçe kapısı önünden geçerken kır keçisi Humbert'in görüş açısından çıktı, gitti. O anda ana caddenin yapraklı gölgeli arasından portbagaj bir otomobil fırladı, bir an, gölgeler üzerinde çatlayıp kırılana kadar, kendi de gölgelikten payını alarak deli gibi iki yana sarsıldı; sürücü dışarı çıkardığı eliyle arabanın tepesini kavrıyor, hurdacının köpeği de arabanın yanı sıra koşuyordu. Şöyle bir gülümseyecek kadar zaman geçti geçmedi, gittikçe hızlanan büyük, mavi otomobilin yuvaya dönüşüne tanık olduğumu anladım - kalp atışlarım hızlanmıştı. Otomobil kayar gibi yokuş aşağı indi, evin köşesinde gözden kayboldu. Charlotte'un yüzünü yandan şöyle bir gördüm; benzi atmıştı, en ufak bir hareket yoktu yüzünde.Birden, yukarı çıkıncaya kadar gidip gitmediğimi anlayamayacağı geldi aklıma. Biraz sonra, yüzünde büyük bir keder ifadesiyle Lo'nun odasının penceresinden aşağıya, bana doğru baktığını gördüm. Basamakları ikişer üçer çıkarak, o daha çıkmadan, odaya girmeyi başardım.</p>

  <p class="calibre_7" id="filepos191560"><span class="calibre1"><span class="bold">18</span></span></p>

  <p class="calibre_6">Eğer gelin de damat da dulsa, gelin 'küçük, sevimli kasabamızda' iki yıl bile oturmamışsa, damat da onun yanında ancak bir aydır kiracılık ediyorsa, 'mösyö' bu Allahın cezası işin bir an önce sona erdirilmesini istiyor, 'madam' da buna hoşgörülü bir gülücükle boyun eğiyorsa, işte sevgili okuyucum, o zaman nikah 'sessiz, sedasız' kıyılır genellikle. Gelin nazlı duvağını tutturmak üzere portakal çiçeklerinden bir taçla yetinir, düğün günü eline aldığı dua kitabının yaprakları arasına orkide falan da koymaz. Gelinin küçük kızı da Bay ve Bayan Humbert'in hayatlarını birleştiren törene güzelim bir menekşe çeşnisi katabilirdi; ne var ki köşeye sıkıştırılmış Lolita'ma daha şimdiden pek fazla yaklaşmaya cesaretim olmadığından küçüğü, pek sevdiği Q. kampından ayırmanın yerinde olmayacağı görüşünü benimsemek zorunda kaldım.</p>

  <p class="calibre_3">Sözde tutku dolu, yalnız bir kadın olan Charlotte'cuğum gündelik hayatında fazlasıyla gerçekçiydi, çoğunluğa ayak uydurmaya bayılıyordu. Dahası, kalbiyle gözyaşlarına söz geçirememesine karşın, ilkeleri olan bir kadındı. Belli ölçüde metresim olur olmaz (belli ölçüde diyorum, çünkü bütün uyarıcılara karşın eli ayağı birbirine dolaşan, ama istekli 'cheri'si - ne kahraman bir cheri'ydim bendeniz ama! - başta biraz ıkınıp sıkındıysa da sonraları kulağına ancak Avrupalı erkeklerin bilebileceği türden aşk sözleri fısıldayarak arayı kapattı) sağolsun, beni hemen Tanrı'yla olan ilişkilerim konusunda sorguya çekmeye kalkıştı. Ona bu konuda oldukça açık görüşlü olduğumu söyleyebilirdim, ama bunun yerine bayağı bir dindarlık kisvesine sığınarak evrensel bir ruhun varlığına inanç duyduğumu söyledim. Gözlerini tırnaklarına dikerek ailemin bazı garip özellikleri olup olmadığını sordu. Babamın anne tarafından büyükbabası, diyelim ki Türk olsaydı benimle evlenmekten vazgeçer miydi diye sorarak karşıladım bu soruyu. Kendisi için hiç fark etmeyeceğini söyledi; yalnız günün birinde Hıristiyan dininin Tanrı'sına inanmadığımı öğrenirse canıma kıyarmış. Öyle ciddi konuşuyordu ki, dehşetten tüylerim diken diken oldu, işte ilkeleri olan bir kadın olduğunu o zaman anladım.</p>

  <p class="calibre_3">A, çok kibardı, son derece akıcı konuşmasının herhangi bir yerinde hafifçe geğirse 'affedersiniz' demeyi unutmaz, zarf derken a'yı inceltip 'zarf der, hanım arkadaşlarına beni anlatırken hep Mr. Humbert diye söz ederdi. Kasaba sosyetesine girip biraz gözkamaştırsam hoşuna gider diye düşünüyordum. Nikah günü, Ramsdale Journal gazetesinin sosyete haberleri sütununda benimle yapılan küçük bir konuşma, yanında da Charlotte'un bir kaşı havada bir fotoğrafı çıkmış, adını da yanlış ('Hazer') yazmışlardı. Bu gafa karşın, adından söz edilmesi Charlotte'un gönlünü okşamış benim de kötücül bir neşeyle yılan çıngıraklarımı çıngırdatmama yol açmıştı. Ramsdale'de bulunduğu yirmi ay gibi bir süre içinde Charlotte, hem kilise etkinliklerine katılarak hem de Lo'nun okul arkadaşlarının daha kalburüstü olanlarının anneleriyle ahbaplık ederek çok seçkin değilse de sözü edilen bir kişi olmayı becermişti. Ne var ki, sosyete sütununda adı ilk kez çıkıyordu-bunu borçlu olduğu kişi de ben, 'yazar ve kaşif' Mr. Edgar H. Humbert'tim (Edgar'ı hava olsun diye eklemiştim adıma). McCoo'nun kardeşi adımı ve sıfatımı not ederken, neler yazdığımı sormuştu. Ona verdiğim bütün bilgiler sonunda 'tavuskuşlu, gökkuşaklı romanlar ve şairler üzerine kitaplar yazmıştır' diye çıktı. Ayrıca Charlotte ile benim birbirimizi yıllardır tanıdığımız ve benim ilk kocasının uzak bir akrabası olduğumu da eklemişti. Ben, yalandan onunla on üç yıl önce bir 'serüvenimiz' olduğunu ima etmiştim gerçi ama bunu basmamışlardı. Charlotte'a sosyete sütunlarında bazı yanlışlar bulunması gerektiğini, bunun ayrı bir çeşni katacağını söylemiştim.</p>

  <p class="calibre_3">Biz gene meraklı hikayemize dönelim. Kiracılıktan aşıklığa yükselince sadece hoşnutsuzluk ve hınç duygularına mı kapılmıştım? Hayır. Mr. Humbert içine düştüğü çıkmazın ona belli bir zevk, belli belirsiz bir aşıkdaşlık duygusu vermediğini söylerse yalan olur. Kınından sıyırmış tetikte beklediği kalleş kamasının sırtına nazlı mı nazlı bir pişmanlık nakışı işleniyordu. Oldukça yüzüne bakılır da olsa budala bir kadın olan Mrs. Haze'in, kilisenin bilgeliğine ve üyesi bulunduğu kitap kulübüne duyduğu körü körüne inancı, güzel konuşma özentilerini, o kolları ayva tüylü, tapılası on iki yaşındaki küçüğe gösterdiği sertlik ve aşağılamayı unutacağını, eli elime değdiği anda acınacak derecede şaşkına dönen bir yaratık haline geleceğini kim bilebilirdi? Lolita'nın odasının eşiğinde ilk kucaklaşma girişimim gerçekleştiğinde titreyerek 'hayır, hayır yapma rica ederim' diye geri çekilmiş odaya kaçmıştı.&nbsp;</p>

  <p class="calibre_3">Söz konusu değişiklik onu güzelleştirmişti de. Çarpık gülümsemesi birdenbire sevdiğine tapan bir kadının ışıl ışıl gülümsemesine dönüşmüştü. Şaşkınlıkla farkettim ki bu yumuşak, ıslak gülümsemede Lo'nun dondurmacıda yeni bir tatlıya gözlerini dikmiş bakar ya da terziden yeni çıkmış pahalı elbiselerimi hayranlıkla seyrederken takındığı o aklı bir karış havada, neredeyse kaçıkça, güzel gülümsemeden bir şeyler vardı. Charlotte başka bir hanımla anneliğin dertleri üzerine sohbet ederken dalar gider, büyülenmiş gibi dinlerdim onu. Amerikan kadınları 'Allahım sen bilirsin' anlamına, neredeyse ulusallaşmış bir yüz ifadesi takınırlar ki(gözlerini yukarıya doğru devirip, ağızlarını şöyle bir yana büzerler) Lo'nun da çocukça bir biçimde aynı şeyi yaptığını görmüştüm. Yatağa girmeden önce duble viskilerimizi yuvarlamıştık, bunların da yardımıyla annesini okşarken gözlerimin önünde kızını canlandırabileceğimi umuyordum, işte, bu 1934'de küçük supericiğimin içinde mini mini bir balık gibi kıvrılıp yattığı pembe beyaz göbek. Elimi sürdüğümde ya da kokladığımda kimyasal madde duygusu veren bu özene bezene boyanmış saçlar, dört direkli zifaf yatağımızda belli ışıklar altında Lolita'mın buklelerinin dokusu değilse de rengini çağrıştırabiliyordu. Capcanlı karşımda duran karıcığımı tavında dövmeye çalışırken, kendi kendime hiç değilse biyolojik olarak Lolita'cığıma bundan daha yakın olunamayacağını söylüyordum. Lolita'nın yaşındayken, diyordum, herhalde Lotte de onun kadar arzu uyandıran bir okullu kızdı; bir gün Lolita'nın da kızı olacak, aynı olay yinelenecekti... Lotte'nin okullu kız olarak neye benzediğini görebilmek için karıma bir sürü ayakkabıyı kaldırtıp (anladığıma göre ayakkabılara bayılıyordu) altından otuz bir yıllık fotoğraf albümlerini çıkarttırdım. Kötü bir ışıkta çekilmişti fotoğraflar, elbiseler dökülüyordu ama gene de Lolita'nın vücut çizgilerinden bacaklarından, elmacık kemiklerinden, kalkık burnundan oluşan bulanık bir ön-Lolita seçiliyordu. Lottelita, Lolitchen?&nbsp;</p>

  <p class="calibre_3">İşte böyle; geçmiş yılların fundalıklarını aralayıp camları puslu pencerelerden içerisini dikizledim durdum. Ama geceleri, soylu memeli, kunt kalçalı karım acınası arzular ve salakça bir şehvetle dolu okşayışlarıyla beni kocalık görevime çağırdığında, batak kara ormanların eğrelti otları arasında yol alırken boşuna izini sürdüğüm hep bir supericiği kokusuydu.</p>

  <p class="calibre_3">Zavallı karımın nasıl nazik, nasıl yürekler acısı olduğunu anlatamam. İnsanın başını döndürecek kadar çiğ renkli mutfağımızda otururduk; her yanımız krom nikelaj kaplama pırıltıları saçar, tepemizde Nalburiye Koll. Şti.'nin takvimi asılı durur, karım o şirin mi şirin kahvaltı köşemizde (Charlotte ile Humbert gerçekten okullu aşıklar olsalar işte böyle kahve köşelerinde birbirlerine göz süzerlerdi diye düşünüyordu Charlotte) dirseğini masanın plastik yüzeyine, yumruğunu da yanağına dayar, iç bunaltan bir sevecenlikle salamlı yumurta yiyişimi seyrederdi. Humbert'in suratı sinirli tikler içinde seğirip dursa da onun gözünde bu surat güzellikte, canlılıkta ancak beyaz emaye buzdolabımızın yüzeyinde güneşle oynaşan yaprak gölgeleriyle yarışabilirdi. Benim içten içe öfkeden kudurmam onun için aşkın suskunluğu anlamına geliyordu. Onun oldukça dar gelirine eklediğim kendi küçük gelirim gözüne müthiş bir servet gibi görünüyordu. İkimizin parası birleşince bütün orta sınıf gereksinmelerimizi karşılayabilir olmuştuk gerçi, ama asıl neden onun gözünde benim paramın bile erkekliğimin büyüsüne bürünmesiydi. Ortak banka hesabımız güney eyaletlerindeki bulvarlar gibiydi. Öğle vakti bıçak gibi bir çizgiyle ikiyi ayrılır bu yollar -bir yanları gölge, bir yanları güneştir.Ufakta bir nokta olup pembe dağlara kavuşuncaya kadar uzak giderler.&nbsp;</p>

  <p class="calibre_3">Birlikte geçirdiğimiz elli güne yılların etkinliğini sığdırdı Charlotte. Sanki aşık olduğum çocuğun annesiyle evlenerek kadına gençlik bereketi aşılamışım gibi, çoktandır bir kenara bıraktığı ya da önceleri pek ilgilenmediği işleri uğraş edinmişti. Bayağı bir yeni gelin hamaratlığıyla 'yuvasını güzelleştirmeye' girişmişti. Evin her köşesini ezbere biliyordum; iskemlemde oturup Lolita'nın koşuşup durduğu yerlerin haritasını aklıma çizdiğim günlerde bu evle, bu evin bütün çirkinliği, pisliğiyle bir çeşit duygu ortaklığı kurmuştum.&nbsp;<span style="text-indent: 2em; font-size: 1em; line-height: 1.2;">Zavallı yapının, Charlotte'un planladığı sarının değişik tonlarında badana, boya banyosu ya da cici - bicileştirme gibi köktenci yeniliklere nasıl ayak dirediğini sezer gibiydim. Tanrıya şükür o kadarına kalkışmadı ama pencere gölgeliklerini sabunlu sularla yıkamak, panjur kanatlarını parafinlemek, yeni storlar ve perdeler satın almak, beğenmeyip geri vermek, gene yenilerini almak gibi konularda korkunç bir enerji harcadığı da bir gerçekti; bir kuruntu, bir kuruntu - dudak büzmeler, kaş çatmalar, kendi kendine gülümsemeler hengamesi sürdü gitti günlerce. Kretonla mı kaplamalıydı koltukları, çizgili pamukludan kumaşla mı? Kanepelerin rengi, bu arada üzerinde bir zamanlar cennet köpüğü gibi yavaşça içime doğan mutluluğun gerçekleştiği kutsal kanapenin de rengini değiştirdi. Mobilyalara yeni bir düzen verdi. Ev dergilerinden birindeki bir yazıda 'komodinlerle, üzerlerinde duran bir örnek abajurların pekala da ayrı ayrı kullanılabileceğini' okumuş, yeni kararını kutlamıştı.&nbsp;</span><span style="text-indent: 2em; font-size: 1em; line-height: 1.2;">'Eviniz Kişiliğinizin Aynasıdır' adlı kitabın hanım yazarına hayrandı, o da küçük, dik arkalıklı iskemlelerle incecik bacaklı sehpalardan nefret etmeyi görev bildi. Bol camlı, geniş pencereli, koyu renk tahta kaplamalı odaların 'erkeksi', daha zarif pencereli, daha hafif ahşap işleriyle döşenmiş odalarınsa 'kadınsı' olarak nitelendirilebileceğine inanç getirdi. Eve ilk taşındığım günlerde sağda solda gördüğüm romanların yerini resimli kataloglarla ev döşeme rehberleri almıştı artık. Filadelfiya, Roosevelt Caddesi 4640 numaradaki bir adresten iki kişilik yatağımız için '312 adet yaylı, atlas kılıflı' bir şilte ısmarlamıştı. Üzerinde ne yapacaktık bilmiyorum ya, eski şiltemiz bana yeterince dayanıklı ve esnek görünüyordu.</span></p>

  <p class="calibre_3">Merhum kocası gibi kendisi de Orta Batı eyaletlerinin birinden gelen Charlotte bir doğu eyaletinin gözbebeği olan nazlı Ramsdale kasabasında daha kasabanın bütün seçkin yerlilerini tanıyacak kadar uzun süre oturmamıştı. Çayırlığın arkasındaki derme çatma, ahşap saray bozuntusu evinde oturan şen dişçiyle az çok ahbaplığı vardı. Anacaddenin köşesindeki korkunç, beyaz boyalı 'kolonyal' evin sahibi bulunan zengin hurdacının 'burnu büyük' karısıyla da kilisedeki bir çayda tanışmıştı. Ara sıra da karşıdaki hanımın 'ziyaretine giderdi'. Ama evlerine gittiği, telefonlaştığı, açıkhava kermeslerinde görüştüğü şık hanımlar arasında Mrs. Grave, Mrs. Sheridan, Mrs. McCrystal, Mrs. Knight ve başka bazıları vardı ki bunlar kasabanın daha bir oturaklı hanımlarıydı ve Charlotte'cuğumu sık sık arayıp sordukları söylenemezdi. Aslında, gerçekten yakın ve art niyetsiz dostluk ilişkileri içinde bulunduğu tek çift, Şili'ye yaptıkları iş gezisinden yeni, dönen Farlow'lardi. Gelir gelmez Chatfield'ler, McCoo'lar ve daha bir iki kişiyle düğün törenimize de katılmıştı bu Farlow'lar. (Hurdacı Hanım ya da ondan da kibirli olan Talbot'un karısı törene katılmamışlardı) John Farlow orta yaşlı, sessiz, kendince atletik, kendince başarılı bir spor eşyaları alım satıcısıydı; kırk mil uzaklıktaki Parkington'da bürosu vardı. Colt marka silahıma kurşun bulup, bir pazar günü ormanda yürüyüş yaparken bana silah kullanmayı öğreten de oydu. Hafifçe gülümseyerek ikinci meslek olarak avukatlıkla uğraştığını söylerdi. 'Charlotte'un yasal işlerinin bir kısmına o bakıyordu.' Genç denebilecek yaştaki karısı Jean (aynı zamanda büyük kuzeni de oluyordu) uzun kollu, uzun bacaklı bir kızdı, kocaman alacalı bulacak çerçeveli gözlükler takardı, bokser cinsi iki köpeği, sivri uçlu bir çift memesi ve bir tane de kocaman, kırmızıya boyalı ağzı bulunmaktaydı. Resim de - çoğunlukla da manzara ve portreler - yapardı. Çok iyi hatırlıyorum, bir gün kokteyllerimizi yudumlarken yaptığı bir resmi, gülpembesi-balrengi tenli yeğeni küçük Rosaline'in izci elbisesi içindeki yeşil bereli, yeşil kemerli, saçları omuzlarına dökülen resmini övmüştüm. John da piposunu eline almış, Dolly ile (Dolita'm benim!) Rosaline'in okulda birbirlerine bu kadar hoşgörüsüz davranmalarının üzücü olduğunu, ama her ikisi de kamplarından döndüklerinde birbirleriyle daha iyi geçineceklerini umduğunu -umduğumuzu- belirtmişti. Söz okuldan açıldı. İyi yönleri de vardı, kötü yönleri de. 'Tabii burada alım satımla uğraşanların çoğu İtalyan azınlıktan,' dedi John, 'ama öte yandan daha beteri olabilirdi, neyse ki -' 'Keşke,' diye sözünü kesti Jean gülerek. 'Dolly ve Rosaline yazı birlikte geçiriyor olsalardı.' Lo'nun kamptan dönüşünü canlandırdım gözümün önünde -teni koyu kahve, sıcacık, güneşten yarı baygın, mahmur- ve birden tutkudan, sabırsızlıktan ağlayacağım sandım.</p>

  <p class="calibre_7" id="filepos206842"><span class="calibre1"><span class="bold">19</span></span></p>

  <p class="calibre_6">Hazır işler yolunda giderken (çok yakında kötü bir kaza olacak) Mrs. Humbert hakkında bir iki şey daha anlatayım,. İçindeki sahiplenme eğiliminin farkına varmamış değildim ama hayatımda onunla özdeş olmayan her şeyi böylesine kıskanacağı aklıma gelmemişti. Geçmişim konusunda amansız, doymak bilmez bir merak besliyordu. Geçmişteki bütün aşklarımı bir bir anlatayım, anlatırken de hepsine sövüp sayayım, üzerlerinde tepmeyim, yerlere kapanıp hepsini sonsuza kadar reddedeyim, böylece geçmişimi tuzla buz edeyim istiyordu. Valeria'yla olan evliliğimi anlattırdı bana, Valeria'yı da biliyorsunuz... Ama bunun dışında Charlotte duyup da zevklensin diye yığınla metres uydurmak ya da olanları şişirmek zorunda kaldım. Tek Charlotte'u mutlu etmek için ona resimli metresler katalogu düzdüm; hepsinin kendilerine özgü nitelikleri olmalı, biri öbürüne benzememeliydi. Hani Amerikan dergilerinde reklamlar vardır, bir grup okullu küçük görürsünüz, ırk dengesi çaktırmadan sağlanmaya çalışılmıştır; aralarında bir tek, sadece bir ama şirin mi şirin, çikolata rengi, cin bakışlı bir zenci çocuk vardır. İlk sıranın tam ortasına yerleştirilmiştir. İşte ben de öyle sunuyordum metreslerimi; olgun ve solgun sarışınlar, ateşli kumrallar, arzu dolu kızıl saçlılar genelevde gösteriye çıkmış gibi gülümseyip kalça kıvırıyorlardı. Ne kadar yosma, ne kadar yavan olurlarsa Charlotte'un o kadar gözüne giriyorlardı.</p>

  <p class="calibre_3">Hayatımda ne bu kadar çok itirafta bulunmuş ne de bu kadar çok itiraf dinlemiştim. İlk oynaşmasından son koca avına kadar, 'aşk hayatım' dediği şeyi anlatırken takındığı içtenlik ve sadelik tavrı, ahlaki olarak benim yalan dolanla bezeli hikayelerimle taban tabana zıt olmakla birlikte arada teknik açıdan akrabalık vardı. İkimiz de aynı malzemeyi (melodramlar, psikolojik çözümlemeler ve ucuz romanlar) kullanıyorduk, ben o malzemeden karakter çalıyordum, Charlotte ise üslup... Charlotte neşemi yersiz bulsa da onun ağzından merhum Harold Haze'in kendine özgü bazı yatak alışkanlıklarını dinlemek epey eğlendirmişti beni. Ne var ki bunun dışında Charlotte'un özyaşam öyküsü, kendisi masaya yatırılıp otopsisi yapılsa ne kadar ilginç olursa o kadar ilginçti işte. Sürekli perhizlere girmesine karşın, ondan daha 'sağlıklı' bir kadın tanıdığımı hatırlamıyorum.</p>

  <p class="calibre_3">Lolitamdan çok ender söz ederdi. Solgun yatak odamızdaki bütün fotoğrafları bir kenara atıp baş köşeye yerleştirdiği sarışın erkek çocuk fotoğrafındaki bebekten çok daha ender hem de... Gene bayağılık coşkusuna kapıldığı anlardan birinde ölü oğlunun ruhunun ikinci evliliğinden olacak çocuğunun bedenine girerek yeniden dünyaya döneceğini ileri sürmüştü. Gerçi Humbert soyuna merhum Harold'un tıpkısı bir bebek katmaya hiç de niyetim yoktu. (Lolita'yı biraz da yasak bir baba- kız aşkının verdiği zevkle, kendi kızım sayıyordum artık!) ama uzunca sürecek bir gebeliğin, derli toplu bir sezeryan ameliyatının ve doğum sonrasının başka ufak tefek sorunlarının belki de önümüzdeki ilkbaharın tümünü alacağını, bana da haftalar boyu Lolita'mla baş başa kalma fırsatı sağlayacağını aklımdan geçiriyordum. Supericiğim hiç karşı koymayacaktı, öyle bir uyku hapı ziyafeti çekecektim ki ona!</p>

  <p class="calibre_3">Charlotte tek kelimeyle nefret ediyordu kızından! Bana en acımasızca gelen de neydi biliyor musunuz; Şikago basımı geri zekalı bir kitap ('Çocuğunuzun Gelişim Rehberi') bulmuş, bunun içindeki bütün anket sorularını hiç üşenmeden birer birer cevaplamıştı. Bu abuk sabuk şey yıllara bölünmüştü, annelerin çocuğun her doğum gününde bir çeşit hal ve gidiş raporu vermesi isteniyordu. Lo'nun on ikinci doğum günü olan 1947 Ocağı'nda Charlotte Haze (kızlık adı Becker) 'Çocuğunuzun Kişiliği' başlığı altında kümelenmiş kırk kadar kişilik özelliğinden on tanesinin altını özenle çizmişti; saldırgan, taşkın, güç beğenir, sabırsız, sinirli, aşırı meraklı, kayıtsız, olumsuz (altı iki kere çizilmişti) ve inatçı. Geriye kalan neşeli, arkadaş canlısı, enerjik vb. gibi otuz kadar kişilik özelliği es geçirmişti. Gerçekten deli ederdi insanı bu kadın!&nbsp;<span style="text-indent: 2em; font-size: 1em; line-height: 1.2;">Lo'cuğumun evin dört bir yanına dağılan, dağılıp da oldukları yerde küçük, uykulu tavşancıklar gibi kalakalan eşyalarını görmesin, deli gibi üzerlerine saldırır, yumuşakbaşlı karıcığımda başka zamanlarda hiç tanık olmadığım bir hışımla sağa sola fırlatırdı. Ne bilsin kadıncağız midem bozulup da (yaptığı türlü çeşit sosları adam etmeye çalışıyordum) kiliseye giderken ona eşlik edemediğim bir gün de onu Lolita'nın bilek zincirlerinden biriyle aldattığımı! Hele bir içim su sevgilimin mektuplarına gösterdiği tepki:</span></p>

  <p class="calibre_3"><i>Anneciğim, Hum'cığım,&nbsp;</i></p>

  <p class="calibre_3"><i>Umarım iyisinizdir. Şekerler için çok teşekkür ederim.&nbsp;</i></p>

  <p class="calibre_3"><i>Ben -üstünü çizip yeniden yazmış- süveterimi ormanda kaybettim. Burada son günlerde havalar soğuk. Vakit geçiriyorum. Sevgiler.</i></p>

  <p class="calibre_3"><i>DOLLY&nbsp;</i></p>

  <p class="calibre_3">'Aptal çocuk,' dedi Mrs, Humbert, 'vakit geçiriyormuş, İyi vakit geçiriyorum,' diye yazacağı yerde. Süveteri de saf yündendi, hem lütfen şeker göndermeden önce bana sorsan iyi edersin.</p>

  <p class="calibre_7" id="filepos212644"><span class="calibre1"><span class="bold">20</span></span></p>

  <p class="calibre_6">Ramsdale'den birkaç mil uzaklıkta bir orman gölü vardı (Hourglass Gölü - başında bir 'h' varmış); temmuz sonu bir hafta süren müthiş sıcaklar sırasında her gün arabayla oraya gittik. Şimdi, orada son kez birlikte yüzdüğümüz, cehennem gibi sıcak bir salı sabahı olanları cansıkıcı ayrıntılara inerek anlatmak zorundayım.</p>

  <p class="calibre_3">Arabayı anayoldan çok uzak olmayan bir park yerinde bırakmış, çam ormanlarından geçen bir patikadan aşağı iniyorduk ki Charlotte, Jean Farlow'un geçen pazar sabahı saat beşte 'ilginç ışık oyunları' yakalamak için (Jean klasik ressamlar geleneğini izlerdi) ormana indiğinde zenci şoför Leslie'yi, John'un deyimiyle 'doğal abanoz mayosuyla' suya dalarken gördüğünü anlattı.&nbsp;</p>

  <p class="calibre_3">'Su,' dedim, 'oldukça soğuktu herhalde.'</p>

  <p class="calibre_3">'Mesele o değil,' dedi mantıklı mı mantıklı, manasız mı manasız karıcığım. 'Zeka düzeyi normalin altında adamın, anlatabiliyor muyum? Hem ayrıca,' diye sürdürdü (bu sağdan soldan derlenip toplanmış yarım yamalak bilgilerle kurduğu cümleler içime fenalık vermeye başlamıştı) 'yanılmıyorsam bizim Louise de bu budalaya aşık.'</p>

  <p class="calibre_3">''Yanılmıyorsaymış', 'Yanılmıyorsak kızınız Dolly geçen dönemlerde gösterdiği başarıyı...' falan filan. (Eski bir öğrenci durum raporundan aşırmış)&nbsp;</p>

  <p class="calibre_3">Humbert'ler ayaklarında sandaletleri, üzerlerinde plaj elbiseleri yürümeye devam ettiler.</p>

  <p class="calibre_3">'Biliyor musun Hum, en çok istediğim şeylerden biri de şu' dedi Hum'ın eşi, başını yere eğmişti, isteğinin gücü bir an korkutmuştu onu, hardal rengi toprağa dikti gözlerini, oradan güç aldı sanki 'Şu Talbot'ların sözünü ettiği Alman kız gibi gerçek bir hizmetçi tutmak istiyorum. Bizde kalacak tabii.'&nbsp;</p>

  <p class="calibre_3">'Yer yok,' dedim.</p>

  <p class="calibre_3">'Hadi canım,' dedi gizemli bir gülümsemeyle, 'gerçekten de cheri, Humbert'lerin yuvasının geniş olanaklarını küçümsüyorsun. Lo'nun odasını veririz. O sıçan deliğini konuk odası yapmayı düşünüyordum zaten. Evin en soğuk, en berbat odası'.</p>

  <p class="calibre_3">'Ne diyorsun sen?' dedim, yüzümün derisi elmacıklarımın üzerinden gerilmeye başlamıştı (bunu söylemek gereğini duyuyorum çünkü kızımın cildi de aynı olaylar karşısında bu tepkiyi gösterir - kulaklarına inanamama, iğrenme, dünyaların başına yıkılması!)&nbsp;</p>

  <p class="calibre_3">'Aranızda romantik ilişkiler olursa kıskanırım diye mi korkuyorsun?' dedi karım - kendini o odanın eşiğinde benim kollarıma atması olayını kastediyordu güya.</p>

  <p class="calibre_3">'Yok canım,' dedim. 'Sadece konukların ya da hizmetçin oraya yerleşirse kızını nereye yerleştireceksin onu merak ediyorum.'</p>

  <p class="calibre_3">'Ah,' dedi Mrs. Humbert, hülyalı bir gülücük takınarak, 'ah' sesini çıkarırken aynı anda da bir kaşını havaya kaldırmış, içini çekmişti. 'Korkarım küçük Lo bu tasarıların hiçbirine dahil değil, hiçbirine... Küçük Lo kamptan çıkar çıkmaz dosdoğru kendisini sıkı bir disiplin ve biraz da dini terbiyeyle yetiştirecek bir yatılı okula gidecek. Sonra da Beardsley Koleji'ne. Her şeyi düşündüm, merak etme sen'.&nbsp;</p>

  <p class="calibre_3">Kendisinin, Mrs. Humbert'in de şu üşengeçlik illetinden kurtulup, Miss Phalen'in St. Algebra Koleji'nde öğretmenlik yapan kızkardeşine bir an önce yazması gerektiğini sözlerine ekledi. Göl, gözalıcı, renkleri içinde gözümüzün önünde belirmişti. Güneş gözlüklerimi arabada unuttuğumu, ona yetişeceğimi söyledim.</p>

  <p class="calibre_3">Kişinin çaresizlikle ellerini oğuşturmasının sadece romanlarda rastlanan bir hareket olduğunu düşünmüşümdür her zaman -Ortaçağlardan kalma bir törenselliğin belli belirsiz kalıntısıdır belki de... Ama çaresizlikten, çaresizliğimin indirdiği darbeden bir süre kendimi alabilmek için ormanlara daldığımda içinde bulunduğum duyguları sessizce dışa vurabileceğim tek hareket ellerimi oğuşturmak (Tanrım, bir bak şu zincirlerime!) oldu.</p>

  <p class="calibre_3">Charlotte, Valeria olsaydı duruma nasıl el koyacağımı bilirdim. 'El koymak' yerinde bir deyim; o eski, mutlu günlerde şişko Valeçka'mın hassas bileğini (bisikletten düşüp de üzerine kapaklandığı bileğini) şöyle hafifçe büküvererek kararını değiştirtebilirdim. Ama Charlotte söz konusu olunca bu çeşit bir önlem almaya kalkışmak olacak şey değildi. Charlotte'un Amerikalı alaycılığı ürkütüyordu beni. Onu bana olan tutkusunu kullanarak avucumun içinde tutabileceğimi sanmakla ne kadar aldanmışım! Tapındığı Humbert görüntüsünü yıkmaya yürek bulamıyordum kendimde. Sevgilimin içime korku salan dadısı rolündeyken ona dalkavukluk etmiştim ya, içimde hala ona sallabaşlık eden bir yan vardı. Elimdeki tek koz Lo'suna duyduğum canavarca aşkın farkında olmamasıydı. Lo'nun benden hoşlanmasına sinirleniyordu, ama benim duygularımı da bilemezdi ya. Valeria olsa: 'Buraya bak üşütük şişko, Dolores Humbert için en iyisinin ne olacağına ben karar veririm' deyiverirdim. Charlotte'a ise (sesime yaranmaya çalışan bir adam yumuşaklığı da versem) şunları bile söyleyemezdim: 'Özür dilerim, hayatım seninle aynı düşüncede değildim. Çocuğa bir fırsat daha tanıyalım. Ben ona bir iki yıl özel ders verirdim. Sen kendin dememiş miydin bana-' Aslını isterseniz, kendimi ele vermeden Charlotte'a çocuk hakkında tek kelime bile edemezdim. Ah, tanımazsınız (ben de tanıyamamıştım) bu ilkeleri olan kadınları! Gündelik hayatın kurallarıyla görgü kurallarının, bayıldığı yemeklerin, kitapların, insanların sahteliğini göremeyen Charlotte, Lo'yu yakınımda tutmak üzere ağzımı açıp söyleyeceğim herhangi bir sözdeki gizli niyeti, sahte vurguyu hemen o an anlayıverirdi. Gündelik hayatında incelikten, zevkten yoksun, tiksindirici bir sıradanlık örneği olsa da, çaldığı müzikteki falsolu notayı şeytani bir kesinlikle bulup çıkarıveren bir müzisyen gibiydi. Charlotte'un istemini kırmak demek kalbini de kırmak demekti. Kalbini kırarsam kafasında yarattığı Humbert görüntüsünü de yıkmış olacaktım. 'Ya Lolita'yla istediğimi yaparım, sen de bu meseleyi dallanıp budaklandırmazsın ya da bir an önce ayrılırız,' desem buzlu camdan bir kadın biblosu gibi benzi uçuverir, tane tane: 'Pekala, son sözün buysa bu iş burada biter', derdi. Biter mi biterdi.&nbsp;</p>

  <p class="calibre_3">İşte içine düştüğüm bela buydu. Park yerine kadar gittiğimi ve bahçe pompasından bir avuç pas tadında su çekip, sanki bu su bana büyülü bir bilgelik, gençlik, özgürlük, belki de küçük bir cariye verecekmişçesine kana kana içtiğimi hatırlıyorum. Bir süre, üzerimde mor plaj elbisem, ayağımın ucunda sallanan plaj terliklerim, rüzgarda hışırdayan çam ağaçlarının altındaki kaba saba ağaç masalardan birinin ucuna iliştim. Biraz ileride, şortlu, sütyenli iki küçük kız üzerine güneş lekeleri vurmuş, kapısında 'Kadınlar' yazılı tuvalet kabininden çıktılar. Çiklet çiğneyen Mabel (ya da Mabel'in ikizi) aklı bir karış havada, bisikletini itmeye çalışırken Marion da sineklerden kurtulmak üzere başını bir o yana bir bu yana sallayarak bacaklarını iki yana açtı, bisikletin selesine oturdu. Hoplaya zıplaya, acele etmeden uzaklaşıp ışığa, gölgeye karıştılar! Lolita Baba kız biz de şu ormanlara karışsak gitsek! En akla yakın çözüm Mrs. Humbert'i ortadan kaldırmaktı. Ama nasıl?&nbsp;</p>

  <p class="calibre_3">İnsanoğlu kusursuz cinayet işleyemez; ama kader işleyebilir. Geçtiğimiz yüzyılın sonunda Güney Fransa'da Arles'da geçen ünlü Matmazel Lacour olayını mutlaka duymuşsunuzdur. Albay Lacour'la evlendikten kısa bir süre sonra kalabalık bir sokağın ortasında matmazelin yanına, sonradan gizliden gizliye seviştiği adam olduğu ortaya çıkan, kimliği belirsiz, bir seksen boyunda sakallı bir adam yanaşır, kadını üç yerinden öldürücü yaralar alacak biçimde bıçaklar. Bu arada buldok köpeği gibi ufak tefek ve sıkı bir herif olan albay dişlerini katilin koluna geçirmiştir. Cinayetin sorumlusu, tam ufak tefek azgın kocanın çenelerini gevşetmek üzere uğraşırken, mucizeli, güzel bir raslantı sonucu (çevrelerini birçok seyirci almıştır bu arada) yakındaki evlerden birindeki odasında çeşitli patlayıcılarla uğraşan çatlak bir İtalyan, kaza eseri korkunç bir patlamaya neden olur ve biran içinde sokak duman, tepeden dökülen tuğla parçaları ve kaçışan insanlarla dolu bir mahşer yerine döner, patlama (yiğit albay Lacour'u iki seksen yere uzatması dışında) kimseye zarar vermemiştir; ne var ki hanımın intikam hırsıyla yanıp tutuşan aşığı kaçışanların arasına karışmış ve -evet, muradına ererek ömrünün sonuna kadar mutlu yaşamıştır.</p>

  <p class="calibre_3">Şimdi bakın cinayet sorumlusu kendi başına dörtbaşı mamur bir temizlik harekatına giriştiğinde neler oluyor.&nbsp;</p>

  <p class="calibre_3">Yürüyerek Hourglass Gölü'ne döndüm. Bizim ve öbür birkaç seçkin çiftin (Farlow'lar, Chatfieldler) suya girdiğimiz yer bir tür küçük koy oluşturuyordu. Charlotte'cuğum burasını özel plajımız saydığı için seviyordu. Asıl yüzme tesisleri (ya da Ramsdale Journal gazetesinin arasıra dediği gibi, 'boğulma tesisleri') kum saati biçimindeki gölün sol (doğu) yakasında bulunuyor, küçük koyumuzdan görülmüyordu. Sağımızdaki çamlar biraz aşağıda sazlıklara karışıp bir yay çiziyor, sazlık ise karşı yakada gene çam ormanına kavuşuyordu.</p>

  <p class="calibre_3">Karımın yanına öylesine sessizce çöktüm ki, beni görünce irkildi.</p>

  <p class="calibre_3">'Girelim mi?' diye sordu.</p>

  <p class="calibre_3">'Bir dakika, gireceğiz. Aklıma bir şey geldi de.'&nbsp;</p>

  <p class="calibre_3">Düşündüm. Bir dakika geçmişti.</p>

  <p class="calibre_3">'Tamam. Haydi giriyoruz.'</p>

  <p class="calibre_3">Aklına gelenlerde ben de var mıydım?'</p>

  <p class="calibre_3">'Hem de nasıl'.&nbsp;</p>

  <p class="calibre_3">'Umarım öyledir' dedi, suya girerek. Su hemen tüyleri diken diken olmuş kalçalarına ulaşmıştı. Siyah deniz bonesi içinde suratı oldukça sıradan gözüken Charlotte, ileriye uzattığı ellerini bitiştirdi, dudaklarını sıkı sıkı kapadı, büyük bir şapırtıyla ok gibi ileri, sulara atıldı.</p>

  <p class="calibre_3">Yavaşça, gölün yüzeyinde oynaşan pırıltıların ortasına doğru yüzerek açılıyorduk.</p>

  <p class="calibre_3">Karşı kıyıda, en azından bir ayak ötede (suyun üzerinde yürümenin mümkün olduğunu varsayarsak) kıyının kendilerine ait bölümünde minik kunduzlar gibi çalışıp duran iki adam görülüyordu. Kim olduklarını çok iyi biliyordum; Polonya asıllı emekli bir polis memuruyla, gölün o yakasındaki kerestenin çoğuna sahip bulunan emekli bir musluk tamircisi. Ne yaptıklarını da biliyordum -sırf kendilerine uğraş, avuntu olsun diye bir rıhtım inşa ediyorlardı. O cüce görünüşlü kolların salladığı çekiçlerin darbeleri bize kulakları sağır eden gürültüler halinde ulaşıyordu. Kukla oynatıyorlardı da sanki, ses düzeninden sorumlu adam kuklacıyla bir türlü uyum sağlayamıyordu. Hele mini mini her darbenin çıkardığı o dolgun ses, darbenin görsel cılızlığına öylesine ters düşüyordu ki...</p>

  <p class="calibre_3">'Bizim' plajın beyaz kumlu, ensiz kumsalı -biraz açılmış, derinlere gelmiştik- hafta içinde oldukça tenha olurdu. Karşıdaki minik, çalışkan adamlarla tepemizde vızıldayıp sonra maviliğe dalarak kaybolan koyu kırmızı renkli özel bir uçak dışında çevrede kimsecikler yoktu. Şöyle usta işi, hafif su kabarcıklı bir cinayet için bulunmaz ortamdı. Asıl incelik de, yasa adamıyla su adamının kazayı farkedecek kadar yakında, ama cinayeti farketmeyecek kadar uzakta olmalarıydı. Çılgın gibi çırpınıp, çığlık çığlığa imdat isteyen, 'Karım boğuluyor kurtarın' diye bağıran bir yüzücünün sesini duyarlardı da, aslında kafası tıkır tıkır işleyen aynı yüzücünün suyun içinde, karısını ayaklarının altına almış işini bitirmekte olduğunu farketmeyecek kadar uzaktaydılar (kafalarını kaldırıp önceden bakmazlarsa tabii). İş daha o aşamada değildi, sadece eldeki verilerin sağladığı kolaylığı, ortamın ne kadar uygun olduğunu belirtmek istiyorum! İşte Charlotte olanca ciddiyetiyle paytak paytak yüzüp duruyordu (pek sıradan bir denizkızıydı!) ama bu kararlılıktan belli bir keyif almadığı da söylenemezdi. (Denizkocası yanında değil miydi?!). Bütün uğraşmalarına rağmen güneşte o kadar az yanmış ıslak yüzünün parlak beyazlığını, solgun dudaklarını, açık yüksek alnını, sıkı siyah bonesini, etli ıslak ensesini ileriki bir hatırlamanın çiğ duruluğu içinde (hani bilirsiniz, eşyayı bir zamanlar gördüğünüzü hatırladığınız gibi görmek istersiniz) görüyordum. Biliyordum, şöyle bir sırtüstü uzansam, derin bir soluk alsam, ayak bileğinden kavrayıp artık benim olan o cesetle suya dalıversem bu iş olacaktı. Ceset diyorum, çünkü şaşkınlık, panik ve ne yapacağını bilememezlik ilk ağızda gölün suyundan ölümcül bir miktar yutmasına yol açacak, bu arada ben de gözlerim açık olarak en azından bir dakika kadar suyun altında kalabilecektim. Tasarladığım cinayetin kara uzayında bu ölümcül el hareketleri kayan bir yıldızın kuyruğu gibi söndü gitti. Sessiz, korkunç bir bale gösterisiydi sanki; erkek dansçı kadını ayağından yakalıyor, yıldırım gibi sulu bir alacakaranlığın içine dalıyordu. Onu suyun içinde, ayaklarımın altında tutarken bir ara hava almaya çıkabilir, sonra gerektikçe gene suya dalabilirdim. Perde ancak Charlotte için bir daha açılmamacasına kapandığında, imdat istemek üzere sesimi yükseltebilirdim. Yirmi dakika sonra gitgide büyüyen kuklalar o yarım yamalak boyalı kayıklarıyla yanımıza vardıklarında, 'adale kasılması'na ya da 'damar çatlamasına' ya da her ikisine birden kurban giden zavallı Mrs. Humbert Humbert gölün mürekkepsi batağında, şıkır şıkır su yüzeyinin otuz kulaç altında tepetaklak duruyor olacaktı.</p>

  <p class="calibre_3">Ne kadar basit değil mi? Ama n'aparsınız elimi kaldırıp uygulayacak yürek yoktu bende!</p>

  <p class="calibre_3">Yanı başımda, sahibine güvenen, hantal bir fok gibi yüzüyordu, mantığın sesi kulağımın dibinde çınladı: haydi, tam sırası! Yapamıyordum işte! Sessizce gerisin geriye sahile döndüm, o da büyük bir ciddiyetle uslu uslu beni izledi; zebanilerin kışkırtmaları kulaklarımda çınlıyordu ama hala, hala bu kaygan, koca gövdeli zavallı yaratığı boğmaya elim varmıyordu. Kulaklarımdaki cehennem çınlaması gitgide hafifledi, uzaklaştı. O zaman anladım ki iç burkucu gerçek, onu ne yarın, ne cuma günü ne de başka bir gün ya da gece öldüremeyeceğimdi. Evet, Valeria'nın göğüslerine rastgele vurarak çürütmeyi ya da onu başka bir biçimde incitmeyi kurabiliyordum. Aynı seçiklikle, aşığını göbeğinin altında nişan alarak geberttiğimi, onunda 'ahhh!' diye bir ses çıkartarak yere çöktüğünü gözlerimin önünde canlandırabiliyordum. Ama Charlotte'u öldürmek... Hem kimbilir belki de işler bu sabahki gibi kalmaz, daha iyiye gidebilirdi... Suya şapırtıyla inen o koca ayağını kavradığımda, o şaşkın bakışlarıyla karşılaşmayacak, o korkunç sesini duymayacak olsam... İşi sonuna kadar götürebilsem bile, hayaleti hayatım boyunca peşimi bırakmazdı ki. Yıl 1947 değil de 1447 olsa eline şövalye yüzüğümün oyuğundan basmakalıp bir zehir akıtmak ya da nazlı bir ölüm şerbeti sunmak yoluyla yufka yüreğimi susturabilirdim. Ne var ki duvarları ipekli duvar kağıdıyla kaplı geçmişin saraylarında işe yarayabilecek olan bu yöntem her şeye burnunu sokan orta sınıfların dönemi olan günümüzde eskisi kadar başarılı olmayacaktı. Bugün, başarılı bir cani olmak için bilim adamı olmak gerekiyor. Yok, yok ben ikisi de olamazdım. Sayın jüri üyeleri, bayanlar baylar, çocuk-kızlarla kalbi küt küt attıran, zevkten inleten ama bedensel olsa da her zaman cinsel olmayan ilişkiler kurma peşinde koşan suçluların büyük çoğunluğu zararsız, yarım yamalak, nereye çekerseniz oraya giden, pısırık gariplerdir. Toplumdan tek diledikleri oldukça zararsız, 'sapkınca' diye bilinen eğilimlerini, terli, ıslak, sıradan, özel cinsel sapkınlıklarını tepelerinde polis ve toplum baskısı olmaksızın doyurmaktır. Cinsel suçlular değiliz biz! Savaş sırasındaki yiğit askerler gibi ırza da geçmeyiz. Mutsuz, kendi halinde, kuçu kuçu bakışlı beyleriz biz, yetişkinlerin yanındayken arzularımızı denetim altına alabilecek kadar toplumsallaşmışızdır, ne var ki bir supericiğine el sürebilmek için hayatımızın kaç yılını vermeye hazırız, bilseniz! Kesinlikle cani olamayız. Şairler hiçbir zaman cinayet işlemez. Ah, zavallı Charlotte'um, cennette ebedi bir asfalt, otomobil lastiği, maden ve taş karışımı içinde uyurken beni nefretle anma sakın - Tanrı'ya dua et, suya değil, suya değil!</p>

  <p class="calibre_3">Gene de, nesnel bir gözle bakıldığında cinayete oldukça yaklaştığım söylenebilir. Şimdi de kusursuz cinayet meselemizden çıkacak derse geliyoruz.</p>

  <p class="calibre_3">Susuzluktan kavrulan güneşe uzandık. Çevresine bakındı, mayosunun sutyenini gevşetti, karnı üzerinde dönerek sırtına bir güneş şöleni vermeye hazırlandı. Beni sevdiğini söyledi. Derin derin içini çekti. Bir kolunu uzatarak plaj elbisesinin cebinde sigara arandı. Oturdu, sigarasını içti. Sağ omzuna bir göz attı. İçi duman dolu yarı açık ağzını ağzıma bastırdı, sersemletircesine öptü. Birdenbire kumsalın arkamızda kalan kısmından, çalılıkların ve çamların oradan bir taş, sonra bir taş daha yuvarlandı.</p>

  <p class="calibre_3">'Bu iğrenç röntgenci veletler,' dedi Charlotte, bikinisinin kocaman sutyenini göğsüne bastırıp yeniden sırtüstü uzandı. 'Peter Krestovski ile bu konuyu konuşmam gerekecek'.</p>

  <p class="calibre_3">Sonra bir hışırtı oldu, ayak sesleri duyduk ve Jean Farlow, paleti ve diğer ressam gereçleriyle yanımıza geldi.</p>

  <p class="calibre_3">'Korkuttun bizi,' dedi Charlotte.&nbsp;</p>

  <p class="calibre_3">Jean, yukarıda yeşillikler içinde bir yuva bulduğunu, oradan gizlice doğayı gözetleyerek (gözetleyenlerin başına neler gelir bilirsin Jean!) bir göl resmi bitirmeye çalıştığını fakat hiç mi hiç yeteneği olmadığını (bu çok doğruydu işte!) söyledi. 'Ya sen Humbert, sen hiç resim yapmayı denedin mi?' Jean'ı biraz kıskanan Charlotte, John'ın da gelip gelmeyeceğini sordu.</p>

  <p class="calibre_3">Gelecekti. Öğle yemeğini evde yiyecekti bugün, Parkington'a giderken Jean'i arabayla bırakmıştı, neredeyse dönüp alırdı. Harika bir sabahtı, değil mi? Böyle bir günde Cavall'la Melampus'u (köpekleri) bağlı bırakıp gelmeyi onlara bir ihanet sayıyordu. Charlotte'la benim arama, beyaz kumlara oturdu.&nbsp;<span style="text-indent: 2em; font-size: 1em; line-height: 1.2;">Ayağında şortu vardı. Güneşte yanmış uzun bacakları benim için, kestane rengi bir kısrak ne kadar çekici olabilirse o kadar çekiciydi. Gülerken diş etleri görünüyordu.</span></p>

  <p class="calibre_3">'Az kaldı ikiniz de göl tabloma giriyordunuz,' dedi. 'Sizin farkında olmadığınız bir şeyi bile farkettim. -Humbert'e döndü- Suya girerken saatinizi kolunuzda unutmuşsunuz bayım, evet ya, kolunuzda unutmuşsunuz.'</p>

  <p class="calibre_3">'Su geçirmez,' dedi Charlotte yavaşça, ağzını balık ağzı gibi sivrilterek.</p>

  <p class="calibre_3">Jean bileğimi aldı, dizinin üzerine yerleştirdi, Charlotte'un armağanı olan saati inceledi sonra Humbert'in elini, avucu yukarı gelmek üzere kumun üzerine uzattı.</p>

  <p class="calibre_3">'Doğayı gözetlerken çok değişik şeyler görebilir insan,' dedi Charlotte kırıtkan bir sesle.</p>

  <p class="calibre_3">Jean içini çekti. 'Bir keresinde,' dedi 'biri kız biri oğlan iki çocuk görmüştüm, tam günbatımında burada, şimdi oturduğumuz yerde sevişiyorlardı. Gölgeleri dev gibiydi. Şafak sökerken göle giren Mr. Tomson'dan da söz etmiştim size. Bir dahaki sefere zavallı şişko Ivor'u 'doğal fildişi mayosuyla' suya girerken görürsem şaşmam. Adam gerçekten sapık. Geçen sefer bana yeğeniyle ilgili ahlaksız mı ahlaksız bir olay anlattı. Şöyle-'</p>

  <p class="calibre_3">'Merhaba,'dedi John'ın sesi.</p>

  <p class="calibre_7" id="filepos234259"><span class="calibre1"><span class="bold">21</span></span></p>

  <p class="calibre_6">Bir şeye canım sıkıldığında sessizliğe gömülme huyum ya da daha açıkçası hoşnutsuz sessizliğimin buz gibi, balık gibi pullu pullu oluşu Valeria'nın aklını başından alırdı. Ağlayıp, sızlanır, 'böyle susup oturduğun zaman aklından geçenleri bilememek beni deli ediyor,' derdi. Sessiz kalma numarasını Charlotte'a da yapmayı denedim - gülüp söylemeyi sürdürür, sessizliğime kendince hiç aldırmadığını gösterirdi. Şaşılacak kadın! Ben artık gerçekten bir çalışma odasına dönüştürülmüş (benim de yazılacak bir akademik eserim vardı ya!) eski odama gider, bir yandan da homurdanırken, Charlotte da hiç istifini bozmadan yuvasını güzelleştirmeye, telefonda gıdaklamaya, mektuplar yazmaya bıraktığı yerden devam ederdi.&nbsp;<span style="text-indent: 2em; font-size: 1em; line-height: 1.2;">Charlotte'un caddeyi geçip, Miss Phalen'in kardeşine yazdığı mektubu iç huzuruyla postaya atışını odamın penceresinden, üzerleri cilalı gibi duran kavak yapraklarının ürpertisi arasından görmüştüm.</span></p>

  <p class="calibre_3">Kum saati biçimindeki gölün kıpırtısız kumlarına yaptığımız son geziyi izleyen parça parça kara bulutlar, sağanaklarla dolu hafta hayatımın en kasvetli haftalarından biriydi diyebilirim. Sonra iki üç ince, ölgün umut ışığı - ve sonunda pırıl pırıl güneş açtı.</p>

  <p class="calibre_3">Saat gibi çalışan yetkin bir beyne sahip bulunduğumu biliyordum, neden kullanmamalı bu beyni öyleyse? Karımın, kızı için tasarladıklarına karşı koymaya yürek bulamıyorsam da (küçük kız bu arada aşılmaz bir uzaklığın güneşli günlerinde her geçen gün daha ılık, daha esmer oluyormuş, o ayrı) genel bir konuda sesimi yükseltmek için genel bir önlem alabilir, bunu da daha sonra özel bir amaca yönelik olarak kullanabilirdim. Bir akşam, Charlotte buna çanak tuttu.</p>

  <p class="calibre_3">'Sana bir sürprizim var,' dedi bana çorbayla doldurduğu kaşığının üzerinden sevecen gözlerle bakarak. 'Sonbaharda ikimiz İngiltere'ye gidiyoruz.'</p>

  <p class="calibre_3">Kendi kaşığımdaki çorbayı yuttum, ağzımı pembe kağıt peçeteyle (ah, nerede Mirana Oteli'nin serin, zengin keten peçeteleri!) sildim ve:</p>

  <p class="calibre_3">'Benim de sana bir sürprizim var hayatım. İkimiz de İngiltere'ye gitmiyoruz,' dedim.</p>

  <p class="calibre_3">'Neden, ne oldu?' dedi -düşündüğümden çok daha fazla şaşırmıştı-, gözlerini ellerime dikip bakarak.&nbsp;<span style="text-indent: 2em; font-size: 1em; line-height: 1.2;">(Masum pembe peçeteyi kıvırıp, büküyor, didikliyor, isteğim dışında top top yapıyordum) Neyse ki gülümseyen yüzüm şaşkınlığını biraz gidermişti.</span></p>

  <p class="calibre_3">'Olan çok açık,' dedim. 'Yuvaların en huzurlusunda bile -ki bizimki huzurlu bir yuva- bütün kararlar kadın tarafından alınmaz. Özellikle koca tarafından karara bağlanması gereken konular vardır. Senin gibi sağlıklı bir Amerikalı kızın okyanusu Hollywood orospusu Lady Filanca ya da Dondurulmuş Et Kralı Sam Falanca'yla aynı gemide geçerken duyacağı mutluluğu anlayabiliyorum. Ayrıca seninle benim seyahat şirketlerinin reklamlarına çıkacak kadar şirin bir poster konusu olacağımızdan da kuşkum yok; sen hayranlıktan faltaşı gibi açılmış gözlerinle, bense kıskançlıkla karışık hayranlığımı gizlemeye çalışarak saray muhafızları mıdır, kraliçenin askerleri midir nedir, o kurşun asker bozuntularına bakarken ne de güzel bir çift oluştururuz. Ne yazık ki ben şen şakrak İngiltere de dahil olmak üzere bütün Avrupa'dan nefret etmekteyim. Pek iyi bildiğin gibi Eski -ve püskü- Dünyaya ilişkin hiç de hoş olmayan anılarım var. Senin dergilerinin sayfalarını süsleyen alacalı bulacalı gezi ilanları da beni kararımdan caydıracak değil'.</p>

  <p class="calibre_3">'Sevgilim,' dedi Charlotte, 'Ben gerçekten-'&nbsp;</p>

  <p class="calibre_3">'Yok, yok sus ve dinle. Bu mesele sadece bir bahane. Genel bir tutum söz konusu burada. Öğleden sonralarımı, çalışmak yerine göl kenarında güneşlenerek geçirmemi istediğinde sesimi çıkarmadım, seve seve kabul ettim ve sırf sen istiyorsun diye akademik ve evet, eğitmen kimliğinden fedakarlık ederek tunç rengi fiyakalı bir delikanlı olana kadar güneşlerde yattım. Beni sevgili Farlow'larla briç oynayıp viski içmeye sürüklediğinde gıkım çıkmıyor. Yok yok hiçbir şey söyleme. Evi döşemeye giriştiğinde kafanda tasarladıklarına sesimi çıkarmıyorum.&nbsp;<span style="text-indent: 2em; font-size: 1em; line-height: 1.2;">Karar vermeye giriştin mi her şeye birden karar veriyorsun. Tamamen ya da kısmen düşünce ayrılığı olabilir aramızda ama tek kelime etmiyorum. Tek tek olayları görmezlikten geliyorum. Ama olayın bütününü gözardı edemem.&nbsp;</span><span style="text-indent: 2em; font-size: 1em; line-height: 1.2;">Tepeme tüneyip ne yapacağımı söylemenden hoşlanmıyor değilim, ama her oyunun kuralı var. Yok, gücenmiş değilim, hiç gücenmiş değilim. Bırak lütfen, yapma. Fakat bu evin sorumluluğunun yarısı da benim ve benim de cılız da olsa kararlı sesimi yükselteceğim durumlar var.'</span></p>

  <p class="calibre_3">Yanıma gelmiş, dizlerinin üzerine çökerek yavaşça fakat ateşli ateşli başını sallamaya başlamış, elleriyle pantolonuma yapışmıştı. Şimdiye kadar hiç farkına varmadığını söyledi. Efendisi, Tanrısı olduğumu söyledi, Louise gitti, gel sevişelim dedi. Beni affet, yoksa ölürüm dedi.</p>

  <p class="calibre_3">Bu küçük olay kendime olan güvenimi yerine getirmişti. Sakin bir sesle bunun affedip affetmeme meselesi değil, kişinin davranışlarını değiştirme meselesi olduğunu anlattım. Sonuçta ele geçirdiğim yeni fırsattan yararlanıp, uzun bir süre burnum havada, aksi bir suratla kitabımla ilgili çalışmalara dalmaya -en azından dalmış görünmeye- karar verdim.</p>

  <p class="calibre_3">Eski odamdaki 'sanatçı işliği yatağı'na zaten gönlünde yatan kanepelik niteliği çoktan beridir iade edilmiş, birlikte oturmaya başladığımızdan bu yana Charlotte da bana her fırsatta odamın yavaş yavaş bir 'yazar köşesine' dönüşeceğini söylemişti. İngiltere olayından birkaç gün sonraydı. Kucağımda koca bir kitap, yeni ve çok rahat bir koltuğa kurulmuştum ki Charlotte yüzüklü parmağıyla kapıyı tıklatarak içeri daldı.&nbsp;<span style="text-indent: 2em; font-size: 1em; line-height: 1.2;">Hareketleri, beni o sevgili blucinleri içinde peristal! bahçelerinin kokularını saça saça ziyaret etmeye gelen Lolita'mınkilerden ne kadar da farklıydı. Lolita'm elini ayağını nereye koyacağını bilemez, bir hayal gibi süzülürdü, ağzı hafifçe bozuk, gömleğinin alt düğmeleri çözülmüş olurdu. Gene de, size bir şey söyleyeyim mi, küçük Haze'in edepsizliğiyle büyük Haze'in takındığı pozların ardında aynı tadı taşıyan, aynı şırıltılarla akıp giden bir çekingenlik damarı yardı. Büyük bir Fransız hekiminin babama dediği gibi, yakın akrabalarda en hafif karın guruldamasının 'ses'i bile aynıdır.</span></p>

  <p class="calibre_3">Evet, Charlotte daldı içeri. Aramızın pek iyi olmadığını hissediyormuş. Önceki gece ve ondan önceki gece yatar yatmaz uykuya dalar gibi yapmış, sonra da şafakta kalkmıştım.</p>

  <p class="calibre_3">Sakına sakına, 'çalışmama engel olup olmadığını' sordu.</p>

  <p class="calibre_3">'Şu anda olmuyorsun,' dedim. 'Genç Kız Ansiklopedisi'nin K harfine ayrılmış cildini başaşağı çevirerek, matbaacı deyimiyle 'sol alt köşeye' basılmış bir resmi incelemeye koyuldum.</p>

  <p class="calibre_3">Charlotte abanoz taklidi, çekmeceli küçük sehpanın yanına gitti. Eliyle sehpanın üzerine abandı. Küçük sehpa çirkin bir şeydi kuşkusuz, ama ona ne zararı dokunmuştu ki.</p>

  <p class="calibre_3">'Sana hep sormak istemişimdir,' dedi (çapkınca değildi sesi, öğrenmek istiyordu) 'neden bu sehpa hep kilitli durur? Bu odada kalmasını gerçekten istiyor musun? O kadar yakışıksız ki bu oda için.'</p>

  <p class="calibre_3">'Bırak onu,' dedim. İskandinavya'da izci kampı kuruyordum.</p>

  <p class="calibre_3">'Anahtarı var mı?'</p>

  <p class="calibre_3">'Gizli...'</p>

  <p class="calibre_3">'Ah, Hum...'</p>

  <p class="calibre_3">'Gizli aşk mektupları var içinde.'</p>

  <p class="calibre_3">Beni öylesine çileden çıkaran yaralı geyik bakışlarıyla baktı, sonra ciddi olup olmadığımı ya da konuşmayı nasıl sürdüreceğini tam bilemediğinden, yavaşça çevirdiğim sayfalar (Kampüs, Kanada, Kamera, Külahta Şeker) boyunca pencerenin yanına gitti, camdan dışarı bakmaktan çok camın kendisine bakarak, bademle gül pembesi arası boyalı sivri tırnaklarıyla camı tıkırdatmaya başladı.</p>

  <p class="calibre_3">Sonunda (ya Kano'ya ya da Kamp Arabası'na gelmiştim ki) salına salına yanıma geldi, üzerinde tüvitleri, beni eski kanının kullandığı parfüme boğarak külçe gibi koltuğa çöktü. 'Beyefendi acaba sonbaharı şurada geçirmek isterler mi?' Serçe parmağıyla tutucu bir doğu eyaletin sonbahar manzarasını gösteren resmi işaret ediyordu. 'Neden soruyorsun?' Çok kesin bir sesle, tane tane sormuştum. Omuzlarını silkti. (Belki de Harold'ın bu mevsimde tatile çıktığı bir yerdi orası. Ölü mevsim. Karımda da şartlı refleks haline gelmiş olabilir.)&nbsp;</p>

  <p class="calibre_3">'Burası neresi galiba biliyorum,' dedi, hala parmağıyla işaret ediyordu. 'Hatırlıyorum, burada bir otel var, adı Sihirli Avcılar, çok şirin değil mi? Hem yemekler de rüya gibi. Hiç kimse hiç kimseye karışmaz.'</p>

  <p class="calibre_3">Yanağını şakağıma sürttü. Valeria bundan çabuk vazgeçtiydi.</p>

  <p class="calibre_3">'Yemek için özellikle istediğin bir şey var mı sevgilim? John'la Jean sonra uğrayacaklar.'&nbsp;</p>

  <p class="calibre_3">Homurdanarak cevap verdim. Alt dudağımı öperek neşeyle bana bir pasta pişireceğini (kiracılık günlerimden sürüp gelen bir geleneğe göre onun pastalarına 'bayılırdım') söyleyerek beni kendi kendimle baş başa bıraktı gitti.</p>

  <p class="calibre_3">Elimdeki açık kitabı dikkatle oturduğu yerin çukuruna bırakarak (sayfalar pırpır edip uçuşmaya kalkıştılarsa da aralarına yerleştirdiğim bir kurşunkalem buna engel oldu) anahtarı gizlediğim yere bir göz attım. Anahtar sanki utana sıkıla, karım bana çok daha iyisini ve ucuzunu almadan önce kullanmakta olduğum eski, pahalı Tıraş bıçağının altına gizlenmiş, duruyordu. İyi bir gizleme yeri miydi burası, bu bıçağın altı, bıçağın kutusunun kadife kaplı oyukluğu? Tıraş bıçağı kutusunu da çeşitli evrakları sakladığım küçük bir bavula saklamıştım. Bundan iyisi olabilir miydi? Eşya saklamanın bu kadar zor olması ne kadar garip; hele insanın karısı mobilyaları kurcalayıp duruyorsa.</p>

  <p class="calibre_7" id="filepos245843"><span class="calibre1"><span class="bold">22</span></span></p>

  <p class="calibre_6">Yanılmıyorsam, son yüzmeye gidişimizin üzerinden tam bir hafta geçmişti ki öğle postasından, 'öteki' Miss Phalen'in mektubu çıktı. Hanımefendi kızkardeşinin cenazesine gittiğini, bu yüzden de St. Algebra Lisesi'ne daha yeni döndüğünü yazıyordu. 'Öfemiya kalçasını kırdıktan sonra bir daha iyileşemedi,' Mrs. Humbert'in kızına gelince, onu bu yıl okula yazdırmak için 'çok geç kalındığını ifade etmek istiyordu'. Ama kendisi, Phalen hemşirelerin hayatta kalanı, eğer Mr. ve Mrs. Humbert, Dolores'i ocakta getirirlerse, kaydının yapılmasının mümkün olacağından emindi.</p>

  <p class="calibre_3">Ertesi gün, öğle yemeğinden sonra, 'aile doktorumuz'u görmeğe gittim. Tıp bilimine olan kayıtsızlığını ve bu konudaki bilgisizliğini hastalarına gösterdiği cana yakınlık ve her reçeteye yazdığı bir iki belli ilaçla gizlemesini bilen şirin bir herifti doktor. Lo'nun Ramsdale'e dönecek olması gerçeği bir beklentiler hazinesiydi. Bu olaya iyice hazırlıklı olmak istiyordum. Aslında hazırlıklarıma çok önceden, Charlotte o acımasız kararı almadan önce başlamıştım. Güzel çocuğum geri döndüğünde, daha döndüğü gece ve ondan sonraki bütün geceler, ta ki St. Algebra onu benden alıncaya kadar, ikisini de top atılsa uyanmayacak biçimde uyutmanın yollarını iyice öğrenmeliydim. Temmuz ayı boyunca çeşitli uyku haplarını denemiş, sonuçları hap içmeye bayılan Charlotte'da da görmek istemiştim. Son verdiğim doz (sinirlerine iyi gelecek hafif bir bromür tableti sanmıştı) onu tam dört saat külçe gibi uyutmuştu. Radyoyu sonuna kadar açmış, avaz avaz bağırmıştım. Suratına şöyle dimdik el fenerleri tutmuştum. İtmiş, kakmış, çimdiklemiş, dürtüklemiştim - düzgün aralarla körük gibi soluk alıp verişini hiçbir şey bozamamıştı. Ne var ki, öpmek gibi basit bir şey yaptığımda, hemen bir ahtapot kadar terütaze ve güçlü, ayağa fırlamıştı (zor kaçmıştım). Bu olmayacak dedim kendi kendime, daha emin bir şey bulmalıyım. Son verdiği ilacın uykusuzluğuma hiçbir yararı olmadığını söyleyince Dr. Byron önce bana inanmadı. Bir daha denememi söyledi, sonra dikkatimi başka yere çekmek üzere ailesinin fotoğraflarını göstermeye çalıştı. Dolly yaşlarında harika bir kızı vardı, ama ben numarayı farkettim ve bana dünya yüzündeki en etkili uyku ilacını yazması konusunda ayak diredim. Önce golf oynamamı önerdiyse de sonunda kendi deyimiyle 'gerçekten derdime deva olacak' bir ilaç yazmayı kabul etti. Bir dolaba giderek içinde, uçları koyu mor şeritli menekşe rengiyle koyu mayi arası haplar bulunan bir şişe çıkardı. Dediğine göre, bunlar piyasaya yeni sürülmüştü, doğru dürüst bir soğuk su masajıyla kendilerine gelebilecek sıradan sinir hastaları için değil, asırlar boyu yaşamaları için birkaç saatliğine ölürcesine kendilerinden geçmeleri kaçınılmaz olan, uyku sıkıntısı içindeki büyük sanatçılar için hazırlanmıştı. Doktorları kandırmaya bayılırım; içimden bayram ederken dışımdan ilaçları kuşkulu bir omuz silkişiyle yan cebime atıverdim. Aslında bu doktorla ilişkilerimde dikkatli olmalıydım. Bir keresinde başka bir konuda dilim sürçmüş, son gittiğim sanatoryumdan söz etmiştim de doktorun kulak uçlarının titrediğini farketmiştim. Ne Charlotte'un ne de başkasının geçmişimin bu dönemini bilmesini istemediğimden, aceleyle bir zamanlar bir kitap için, deliler arasında inceleme yaptığımı söylemiştim. Neyse, önemli değil; ihtiyar sahtekarın gerçekten de çok tatlı bir kızı vardı.</p>

  <p class="calibre_3">Keyfim yerine gelmiş olarak ayrıldım. Direksiyonunu tek parmağımla çevirerek karımın arabasıyla eve yollandım. Aslına bakılırsa Ramsdale'in birçok çekici yanı vardı canım. Cırcır böcekleri ötüyordu, ana cadde yeni sulanmıştı. Kayarcasına, sanki ipeksi bir dönüşle dik yokuşlu küçük sokağımızdan aşağıya indim. Nasılsa her şey öylesine yolunda gidiyordu ki o gün... Öylesine mavi yeşil... Güneş parlıyordu, biliyordum, kontak anahtarım kelebek camına yansımıştı çünkü. Saatin tam üç buçuk olduğunu, her öğleden sonra karşıdaki hanıma masaj yapmaya giden hemşirenin ayağında beyaz çorapları ve pabuçlarıyla dar kaldırımdan aşağı inişinden anladım. Her zaman olduğu gibi yokuş aşağı inerken hurdacının isterik köpeği arabaya saldırdı, günlük gazete ön kapının orada duruyordu.</p>

  <p class="calibre_3">Bir gün önce kendi kendime uygulamaya giriştiğim burnu havada adam rolüne bir son vermiştim. Oturma odasının kapısını açarken neşeli mi neşeli bir eve dönüş narası attım. Charlotte köşedeki yazı masasına oturmuş, onu ilk gördüğümde üzerinde bulunan sarı bluzu, kahve-kestane rengi ev pantolonu ve akça pakça ensesiyle bronz ışıltılı topuzu bana dönük olmak üzere bir mektup yazıyordu. Elim kapının tokmağında, gönülden naramı bir kere daha attım. Yazı yazan eli durdu. Bir an kıpırdamadı, sonra yavaşça iskemlesinde döndü, dirseklerini iskemlenin kıvrık kollarına dayadı. Heyecandan çarpılmış suratı gözlerini bacaklarıma dikip de bana şunları söylerken hiç de görülecek şey değildi.</p>

  <p class="calibre_3">'Haze denen kadın, koca kancık, moruk cadı, aksi ana - o sersem Haze senin eğlencen olmayacak artık. O, o...</p>

  <p class="calibre_3">Beni suçlayan güzeller güzeli, bir an durdu, zehrini, gözyaşlarını yuttu. Humbert Humbert'in ne söylediği -ya da ne söylemeye çalıştığı- önemli değil. O şöyle sürdürdü:</p>

  <p class="calibre_3">'Sen bir canavarsın... Sen iğrenç, ancak nefrete layık bir sahtekarsın, hem de canisin. Yaklaşırsan - haykırırım, camı çerçeveyi indiririm. Geri çekil!'</p>

  <p class="calibre_3">H.H.'in buna cevap olarak mırıldandığı sözcükler önemsiz sanıyorum.</p>

  <div class="mbp_pagebreak" id="calibre_pb_3"></div>
</body>
</html>
