<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Untitled-2</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <div class="chapter">

    <h2 class="h2baslik" id="calibre_toc_16">ÜÇÜNCÜ KISIM</h2>

    <p class="normal4">Batı Bogomilleri: Katharlar ve Katharizm</p>

    <p class="normal">Genellikle Batı Bogomilizmi ya da Ilımlı İkilemcilik olarak tanıtılan Katharizm ve Katharlar hakkında özetlenmiş bilgileri yine Mircea Eliade'da buluyoruz. O, 12. yüzyılın ilk yirmi yılından itibaren İtalya, Fransa ve Batı Almanya'da Bogomil misyonerlerinin varlığına işaret ediyor: Bunlar Orleans'da soyluları, aralarında kral Robert'in bir danışmanı ve kraliçenin günah çıkartıcısı olan rahipleri bile kendi inançlarına çevirmeyi başarmışlardır. İkilemci sapkınlığın özünü tanıtmakla başlamışlardı; Tanrı görünen dünyayı yaratmadı; madde temiz değildir; evlilik, vaftiz, şaraba batırılmış ekmek yeme töreni (l'eucharistie) ve günah çıkarma yararsız şeylerdir; Kutsal Ruh (Saint-Esprit), ellerini üst üste koyan müminin üzerine inerek onu temizler ve kutsar. Bu ilk misyoner sapkınları Kral ortaya çıkarttı ve yargılayarak tutuklattı, 28 Aralık 1022 tarihinde, odun yığınları üzerinde yakılan ilk Bogomilleri bunlar oldu. Fakat hareket önlenemedi, tam tersine genişlemeyi sürdürdü. Kathar (Grekçe <span class="ideitalik">katharos</span>: temiz, arı, pak) Kilisesi 1163'e doğru önce İtalya'ya yerleşti, oradan Fransa'da Provence'a, Languedoc'a, Rhen bölgelerine ve Pyrenelere kadar misyonerler gönderdi. Yeni öğretinin propagandasını yapan bu kişiler, özellikle dokumacılardı. Provence (Provans) toplulukları dört piskoposluk bölgesine ayrılmıştı. Toulouse yakınlarında, 1167 yılında bir Konsül toplanmış olduğu görülüyor.</p>

    <p class="normal">Bu fırsatı kullanan İstanbul Bogomil piskoposu, Orta Fransa ve Lombardiya gruplarını büyük çapta köktenci İkilemciliğe döndürmeyi başarmıştır. Ancak, Bogomilizm Batıya girerken, bölgesel başkaldırı geleneğinin bazı unsurlarını, inanç birliğini daha da sıkıntıya sokan birçok şeyleri benimsemekten vazgeçmemiş ve birlikte getirmişlerdi; hemen belirtelim ki, Engizisyon tarafından açılmış davaların kayıtları sayesinde, Katharlıların törenleri ve kavramlarını Bogomillerinkinden daha iyi tanımaktayız. Katharlar ne cennete ve cehenneme ne de cennetle cehennem arasındaki ruhların toplanıp acı çektirildiği Purgatoire'a (Araf'a) inanıyorlardı. Satan/Şeytan'ın egemenlik alanı dünya idi; zaten onu (dünyayı), ruhları madde içinde hapsetmek için yaratmıştı. Şeytan, Eski Ahid'in tanrısı Yahvé (Yahova) ile eşleştirilmişti. İyi ve aydınlatıcı olan Gerçek Tanrı, bu dünyanın ötesinde bulunur. Kurtuluşun yolunu öğretmek için İsa'yı gönderen odur. Bir Saf Ruh (Pur Esprit) olan İsa'nın vücudu, sadece bir hayal ve görüntüden ibarettir. Buna karşılık, "bazı Katharlar İsa'nın tanrısallığını yadsıyor; bazıları törenlerinde Üçlemeyi (la Trinité) zikrediyorlar; bazıları da Tanrı ile Dünya arasında tanrısal öz içine sokulmuş olanların her birini, <span class="ideitalik">éon</span>'lar (Cinler) dizisinin bütünlüğü içinde kabul ediyorlardı."<a href="Oteki_Gercekler_split_020.html#footnote-100-159" id="footnote-100-159-backlink">[159]</a></p>

    <p class="normal"><span class="idebold">Kathar Toplu Tapınmalarında Üç Aşama:</span> <span class="idebolditalik">Servitium, Convenientia, Consolamentum</span></p>

    <p class="normal">Yaşama karşı duydukları kin, bazı gnostik (marifet) mezhepleri ve Manikheizmi çağrıştırdığı açıktır. Mircea Eliade'ın düşüncesine göre, Kathar ideali, çocuk sahibi olmayı reddetmek ve intiharın benimsenmesiyle insanlığın ortadan yok olmasıydı; zira Katharlar safahatı, evliliğe tercih ediyorlardı. Kathar inancına giriş töreni (<span class="ideitalik">Convenientia</span>), ancak adayın uzun bir çıraklık döneminden (<span class="ideitalik">Servitium</span>) sonra yapılırdı. <span class="ideitalik">"Perfectus: Mükemmel, yani Kamil insan"</span> düzeyine yükselmesi olan Üçüncü büyük töreni/ayini (<span class="ideitalik">Consolamentum),</span> eğer mürit arzu ediyorsa daha erken, ama yaşamının sonuna doğru, yani genel olarak ölümünden az önce uygulanırdı. Bu sırada çok şiddetli sınavlar-sınamalar uygulanırdı. <span class="ideitalik">Consolamentum</span> bir müminin evinde, Kamillerin (<span class="ideitalik">Perfectii</span>) en yaşlısının başkanlığında yapılırdı. Birinci aşama <span class="ideitalik">Servitium</span>, bir meclis toplantısında genel bir günahlarını itiraf etme ya da günah çıkarmadan ibaretti. Bu süre boyunca kâmillerin başkanı, bir İncil nüshasını önünde açık tutuyordu.<a href="Oteki_Gercekler_split_020.html#footnote-100-160" id="footnote-100-160-backlink">[160]</a></p>

    <p class="indent">Euthymios Zigabenos, bize Bogomilizm'e giriş töreni ve tapınmaları hakkında şu kısa tanımlamayı vermektedir:</p>

    <p class="indent">"Biz Ortodoksların suyla yaptığımız Hristiyanlığa giriş ayinine(vaftiz, catéchuméne) onlar İohannes'in vaftizi diyorlar ve kendilerininkine İsa'nın uygulaması adını vermektedirler. Çünkü bunun Büyük Ruh tarafından yapıldığına inanıyorlar. İşte bunun için Ortodoksluktan Bogomilizm mezhebine girenler, her şeyden önce tövbe ve pişmanlık, ruhsal temizlik ve duaları artırmak için belli bir sürede anlaştıktan sonra ikince kez vaftiz yapmış olurlardı. Bunun için hemen o kişinin başı üzerine bir İohannes İncil'i koyarken, kendileri için Kutsal Ruhu yardıma çağırmakta ve Tanrı Babamızı (<span class="ideitalik">Pater Noster</span>) zikretmekteydiler. Bu giriş (vaftiz) töreninin hemen ardından inanç değiştiren kişi bir süre için çok yoğun dinsel uygulamalar, çok sert bir yaşama ve en saf duaya ve tapınmaya kendini adamak zorundaydı. Bundan sonra, bütün bu verilen görevleri tamamlamış ve uygulamaları yerine getirmiş olduğunu duyurması için (eğitilmiş) aday toplantıya çağrılıyor ve oradaki kadınların ve erkeklerin tanıklığının ardından, onu asıl kabul törenine götürüyorlardı. O zaman, yüzü batıya dönük durdurulan talihsiz(!) adamın, zavallı başı üzerine yeniden İncil koyup, hazır bulunan kadın ve erkekler kirli elleriyle adama dokunarak, o küfür dolu resmi giriş-kabul şarkısını söylüyorlar. Bogomiller tüm Ortodoks Kilisesi tapınmalarını reddederek sadece '<span class="ideitalik">Pater Noster</span>' duasını her keresinde en fazla on beş kez okumak üzere gündüz yedi, gece beş kez dizüstü oturarak tapınıyorlar."<a href="Oteki_Gercekler_split_020.html#footnote-100-161" id="footnote-100-161-backlink">[161]</a></p>

    <p class="normal">Mircea Eliade, Katharlar da <span class="ideitalik">Servitium</span> adıyla tanınan bu törende görünüşte hiçbir sapkınlık belirtisi içermediği düşüncesinde. Çünkü " Düalizm'in günah itirafı yalnızca iki cümlenin zikredilmesiyle yapılıyordu: Onunla bedenin günahları hakkında konuşularak bir enerji sağlanıyordu ve şu anlamlı sözler belirleyiciydi: 'kir ve pislik içinde doğmuş beden için hiç merhamet duymamak, fakat onun içinde tutsak olan ruha acımak..." Runciman, (<span class="ideitalik">Le Manicheizm médiéval</span>, s. 139) Daha sonra inanca kabul için, yani Katharlılaştırmanın gerçekleşmesi için, ayinsel olarak <span class="ideitalik">Pater Noster</span> duasını alması gerekiyor. Aday, töreni yöneten Dede'nin<a href="Oteki_Gercekler_split_020.html#footnote-100-162" id="footnote-100-162-backlink">[162]</a> önünde secdeye kapanarak, ondan kendisini kutsamasını, günahkârlığından dolayı kendisi adına Tanrıya dua etmesini niyaz ediyordu. Buna karşı başkan, yani Dede, "Tanrı seni kutsasın, iyi bir Hristiyan yapsın ve sana iyi bir son bağışlasın!" diye isteğini yerine getiriyordu. Ancak Hristiyanlaştırma (catéchuméne) töreninin herhangi bir anında başkan, Roma kilisesini ve vaftiz sırasında alnının üzerinde iz bırakan Haç putu artık yadsımasını istiyordu.</p>

    <p class="normal"><span class="ideitalik">Consolamentum</span> alındıktan sonra yeniden günaha girmek, ayini geçersiz kılmaktaydı. Bu yüzden bazı <span class="ideitalik">Perfectus</span>, yani Kamil olacak adaylara, açlıktan ölümle yüz yüze gelecek kadar istemli <span class="ideitalik">endura</span> (sabır gösterme, dayanıklılık) uygulanıyordu. Bütün bu törenler, "Barış" adına, orada bulunanların hepsi ile karşılıklı öpüşmeyle<a href="Oteki_Gercekler_split_020.html#footnote-100-163" id="footnote-100-163-backlink">[163]</a> son buluyordu. Erkek ve kadın Kamiller, Katolik rahiplerinkinden daha üstün bir saygınlık sağlamış bulunuyorlardı. Onlar, öteki sıradan müminlerden daha dindar bir yaşam sürüyor ve yıl içinde uzun (süreli) üç oruç tutuyorlardı. Kathar kilisesi örgütü de pekiyi tanınmıyor. Her piskoposun, (yani Did'in) bir <span class="ideitalik">filius maior</span> (büyük oğul) ve bir <span class="ideitalik">filius minor</span> (küçük oğul) adlarıyla yardımcıları olduğu biliniyor; piskopos öldüğü zaman, <span class="ideitalik">filius major</span> otomatik olarak onun yerine geçiyordu. Roma ayin düzenlemesiyle olan benzeyişleri bir parodi (gülünç gösteri) değildir; onların kökeni 5. yüzyıla inen eski Hristiyan kilisesi ayin düzenleme geleneğiyle açıklanabilirler.</p>

    <p class="normal">Kathar propagandasının başarısını ve genelde yeteri kadar sık vuku bulan sapkın hareketler olan yarı askeri hareketleri daha iyi anlamak için, Roma kilisesi krizini ve kilise hiyerarşisinin zayıflamaya başlamasını hesaba katmak gerekir. Papa İnnocent I, Latran dördüncü Konsülini açarak, rahiplikle ilgili şevk ve çabadan yoksun, "halkı yönlendirmek ve Tanrı kelamını anlatmaktan aciz" , ruhsal eğitimsiz ve yalnızca "bedensel zevkleri" düşünen piskoposları çağırıyor. Diğer taraftan, rahipler sınıfının ahlaksızlığı ve (rahipliğin) parayla satılması, inananları giderek artan biçimde kiliseden uzaklaştırıyordu. Rahiplerin çoğu evleniyor ya da açık açık metres hayatı yaşıyorlar. Bazıları çocukları ve eşlerinin işletmeleri için tavernalar tutuyorlardı. Patronlarına hediyeler vermek zorunda olan rahipler, bütün dinsel hizmetler (evlilikler, vaftizler, hastalık ve ölümler için yapılan törenler gibi) için ek olarak vergiler bağlamışlardı. İncil'in (Latince ve Grekçeden konuşulmakta olan batı dillerine) çevirisinin reddedilmesi (Doğu'da yapılmış olduğu gibi), bütün dinsel eğitimi olanaksız kılıyordu: Hristiyanlık sadece rahiplik ve keşişliğe geçmekle ulaşılabilen bir din olmuştu.</p>

    <p class="normal">12. yüzyılın ilk on yılları içinde aziz Dominic (1170-1221) sapkınlığa karşı mücadele etme çabası gösteriyor, ama başarısız kalıyor. Onun ricası üzerine, İnnocent I, Vaazcı Kardeşler- Fréres Precheurs (misyoner) dinsel örgütünü kurmuştu. Fakat aynı Papa tarafından daha önce gönderilmiş elçilerin hepsi gibi Dominikenler de Kathar hareketinin gelişip yükselmesini durdurmakta hiçbir başarı gösteremediler. Bu arada 1204 yılında, Carcassonne'da, Kathar din bilimcileri ve Katolikler arasında halka açık bir tartışma oluyor. 1205 Ocak ayında, Orta Fransa'daki sapkınları ortadan kaldırmak için İnnocent I tarafından görevlendirilmiş olan Pierre de Castelmare, emrin geri almasını ve bir manastıra çekilmeyi istedi. Fakat Papa ona şu yanıtı verdi: "O zaman hareket tasarlanandan daha da yüksek bir biçimde düzenlenecektir..."</p>

    <p class="normal">Sonuç olarak 1207 Kasım'ında, Papa İnnocent I, özellikle Bourgogne (Burgonya) dükü, Bar, Nevers, Champagne (Şampanya) ve Blois (Bluva) kontlarına haber salarak Albigeoslara karşı haçlı seferi ilan ediyor. Albigeos soylularının topraklarını, geri alıp kendilerine vereceği sözünü vererek onları ayartmıştı. Onun (Papa) tarafından, Fransa kralı da, Güneye doğru egemenliğini genişletme olasılığı nedeniyle çekilir. İlk savaş 1208'den 1209'a kadar sürdü, fakat yeniden başlamak ve uzun yıllar boyunca sürmek zorundaydı. Öyle ki, ancak 1330' a doğru Fransa'da Kathar kilisesinin varlığı sona erdi.</p>

    <p class="normal">İkilemci "Albigeoslara karşı haçlı seferi" felaketi, pek çok nedenlerden dolayı anlamlıdır. Tarihin bir ironisi olarak bu, zaferle (bitmiş) tek haçlı seferidir. Politik, kültürel ve dinsel sonuçları düşündürücüdür. Fransa krallığının birliği ve büyümesi, doğuya ve güneye ait uygarlıkların tamamıyla yıkılması bu seferin sonucudur. Aliénor'un eseri ve onun "<span class="ideitalik">Cours d'Amour</span>"un (Aşk Dersleri), <span class="ideitalik">troubadour</span>'ların (Orta Çağda Fransız ozanları) şiiri ve onların kadın övgüleriyle<a href="Oteki_Gercekler_split_020.html#footnote-100-164" id="footnote-100-164-backlink">[164]</a> birlikte imhası da... Savaş boyunca Toulouse'da kurulmuş olan Engizisyon mahkemesi, 12 yaşından büyük bütün kadınları ve 14 yaşından büyük bütün erkekleri, sapkın inançlarından dönmeye mecbur etti. Toulouse Synodu (dinsel meclisi) 1229'da, Latince yahut yerli dilde (en langue vernaculaire) İncil'e sahip olmayı yasakladı; hoş görülen kutsal metinler sadece, hepsi Latince olan "<span class="ideitalik">Bakire'nin (Meryem'in) Mutluluk Kitabı ve Psautier</span>" gibi kısa ayin dualarından ibaretti. İtalya'ya göç etmiş az sayıda Albigeoslar, Engizisyon ajanları tarafından keşfedilerek yok edildiler, zira zamanla bu sonuncusu (Engizisyon), hemen hemen tüm orta ve batı Avrupa ülkelerine yerleşmeyi başardı. Bununla birlikte ilave etmeliyiz ki, sapkınlara karşı yapılan savaş, Kiliseyi acil reformlara teşvik etti ve Dominik en ve Framsiskenlerin misyoner etkinliğini cesaretlendirdi. Albigeosları mahveden durum, Roma Kilisesi tarihinin karanlık sayfalarından birini oluşturmaktadır. Fakat Katolik tepkisi haklı çıkarıldı. Yaşama ve bedene ( örneğin evlilik yasağı, yeniden dirilme-kıyameti inkâr vb.) karşı nefret ve mutlak ikilemciliğiyle Katharizmi, Hristiyanlık ve Eski Atik geleneği inancından ayırıyordu. Gerçekte Albigeoslar, doğu kökeni ve yapısıyla <span class="ideitalik">sui generis</span> (kendilerine özgü) bir inancın mensuplarıydı.</p>

    <p class="normal">Kathar misyonerlerinin eşsiz başarısı, doğulu dinsel inançların ve düşüncelerin soylular, zanaatkârlar ve rahipler sınıfı arasına olduğu kadar kırsal alana dahi, ilk kitlesel girişi sunuyordu. Benzer bir olgu olarak, bu karşıt dinsel inanç ve düşüncelerin Doğu'dan çıkışının bininci yılında, Marksizm-Leninizm, Batı Avrupa'nın hemen her tarafında özellikle heyecanla kabulüne tanıklık yapmak için 20. yüzyılı beklemek gerekiyordu.<a href="Oteki_Gercekler_split_020.html#footnote-100-165" id="footnote-100-165-backlink">[165]</a></p>

    <p class="normal4">Batı Bogomilleri Kathar'larda Kurt Folkloru</p>

    <p class="normal">Kurt, Batı ve İtalyan Katarları tarafından da tam anlamıyla şeytanın yabanıl hayvanı olarak düşünüldü. İkilemci sapkınlar, engizisyon yargıçlarına kurt (zalim kurtlar, şeytanın yaratığı kurtlar, kuzu postuna girmiş kurtlar vb.) Engizitörler adını vermişlerdi. Batı Bogomillerinden kurdu anlatan bazı yazılı ve sözlü anlatıları kısaca şöyle özetleyebiliriz:</p>

    <p class="indent">1. Bogomilizme göre, Şeytan bir adama yaratmak ister, ancak <span class="ideitalik">sadece bir kurt yapmayı başarır</span>. Batı Bogomilleri için, kurt Şeytan tarafından yaratılan ilk hayvandır: o bir çeşit tamamlanmamış/eksik insandır. Bunun için, birçok hallerde, kendi "kurt yöneticilerine" boyun eğer.</p>

    <p class="indent">2. Bogomillere göre Şeytan, ancak gerçek Tanrının yardımıyla kurda can verebildi. Batı Katarizm'inde zayıf da olsa aynı düşünce vardır: Tanrı kurda bir çeşit ruh verdi. Böylece o eğer kulağına konuşulursa (<span class="ideitalik">Tanrı onu yaratırken yaptığı gibi</span> ), insanın istemini anlamaya muktedir olabilir.</p>

    <p class="indent">3. Kurt, babası Şeytan'a karşı başkaldırır ve onun bir bacağını parçalar. O zamandan beri Şeytan topallamaktadır (Bogomilizm'de). Fakat Languedoc Katharlarında (Albigeoslarda) ise, Şeytan topallamak-ta, çünkü bir köpek tarafından ısırılmıştır. Yani, Şeytana karşı başkaldıran kurtlar değil köpeklerdir ve böylece Tanrının hizmetine geçmişlerdir.</p>

    <p class="indent">4. Bogomil geleneğine göre, aslında köpekler var olmadan önce, çobanlar kurtları besliyorlardı. Batı ve İtalyan folklorunda (örneğin, Aziz François d'Assise tarafından okşanan ve köyün sakinlerinin beslediği kurt öyküsü ünlüdür) bu inancın izleri bulunuyor. Öyle ki Languedoc'da kurt, çobanlardan bir koyun, bir tay, bir dana istemekteymiş. Ancak onlar, herzaman bir aldatmayla ve onu uzaklaştıracak birkaç (hile) oyunu oynayarak işi bitiriyorlardı.</p>

    <p class="indent">5. Kurt, gerçek Tanrının ona vermek istediğinden daha fazla koyun almakta iddiasında bulundu. Bunun üzerine Tanrı eldivenlerini çıkartıp, onları kurdun arkasına fırlatınca, kurtları kovalayan köpeklere dönüştüler (Bogomilizm). - Languedoc'lular, "kurt kötüdür diyorlardı: O Şeytan tarafından yaratıldı, Ama köpek iyidir, çünkü o Tanrı tarafından yaratıldı (Ilımlı Batı İkilemciliği)". Bir güncel çeşitlemede "tam tersine, Şeytana karşı başkaldırdığı için kurt, köpeğe dönüştü" deniliyor.</p>

    <p class="indent">6. Kurdun sağrısı zayıf, karnı büyüktür. Çünkü Tanrı onun sırtına flütü ile vurmuş ve orada bir haç çizilmişti. Öyleyse Kurt, Bogomiller için <span class="ideitalik">ikilemci inancın kozmik bir özetidir</span>. Languedoc'ta da, kurdun sağrısı zayıf ve önkolu güçlüdür, denilmekte...</p>

    <p class="indent">7. Kurt yaşamı güçleştirmekle suçlanır. Eğer et bulursa, ondan bir defada kocaman bir parça koparıp, yer. Fakat tam kırk gün boyunca yemeden de yaşayabilir; o zaman midesini bir tabaka kâğıt yahut bir parça çürümüş kabukla doldurur. Batı folklorunda: Kurt hiçbir şey yemeksizin bir ay durabilir. Otuz gün boyunca bir parça yosun (köpük) ya da toprak yiyerek durur. Kurt kendisine bir parça ekmek veren birine asla kötülük yapmaz.<a href="Oteki_Gercekler_split_020.html#footnote-100-166" id="footnote-100-166-backlink">[166]</a></p>

    <p class="indent">Anadolu tarihinin en büyük toplumsal ayaklanması olan Babai başkaldırısının başlangıcı, Baba Resul'un köylü kılığında görünüm alanına çıkmış Tanrının oğlunu, onu kapıp kaçıran kurdun elinden kurtarması söylencisidir.<a href="Oteki_Gercekler_split_020.html#footnote-100-167" id="footnote-100-167-backlink">[167]</a></p>

    <p class="normal4">Katharlar ve Katharizm hakkında Son Birkaç Söz Daha</p>

    <p class="normal">"BBC Books" dizisinden 1995 yılında çıkmış Chistopher Frayling'in, "<span class="ideitalik">Strange Landscape, A Journey Throuhg The Middle Ages"</span>, adlı kitabında rastladığımız Katharlara ilişkin bazı ilginç ve özgün bilgileri de aktarmak yararlı olacağı kanısındayız. Çünkü bunlar 12 ve 13. yy, iki Katolik rahibinin – biraz abartılı ve düşmanca da olsa- tanıklıklarıdır:</p>

    <p class="indent">"...Fransa'nın güneybatısında diğer gruplardan daha fazla olan 'Saf-temiz insanlar' anlamındaki Katharlar, Roma Katolik kilisesinin büyük varlığına ve otoritesine meydan okuyorlardı. Katharların kalbi Languedoc'du ki burası Occitan bölgesiydi ve Ortaçağ Oc -'<span class="ideitalik">oui</span>'(evet) anlamına gelen '<span class="ideitalik">oc</span>' sözcüğünden- dili kullanılıyordu. Kathar inancının merkezi Albi kasaba olduktan sonra Albigensiler (Albigeoslar) ismini aldılar... Katolik rahip Bernard de Clairvaux, 1145 yılında bölgede bir vaaz gezisi sırasında şunları yazıyordu:</p>

    <p class="indent">'Kathar inananlarının toplantıları, kiliseleri boş bıraktı, müminler rahiplerden yoksun kaldı. Geriye kalanların tümü birkaç İsa'sız Hıristiyan'dan ibaret. Kutsal kilise ayinleri küfür sayılıp, saldırıya uğradı ve Kilise bayramları artık kutlanmıyor. İnsanlar yine üstlerinde taşıdıkları günahlarıyla ölüyorlar. Çocuklarını vaftiz etmeyi reddeden bu insanlar, Hristiyanca yaşamaktan kendilerini çekiyorlar..."<a href="Oteki_Gercekler_split_020.html#footnote-100-168" id="footnote-100-168-backlink">[168]</a></p>

    <p class="normal">1213 yılı onlara karşı Haçlı seferine katılan bir keşişin Katharları tanımlaması:</p>

    <p class="indent">"Burada bir diğer saçmalık daha vardır: Kathar sapkınlardan biri ölürken onlara üç yüz sous (birim para) bıraktı ve oğluna bu miktarı yoldaşlarına bağışlamasını vasiyet etti. Fakat babanın ölümü üzerine onlar oğula mirası sordukları zaman o, 'lütfen önce siz bana söyleyiniz dedi; babam şimdi nasıl ve ne durumdadır?' Miras bırakılan sapkınlar, 'O artık kurtuluşa erdi ve yukarıdaki Büyük Ruh'la birleşti' dediler. Oğlan gülümseyerek şu karşılıkta bulundu: 'Öyleyse Tanrıya ve sizlere şükürler olsun bu güvence için. Zaten babam, fazladan sadaka duasına gereksinim duymayacak kadar da onurludur. Sizlerin de çok nazik ve anlayışlı olduğunuzu biliyorum; babamı bu onurdan yoksun bırakmayacak ve eminim ki benden de para almayacaksınız..."</p>

    <p class="indent">"Ayrıca ben, bu sapkınların (Katharların), belden aşağı günah işlemeyen kimsenin barış ve sükûnete ermiş olması gerektiği düşüncesine inanmıyorum. Onlar kiliselere aziz resimleri koymaya putperestlik dediler; kilise çanlarının ise şeytanların davulları olduğu üzerinde ısrar ediyorlar; yine iddia etmektedirler ki, bir kimse annesi veya kız kardeşiyle yatıyor olmakla, bir başka kadınla yatmaktan daha ağır bir günah islemiş sayılmazlar.<a href="Oteki_Gercekler_split_020.html#footnote-100-169" id="footnote-100-169-backlink">[169]</a> En aşırı sapkın çılgınlıklar arasında (sayılan), onların, eğer Kamilliğe ulaşmış olanlarından bir kimse (örneğin, çok küçük bir et, yumurta ve peynir parçası ya da onlara yasak edilmiş herhangi bir yiyeceği yiyerek) bir ölümlü günahı işlemek zorunda kalmışsa, onun (bu Kamil kişi) tesellisine bağlananların tamamının Kutsal Ruhu kaybettiklerine inanmaları ve yeniden onları dinsel-teselliye (<span class="ideitalik">consolamentum</span>) ulaştıracak bir başkasını bulmaları zorunluğuydu.<a href="Oteki_Gercekler_split_020.html#footnote-100-170" id="footnote-100-170-backlink">[170]</a> Çünkü onlar, kendilerini dinsel-tesellide buluşturan birinin günahı yüzünden, cennetten yoksun kalacaklarını söylüyorlardı."<a href="Oteki_Gercekler_split_020.html#footnote-100-171" id="footnote-100-171-backlink">[171]</a></p>

    <p class="normal4">Sonuç ve Değerlendirme</p>

    <p class="normal">Anadolu'nun güneyinde, doğu ve güneydoğusundaki Fırat ve Dicle havzasında doğarak, serpilip gelişen Hristiyan heterodok-sizmi, 3. yüzyılda Manikheizm ikilemciliğini özümsedikten sonra Hristiyanlık dinine yeni yorum ve anlayış getirmiştir. Ortodoks Hristiyanlığın Tanrı-peygamber anlayışı, tapınma ritüellerini kiliselerini reddedip sadeleştirirken; içsel temizlikle ruhsal yüceliği elde ederek İnsan-ı Kamil mertebesinde Tanrı dostu olmak; nesnenin kötülüklerinden ruhu arındırdıktan sonra kendi özü olan yaratıcısı iyi Tanrı ile birleşerek sonsuzluğa ulaşmak gibi zorlu bir inanç ve düşünce yöntemleri geliştirmişler. Sonsuzluğa ya da ölümsüzlüğe ulaşma mutluluğuna odaklanma, ölümün ve öte dünyanın (Cennet, cehennem, Kıyamet) yokluğuna inandırmış, korkuları yok etmiştir; çünkü madde olan bedenin ölümü gerçek kurtuluş, yani ölümsüzlük kazandırıyor. O zaman ateşe atılmak, suda boğulmak, kılıçla doğranmak veya okla delik deşik edilmek onlara korku, dehşet ve ürküntü vermiyor; böylece savaşçı topluluklar ortaya çıkmış oluyor. Bu kez Şeytan'a ve onun yarattığı dünyadaki tüm kötülüklere karşı mücadele inancı; ülkeler kentler sahibi kralları, daha sonraları büyük araziler ve serflere sahip feodalları ve onların zulmünü ortadan kaldırmaya dönüşüyor. Egemenler karşılarında yenilmeleri, ancak toptan ortadan kaldırılmalarıyla olası, zorlu savaşçı güçler buluyorlar. Oysa onlar bireysel olarak, varlığı-serveti önemsemeyen, çok sade yaşantıları içerisinde kazandıklarını ortaklaşa yiyen barışçıl insanlardı; eza ve cefaları kendi nefislerine karşıydı...</p>

    <p class="normal">Araştırmamızı aşağıdaki biçimde özet bir değerlendirmeyle sonlandırmak yerinde olacaktır:</p>

    <p class="normal">1. Hristiyan heterodoksizmi/sapkınlığı olarak adlandırılan Paulikienizm, Bogomilizm ve Katharizm, çok az değişiklik ve farklılaşmalarla birbirlerini izleyen aynı İkilemci (Dualist) inancın biçimlenmeleri, yani Neo-manikheizm dir.</p>

    <p class="normal">2. Paulikinizmin kurucusu olarak 3. ve 7. yüzyıllarda yaşamış iki ayrı Samsat'lı Paulos olarak kabul edilir.</p>

    <p class="normal">3. Bu İkilemci inanç sistemlerinde ruhsal âlemi, göksel evreni ve melekleri yaratan iyi Tanrı; yeryüzünü, maddeyi, insanları ve hayvanları yaratan ise Satanel, Satan, Samail vb. adlarla anılan Şeytan'dır. Şeytan meleklerin başı, Tanrının oğlu ya da kardeşi olarak gösterilir. Tanrı ile kendisini bir tutmak isteğinden ötürü 'meleklerle yaptığı savaşta yenilerek' göklerden kovulmuştur. Bu baş Melek Mikailin yönettiği göksel savaşın, İmam Bakır (ö.734/5) ve Cafer (ö.765) çevresinden olasılıkla Abul Hattab yandaşları tarafından yazılmış ve Aleviliğin ilk yazılı kaynaklarından <span class="ideitalik">Ummu'l Kitab</span>'ta genişçe yansıtılmış görülmektedir.</p>

    <p class="normal">4. İsa Tanrının oğlu değil, onun kalbinden çıkmış ve büyük melek Mikail'e emanet edilerek yeryüzüne gönderilmiş Söz (<span class="ideitalik">Kelam -Logos</span>)'dür. Yeryüzünde insan görünüşüne bürünen İsa, Şeytan ile savaşarak insanları kurtarmıştır.</p>

    <p class="normal">5. Kendilerini gerçek Hristiyan gören İkilemciler, Ortodoksların Kutsal Ruh-İsa-Meryem üçlü inancını, Kiliselerini, Haç putu ve Aziz ikonlarını (tasvirleri) reddederler.</p>

    <p class="normal">6. Onlara göre insan ruhu Tanrının soluğu ve ondan bir parçadır. Madde olan bedenin ölmesiyle Ruh özgür kalır ve Tanrı ile birleşerek sonsuz kurtuluşa ulaşır.</p>

    <p class="normal">8. Neo-Manikheizm'de kilise örgütü ve rahipler yoktur. Toplu tapınmaları, inançsal törenleri sıradan bir müminin evinde ya da bu toplantılar için hazırlanmış sade ve geniş avluda yapılırdı.</p>

    <p class="normal">9. İncelediğimiz İkilemci inanç topluluklarında birbirinden kopmayan üç toplumsal tabaka -sınıf değil- vardır: Birincisi, yaşamlarını tapınma ve zikirle geçiren, her türlü bedensel zevklerden kendini arındırıp nefsini ıslah etmiş; madde ile ilgisini sıfır denecek düzeye indirmiş <span class="ideitalik">Perfectii</span> (Kamil insanlar, mükemmeller). Bunların sayıları fazla değildir; bunlar topluluğu konuşmaları-vaazlarıyla eğiten, yerleşim birimlerinde belirli sayılarda gruplara inançsal önderlik eden kişiler der. Kesinlikle et ve hayvan ürünleri yemez ve evlenmezler. Hiçbir canlıyı incitmezler. Başlığıyla başlarını ve zayıflıktan incelmiş yüzlerini kapatan siyah uzun siyah pelerinleri sırtlarında sürekli zikir yaparak dolaşırlar, kendilerini gizlemezler. Duvar diplerinde, dört yol ağzında, bazen yıkıntılar arasında tapınırlar, yatarlar. Bu kişilerin bakımını kendisine bağlı müritleri yapar. Kamillerin önünde diz çökerek dua ederler; çünkü onların aracılığıyla dualarının, dileklerinin Tanrıya ulaştığına inanırlar. Bogomilizmde <span class="ideitalik">Perfectus</span>'lara (Kamillere) "dede, büyükbaba" anlamına gelen "<span class="ideitalik">Did</span>", adı verilmekteydi; Bulgar Bogomilleri ise "<span class="ideitalik">Djado</span>" demekteydiler. Hem inançsal işlev hem de sözcük anlamı göz önünde tutulduğunda ve bir de fonetik yakınlığına bakılırsa, Alevi toplulukların inanç önderleri "Dede"nin bu sözcükten gelmiş olduğu düşünülebilir. Ancak bunun için "<span class="ideitalik">did</span>" sözcüğünün, en geç 11. yüzyıldan önce Balkanlarda görülmüş olması gerekiyor. Yoksa bunun tersi söz konusu olabilir. <span class="ideitalik">Did</span> yahut <span class="ideitalik">Djado</span>'ların Strainiks ya da <span class="ideitalik">Starsi sin</span> (=<span class="ideitalik">filius maior</span>/büyük oğul-ağabey) ve <span class="ideitalik">filius minor</span> /küçük kardeş adlarını taşıyan yardımcıları vardı. Kamil ya da mükemmel Bogomiller, gündüz yedi, gece beş kere duaya otururlar; yalnız kendileri için değil, cemaati için dua ederlerdi. Kadın <span class="ideitalik">Did</span>'ler, ya da <span class="ideitalik">Perfectae</span>, yani Kamil kadınlar da vardı aynı inançsal hizmetleri yerine getiren.</p>

    <p class="normal">İkinci toplumsal tabaka büyük çoğunluğu oluşturan sıradan inananlar, yani Paulikien, Bogomil ve Kathar inançlı nüfus. Bunlara kesinlikle evlilik yasağı yoktur; tek eşli ve çoğunlukla iki çocuk sahibidirler. Bireyler topluma bir kötülük getirmeyecek, zarar vermeyecek kadar varlık sahibi olabilirler. Üzerlerinde yaşadıkları ve işledikleri toprakların ortaklaşa sahibi ve herkes birbirine eşittir; kimsenin kimseye üstünlüğü yoktur. Sıradan İkilemci inanç mensubu insanlar, çevresi surlarla çevrili kent ve kasabalarını korumaktan sorumluydular. Çoğunluğu savaşçı olmakla birlikte, sadece inançları ve yaşadıkları toprakları, yerleşim birimlerini savunmak için savaşmaktaydılar. Ölüm ve öte dünyaya inanmadıkları için korku bilmiyorlardı. Toplumları dışında bulundukları zaman, kendilerini güvende duymadıkları zaman inançlarını gizler, bir Ortodoks gibi Kiliseye gitmekten çekinmezler. Onların tüm biçimsel tapınmalarını boş ve anlamsız buldukları için sadece taklit ederek takiye yaparlardı. Ayrıca birey olarak çok bilgili ve çabuk uyum sağlayan kişilikler olarak tanınıyorlardı. Üçüncü toplumsal tabaka askeri yöneticilerdi. Büyük (olasılıkla) askeri yöneticiyi aralarından seçiyorlardı. Did'ler bu yöneticiye öğütlerde bulunarak yardımcı oluyor; ayrıca onların <span class="ideitalik">synekdemoi, notarioi</span> adlarını taşıyan yardımcı "yol arkadaşları ve hesap ve yazışmalarla uğraşan görevlileri" vardı. Yöneticilerin dışsal görünüşleriyle sıradan inananların aralarında hiç fark yoktu.</p>

    <p class="normal">10. Bu İkilemci inanç topluluklarının tapınma törenlerinin bütün ayrıntıları bilinmiyor. Özellikle Katharlardan gelen bilgilere göre, topluluğun mensubu olmak için iki aşama ve Kamil olmayı denemek için de bir üçüncü aşama daha vardır: 1) <span class="ideitalik">Servitium</span> (kölece bağlılık, hizmet etme), adayı uzun süren zor sınavlar ve eğitimden geçirerek günahlarından arındırma, hazırlık dönemi, 2) Convenientia (İkrar verme, antlaşma yapma, uygun görme), bir Did başkanlığında ve kadın erkek yetişkin müritlerin tanıklığında inanca kabul törenidir. Adayın gerek Ortodoks iken ve gerekse uzun hazırlık dönemindeki kusur ve kabahatlerinin, günahlarının itirafı, yargılama Did'in ve cemaatin önünde yapılır; tıpkı Alevi-Bektaşi Görgü cemlerindeki İkrar verme ve Dar'a durma benzeri. 3) Consolamentum (Teselli etme, avutma), yani İnsan-ı Kamil, <span class="ideitalik">Perfectus</span> olmayı deneme aşaması. Bu, sıradan inananlar için, tek tek kişinin en olgun yaşa ulaştığında, çoğu kez ölüme yakınlaştığında ve hatta ölüm anında yapılan inançsal törenlerdir. İsteğe mi bağlı yoksa zorunluluk mu, kesin bilinmemekle birlikte, çok zorlu bir ayinle ilgili olarak görülür. Kişinin yaşam boyu yaptıklarının ortaya dökülmesi ve pişmanlıklarıyla ruhunun arınması bakımından uzunca süren bir teselli törenidir ve beden toprağa karıştığında, temiz bir ruhla Tanrı ile birleşme, ona ulaşma tesellisidir.<a href="Oteki_Gercekler_split_020.html#footnote-100-172" id="footnote-100-172-backlink">[172]</a> Bu töreninin çoğunlukla sonu ölümdür. Pek az da olsa hayatta kalanlar Kamiller arasına katılır ve ömrünün geri kalan kısmını tüm ailesi ve yakınlarını terk ederek onlar gibi yaşamayı ve inançsal görevlerini yerine getirmeyi, topluluğuna önderlik-öğretmenlik yapmayı sürdürür. Eğer bu aşamada yasak ya da günah sayılan iş yaparsa, müritleri ondan ayrılıp bir Kamil Bogomil, yani Did seçerler; tıpkı Alevilerde 'düşkün' sayılan Dede'yi taliplerinin terk edip başka birine talip olması gibi.</p>

    <p class="normal">11. On birinci yüzyılın ortalarından itibaren Trakya, Marmara ve Doğu Akdeniz bölgelerinde yaşayan Bogomil İkilemcilerine Grekçe Fundaites, yani "<span class="ideitalik">Torbacı</span>", 14. yüzyıldan sonra aynı bölgeler, Makedonya ve Selanik çevresi Bogomillerine "Sepet (kutu) örücüler" (Kutugeri) ve "Torbesi =<span class="ideitalik">Torbacı</span>" Türkçe adları taşımaları da, bugün Anadolu'nun çeşitli bölgelerinde yerleşik ya da göçebe halinde "Torbacı, Sepetçi, Elekçi, Kalburcu vb." adlar taşıyan "Abdal" gruplarını çağrıştırmaktadır. Burada ipuçlarını verdiğimiz bu konunun, Abdallar üzerinde araştırma yapanların ilgileneceklerini umuyoruz.</p>

    <p class="normal">Önemli bulduğumuz için aşağıya aldığımız kısa bir alıntıyla çalışmamızı sonlandırmak istiyoruz. Bu, Yuri Stoyanov'un "<span class="ideitalik">The Other God. Dualist Religions from Antiquity to the Cathar Heresy</span>" kitabının ikinci versiyonu "<span class="ideitalik">The Hidden Tradition in Europe: The Secret History Medieval Christian Heresy</span>" çalışması üzerinde bir eleştirel tanıtım yazısından kısa bir bölümdür. Georg-August-Gottingen Üniversitesi'nden Dorothea Weltecke, şunları söylemektedir:</p>

    <p class="indent">"Londra'daki Warburg Enstitüsü'nün yayınladığı bu yeni versiyonda Stoyanov, gerçekten küresel bir perspektifle çalışmasını sunuyor. Altı bölüm içerisinde ön Mısır hanedanından itibaren evrenbilim düşüncesini renkli dünyasını yoğun biçimde ve kat kat vermektedir..."<br class="chapter"/>
    "...Karşılaştırmalı çalışmanın ilk sonucu, bir yanda eski dinlerin ve diğer yanda heresy (sapkınlık) adı verilenlerin, (a) Yaratılış ve yaşam, (b) beden ve ruh, (c) özgür irade üzerinde asıl olarak farklı görüşlerinin olması gerekirliliğiydi. Daha sonra, çift yanlı kavramlar, yaşamın, bedenin ve özgür irade kavramlarını çevirir, altüst eder. Kültürlerarası bir bellek olarak sunmak istediğim bazı şeyleri görünüşte biçimlendiren nedenlerin yaratıcı bir yorumu gibi, niçin bunu oluşturduğunu öğrenmekten doğrusu mutlu olurdum. Oysa bir yanda ikilemci evrensel yaratılış varsayımları, diğer yanda ruh ve beden ikilemci ilişkisi tek ve aynı şey değildir; bütün bunlar yaşamsaldır, canlıdır!"</p>

    <p class="indent">"Stoyanov tarafından 'klasik Zerdüştlük, hem dualist hem de daha sonraki heretic gelişmelerin karşıtı ortodoks etiketlidir' diye tanımlandıkları gibi, 'ortodoks' ya da 'monistik'dinlerin karşıtı anlayışından dolayı yaşamsaldır... Aynı zamanda Stoyanov için dualizm, "unde malum?" (kötülük nereden?) sorusuna iki dinsel yanıttan biridir ki, bizce bu büyük bir yanlıştır... Eski ve Ortaçağın bütün bu ikilemci dinsel akımları, dinsel, ruhsal ve kültürel pek çok yaratıcı dalgalar oluşturdular; çağdaş din, kültür ve felsefede, sonsuz temaların pek çoğunu onlara borçludur..."</p>

  </div>

  <div class="calibre1" id="calibre_pb_34"></div>

</body>

</html>