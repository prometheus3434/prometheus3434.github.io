<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="text-align: start; margin-bottom: 2.4pt;">37</h3>

  <p>"Sattım!"</p>

  <p>Mezatçının sesi hoparlörlerde tabanca gibi patladı. Bu duyuru üzerine kalabalıktan her zaman oldu gibi yorumla dolu bir uğultu yükseldi.</p>

  <p>"Sıradaki araba getirilsin lütfen."</p>

  <p>İnci beyazı renkte, 1939 model bir Mercedes-Benz, Virginia Richmond'daki Coliseum sergi salonunun orta sahnesine getirildi. Tepedeki projektörler otomobilin koltuk döşemelerini aydınlattığı sırada tribünlerdeki üç bin kişiden beğeni sesleri yükseldi. Artırmaya katılacak olanlar ön sıralara doluşurken bir bölümü de yakından incelemek üzere sahneye yaklaştılar.</p>

  <p>Dirk Pitt üçüncü sırada oturmuş, elindeki programa bakıyordu. Bu Mercedes, Antika ve Klasik Otomobil mezatında on dördüncü sırada bulunuyordu.</p>

  <p>"Bu gördüğünüz, gerçekten de olağanüstü güzellikte, egzotik bir otomobildir," dedi mezatçı. "Klasik otomobiller arasında bir kraliçe... Artırmaya dört yüz binle başlayan var mı?"</p>

  <p>Mezat görevlileri kalabalığın içine dağılmış, artırmayı kızıştırmaktaydılar. Birden bir el havaya kalktı. "Yüz elli bin veriyorum."</p>

  <p>Mezatçının sesi hoparlörler aracılığıyla salonu çınlata çınlata bu öneriyi yineledi. Artık otomobil meraklıları tam anlamıyla kızışmıştı. Birbiri ardına yapılan arttırmalarla kısa zamanda iki yüz bini buldular.</p>

  <p>Pitt kendini iyice kaptırmış olduğundan yanındaki boş koltuğa yerleşen takım elbiseli genç adamı farketmedi.</p>

  <p>"Bay Pitt?"</p>

  <p>Pitt dönüp bakınca IV. Harrison Moon'un bebek gibi yüzüyle karşılaştı.</p>

  <p>"Ne tuhaf," dedi Pitt şaşkınlığını göstermeden. "Eski otomobillere ilgi duyabileceğini hiç tahmin etmezdim:"</p>

  <p>"Doğrusunu istersen ben yalnızca size ilgi duyuyorum."</p>

  <p>Pitt gülerek baktı. "Eğer eşcinselsen boşuna zaman kaybediyorsun."</p>

  <p>Moon'un suratı asıldı, konuşmayı işiten var mı diye sağına soluna bakındı. Herkes artırmayı izliyordu. "Buraya resmi bir iş için geldim. Sessiz bir yere gidip konuşabilir miyiz?"</p>

  <p>Pitt, "Beş dakika sonra," dedi. "Bundan sonraki otomobil için artırmaya katılıyorum."</p>

  <p>Moon, "Lütfen şimdi gelin, Bay Pitt," dedi amir havası takınarak. "Sizinle olan işim, yetişkin adamların eski püskü hurdalara para atmalarını izlemekten çok daha önemlidir."</p>

  <p>"İki yüz seksen binde kaldı," diye çınladı mezatçının sesi. "Üç yüz bin veren yok mu?"</p>

  <p>Pitt, "Bari ucuz deseydin," dedi sinirlenmeden. Şu gördüğün otomobil mekanik işçiliğin büyük bir sanat eseri, üstelik her yıl yüzde yirmiyle otuz arası değer kazanan bir yatırım. Senin torunların iki milyon dolardan aşağı böyle bir arabaya ellerini bile süremeyecekler."</p>

  <p>"Buraya antikaların geleceğini tartışmaya gelmedim. Haydi gidiyor muyuz?"</p>

  <p>"Hayır."</p>

  <p>"Buraya Başkan'ı temsilen geldiğimi söylersem belki inadınız kırılır."</p>

  <p>Pitt'in yüzü bir anda taş kesilmişti. "Bak sen şu işe. Yahu, neden şu Beyaz Saray'da çalışan her sümüklü bütün dünyaya posta koyabileceğini sanıyor acaba? Git Başkan'a çuvalladığını söyle, Bay Moon.</p>

  <p>Bir daha benden bir şey isteyecekse, göndereceği ulak çocuğun biraz daha kaliteli olmasına dikkat etsin."</p>

  <p>Moon sapsarı kesilmişti. İşler hiç de düşündüğü gibi yürümüyordu.</p>

  <p>"Bunu söyleyemem... olanaksız," diye mırıldandı.</p>

  <p>"Vah vah."</p>

  <p>"Üç yüz altmış bine satıyorum... satıyorum..." diye bağırdı mezatçı. Bir süre durup bakındı. "Artıran yoksa satıyorum... evet, Denver Colorado'dan Bay Robert Esbenson'a sattım."</p>

  <p>Moon bir anda acımasız bir biçimde bir yana itilivermişti. Onun için artık tek yol kalıyordu. "Pekala, Bay Pitt, sizin dediğiniz gibi olsun."</p>

  <p>Satışı yapılan Mercedez sahneden çıkarılıp yerine üstü açılan, bej renkte, dört kapılı bir otomobil getirildi. Mezatçı hemen bilgi vermeye başladı.</p>

  <p>"Ve şimdi, baylar bayanlar, programda on beşinci sıradayız. 1950 model İngiliz yapımı bir Jensen. Ender bulunabilen bir otomobildir. Bu döşeme stiliyle yapılmış olanların en son örneği. Gördüğünüz gibi, güzelliği anlatılır gibi değil. Artırmayı yirmi binle açıyorum."</p>

  <p>İlk öneri yirmi beş binle başladı. Miktar yükseldikçe Pitt ses çıkarmadan bekliyordu.</p>

  <p>Moon dayanamadı. "Artırmayacak mısınız?"</p>

  <p>"Zamanı gelince."</p>

  <p>Kırk beş yaşlarında son derece şık Giyimli bir kadın elindeki kartı salladı. Mezatçı onu gördüğünü belli edip gülümsedi. "Chicago'lu Bayan O'Leery yirmi dokuz bin veriyor."</p>

  <p>Moon, "Herkesi tanıyor mu bu adam?" diye sordu ilgi duymaya başlayarak.</p>

  <p>Pitt, "Koleksiyoncuların sayısı pek fazla değildir," dedi. "Çoğumuz genellikle aynı mezatlarda toplanırız."</p>

  <p>Artırma kırk iki binde yavaşlamıştı. Mezatçı artırmanın doruğuna varıldığını farketti. "Baylar, bayanlar, lütfen iyi düşünün, bu otomobil bu miktardan çok fazla eder."</p>

  <p>Pitt kartını kaldırdı havaya.</p>

  <p>"Teşekkür ederim, efendim. Kırk üç bin oldu. Kırk dörde arttıran yok mu?"</p>

  <p>Bayan O'Leery işaret vererek artırdı.</p>

  <p>Mezatçı onun artırmasını duyuramadan Pitt kartını havada salladı. "Şimdi ciddi bir rakiple karşı karşıya olduğunu anlamıştır," dedi Moon'a.</p>

  <p>"Kırk dört, şimdi kırk beş oldu. Kırk altı bin yapan var mı?"</p>

  <p>Artırma durakladı. Bayan O'Leery yanında oturan genç bir adamla konuştu. Mezatlara iki kez aynı erkek arkadaşla geldiği görülmemiş şeydi. Kendi kendini yetiştirmiş, kozmetik gereçler üreterek büyük bir servet yapmıştı. Sahip olduğu koleksiyonsa yaklaşık yüz otomobilden oluşurdu. Mezat görevlisi yanına gelip devam edip etmeyeceğini sordu. O'Leery hayır anlamında başını salladı, sonra Pitt'e dönüp bir göz kırptı.</p>

  <p>Moon, "Hiç de dostça bir göz kırpış değildi," dedi.</p>

  <p>Pitt, "Kendinden biraz yaşlıca kadınları tanımalısın," dedi bir çocuğa öğüt verir gibi. "Erkekler hakkında bilmedikleri yoktur."</p>

  <p>O sırada çok güzel bir kız yaklaştı ve Pitt'den satış belgesini imzalamasını rica etti.</p>

  <p>"Artık gidebilir miyiz?" dedi Moon umutla.</p>

  <p>"Buraya nasıl geldin?"</p>

  <p>"Arlington'dan buraya kız arkadaşım arabasıyla getirdi."</p>

  <p>Pitt ayağa kalktı. "Sen git şimdi, kız arkadaşınla ilgilen, ben borcumu ödemek için muhasebeye gideceğim. Sonra kız arkadaşın arkamızdan gelir."</p>

  <p>"Arkamızdan mı gelir?"</p>

  <p>"Sessiz bir yerde özel konuşmak istemiştin, Bay Moon. Ben de seni Arlington'a ömründe binmemiş olduğun gerçek bir otomobille götüreceğim."</p>

  <p>Jensen, Washington yolunda kayar gibi yol alırken Pitt'in bir gözü trafik polislerini kolluyor, diğeriyse hız göstergesine kontrol ediyordu. Saatte yüz on kilometre hızı aşmıyordu.</p>

  <p>Moon paltosunun üst düğmelerini ilikledi, görünüşü çok perişandı. "Bu antikanın ısıtıcısı falan yok mudur?"</p>

  <p>Pitt arabanın tentesinden sızan soğuğu farketmemişti. Motoru çalıştığı sürece Pitt'in dünyayı umursadığı yoktu, keyfi yerindeydi. Panelin üstündeki düğmelerden birini çevirdi, az sonra Jensen'in içi bir anda yayılan sıcak havayla dolmuştu.</p>

  <p>"Pekâlâ, Moon, işte artık biz bizeyiz. Ne söyleyeceksin bakalım?"</p>

  <p>"Başkan, St.Lawrence ve Hudson nehirlerinde yapılacak araştırmaları senin yönetmeni istiyor."</p>

  <p>Pitt gözlerini yoldan ayırıp Moon'a baktı. "Şaka ediyorsun?"</p>

  <p>"Hiç bu denli ciddi olmadım. Kuzey Amerika Antlaşmasının kayıp nüshalarını ancak senin çıkarabileceğini düşünüyor."</p>

  <p>"Senin haberin var mı bu konudan?"</p>

  <p>"Evet, sen ofisinden ayrıldıktan on dakika sonra Başkan bana her şeyi anlattı. Araştırman süresince irtibat görevini yapacağım."</p>

  <p>Pitt hızını yasal sınıra düşürüp birkaç saniye konuşmadan düşündü. "Bana sorarsan, Başkan ne istediğinin farkında değil."</p>

  <p>"Emin ol, Başkan olayı her yönüyle inceledi."</p>

  <p>"Olanaksız bir şey istiyor, düpedüz bir mucize umut ediyor." Pitt hâlâ kendisinden beklenene inanamıyordu. "Yetmiş beş yıldan beri su altında bulunan bir kâğıdın bozulmadan kalmış olmasına olanak yok."</p>

  <p>Moon, "Tasarı gerçekten pek umut verici değil," dedi Moon. "Ama yine de, antlaşma nüshasını bulmak için on milyonda bir şansımız bile olsa. Başkan bu şansın kullanılması gerektiğine inanıyor.</p>

  <p>"Haydi şansımız iyi gitti ve antlaşma nüshasını Başkan'ın kucağına koyduk, diyelim... Sonra ne olacak?"</p>

  <p>"Bir şey diyemem."</p>

  <p>"Diyemez misin, yoksa demez misin?"</p>

  <p>"Ben yalnızca Başkan'ın protokol müdürü ve özei yardımcısıyım... ya da senin hiç de hoş olmayan tanımınla ulak görevi yapıyorum. Bana ne söylenirse onu yaparım. Aldığım emir sana her türlü yardımı, gerekli araç gereçleri ve ödeneği sağlamak. Okunabilir durumda bir belge çıkarmayı başarırsan ne olacağı beni ilgilendirmez, hele seni hiç ilgilendirmez."</p>

  <p>"Moon," dedi Pitt belli belirsiz gülerek. "Nasıl Dost Kazanılır diye bir kitap var, okudun mu?"</p>

  <p>"Adını bile duymadım."</p>

  <p>"Hiç şaşmam." Pitt önde giden ve hızlı şeridi kapatan küçük otomobile sinyal işareti vererek yol istedi. Öndeki sürücü neden sonra yol verdi. "Peki, ya kabul etmezsem?"</p>

  <p>Moon bir anda kaskatı kesildi. "Başkan çok üzülür."</p>

  <p>"Bu bana büyük bir iltifat," dedi Pitt. Bir süre konuşmadı. "Peki, elimden geleni yaparım. Sanırım, hemen başlamamız gerekir."</p>

  <p>Moon başıyla doğruladı, epey rahatlamıştı.</p>

  <p>Pitt, "Listene yazacağın ilk madde," dedi. "Bu iş için NUMA'nın personeline ve kaynaklarına gereksinmem olacak. En önemlisi, projeden Amiral Sandecker haberdar edilecek. Onun haberi olmaksızın çalışmam."</p>

  <p>"Bay Pitt, girişeceğiniz iş çok duyarlı bir konudur. Bundan ne denli az kişinin haberi olursa Kanadalıların haber almaları da o kadar zor olur."</p>

  <p>Pitt, "Sandecker'in mutlaka haberi olması gerekir," diye üsteledi.</p>

  <p>"Pekâlâ, bir toplantı düzenleyip kendisine bilgi veririz."</p>

  <p>"Yetmez. Amirale bilgiyi Başkan versin. Bu onun hakkıdır."</p>

  <p>Moon cebinden para dolu cüzdanr çarpılmış bir adam gibi bakıyordu. Gözlerini önündeki Vola dikti. "Peki, bunu da sağlarım."</p>

  <p>"Madde iki," diye devam etti Pitt "Tarihi araştırmayı yapacak uzman birine gereksinmemiz var."</p>

  <p>"Washington'da daha önce devlet hesabına görev yapmış birkaç uzman var. Sana özgeçmişlerini gönderirim."</p>

  <p>"Ben bu iş için bir kadını düşünüyordum."</p>

  <p>"Bildiğin biri mi?"</p>

  <p>"Antlaşma hakkında ilk araştırmayı Binbaşı Heidi Milligan yapmıştı. Arşivleri değerlendirmesini iyi bilir üstelik bu sırrı yeni birine söylemiş olmayız.</p>

  <p>"Akla yatkın," dedi Moon. "Yalnız şimdi Pasifik' te bir yerlerde, değil mi?"</p>

  <p>"Deniz Harekât Başkanlığını ara, çağırsınlar, tabii bunu yapacak yetkin varsa..."</p>

  <p>Moon, "Tabii var, Bay Pitt" dedi soğuk bir sesle.</p>

  <p>"Madde üç. Antlaşma nüshalarından biri Empress of Ireland'le birlikte Kanada sularında yatıyor. Dalma operasyonunu gizli tutamayız. Yürürlükte bulunan yasalara göre, Kanada hükümetine, geminin sahibi olan Canadian Pacific Demiryolu Şirketine ve kaza sigortasını ödemiş olan sigorta şirketlerine bilgi vermemiz gerekiyor."</p>

  <p>Moon'un yüzündeki ezik ifade birden değişti. "Bu işde senden öndeyim. Gerekli yazışmalar başlandı bile. Sizi arkeologlardan oluşan bir ekip olarak bilecekler. Batık gemiden çıkaracağınız önemli bulguları Amerikan ve Kanada deniz müzelerine armağan edeceksiniz. Nasıl olsa bir iki hurda çıkarırsınız."</p>

  <p>"Madde dört," dedi Pitt. "Para."</p>

  <p>"Bu iş bitene dek ne kadar para gerekirse emrinize tahsis edilecek."</p>

  <p>Pitt bir süre hiç konuşmadı, Jensen'in 130 beygirlik motorundan çıkan mırıltıyı dinlemekle yetindi. Güneş batmış, hava kararmaya yüz tutmuştu. "Hiç. bir güvence veremem," dedi neden sonra.</p>

  <p>"Anlaşıldı."</p>

  <p>"Nasıl temas kuracağız?"</p>

  <p>Moon cebinden bir kalem çıkarıp Pitt'in mezat programının arkasına bir şeyler yazdı. "Günün yirmi dört saati bu numaradan beni bulabilirsin. Hiç beklenmedik bir olay çıkmadığı sürece bir daha yüz yüze karşılaşmayacağız." Moon sustu ve Pitt'in aklından geçenleri okumaya çalıştı. Fakat Pitt'i okumak öyle kolay bir iş değildi. "Başka sorun var mı?"</p>

  <p>"Hayır," dedi Pitt aklından bin türlü şey geçerken. "Başka sorum yok."</p>

  <p>Aslında yüzlerce sorusu vardı ama bunların hiçbirini Moon yanıtlayamazdı.</p>

  <p>Hudson ve St.Lawrence nehirlerinin dibinde nelerle karşılaşabileceğini düşünmeye çalıştı, ama gözünün önüne hiçbir şey getiremiyordu. Neydi acaba onu bu bilinmeyenlerle dolu serüvene atan çılgınca plan?</p>
</body>
</html>
