<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1 style="margin-bottom:2.4pt;mso-para-margin-bottom:.2gd" title="ÜÇÜNCÜ BÖLÜM Kuzey Amerika Antlaşması">ÜÇÜNCÜ BÖLÜM</h1>

  <h2 class="sigil_not_in_toc" style="margin-bottom:2.4pt;mso-para-margin-bottom:.2gd">KUZEY AMERİKA ANTLAŞMASI</h2>

  <h3 class="sigil_not_in_toc" style="margin-bottom:2.4pt;mso-para-margin-bottom:.2gd">26</h3>

  <div>
    <p><i>NİSAN 1989 WASHİNGTON, DC</i></p>
  </div>

  <p>Uçağın hostesi güvenlik kemerini kontrola gelince Pitt, Heidi'nin Kuzey Amerika Antlaşmasıyla iigili notlarını çantasına attı. Arkasına yaslanıp şakaklarına masaj yapmaya başladı. Newfoundland'de uçak değiştirdiği andan beri sinsi bir baş ağrısı çekmekteydi.</p>

  <p>Dudılbag serüvenli deniz sınavını vermiş, ana gemiye çekilerek gerekli onarım ve tadilatlar için Boston'a gönderilmişti. Bili Lasky ve Sam Quayle aileleriyle bir hafta tatil yapmak üzere hemen ayrılmışlardı. Pitt her ikisine de için için gıpta etti. Ona tatil yoktu. Sandecker hiç gecikmeden NUMA merkezine gelip ayrıntılı bir rapor vermesini istemişti.</p>

  <p>Uçağın tekerlekleri Washington'un National Havaalanına çarptığında saat yedi olmuştu. Diğer yolcular gereksiz bir aceleyle kapıya biriktikleri sırada, Pitt hiç telaş etmeden yerinde oturdu. Uçaktan en son indi, ne kadar oyalanırsa oyalansın, yine de valizleri gelene dek beklemek zorunda olduğunu biliyordu.</p>

  <p>Otoparkın özel bölümünde o öğleden sonra sekreteri tarafından bırakılmış 1966 model Ford Cobra'sını buldu. Direksiyonun üzerine bir de not iliştirilmişti.</p>

  <p><i>Sevgili Patronum, Yuvana hoşgeldin.</i></p>

  <p><i>Seni bekleyemediğim için bağışla, ama bir randevum var.</i></p>

  <p><i>Amirale uçağının yarın gece geleceğini söyledim. Sana benden bir gün izin.</i></p>

  <p><i>Zerri</i></p>

  <p><i>&nbsp;Not : Bunun gibi eski bir hayvana epeydir binmemiştim. Çok zevkli oluyor, ama ne benzin yiyor yahu!</i></p>

  <p>Pitt ağzı kulaklarında motoru çalıştırdı. Araba ısı göstergesinin ISINDI belirtisini alana dek notu bir kez daha okudu.</p>

  <p>Zerri Pochinsky hayat dolu bir kızdı, güzel yüzünden gülümseme eksik olmaz, kestane renkli gözleri her zaman sıcak ve muzip bakardı. Otuz yaşında olmasına karşın evlenmemişti. Dolgun vücudu ve omuzlarına düşen açık kahverengi saçları vardı. Pitt onunla bir ilişki başlatmayı az geçirmemişti aklından. Zerri de yeterince davetkâr olmuştu doğrusu. Ama eski acı deneyimleri sonucu koyduğu kurallara boyun eğerek, personeliyle yüz göz olup başına belâ açmaktan kaçındı.</p>

  <p>Zerri'nin çarşaflar arasında bekleyen görüntüsünü aklından kovalayıp Cobra'yı harekete geçirdi, iki kişilik üstü açılan yaşlı araba ok gibi yerinden fırlayıp lastikleri çığlıklar atarak ana yola saptı. Pitt başkente yöneleceği yerde, güneye dönüp Potomac nehrinin Virginia tarafına doğru yol almaya başladı.</p>

  <p>Hague adındaki küçük bir kasabayı geçince, ana yoldan ayrılıp oldukça dar bir yola girdi ve Coles Point'e vardı. Nehir boyunca posta kutularındaki adlara baka baka yola devam etti. Bu sırada farların ışığında köpeğini gezdiren yaşlıca bir kadın belirdi.</p>

  <p>Pitt arabasını durdurup pencereden uzandı. "Özür dilerim, Essex'in evine nasıl gidebilirim acaba?"</p>

  <p>Kadın Pitt'e tuhaf tuhaf baktı, sonra eliyle arabanın arkasını gösterdi. "Essex'lerin giriş kapısını geçmişsiniz, yarım mil geridedir. Demir aslanlı kapı."</p>

  <p>"Sahi, öyle bir kapı gördüm gerçekten."</p>

  <p>Pitt bir U dönüş yapmaya başlıyordu, o sırada kadın pencereye eğilip, "Ama evde bulamazsınız," dedi. "Bay Essex dört beş hafta önce gitti."</p>

  <p>Pitt, "Ne zaman döneceğini biliyor musunuz?" diye sordu.</p>

  <p>"Kim bilir?" Kadın omuz silkti. "Genellikle yılın bu zamanında evini kapayıp Palm Springs'e gider. İstridye tarlalarına da oğlum bakar o sıra. Bay Essex sık sık gider gider gelir, tek başına yaşadığı için hiçbir bağlantısı yok. Onun gittiğini dolup taşan posta kutusundan anlarız."</p>

  <p>Şu işe bak, diye düşündü Pitt. Yol sormak için mahallenin dedikodu muhtarını bulmuştu. "Sağolun," dedi.</p>

  <p>Kadın iyice açılmıştı artık. "Eğer bir mesajınız varsa bana bırakabilirsiniz. Mutlaka eline geçmesini sağlarım. Zaten mektuplarını ve gazetelerini ben topluyorum."</p>

  <p>Pitt durakladı. "Gazetelerini kesmedi mi?"</p>

  <p>Kadın kafasını salladı. "Ne kadar dalgın bir adam olduğunu bilemezsiniz. Geçen gün oğlum istridye göletlerinde çalışırken, evin sıcak hava deliklerinden buhar çıktığını görmüş. Dalgınlığa bakın, adam yolculuğa gidiyor ve evinin ısıtma düzenini kapatmıyor. Bu enerji kısıtlamasında ne israf, değil mi?"</p>

  <p>"Bay Essex yalnız mı yaşıyor demiştiniz?"</p>

  <p>"Eşini on yıl önce kaybetti. Üç çocuğu da ayrı ayrı yerlere dağılmış durumda. Zavallı adama mektup bile yazmazlar doğru dürüst."</p>

  <p>Pitt kadına bir kez daha teşekkür edip yeni bir konuya başlamadan hemen penceresini kapadı. Dönüş yaparken kadının hâlâ arabayı izlediğinden emindi. Pitt arabasını evin önünde park edip motoru durdurdu. Bir süre oturduğu yerde durup gecenin sesini dinledi. Güzel, bulutsuz bir geceydi. Yıldızlar nehrin üstünde Noel süsleri gibi parıldıyordu.</p>

  <p>Essex'in eviyse karanlık ve sessizdi.</p>

  <p>Pitt arabasından inip evin garajına yürüdü. Kapıyı açtı, içerde iki araba vardı. Biri, küçük ve ekonomik, önden motorlu bir Ford. Diğeriyse, biraz daha eskice görünen bir Cadillac Brougham'dı. Her iki otomobil de hafif bir toz tabakasıyla örtülüydü.</p>

  <p>Cadillac'ın içi pırıl pırıldı; göstergesi 640 mil yapılmış olduğunu gösteriyordu. Aslında her iki otomobil de vitrine çıkarılacak görünüşteydi, tamponlarının iç kısımları bile temiz tutulmuştu. Pitt yavaş yavaş Essex'in dünyasına giriyordu. Emekli büyükelçinin arabalarına gösterdiği bakım, adamın nasıl titiz ve düzenli bir insan olduğunun kanıtıydı.</p>

  <p>Garaj kapısını kapatıp evin önüne geldi. Kadının oğlu haklıydı. Gerçekten de çatıdaki hava deliklerinden beyaz buhar bulutları yükseliyordu. Pitt kapıya gelip zile bastı. Karşılık gelmedi, hiçbir kıpırtı yoktu. Yapacak başka bir şey olmadığı için Pitt kapıyı yokladı.</p>

  <p>Kapı açılıverdi.</p>

  <p>Pitt şaşıp kaldı. Kilitli olmayan bir ön kapı olur şey değildi. Kapının açılmasıyla burun deliklerini dolduran keskin çürüme kokusu da pek alışılagelmiş bir olay sayılmazdı.</p>

  <p>Kapıyı açık bırakarak içeri girdi. El yordamıyla elektrik düğmesini bulup ışıkları yaktı. Giriş fuayesinde kimse yoktu, bitişik yemek odası da boştu. Üst kattaki yatak odalarından başlayarak bütün odaları dolaştı. Korkunç koku her şeyi sarmıştı ama nereden kaynaklandığı bir türlü belli olmuyordu. Pitt yeniden aşağı inip oturma odasını ve mutfağı gözden geçirdi. Çalışma odasına, dolap kapısı sandığı için neredeyse bakmadan geçiyordu.</p>

  <p>John Essex bir koltuğa oturmuş, ağzı açık, başı bir yana düşmüştü. Bir kulağına takılı kalan gözlüğü garip bir biçimde asılı kalmıştı. Bir zamanlar pırıldayan mavi gözleri kafatasına göçmüş gibiydi. Odanın ısısı termostatla 22 dereceye ayarlı olduğu için çürüme çabuk ilerlemişti. Daha sonra doktorun vereceği rapora göre, Essex koroner damarında oluşan. bir kan pıhtısı sonucu ölmüş, bir ay boyunca kimsenin haberi olmamıştı.</p>

  <p>Pitt çürümenin evrelerini tahmin edebiliyordu, ilk iki hafta içinde beden önce yeşil bir renk alıp şişmiş, Essex'in gömlek düğmelerini koparıp atmıştı. Sonra vücudun tüm sıvısı boşalıp kurumuş, ceset kuruyarak tabaklanmış deriye dönmüştü.</p>

  <p>Pitt'in alnında ter boncuklanmıştı. Odanın sıcaklığı ve ağır koku midesini bulandırdı, neredeyse kusacaktı. Burnuna bir mendil dayayıp cesedin önüne eğildi.</p>

  <p>Essex'in kucağında bir kitap vardı, bir eli pençe gibi kitabın kabını tutuyordu. Pitt daha önce de ceset görmüştü, ama tepkisi hep aynı olurdu. Önce bir tiksinti, sonra bir gün kendisinin de o duruma geleceğini bilmenin korkusu.</p>

  <p>Sanki her an uyanacakmış gibi kitabı yavaş yavaş cesedin parmakları arasından çekti. Sonra da masa lambasını yakıp sayfalan karıştırmaya başladı. Bir günlük defterine benziyordu. Kitabın başlığına baktı.</p>

  <p>Nis.14</p>

  <p>Richard C. Essex'in Kişisel Gözlemleri.</p>

  <p>Pitt masaya oturup okumaya başladı. Bir saat sonra durup Essex'in cesedine bir kez daha baktı. Bu kez iğrentinin yerini acıma almıştı.</p>

  <p>"Zavallı yaşlı budala," dedi üzgün üzgün.</p>

  <p>Sonra ışığı kapatıp odadan çıktı. Eski İngiltere büyükelçisi bir kez daha karanlık odada bir başına kalıyordu.</p>
</body>
</html>
