<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">30</h3>

  <p>Pitt, Hudson nehrine giden dar yola saptığında güneş batmak üzereydi. Amerikan Bağımsızlık Savaşının yapıldığı bir alanı gösteren yol işaretinin orada durup biraz bacaklarını uzatıp dinlenmek istediyse de, sonra bundan caydı. Karanlık basmadan gideceği yere varmalıydı. Gün batımı renkleri altında nehir enfes bir görünümdeydi.</p>

  <p>Coxsackie kasabasının hemen dışında bir benzin istasyonunda durdu. Bakıcı istasyonun küçük ofisinde oturmuş, ayaklarını masaya dayamıştı. Pitt kendi servisini yapıp ofise girdi. Adam arkasındaki göstergeye baktı.</p>

  <p>"Toparlak hesap yirmi dolar," dedi.</p>

  <p>Pitt parayı ödedi. "Wacketshire'e ne kadar kaldı?"</p>

  <p>Adam Pitt'e deler gibi baktı. "Wacketshire mi? Yıllardan beri bu ad kullanılmıyor. Aslında artık öyle bir kasaba yok."</p>

  <p>"New York bitişiğinde bir hayalet şehir, ha? Böyleleri daha çok güneybatının çöllerinde bulunur sanırdım."</p>

  <p>"Şaka etmiyorum, bayım. 1949'da tren yolu sökülünce Wacketshire de yavaş yavaş ortadan kayboldu. Yapıların çoğunu serseriler yakıp yıktı. Heykel yapan bir adam dışında artık kimse yaşamıyor orada."</p>

  <p>Pitt, "Eski tren yolundan bir şey kaldı mı?" diye sordu.</p>

  <p>"Çoğu yok oldu," dedi adam. "Yazık." Sonra omuz silkti. "Ama neyse, hiç olmazsa o lanet olası dizellerin kokusunu çekmiyoruz. Buradan son geçen tren buharlıydı."</p>

  <p>"Belki bir gün yine buharlı lokomotiflere dönülür."</p>

  <p>"Herhalde benim sağlığımda olmaz," dedi yaşlı adam. Sonra giderek artan bir saygıyla Pitt'e baktı. "Nasıl oluyor da terkedilmiş bir demiryoluyla böyle ilgileniyorsunuz?"</p>

  <p>"Trenlere hastalık derecesinde merakım vardır", diye yalan söyledi Pitt. Son günlerde bayağı iyi yalan söylemeye başlamıştı. "Asıl merakım klasik trenlerdir. Şu sıra Mathattan Limited üzerine araştırma yapıyorum."</p>

  <p>"Şu Deauville köprüsünden uçan, değil mi? Yüz kişi ölmüştü, biliyorsunuz."</p>

  <p>"Evet," dedi Pitt. "Biliyorum."</p>

  <p>Yaşlı adam dönüp pencereden dışarı baktı. "Mathattan Limited bambaşkadır," dedi. "Yaklaşırken gelen trenin o olduğunu hemen anlarsın. Kendine özgü bir gürültüsü vardır."</p>

  <p>Pitt doğru işittiğinden emin değildi. Yaşlı istasyon bakıcısı şimdiki zaman kullanmıştı Manhattan'dan söz ederken. "Herhalde başka bir trenden söz ediyorsunuz."</p>

  <p>"Hayır, efendim. Manhattan'ı gümbür gümbür, düdüğünü çalarak, ışıklarını yakarak buradan geçerken çok gördüm. Tıpkı köprüden uçtuğu geceki gibi."</p>

  <p>Yaşlı adam hayalet treni havadan sudan söz eder gibi anlatmaktaydı.</p>

  <p>Pitt küçük bir yol kavşağında durduğunda hava alacakaranlıktı. Kuzeyden gelen dondurucu rüzgâra karşı deri ceketinin fermuarını boynuna kadar çekti. Yün kepini de başına geçirip arabadan çıktı.</p>

  <p>On santim karla örtülü tarladan geçerken eldivenlerini arabada bıraktığını anımsadı. Aklından dönüp almak geçtiyse de birazdan kaybolacak gün ışığını kaçırmamayı yeğleyip ellerini cebine gömdü.</p>

  <p>Çeyrek mil kadar yürüdükten sonra küçük çalıların ve ağaçların bulunduğu bir alana geldi. Karşısına çıkan tepeye tırmanmak zorundaydı.</p>

  <p>Tutunacak pek bir şey olmadığından ellerini kara gömerek tırmanıyordu. Çok geçmeden parmakları soğuktan uyuşmuştu. Tepeye vardığında soluk soluğa, terkedilmiş tren yolu üstünde durup dinlendi.</p>

  <p>Bir zamanların işlek tren yolu şimdi yalnızca bir anıydı.</p>

  <p>Giderek azalan gün ışığında Pitt çürümüş raylara bakarken geçmişin izlerini gördü. Yarı yarıya toprak altına gömülmüş makaslar, şurada burada paslı çiviler, hat dışına saçılmış taşlar, tümü savaştan çıkmış bitkin askerler gibi sonsuza dek uzayıp gidiyordu.</p>

  <p>Pitt yürüyeceği yönü saptayıp köprüye giden kıvrımı dolaştı. Soğuk hava her soluk alışında burun deliklerine batmaktaydı. Ağzından çıkan buhar bulutları hemen kayboluyordu. Önünden ok gibi bir tavşan fırlayıp çalıların arasına saklandı.</p>

  <p>Alacakaranlık iyice karanlığa dönüşmüştü. Pitt uçuruma yaklaşıp elli metre aşağıdaki nehre baktığında artık gölgesi düşmüyordu. Deauville Hudson köprüsünün nerede son bulduğu belirsizdi.</p>

  <p>Suyun içinden iki tane köprü payandası yükselmişti, fakat bir zamanlar destek oldukları yüz elli metrelik iskelenin yerinde yeller esiyordu. Köprü yeniden yapılmamıştı ama hat daha güneye çekilmiş^ daha güçlü bir köprü yapılarak nehir geçişi sağlanmıştı.</p>

  <p>Pitt diz çöküp o gece olanları gözünün önüne getirmeye çalıştı. Tren köprü ortasındaki büyük boşluktan yuvarlanıp büyük bir gürültüyle nehrin soğuk sularına çarparken, son vagonun da kırmızı ışıklarınım giderek küçülüp yok oluşunu görür gibi oldu.</p>

  <p>Pitt uzaktan gelen tiz bir sesle düş dünyasından kopuverdi.</p>

  <p>Ayağa kalkıp kulak kesildi. Birkaç dakika bekledi, yalnızca rüzgârın fısıltısı duyuluyordu. Sonra yine işitti. Kuzeyden geliyordu ses, Hudson boyunca uzanan uçurumlardan, vadinin karanlık tepelerinden birkaç kez yankılanarak.</p>

  <p>Bu ses bir tren düdüğüydü.</p>

  <p>Giderek büyüyen, solgun, sarı bir pırıltı kendisine doğru yaklaşıyordu. Sonra yeni sesler duymaya başladı, çelik gıcırtısı ve buhar tıslaması... O ana dek görünmeyen kuşlar yerlerinden hoplayıp karanlık gökyüzüne doğru kanat çırptılar.</p>

  <p>Pitt gördüğü şeyin gerçek olabileceğini bir türlü kabul edemedi. Terkedilmiş bir hat üstünde olmayan raylarda bir tren böyle yol alamazdı. Artık soğuğu falan hissetmiyordu, olduğu yerde kalmış, durumu açıklamaya çalışıyordu. Tren düdüğü bu kez daha yüksek bir sesle çıktı, ışığın parıltısı da büyümüştü.</p>

  <p>Şöyle bir yirmi saniye kadar Pitt hat kenarındaki ağaçlar gibi donup kaldı. Adrenalin tüm kan damarlarına dolmuş, korku bir sel gibi taşıp bütün mantık engellerini silip süpürmüştü. Paniğin çelik parmakları midesini büzerken gerçekçiliğini hepten yitirdi.</p>

  <p>Tüyler ürperten düdük sesi gecenin içinde bir kez daha öttü. Dehşet treni kıvrımı dolaşıp köprüye giden rampaya varmıştı. Ön lambası Pitt'in üzerinde parlayarak aydınlığı içinde onu bir an kör etti.</p>

  <p>Mantığının derinliklerinde bunun boş bir hayalet korkusu olduğunu biliyordu, fakat epey bir süre taş kesilip olduğu yerde mıhlanmıştı. Neden sonra kaçacak bir yol aramak aklına geldi. Arkası ve iki yanı nehire giden elli metrelik boşluktu.</p>

  <p>Birden kapana kısılmış olduğunu farketti.</p>

  <p>Korkunç lokomotif büyük bir hınçla yaklaşmaktaydı.</p>

  <p>Bir anda korkusu yerini büyük bir öfkeye bıraktı. Bu öfke kendi çaresizliğine ve tepki göstermedeki yavaşlığınaydı. Karar vermesi ömür boyu gibi uzun geldi. Açık olan tek yol vardı, Pitt de bu yola atıldı.</p>

  <p>Tabanca sesine yerinden fırlayan atlet gibi rampadan aşağı, karşısına ne çıkacak diye düşünmeden, koşmaya başladı.</p>
</body>
</html>
