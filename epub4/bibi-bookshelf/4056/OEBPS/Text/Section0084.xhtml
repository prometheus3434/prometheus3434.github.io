<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">83</h3>

  <p>"Aradığını o çantada bulamazsın," dedi Dirk Pitt.</p>

  <p>Shaw korkudan aklını kaçıracak hale geldiğini kesinlikle inkâr edecek durumda değildi. Kalbinin tekrar çalışmasını bekledi. Pitt kauçuk dalgıç giysisi üzerine cesetlerden birinin ceketini giymişti. Biraz kendine geldikten sonra Shaw konuşabildi. "Bayağı korkuttun beni."</p>

  <p>Pitt dalgıç feneriyle aydınlattığı eski gazeteye bakmaya başladı. "Hep derim, ben seksen yıl geç doğmuşum. Şuraya bak, az kullanılmış bir Stutz Bearcat sürat otomobili topu topu altı yüz yetmiş beş dolara satılıyor."</p>

  <p>Son on iki saat içinde karşılaştığı olaylar sonucu Shaw bütün espri anlayışını tüketmişti. "Nasıl girdin buraya?" diye çıkışır gibi sordu.</p>

  <p>Pitt gözünü gazete ilanlarından ayırmadan karşılık verdi. "Kaçış deliğinden yüzerek girdim. Hava tüpüm boşaldı, az kalsın boğuluyordum. Büyük bir şans sonucu büyük bir kayanın altında bir hava boşluğuna girmeseydim ölmüştüm. Burada soluk tazeledikten sonra küçük bir tünel görene dek yeniden yüzebildim."</p>

  <p>Shaw vagonun içini gösterdi. "Burada neler olmuş?"</p>

  <p>Pitt karşısındaki iki cesedi gösterdi. "Elinde çanta olan adam Richard Essex'di, dışişleri müsteşarı. Diğeriyse Clement Massey. Massey'in yanı başında karısına yazmış olduğu veda mektubu var. Acıklı öykünün tamamı yazılı orada."</p>

  <p>Shaw mektubu alıp mürekkebinin rengi atmış yazıya bir göz attı. "Demek bu Massey denen adam tren soyguncusuymuş."</p>

  <p>"Evet, altınların peşindeymiş."</p>

  <p>"Ben de gördüm. İngiltere Bankasını satın alabilecek miktarda altın var."</p>

  <p>"Massey'in planı zamanına göre oldukça ileri ve karmaşık. Adamlarıyla birlikte Mondragon Hook denen bir istasyonda treni durdurmuşlar. Sonra makinisti silah tehdidiyle ocağın içine kadar giren bir yan hatta sokmuşlar. İçeri girene dek yolcular olup biteni farketmemişler bile."</p>

  <p>"Görünüşe bakılırsa Massey hiç hesapta olmayan şeylerle karşılaşmış."</p>

  <p>"Hem de nasıl," dedi Pitt. "Treni koruyan görevlileri hiç zorluk çekmeden etkisiz hale getirmişler. Bu zaten hesaplarında olan bir şey; dolayısıyla hazırlıkhymışlar. Fakat Essex'e eşlik eden dört koruma görevlisi ve antlaşma nüshası tam bir sürpriz olmuş. Silah sesleri kesildiğinde koruma görevlilerinin kimi ölü, kimi yaralı yere serilmişler, ama Massey de üç adamını yitirmiş."</p>

  <p>Shaw, "Ama yine de yılmamış," dedi bir yandan mektubu okuyarak.</p>

  <p>"Evet, bunun üzerine gidip Deauville-Hudson köprüsüne kaza sonucu yıkılmış görünümünü vermiş ve yeniden ocağa dönmüş. Ana giriş kapısını örtmek için patlayıcı kullanıp çığ düşmesini sağlamış. Artık bundan sonra altınlarını alıp kaçış deliğinden çıkması için dünya kadar zamanı kalıyormuş."</p>

  <p>"Kaçış deliğini su basmışsa bunu nasıl yapabilir?"</p>

  <p>"İşte, en iyi planlarda bile hesapta olmayan noktalar çıkabiliyor," dedi Pitt. Ocağın su basan kesimi kaçış yolundan epey aşağıda kalıyor. Massey Manhattan Limited'i kaçırdığı sırada çıkış alanı hâlâ kuruymuş. Ama giriş kapısını örtmek için patlayıcı kullanınca, şok dalgaları yeraltı çatlaklarının açılmasına neden olmuş, fışkıran sular da kaçış deliğinin aşağı kesimini doldurmuş. Böylece içerdekiler için tüm yollar kapanıvermiş, herkesi korkunç bir ölüme mahkûm etmiş."</p>

  <p>Shaw, "Zavallılar," dedi. "Soğuk ve açlıktan ölmeleri haftalar sürmüş olmalı."</p>

  <p>"İşin garibi, Massey ve Essex'in aynı masaya oturup konuşmuş olmaları," dedi Pitt. "Acaba yaşamlarının sonunda nasıl bir ortak yan bulmuşlar ki?"</p>

  <p>Shaw fenerini Pitt'in yüzüne tuttu. "Şimdi söyle bakalım, Bay Pitt. Buraya yalnız mı geldin?"</p>

  <p>"Evet, birlikte daldığım arkadaşım geri döndü." "Sanırım antlaşma nüshası sendedir." , Pitt gazetenin üstünden Shaw'a baktı. "Doğru tahmin ettin."</p>

  <p>Shaw elini cebinden çıkarıp. 25 kalibrelik Beretta'sını Pitt'e doğrulttu. "O zaman korkarım, onu bana vermek zorundasın."</p>

  <p>"Yakman için mi?"</p>

  <p>Shaw sessizce başını sallayıp doğruladı.</p>

  <p>"Üzgünüm, veremem," dedi Pitt sakin bir sesle.</p>

  <p>"Galiba durumunun pek farkında değilsin."</p>

  <p>"Elinde bir tabanca olduğu belli işte."</p>

  <p>"Ve de senin elinde tabanca yok," dedi Shaw güvenle.</p>

  <p>Pitt omuz silkti. "Doğrusu yanıma silah almak aklımdan bile geçmedi."</p>

  <p>"Antlaşmayı rica edeyim, Bay Pitt." "Kim bulduysa onun olur, Bay Shaw." Shaw derin bir iç geçirdi. "Sana hayatımı borçluyum, öldürürsem çok ayıp etmiş olurum. Ama bu antlaşma nüshası ülkem için aramızdaki borçtan çok daha önemlidir."</p>

  <p>Pitt, "Size ait olan nüsha Empress of Ireland içinde yok oldu," dedi ağır ağır. "Bu nüsha Amerika Birleşik Devletleri'ne aittir."</p>

  <p>"Belki haklısın, ama Kanada, Britanya'ya aittir. Kimseye kaptırmak niyetinde de değiliz."</p>

  <p>"İmparatorluğunuz sonsuza dek sürecek değil ya."</p>

  <p>"Hindistan, Mısır, Burma ve daha birçok benzeri, zaten başından beri bize ait yerler değildi," dedi Shaw. "Ama Kanada İngilizler tarafından kuruldu, geliştirildi."</p>

  <p>"Tarihi unutuyorsun, Shaw. Kanada'ya Fransızlar sizden önce geldi. Siz sonra çıktınız ortaya. Sizlerden sonra da göçmenler doldu. Almanlar, Polonyalılar, İskandinavyalılar, hatta kuzeye geçen Amerikalılar. İktidarları İngiltere'de doğmuş ya da eğitim görmüş adamlardan oluşturarak dizginleri elinde tutuyor hükümetiniz. Aynı şeyi Avrupa Uluslar Topluluğuna bağlı ülkeler için de yapıyorsunuz. Evet, yerel hükümetler ve büyük kuruluşlar yerli halktan gelenlerle yürütülüyor, ama asıl önemli kararları verenler genellikle İngiltere'den gönderilenler oluyor."</p>

  <p>"Bugüne dek bu sistemin sakıncasını görmedik."</p>

  <p>Pitt, "Coğrafya ve mesafe bu sisteminizi er geç yıkacaktır," dedi Pitt. "Hiçbir hükümet binlerce mi! uzaktan sonsuza dek yönetimi sürdüremez."</p>

  <p>"Eğer Kanada, Avrupa Uluslar Topluluğundan çıkacak olursa, bunu Avustralya, Yeni Zelanda, hatta Iskoçya ve Galler de izleyebilir. Daha korkunç bir durum düşünemiyorum."</p>

  <p>"Bundan bin yıl sonra ulusal sınırların nerede olacağını kim kestirebilir ki? Hem kimin umurunda olacak o zaman?"</p>

  <p>"Benim umurumda, Bay Pitt. Şimdi lütfen antlaşmayı ver bana."</p>

  <p>Pitt karşılık vermedi, fakat başını çevirip kulak kesildi. Tünellerin birinden sesler yaklaşıyordu.</p>

  <p>Shaw, "Dostların beni izledi," dedi. "Zamanımız kalmadı artık."</p>

  <p>"Beni öldürürsen onlar da seni öldürür."</p>

  <p>"Bağışla beni, Bay Pitt." Tabancanın ucu Pitt'in iki kaşı arasını hedef aldı.</p>

  <p>Kulakları sağır eden bir patlama mağaranın içinde yankılandı. Fakat bu gürültü küçük kalibreli Beretta'nın sesine benzemiyordu. 7.63 otomatik mavzerin gümbürtüsüydü. Shaw başı bir yana düşerek oturduğu koltuğa yığıldı.</p>

  <p>Pitt elindeki gazetenin ortasında duman tüten deliğe baktı. Sonra kalktı, mavzeri masanın üzerine bırakıp Shaw'u yavaşça yere yatırdı.</p>

  <p>Giordino elinde tüfekle azgın bir boğa gibi vagon kapısından içeri daldı. Başında melon şapkayla Pitt'i görünce afallayıp kaldı. Sonra yerde yatan Shaw'u farketti.</p>

  <p>"Öldü mü?"</p>

  <p>"Mermi yalnızca kafasını sıyırdı. Yaşlı ama yapısı çok sağlam. Kötü bir başağrısı ve birkaç dikişten sonra canıma okumak için beni kovalamaya başlayabilir."</p>

  <p>"Ya antlaşma?" diye sordu Giordino merakla.</p>

  <p>Pitt gazete yaprakları arasından bir sayfa çıkarıp dalgıç fenerinin aydmlığında tuttu. "İşte Kuzey Amerika Antlaşması," dedi. "İki paragraf arasında kararmış bir delik dışında imzalandığı günkü kadar okunabilir durumda."</p>
</body>
</html>
