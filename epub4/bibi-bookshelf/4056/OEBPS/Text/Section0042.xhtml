<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">41</h3>

  <p>Manhattan Limited'i bulmakla görevli ekibin işleri daha ilk günden ters gitmeye başlamıştı. Giordino başını taşlara vuruyordu. Daha şimdiden söz verdiği başlama tarihini dört gün aşmıştı.</p>

  <p>Araç gereçler ve personel yirmi metre uzunluğundaki yeni araştırma gemisi De Soto'ya yüklendikten sonra yola çıkıldı. De Soto nehirler ve kanallarda seyir yapabilecek biçimde NUMA mühendisleri tarafından özel olarak dizayn edilmişti.</p>

  <p>Serdümencinin gözü kanal boyu uzanan şamandralarla gelip geçen gezi teknelerindeydi. Ama asıl canını sıkan, gittikçe düşen barometre ve penceresine önden vuran hafif yağmur damlalarıydı. Bu iki olay o gece dört dörtlük bir fırtınanın hiç şaşmaz belirtileriydi.</p>

  <p>Karanlık çöktüğünde nehir dalgaları De Soto'nun ön güvertesini ıslatmaya başlamıştı. Birden patlayan rüzgârın hızı zaman zaman saatte altmış mile kadar çıkıyordu. Bu şiddetli rüzgâr altında serdümencinin bütün kol gücüne karşın kısa zamanda rotadan çıkmışlar ve sığ sulara girmişlerdi. Çok geçmeden su altında kalmış bir kütüğe çarparak pruva kısmında yarım metrelik bir gedik açıldı.</p>

  <p>Bunu izleyen dört saat boyunca Giordino adamlarını tipik bir köle tüccarı gibi çalıştırdı. Daha sonra olayı anlatan sonar operatörü, Giordino'nun bağırıp çağırmasını kulağının dibinde saklayan bir kamçıya benzetti. Yara onarma ekibi hemen harekete geçip kısa zamanda gediği kapattı, fakat alt güvertede sular ayak bileklerine kadar yükselmiş durumdaydı.</p>

  <p>İki ton su çekmiş olan De Soto hantallaşmıştı. Giordino büyük öfkesi içinde bu gerçeğe aldırmayıp tam hız verilmesini emretti. Bu ani hız pruvadaki yaranın su kesimi üstünde kalmasını sağladı, gemi uçar gibi New York'a doğru geri dönüyordu.</p>

  <p>Geminin havuza alınıp, onarımı iki gün sürdü. Tam yeniden yola çıkılmıştı ki, bu kez de magnetometrenin arızalı olduğu saptandı. Yeni bir ünitenin San Fransisko'dan getirtilmesi iki gün daha kaybına yol açtı.</p>

  <p>Sonunda dolunayın aydınlattığı bir gecede De Soto HudsonDeauville köprüsünün altına varmıştı Büyük bir dikkatle çevreyi kolaçan eden Giordino başını dümen kabinine sokarak, "Derinlik ne kadar?" diye sordu.</p>

  <p>De Soto'nun pek ender konuşan kaptanı Glen Chase göstergedeki kırmızı sayılara baktı. "Yedi metre," dedi. "Sabaha dek burada park edebiliriz."</p>

  <p>Giordino, Chase'in bu karacı ağzıyla konuşmasına bir türlü alışamamıştı. Kaptansa kesinlikle geleneksel denizcilik terimlerini kullanmıyor, sancak diyeceği yerde sağ, iskele diyeceği yerde sol diyordu. Ona göre bu eski gelenek modern gemi donanımlarıyla zaten ters düşmekteydi.</p>

  <p>Demir atıldı, güvenlik için bir yandan kıyıdaki bir ağaca, bir yandan da köprü iskelesinin paslı kalıntısına bağlandılar. Chase başını kaldırıp köprünün dev gibi duran kemerlerine baktı.</p>

  <p>"Zamanında adamakıllı iyi bir yapıymış."</p>

  <p>"Yapıldığı tarihte dünyanın beşinci büyük köprüsüydü," dedi Giordino.</p>

  <p>"Acaba neden çökmüştü, dersin?"</p>

  <p>Giordino omuz silkti. "Soruşturma raporuna göre, kesin bir neden bulunamamış. En akla yatkın kuram çok güçlü rüzgârın yıldırımların da etkisiyle destek kirişlerinden birini iyice yıpratmış olması."</p>

  <p>Chase başıyla nehri gösterdi. "Burada, aşağıda mıdır dersin?"</p>

  <p>"Tren mi?" Giordino da ay ışığıyla parıldayan sulara baktı. "Buradadır tabii. 1914 yılında aradıkları zaman enkazı bulamadılar, çünkü dalgıçların bakır miğferler ve keten tulumları dışında başka gereçleri yoktu. Görüş uzaklığının neredeyse sıfır olduğu sularda ufacık teknelerle çalışıyorlardı. Hem teknik olanaklardan yoksundular, hem de yanlış yerde arama yaptılar."</p>

  <p>Chase kepini çıkarıp kafasını kaşıdı. "Birkaç güne dek buluruz."</p>

  <p>"Şansımız varsa daha da kısa sürer."</p>

  <p>"Bir biraya ne dersin?" diye sordu Chase gülerek. "İyimser adamlara bayılırım."</p>

  <p>Chase merdivenlerden inip mutfağa doğru yollandı. Yemek salonundan personelin konuşma ve gülüşme sesleri yükseliyordu.</p>

  <p>Gece serinliği Giordino'nun birden ürpermesine neden oldu, dümen kabinine girip rüzgâr ceketini aldı. Tam fermuarını kapatırken birden durdu ve kulak kabarttı.</p>

  <p>"O sırada elinde iki şişe birayla Chase geldi. "Bardak almadım."</p>

  <p>Giordino eliyle sessiz durmasını işaret etti.</p>

  <p>"İşittin mi?"</p>

  <p>Chase'in kaşları çatıldı. "Neyi?"</p>

  <p>"Dinle."</p>

  <p>Chase başını geriye attı, gözlerini sabit bir noktaya dikip iyice dikkat kesildi. "Bir tren düdüğü..."</p>

  <p>"Emin misin?"</p>

  <p>Chase başını sallayarak doğruladı. "Net olarak duyuyorum. Kesinlikle tren düdüğü."</p>

  <p>"Biraz garip bulmuyor musun?" diye sordu Giordino.</p>

  <p>"Neden garip bulayım?"</p>

  <p>"Dizel lokomotiflerin kornaları vardır. Yalnız buh arlılar düdük çalarlar. Son buharlı lokomotifse otuz yıl önce emekli oldu."</p>

  <p>"Nehrin yukarılarında bir yerde bir lunapark vardır, oradaki çocuk trenlerinden olabilir," dedi Chase. "Su üstünde ses kilometrelerce uzaktan duyulabilir."</p>

  <p>Giordino "Hiç sanmıyorum," dedi. "Ses giderek yükseliyor ve yaklaşıyor."</p>

  <p>Chase dümen kabinine girip bir el feneriyle karayolu haritası getirdi. Haritayı açıp feneri üzerine tuttu.</p>

  <p>Haritada mavi çizgilerle belirlenmiş demiryolu hatlarını gösterdi. "Bak," dedi. "Ana hat buraya yirmi mil güneyden içeri sapıyor."</p>

  <p>"Peki, en yakın hat?"</p>

  <p>"On, on iki mil uzakta."</p>

  <p>"Bu ses nereden çıkıyorsa, bir milden fazla uzakta olamaz."</p>

  <p>Giordino sesin geldiği yönü saptamaya çalıştı. Dolunay aydınlığında iki mil uzaktaki ağaçları bile seçebiliyordu. Ses nehrin batı yakasından geliyordu. Hiçbir kıpırtı yoktu, çok uzaklardaki bir iki çiftlik evinden başka bir ışık da görünmüyordu.</p>

  <p>Bir düdük sesi daha yükseldi.</p>

  <p>Ve bunu izleyen yeni sesler. Ağır çeliğin takırtısı buharlı lokomotiflere özgü puflama gürültüsü... Giordino ayakları yerden kesilmiş gibi hissetti. Bekliyordu.</p>

  <p>"Dönüyor... bize doğru dönüyor," dedi Chase İyice afallamış durumda. "Tanrım, köprü yıkıntısının içinden çıkıyor."</p>

  <p>Her ikisi de soluk bile alamadan başları havada köprü kemerine bakıyor, olanlara bir türlü anlam veremiyorlardı. Ansızın görünmeyen trenin gürültüsü tepelerindeki karanlığın içinde top gibi patlayıverdi. Giordino içgüdüsüyle hemen eğildi. Chase donup kaldı, yüzü ceset gibi bembeyaz, gözleri dipsiz çukurlar gibi karaydı.</p>

  <p>Sonra birden, ansızın bir sessizlik başladı... ölüm gibi, korkunç bir sessizlik.</p>

  <p>İki adam da ne konuşabiliyor, ne kımıldayabiliyordu. Kalbi ve ciğeri olmayan, balmumu heykeller gibi oldukları yere çakılmışlardı. Giordino yavaş yavaş kendini topladı ve Chase'in elindeki feneri aldı. Tepelerindeki köprü kemerine doğru tuttu.</p>

  <p>Yıpranmış yapı ve gölgesinden başka bir şey görünmüyordu.</p>
</body>
</html>
