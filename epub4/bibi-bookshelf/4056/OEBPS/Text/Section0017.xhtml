<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">16</h3>

  <p>Brian Shaw havaalanı gümrüğünden çıkarken, İngiltere Kraliyet Donanması üniforması giymiş bir subay onu beklemekteydi.</p>

  <p>"Bay Shaw?"</p>

  <p>"Evet, Shaw benim."</p>

  <p>"İngiliz Büyükelçiliğinden Yüzbaşı Burton-Angus. Gümrüğe girmenizden önce yetişemedim, kusura bakmayın. Trafik çok sıkışıktı. Washington'a hoşgeldiniz."</p>

  <p>İki adam el sıkışırken, Shaw yüzbaşının üniformasına onaylamayan gözlerle baktı. "Böyle biraz ortaya çıkmış olmuyor muyuz?"</p>

  <p>Burton-Angus, "Hiç de değil," dedi gülerek. "Eğer havaalanına sivil gelseydim, görenler gizli kapaklı bir iş yaptığımı sanırlardı. Oysa şimdi sıradan bir iş yapıyorum diye bilecekler."</p>

  <p>"Bavulumu nereden alıyorum?"</p>

  <p>"O işi hallettik. Aslında Washington'daki ziyaretiniz oldukça kısa tutuldu."</p>

  <p>Saw anlamıştı. "Peki, uçağım ne zaman kalkıyor ve nereye gidiyorum?"</p>

  <p>"Kırk dakika sonra Los Angeles'e hareket edeceksiniz. İşte biletiniz."</p>

  <p>"İş hakkında biraz konuşalım mı?"</p>

  <p>"Tabii." Burton-Angus, Shaw'un koluna girdi. "İsterseniz kalabalığın arasına karışalım. Böylece bizi ne elektronik bir alet, ne de meraklı biri işitebilir."</p>

  <p>Shaw başıyla onayladı. "Servise gireli epey oldu mu?"</p>

  <p>"General Simms beni yanına alalı altı yıl oluyor. Bu işle olan ilgimi biliyorsunuz."</p>

  <p>"Raporu okudum. Antlaşmayla ilgili ilk ipucunu bulan adamsınız."</p>

  <p>"Evet, konuyu senato tarih uzmanından duydum."</p>

  <p>"Jack Murphy."</p>

  <p>Burton-Angus başıyla onayladı.</p>

  <p>Shaw, "Başka bir şey öğrenebildiniz mi o adamdan?" diye sordu.</p>

  <p>"General Simms fazla üstelememi uygun görmedi. Ben de Murphy'e Londra'da antlaşmayla ilgili bir kayıt olmadığını söyledim."</p>

  <p>"İnandı mı?"</p>

  <p>"İnanmaması için bir neden yoktu."</p>

  <p>Shaw, "O halde Murphy'nin üstüne bir çizgi çekip başka bir noktadan başlayacağız," dedi.</p>

  <p>"İşte bu nedenle Los Angeles'e gidiyorsunuz," dedi Burton-Angus. "Murphy deniz subayı bir kadının araştırma başvurusu üzerine antlaşmadan haberdar "olmuş. Eski bir fotoğraf bulup kadına da bir kopyasınıç ıkarmış. Adamlarımızdan biri gizlice ofisine girip araştırma başvurularını inceledi. İçlerinde tek kadın deniz subayı var, Binbaşı Heidi Milligan."</p>

  <p>"Onu bulabilecek miyiz?"</p>

  <p>"Binbaşı Milligan Hint Okyanusuna seyre çıkacak bir amfibik aracın irtibat subayı. İki saat önce San Diego'dan demir aldılar."</p>

  <p>Shaw birden durdu. "Milligan'ı bulamayacaksak, ne kalıyor yapacak?"</p>

  <p>"Neyse ki, gemisi olan U.S.S. Arvada Los Angeles limanında üç gün kalmak üzere emir almış. Otomatik dümen donanımında bir tadilat yapılacakmış."</p>

  <p>Yürümeye devam edildi. Shaw genç yüzbaşıya giderek artan bir saygıyla bakıyordu. "Epey bilgi toplamışsınız."</p>

  <p>"İşim gereği," dedi Burton-Angus alçakgönüllükle. "Amerikalıların biz İngilizlerden sakladığı pek bir şey yok aslında."</p>

  <p>"Bunu duymak insanı rahatlatıyor."</p>

  <p>"Uçağınız yirmi iki numaralı çıkıştan kalkacak, o yana doğru yürüsek iyi olur."</p>

  <p>Shaw, "Planda bir değişiklik yapıldığına göre," dedi. "Bana da yeni talimat verilecek herhalde."</p>

  <p>"Evet," dedi Burton-Angus. "Binbaşı Milligan'ın ne kadar bilgisi olduğunu öğrenmeniz için yaklaşık yetmiş iki saatiniz var."</p>

  <p>"Bana yardım gerekecek."</p>

  <p>"Otelinize yerleştikten sonra Bay Graham Humberiey adında biri sizinle temas kuracak. Kendisi bir RollsRoyce temsilcisidir. Binbaşı Milligan'la buluşmanızı o sağlayacak."</p>

  <p>Shaw, "Demek Binbaşı Milligan'la buluşmamı sağlayacak," diye alaylı bir sesle yineledi.</p>

  <p>Burton-Angus, "Evet, ya," dedi Shaw'un bu tepkisine şaşırarak. "Humberley İngiliz asıllıdır. Çok önemli kişilerle dostluğu var, özellikle ABD Deniz Kuvvetlerinde."</p>

  <p>"Ve Humberley'le ben Amerikan Deniz Kuvvetlerine ait bir gemiye elimizde İngiliz bayrağını sallayarak çıkacak, 'Bütün denizler Britanya'nındır,' diye bağırıp gemi subaylarından birini sorguya çekeceğiz."</p>

  <p>Burton-Angus, "Bu işi yapabilecek bir kişi varsa, o da Humberley'dir," dedi.</p>

  <p>Shaw sigarasından derin bir nefes çekip yüzbaşının yüzüne bakarak, "Neden beni seçtiler?" diye sordu birdenbire.</p>

  <p>"Anladığım kadarıyla, bir zamanlar servisin en başarılı elemanıymışsınız, Bay Shaw. Üstelik Amerikalıları iyi tanıyorsunuz. Sonra Humberley sizi İngiltere Deniz Kuvvetlerinden amiral rütbesiyle emekli olmuş bir işadamı olarak tanıtacak. Tabii yaşınız bu kimliğe çok uyuyor."</p>

  <p>"Akla yatkın."</p>

  <p>"General Simms mucize beklemiyor. Ama her şeyi kılıfına uydurmamız gerek. Yeter ki. Binbaşı Milligan umduğumuz gibi verimli olsun."</p>

  <p>Shaw, "Bir kez daha soracağım," dedi. "Neden ben seçildim?"</p>

  <p>Burton-Angus uçak iniş kalkışlarının saatlerini belirten televizyon ekranına baktı. "Uçağınız rötar yapmıyor. Buyrun biletlerinizi. Bavullarınız için endişe etmeyin, gereken yapıldı."</p>

  <p>"Tahmin etmiştim zaten."</p>

  <p>"Sanırım bu iş, sonunda sizin geçmişte... nasıl söyleyeyim, karşı cinsle olan başarılı ilişkilerinize dayandı. Generald Simms bunu bir koz olarak gördü herhalde. Tabii, bir de Binbaşı Milligan'ın yakın bir zamana dek kendinden iki kat yaşlı bir amiralle birlikte yaşaması da sizin lehinize oldu."</p>

  <p>Shaw yüzbaşının yüzüne baktı. "İnsan yaşlanınca neler oluyor, bak da gör, delikanlı."</p>

  <p>"Kişisel bir şey değil," dedi Burton-Angus gülümsemeye çalışarak.</p>

  <p>"Altı yıldır serviste olduğunu söylemiştin, değil mi?"</p>

  <p>"Tam tamına altı yıl, dört ay."</p>

  <p>"İzlenip izlenmediğini nasıl farkedeceğini öğrettiler mi?"</p>

  <p>Burton-Angus'un gözleri merakla kısıldı. "Bu ders zorunluydu zaten. Neden sordunuz?"</p>

  <p>"Çünkü bu dersten çaktın," dedi Shaw. Genç adamın içine işlemesi için bir süre durdu. "İkide bir saatine bakan şu metal çantalı adam, gümrükten çıktığımızdan beri peşimizden ayrılmıyor. Bir de şu Pan American üniformalı hostes var. Kendi hattı olmadığı halde burada. Öbür adamın yardımcısı olmalı. Önümüzde mutlaka bir üçüncüsü vardır, ama daha seçemedim."</p>

  <p>Burton-Angus'un rengi atmıştı. "Olamaz," diye geveledi. "Bizi gözetliyor olamazlar."</p>

  <p>Shaw biletini kestirip turnikenin öbür yanına geçti. Sonra yüzbaşıya döndü. "Galiba," dedi en alaycı sesiyle. "İngilizlerin Amerikalılardan saklayabildiği pek az şey var."</p>

  <p>Burton-Angus'un yüzü boğulmakta olan bir adama benziyordu.</p>

  <p>***</p>

  <p>Shaw koltuğuna yaslandı, kendini çok iyi hissediyordu, şampanya içmeye karar verdi. Hostes iki küçük şişe şampanya ve plastik bardak getirdi. Şişe etiketinde California yazılıydı. Aslında yıllanmış bir Tattinger'i çok daha fazla yeğlerdi. Plastik bardakla köpüklü California içecekti çaresiz. Şu Amerikalılar hiç uygarlaşmayacaklar mıydı?</p>

  <p>Birinci şişeyi bitirdikten sonra ara verdi. CIA daha İngiltere'de uçağa binerken mimlemişti onu. General Simms de böyle olacağını tahmin etmişti ama.</p>

  <p>Bu durum Shaw'u hiç de rahatsız etmedi. Açık oynamayı her zaman yeğlemişti. Sokak aralarında gizli kapaklı operasyonlar hiç hoşuna gitmezdi. Bir zamanlar üstün başarı gösterdiği bir işe yeniden dönmek çok güzel oluyordu. Sezgileri hâlâ güçlüydü... belki bir dirhem daha yavaş, ama hâlâ yeterince keskindi.</p>

  <p>En iyi bildiği oyun oynanıyordu, keyfine diyecek yoktun.</p>
</body>
</html>
