<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">39</h3>

  <p>Balıkçı giysileri içinde, elindeki bambu kamışı ve "makaralı oltasıyla BlackWater boyunca yürüyen İngiliz generali Morris Simms, büründüğü bu kimliğe pek ısınamamıştı. Şirin bir taş köprünün altında durdu,, orada katlanan iskemlesinde oturmuş olta atan bir adama selam verdi.</p>

  <p>"Günaydın, Başbakanım."</p>

  <p>"Günaydın, general."</p>

  <p>"Sizi tatilinizde rahatsız ettiğim için çok özür dilerim."</p>

  <p>"Ziyanı yok," dedi Başbakan. "Bu lanet balıklar hiç yüz vermiyordu zaten." Başıyla yanındaki portatif masayı işaret etti. Bir şişe şarap ve jambonlu börek, vardı masanın üstünde. "Sepetin içinde fazla bardak ve tabak var. Lütfen istediğiniz kadar alın."</p>

  <p>"Sağolun, efendim. Biraz alırım."</p>

  <p>"Ne konuda görüşmek istemiştiniz?"</p>

  <p>"Kuzey Amerika Antlaşması, efendim." Simms bardağına şarap doldurdu. "Amerika'daki adamımız Amerikalıların antlaşma nüshasını bulmak için büyük bir çaba gösterdiğini bildiriyor."</p>

  <p>"Bulabilirler mi dersiniz?"</p>

  <p>"Hiç sanmam." Simms şişeyi uzattı. "Biraz daha* ister miydiniz?"</p>

  <p>"Alırım. Teşekkür ederim."</p>

  <p>Simms servis yaptı. "Önce şöyle bir irdeleyeceklerini sanmıştım. Öyle büyük çapta bir araştırma yapacaklarını hiç düşünmüyordum. Ama, göründüğü kadarıyla, bu işe dört elle sarılmışlar."</p>

  <p>"Hiç iyi haber değil," dedi Başbakan. "Bundan, anladığım kadarıyla, az bir olasılık da olsa, eğer bulmayı başarırlarsa, demek antlaşmanın öngördüğü koşulları uygulamak niyetindeler."</p>

  <p>Simms, "Ben de öyle düşünüyorum," dedi.</p>

  <p>"Kanada olmadan Avrupa Uluslar Topluluğunu, düşünemiyorum," dedi Başbakan. "Bütün denizaşırı ticaretimiz temelinden çökmeye başlar. Zaten ülkemizin ekonomisi zor durumda. Kanada'nın yitirilmesi bizim için felaket olur."</p>

  <p>"Demek o denli kötü?"</p>

  <p>"Sandığından da kötü. Eğer Kanada elimizden çıkarsa, üç yıl içinde Avustralya ve Yeni Zelanda da onu izlerler. Birleşik Krallığın ne duruma düşeceğini herhalde sana benim söylememe gerek yok."</p>

  <p>Başbakanın bu korkunç kehaneti Simms'in aklını durduracak gibiydi. İmparatorluğu parçalanmış bir İngiltere düşünemiyordu. Ama bir yandan da İngiliz halkının geleneksel yazgıcılığıyla bu durumu kabulleneceğini için için bilmekteydi.</p>

  <p>Başbakanın oltası bir iki kez kıpırdanır gibi oldu, fakat sonra yine hareketsiz kaldı. Başbakan sessizce şarabını yudumlamaya devam etti. "Görevli adamlarınıza nasıl bir talimat verdiniz?" diye sordu.</p>

  <p>"Yalnızca Amerikalıların faaliyetlerini gözleyip rapor etmelerini."</p>

  <p>"Antlaşmanın bizim için nasıl bir tehlike oluşturduğunu biliyorlar mı?"</p>

  <p>"Hayır, efendim."</p>

  <p>"Açıklasanız iyi olur. Ulusumuzun nasıl bir tehdit altında bulunduğunu bilmeleri gerek. Amerikalılar şu anda hangi aşamadalar?"</p>

  <p>"Ulusal Sualtı ve Denizcilik Örgütünü paravan olarak kullanarak, Başkan'ın emriyle Empress of Ireland'in sudan çıkarılması için yoğun bir çalışmaya girdiler."</p>

  <p>"Bu işi kökünden halletmeli, Empress'ten uzak tutmalıyız onları."</p>

  <p>Simm genzini temizledi. "Ne... ne yapmamızı önerirsiniz, efendim?"</p>

  <p>"Artık Kanadalılara Amerikalıların ne yaptığını söyleme zamanı geldi. Avrupa Uluslar Topluluğu yasaları çerçevesinde her türlü yardım sağlayacağımızı bildirin onlara. NUMA'nın St.Lawrence'de çalışma iznini iptal etmelerini rica edin. Eğer ABD Başkanı bu çılgınlıkta ısrar ederse bütün enkazı havaya uçurun.b öylece antlaşmanın İngiltere nüshası da yok olsun."</p>

  <p>"Ya trenle birlikte kaybolan Amerikan nüshası? Kendi sınırları içindeki bir nehirde çalışmayın diye emredemeyiz ya?"</p>

  <p>Başbakan, Simms'e ters ters baktı. "O zaman daha etkili bir yol düşüneceksiniz, değil mi?"</p>
</body>
</html>
