<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">47</h3>

  <p>Mercier öğlen yemeğini Başkanla birlikte Beyaz Saray'da yiyordu. Yemek sırasında içki sunulması Mercier'in pek hoşuna gitmişti.</p>

  <p>"Son istihbarat raporuna göre, Ruslar Hindistan sınırına bir tümen daha yerleştirmişler. Böylece tam on tümen toplanmış oluyor, istila yeterliVbir güç."</p>

  <p>Başkan haşlanmış bir patatesi olduğu gibi ağzına attı. "Kremlin'deki çocuklar Afganistan ve Pakistan'a dokunmakla ellerini yakmışlardı. Şimdi de karşılarında büyük bir 'Müslüman ayaklanması var, Rus sınırları içine bile sızmış durumda. Keşke Hindistan'ı istilâ etseler. Daha ne isterdik?"</p>

  <p>"Eğer bu olursa, bir kenarda oturup askeri müdahale etmeden bekleyemeyiz."</p>

  <p>"Tabii, karşılarına geçip bıçaklarımızı bileriz, Birleşmiş Milletlerde ateşli nutuklar atıp komünist saldırganlığının bu yeni örneğini lanetleriz. Hint Okyanusuna birkaç uçak gemisi gönderip bir ticari ambargo daha koyarız."</p>

  <p>Mercier salatasına uzandı. "Yani, bugüne dek olduğu gibi, yine aynı tepkiyi göstereceğiz. Tetikte bekleyip izleyerek..."</p>

  <p>"...Sovyetler kendi mezarlarını kazıyor," diye kesti Başkan. "Yoksulluk içinde yaşayan yedi yüz milyon insanın üstüne yürümek, iflas eden bir şirket in bağış derneklerini satın almasına benziyor. İnan bana, Ruslar bu savaşı kazanmakla çok şey kaybederler."</p>

  <p>Mercier Başkan'la aynı görüşte değildi, ama onun haklı olabileceğini de için için hissetmekteydi. Bu konuyu kapatıp kendi ülkelerine daha yakın olan bir sorunu ele aldı.</p>

  <p>"Quebec tam bağımsızlık için referanduma gelecek hafta gidiyor. 1980 ve 1986 yıllarındaki başarısızlıklarından sonra galiba üçüncü kez onlara uğur getirecek."</p>

  <p>Başkan çatalını bezelyelerle doldururken bu konudan pek rahatsız olmamışa benziyordu. "Eğer Fransızlar tam hükümranlıkla her şeyin hallolacağını sanıyorlarsa, bu düşten çok kötü bir sarsıntıyla uyanacaklar."</p>

  <p>"Biraz gövde gösterisiyle bunu önleyebiliriz."</p>

  <p>"Hiç vazgeçmeyecek misin, Alan?"</p>

  <p>"Cicim ayları artık bitti, Başkanım. Çok geçmeden kongredeki muhalefet ve basın organları sizi kararsız bir lider olmakla suçlayacak. Bu da sizin seçim kampanyalarınızda vaat ettiğiniz ilkelere ters düşüyor."</p>

  <p>"Salt Ortadoğu'da savaşa girmemem ve Kanada'ya asker göndermeyişim için mi?"</p>

  <p>"Kararlılık göstermek için daha ılımlı yollar da var."</p>

  <p>"Çölün ortasındaki pis bir petrol yatağı için bir tek Amerikalının yaşamını bile tehlikeye atmaya gerek yok. Kanada işine gelince, İşler kendiliğinden yola girecektir."</p>

  <p>Mercier sözünü esirgemeden konuşmaya başladı. "Neden Kanada'nın bölünmesini istiyorsunuz, Başkanım?"</p>

  <p>Başkan soğuk soğuk baktı. "Sence bunu mu istiyorum? Komşumuzun parçalanıp altüst olmasını mı istiyorum?"</p>

  <p>"Başka nasıl düşünebilirim ki?"</p>

  <p>"Bana inan, Alan," dedi Başkan içtenlikle. "Yapacağım şeye inan."</p>

  <p>"Nasıl inanabilirim?" diye sordu Mercier. "Ne olduğunu bile bilmiyorum."</p>

  <p>Başkan, "Bunun yanıtı çok basit," dedi hüzünlü bir seste. "Ağır hasta ülkemizi kurtarmak için umutsuz bir oyun oynuyorum."</p>

  <p>Mutlaka kötü bir haber olmalıydı. Harrison Moon'un yüzündeki ifadeyi görünce, Başkan bunun bir şey olamayacağını anlamıştı. Üzerinden geçtiği konuşma metnini bir yana bıraktı. "Epey dertli görünüyorsun, Harrison."</p>

  <p>Moon başkanın masası üzerine bir dosya koydu. "Korkarım, İngilizler oyunumuzu anladılar."</p>

  <p>Başkan dosyayı açıp içinde kameraya bakmakta olan adamın resmini gördü.</p>

  <p>Moon, "Bu resim Ocean Venturer'dan gönderildi," diye açıkladı. "Sualtı araştırma araçları enkaz içinde keşif yaparken kimliği belirsiz iki dalgıç tarafından kaçırılmış. İletişim kesilmeden önce monitorlar bu adamı gösteriyormuş."</p>

  <p>"Kim bu adam?"</p>

  <p>"Son yirmi beş yıldır Bıian Shaw takma adıyla yaşıyor. Raporda da göreceğiniz gibi, eski bir İngiliz gizli ajanı. Sicili oldukça ilginç. Ellilerde ve altmış başlarında epey ün yapmış. Sonunda artık görev yapamayacak denli tanınmaya başlamış; Sovyetler'in suikast örgütü SMERSH'in bütün ajanları yola dökülmüş, onu öldürmek için küçük bir fırsat kollamaktaymış. Kimliği iyice ortaya çıkınca zorla emekli etmişler. İngiliz gizli servisi gerçek kimliğini, 'görev başında öldü,' diyerek gömmüş."</p>

  <p>"Bu kadar çabuk nasıl edindiniz bu bilgiyi?"</p>

  <p>"Binbaşı Milligan Ocean Venturer'da bulunuyor, monitorda resmi görünce hemen tanımış. CIA de hemen dosyaları karıştırıp gerçek kimliğini bildirdi."</p>

  <p>"Milligan adamı tanıyor muymuş?" diye sordu Başkan hayretle.</p>

  <p>"Bir ay önce Los Angeles'de bir partide tanışmışlar."</p>

  <p>"Ben onu gemiyle seyirde biliyordum."</p>

  <p>"Gemisi tadilat nedeniyle üç gün Long Beach'de kalmış. Hem karaya çıkmaması için de bir emir yokmuş."</p>

  <p>"Tanışmaları bir düzmece olabilir mi?"</p>

  <p>"Öyle görünüyor. Shaw İngiltere'den gelir gelmez FBI tarafından mimlenmiş. Ne zaman büyükelçilikten birisi ülke dışından gelen bir ziyaretçiyi karşılasa FBI hemen saptar. Shaw o gün hemen Los Angeles'e giden bir uçağa bindirilmiş. Buradaki partiyse İngiliz haberalma servisi hesabına çalışan ve sosyetenin yakından tanıdığı Graham Humberley tarafından verilmiş."</p>

  <p>"Tabii Binbaşı Miligan antlaşmayla ilgili bütün bildiklerini ona anlatmıştır."</p>

  <p>Moon omuz silkti. "Ağzını sıkı tutması için bir emir yoktu."</p>

  <p>"Peki ama, antlaşmayla ilgili ilk bilgiyi kimden aldılar acaba?"</p>

  <p>"Bunu bilmiyoruz işte," dedi Moon.</p>

  <p>Başkan, Shaw hakkında yazılı raporu okudu. "İngilizlerin bu derece önemli bir görev için neredeyse yetmiş yaşında bir adama bel bağlamaları bana tuhaf geldi."</p>

  <p>"İlk bakışta, İngiliz M18 servisinin antlaşmanın araştırılmasına pek önem vermediği sanılıyor. Ama dikkat edilecek olursa, Shaw bu iş için ideal adam sayılabilir. Eğer Binbaşı Milligan resmini tanımasaydı kolay kolay İngiliz istihbaratından olduğunu çıkaramazdık."</p>

  <p>"Shaw işten çekileli çok zaman oldu. Eskisi kadar etkin olmayabilir."</p>

  <p>"Bundan pek emin değilim," dedi Moon. "Adam hiç de beceriksiz biri değil. Şu ana dek hep bizden önde gitti."</p>

  <p>Başkan bir süre ses çıkarmadan düşündü. "Galiba gizli oyunumuz ortaya çıktı."</p>

  <p>"Evet, efendim," dedi Moon. "Birkaç gün, hatta belki birkaç saat içinde Ocean Venturer'in St. Lawrence sularından çekilmesi için emir gelebilir. İngilizler antlaşmayı bulmamızı göze alamazlar."</p>

  <p>"O zaman Empress of Ireland'e kayıp gözüyle bakacağız."</p>

  <p>"Tabii... eğer onca kısa zaman içinde Dirk Pitt antlaşma nüshasını bulamazsa," dedi Moon.</p>
</body>
</html>
