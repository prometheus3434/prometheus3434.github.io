<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">25</h3>

  <p>Yapmak zorunda olduğu iş Mercier'e hiç mi hiç sevimli gelmiyordu. James Sandecker'i beğenirdi, adamın örgütünü nasıl yönettiğini bilir, saygı duyardı. Fakat Dudılbag'ın yitirilişi üzerine hemen bir soruşturma başlatmaktan kaçınması olanaksızdı. Bekleyip de basın organlarına birinin haber sızdırmasını göze alamazdı. Ülke çapında bir yaygara kopmadan amirali de, Beyaz Saray'ı da bu işin içinden sıyıracak bir formül bulmak istiyordu.</p>

  <p>İç haberleşmede sekreterinin sesi duyuldu. "Amiral Sandecker geldi, efendim,"</p>

  <p>"İçeri alın, lütfen."</p>

  <p>Mercier odasına girecek adamın uykusuzluktan, personelinin ölümü üzerine duyduğu üzüntüden her haliyle perişan bir durumda olacağını sanıyordu ama yanılmıştı.</p>

  <p>Sandecker odaya dimdik ve pırıl pırıl üniforması içinde girdi. Dudaklarının köşesinde yeni yakılmış bir puro, gözlerinde her zamanki hınzır pırıltılar vardı. Soruşturmadan bile geçecek olsa, yine klasından bir şey kaybetmiyordu.</p>

  <p>Mercier, "Lütfen buyurun, oturun," dedi yerinden doğrularak. "Güvenlik konseyi birkaç dakika sonra toplanacak."</p>

  <p>Sandecker, "Engizisyon mahkemesi demek istiyorsunuz yani," dedi.</p>

  <p>"Pek değil. Başkan yalnızca Dudılbag'ın yapımıyla ve son otuz altı saat içinde geçen olaylar hakkında bilgi isteyecek."</p>

  <p>"Hiç zaman kaybetmiyorsunuz, değil mi? Adamlarım öldürüleli daha sekiz saat geçmedi."</p>

  <p>"Bu biraz sert bir yargı değil mi?"</p>

  <p>"Başka adı var mı?"</p>

  <p>Mercier, "Ben yargıç değilim," dedi sakin bir sesle. "Projemin yürümediğine çok üzüldüğümü bilmenizi isterim."</p>

  <p>"Bütün suçu üstüme almaya hazırım."</p>

  <p>"Suçlu aramıyoruz, yalnızca bugüne dek bir türlü açıklamak istemediğiniz bazı bilgileri öğrenmek istiyoruz."</p>

  <p>"Nedenlerim vardı."</p>

  <p>"Bunu da dinlemek ilginç olacak."</p>

  <p>İç haberleşme sinyal verdi.</p>

  <p>"Evet?"</p>

  <p>"Sizi bekliyorlar."</p>

  <p>"Geliyoruz." Mercier kapıya doğru davrandı. "Gidelim mi?"</p>

  <p>Birlikte Beyaz Saray'ın toplantı odasına girdiler. Mavi halıya eş renkte perdeler vardı. Kuzey duvarındaki şöminenin üstünde Harry Truman'ın yağlı boya bir portresi asılıydı. Başkan maun masanın başında oturmuş, tam karşısında başkan yardımcısı not defterine bir şeyler karalıyordu. Toplantıda Amiral Kemper. Enerji Bakanı Dr. Ronald Klein, Dışişleri Bakanı Douglas Oates ve CIA Başkanı Martin Brogan da hazır bulunuyordu.</p>

  <p>Başkan yerinden kalkıp Sandecker'i sıcak bir biçimde karşıladı. "Sizi gördüğüme sevindim, amiral. Lütfen oturun, rahatınıza bakın. Sanırım burada bulunan herkesi tanıyorsunuzdur."</p>

  <p>Sandecker başıyla doğrulayıp masanın bir ucunda kendisine ayrılan koltuğa oturdu. Tek başına ve diğerlerinden uzak bir köşedeydi.</p>

  <p>Başkan, "Pekala," diye açtı sözü. "Bize bu esrarengiz Dudılbag'dan biraz söz etmeye ne dersiniz?"</p>

  <p>Dirk Pitt'in sekreteri Zerri Pochinsky içinde bir bardak kahve ve sandviç olan bir tepsiyle bilgisayar odasına girdi. Kestane rengindeki gözleri hâlâ suluydu. Patronunun ölümünü sindirmekte güçlük çekiyordu. Kendine o denli yakın bulduğu birini yitirmenin şokunu hâlâ üzerinden atamamıştı. Ama asır zor anları bir başına kaldığı zaman geçireceğini biliyordu.</p>

  <p>Giordino'yu bir iskemleye tünemiş olarak buldu. Sözlerini sönük bilgisayarlara takmış, boş boş bakıyordu.</p>

  <p>Zerri yanına oturdu. "En sevdiğin sandviçten" yaptırdım."</p>

  <p>Giordino sandviçe burun kıvırdı, ama kahveyi içti. Kahvenin kafeini, Pitt ve öbürleri ölürken çaresiz Salmanın dehşetini bastıracak gibi değildi.</p>

  <p>Zerri, "Haydi, evine git de biraz uyu," dedi "Burada kalman kime yarar ki?"</p>

  <p>Giordino konuştuğunda çok uzaklardaydı sanki"Pitt'le çok eskilere uzanan dostluğumuz vardı."</p>

  <p>"Evet, biliyorum."</p>

  <p>"Lisedeyken birlikte futbol takımındaydık. Gördüğüm en kurnaz, en kıvrak orta saha oyuncusuydu."</p>

  <p>"Unutuyorsun, birlikte anılarınızı tazelerken ben de yanınızda olurdum. Nasıl futbol oynadığınızı satın satırına anlatabilirim."</p>

  <p>"Yapma yahu, o kadar çok mu dinledin?"</p>

  <p>Zerri gözyaşları arasında gülümsedi. "Hem de ne çok."</p>

  <p>Bilgisayar teknisyenlerinden oluşan bir ekip girdi odaya. Başlarındaki adam Giordino'ya yaklaştı. "Rahatsız ettiğim için bağışlayın, ama bu projeyle ilgili gereçleri söküp başka bir şubeye götürmek için emir aldım."</p>

  <p>"Kanıtları yok etme zamanı geldi, değil mi?"</p>

  <p>"Anlayamadım?"</p>

  <p>"Dr. King'den izin aldınız mı?"</p>

  <p>Adam ciddi ciddi başını sallayarak doğruladı, "İki saat önce. Binayı terketmek üzereydi."</p>

  <p>Zerri, "Haydi gel, ben de seni evine götüreyim," dedi.</p>

  <p>Giordino itiraz etmeden kalktı, gözlerini ovuşturdu. Kapıyı açıp Zerri'nin önden çıkması için bekledi. Tam arkasından çıkacakken birden kapı eşiğinde durdu.</p>

  <p>Az kalsın gözünden kaçırıyordu. Aslında sonradan düşününce hangi dürtüyle dönüp son bir kez baktığını bir türlü açıklayamayacaktı.</p>

  <p>Küçük lambanın pırıltısı o kadar kısa sürmüştü ki, tam o anda oraya bakıyor olmasa görmesi olanaksızdı. Devreleri hemen o anda kapatmış olan teknisyene bağırdı.</p>

  <p>"Çabuk aç yine!"</p>

  <p>"Neden açayım?" diye sordu teknisyen.</p>

  <p>"Boşver şimdi, çabuk devreleri aç yine!"</p>

  <p>Giordino'nun yüzüne bakmak bile dediğini hemen yapmaya yeterdi. Tartışacak zaman kesinlikle değildi. Teknisyen hemen söyleneni yaptı.</p>

  <p>Birden herkes donup kaldı; sanki odanın içinde bir hayalet belirivermişti. Giordino hiç kımıldamadan duruyor, dudakları şaşkınlıkla karışık bir sevinçle gülümsüyordu.</p>

  <p>Birer birer bütün bilgisayarlar canlanmaya başladı.</p>

  <p>***</p>

  <p>"Şunu iyice anlamak istiyorum," dedi Başkan; yüzünde inanmamış bir ifadeyle. "Yani bu sizin Dudılbag on mil yekpare kayanın içini görebiliyor mu?"</p>

  <p>"Ve içindeki elli bir değişik madeni tanıtlayabiliyor," dedi Sandecker gözünü bile kırpmadan. "Evet, Sayın Başkanım, aynen söylediğim gibi."</p>

  <p>"Bunun mümkün olduğunu sanmazdım," dedi CIA Başkanı Brogan. "Elektromanyetik aygıtların yeraltı madenlerin elektrik direncini ölçmede sınırlı bir etkinlikleri vardı, ama bu boyutlarda bir şey hiç duymamıştım."</p>

  <p>"Nasıl oluyor da böylesine önemli bir projenin geliştirilip yapılmasından Başkan'ın ya da kongrenin: haberi olmuyor?" diye sordu başkan yardımcısı.</p>

  <p>Sandecker, "Eski Başkan biliyordu," diye açıkladı. "İleriye dönük projeleri desteklemeyi severdi. Şu anda sizlerin de bildiği gibi, Meta Şubesi denen bir proje bölümü kurdu ve gizlice para yardımı yapılmasını sağladı. İşte bu Meta şubesinin bilimadamları Dudılbag'ı yarattılar. Büyük bir gizlilik içinde planlarını NUMA'ya verdiler. Başkan gerekli parayı sağladı, biz de imal ettik."</p>

  <p>Başkan, "Ve de çalışıyor gerçekten, öyle mi?" diye sorusunu yineledi.</p>

  <p>Sandecker, "Kesin kanıtlarla," dedi. "İlk denemelerde ticari değeri olan altın, manganez, krom, alüminyum ve aralarında uranyum da bulunan en az on maden cevheri daha saptandı."</p>

  <p>Masada bulunan herkesin tepkisi değişik ifadelerle yüzüne vuruyordu. Başkan, Sandecker'e tuhaf tuhaf baktı. Amiral Kemper hiç renk vermiyordu. Diğerleriyse inanmadıklarını belli etmekteydiler.</p>

  <p>"Yani söylediğinize göre, bu araç hem cevherin kapasitesini, hem de yaklaşık değerini de mi bilebiliyor?" diye sordu Douglas Oates.</p>

  <p>"Elementi ya da madeni bulduğu an Dudılbag birkaç saniye içinde cevherin kesin değerini, çıkarma giderlerini ve işletme kârını verebiliyor. Tabii bir de tam olarak bulunduğu yerin koordinatlarını..."</p>

  <p>Sandecker'i dinleyenler anlattıklarını büyük bir kuşkuyla dinlemekteydiler. Enerji Bakanı Klein her, kesin aklındaki soruyu seslendirdi.</p>

  <p>"Nasıl çalışıyor bu alet?"</p>

  <p>"Radarın temel ilkeleriyle. Şu farkı var: Dudılbag toprağın içine iyice odaklanmış, yoğun enerji yayınlar. Bu yüksek enerji ışını, tıpkı değişik tonlarda ses yayınlayan bir radyo istasyonu gibi, karşısına çıkan jeolojik oluşumlardan yansıyan farklı frekanslarda sinyaller gönderir. Mühendislerimiz buna tarama modülasyonu diyorlar. Bunu bir vadide yankılanan sese benzetebilirsiniz. Eğer sesiniz bir kaya duvarına çarparsa net bir yankılama olur. Ama eğer sesin yolunda ağaçlar, çalılar falan varsa yankı biraz daha boğuk gelir."</p>

  <p>Klein, "Madenleri nasıl ayırt edebiliyor hâlâ anlayamadım," dedi.</p>

  <p>"Dünyada bulunan her maden, her element kendine özgü bir frekansa sahiptir. Bakır iki bin saykılda yankılanır. Çinko dört bin. Çamurun, kayanın ve kum tortularının kendine özgü ayrı ayrı belirtileri oluyor; bu sayede hedefine çarpıp yansıyan sinyalin niteliğini anlayabiliyoruz. Çeşitli oluşumlar renklerle kodlandırıldığı için bilgisayar ekranındaki değerlendirmeye bakınca, insan sanki dünyanın gerçek bir kesitini görürmüş gibi oluyor."</p>

  <p>"Cevherin derinliğini de sinyalin gidiş gelişindeki geçen zamana göre ölçüyorsunuz," dedi Amiral Kemper.</p>

  <p>"Doğru."</p>

  <p>Mercier, "Derinlik arttıkça sinyal zayıflayıp bozulmuyor mu?" diye sordu.</p>

  <p>Sandecker, "Evet," diye itiraf etti. "Çeşitli toprak katmanlarından geçerken ışında enerji kaybı oluyor. Fakat dibe gittikçe her karşılaştığı şeyi kaydederek, yansımada ne kadar kırılma olduğunu hesap edebiliyoruz. Yoğunluk hesabı diyoruz buna. Bilgisayarlar hemen analiz yapıp düzeltilmiş bilgiyi sayısal olarak veriyor."</p>

  <p>Başkan koltuğunda sinirli sinirli kıpırdandı. "Gerçekdışı gibi geliyor insana."</p>

  <p>"Gerçekliğinden hiç kuşku duymayın," dedi Sandecker. "Bu işin bilançosuna gelince, baylar, on Dudılbag'dan oluşan bir filo beş yıl içinde deniz yatağının her bir metre küpündeki jeolojik oluşumun haritasını çıkarıp analizini yapabilecektir."</p>

  <p>Odaya birkaç dakika süren bir sessizlik çöktü. Sonra Oates'in mırıltısı duyuldu. "Tanrım, bu müthiş bir güç demektir."</p>

  <p>CIA Başkanı Brogan masaya doğru eğildi. "Rusların da böyle bir aygıtı olması mümkün mü?"</p>

  <p>Sandecker hayır anlamında kafasını salladı. "Hiç sanmıyorum. Daha birkaç ay öncesine dek yüksek enerji ışınını yetkinleştirecek teknolojiden yoksunduk. Daha eskizden başlayacaklarına göre, en hızlandırılmış programla bile bize yetişmeleri bir on yıl sürer."</p>

  <p>Mercier, "Yanıtlanması gereken bir soru daha var," dedi. "Neden Labrador Denizini seçtiniz? Neden Dudılbag'ı kendi kıta sahanlığımızda denemediniz?"</p>

  <p>"Normal deniz trafiğinden uzak bir yerde deneme yapılmasını ben uygun gördüm."</p>

  <p>"iyi ama, neden Kanada kıyısına bu denli yakın?"</p>

  <p>"Dudılbag petrol belirtilerine rastladı."</p>

  <p>"Petrol mü?"</p>

  <p>"Evet, belirtiler Newfoundland'in kuzeyine, Hudson Boğazına doğru uzanıyordu. İlk rotasını değiştirip petrol kokusunun peşinden, Kanada karasularına girmesi için emir verdim. Çok yakın bir dostun ve personeliyle birlikte araştırma aracının kaybından yalnızca ben sorumluyum. Kimsenin suçu yoktur."</p>

  <p>O sırada Başkanın sekreterlerinden biri odaya girip kahve servisi yaptı. Sandecker'in yanına gelince masanın üzerine bir not bıraktı.</p>

  <p><i>SİZİ DERHAL GÖRMEK GEREK Giordino</i></p>

  <p>Sandecker, "Kısa bir ara verilmesini isteyebilir. miyim?" dedi. "Galiba adamlarımdan biri faciayla ilgili son bilgileri getirmiş olmalı."</p>

  <p>Başkan bu isteği anlayışla karşılayıp başıyla kapıyı işaret etti. "Tabii. Lütfen içeri gelsin, bize katılsın."</p>

  <p>Giordino odaya girdiğinde yüzü deniz feneri gibi parlıyordu.</p>

  <p>"Dudılbag ve içindeki herkes kurtuldu," dedi lafı uzatmadan.</p>

  <p>"Ne olmuş?" diye sordu Sandecker.</p>

  <p>"Torpil aracın beş metre yanındaki kaya çatırtısına isabet etmiş. Sarsıntı sonucunda ana terminallerde kısa devre olmuş. Gerekli onarımı yapıp haberleşmeyi açabilmeleri bir saat öncesine kadar sürmüş."</p>

  <p>Amiral Kemper, "Yaralanan yok ya?" diye sordu. "Aracın teknesi hasara uğramamış mı?"</p>

  <p>Giordino, "Bir iki çürük ve sıyrık," diye yanıtladı. "Birinin bir parmağı kırılmış. Teknede hasar bildirilmedi."</p>

  <p>Başkan, "Çok şükür, kimseye bir şey olmamış," dedi sevinerek.</p>

  <p>Giordino soğukkanlı havasını daha fazla sürdüremedi. "İşin en tatlı yanını söylemiş değilim daha."</p>

  <p>Sandecker merakla baktı. "En tatlı yanı mı?"</p>

  <p>"Bilgisayarlar yeniden devreye girer girmez analizörler çılgın gibi çalışmaya başladı. Tebrikler amiral. Dudılbag stratigrafik çatlakların en büyüklerine rastlamış bulunuyor."</p>

  <p>Sandecker adamakıllı gerilmişti. "Yani petrol mü buldular diyorsun?"</p>

  <p>"İlk göstergelere göre, doksan beş mile bir mil genişliğinde bir yatak. Yaklaşık sekiz milyar varili sağlayabilecek bir rezerv."</p>

  <p>Masada bulunanlardan çıt çıkmıyordu. Tümünün soluğu kesilmiş, bu müthiş haberi sindirmeye çalışıyorlardı.</p>

  <p>Giordino çantasını açıp bir kâğıt demeti çıkardı.. "Bunları bir kurdeleyle bağlayacak zamanım olmadı, ama işte sondajın ve üretimin yaklaşık maliyetiyle ilgili ilk sayılar. Dudılbag yatağı daha iyi inceledikten sonra Dr. King kesin raporu çıkaracak."</p>

  <p>Klein, "Damarın tam olarak yeri nerede?" diye sordu.</p>

  <p>Giordino bir harita açarak Başkan'ın önünde masaya yaydı. Bir kurşun kalemle Dudılbag'ın rotasını çizmeye başladı.</p>

  <p>"Torpilin az farkla ıskalamasından sonra Dudılbag'dakiler hemen savunmaya geçmişler. Denizaltıya saldırıyı kesmesi için emir gittiğini bilmiyorlar tabii. Labrodor Denizinden kuzeybatıya doğru bir yay çizerek Button Adalarının güneyindeki Gray Boğazı diplerinden giderek yavaş yavaş Ungava Körfezine sokulmuşlar. Yani, burası oluyor." Giordino haritadaki yeri gösterdi. "Petrol yatağı da burada işte."</p>

  <p>Başkan'ın gözlerindeki sevinç pırıltısı söner gibi oldu. "Demek Newfoundland açıklarında değil?" dedi.</p>

  <p>"Hayır, efendim. Newfoundland sınırı Gray Boğazı girişinde son buluyor. Petrol damarı Quebec açıklarında bulundu."</p>

  <p>Başkan'ın yüzü bütün düş kırıklığını yansıtıyordu. Mercier'le acı acı bakıştılar.</p>

  <p>"Olacak şey mi şimdi?" dedi Başkan fısıldar gibi. "Başka hiç yer yokmuş gibi Quebec'te petrol çıkıyor."</p>

  <p>&nbsp;</p>
</body>
</html>
