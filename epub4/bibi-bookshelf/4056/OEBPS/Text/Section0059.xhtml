<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">58</h3>

  <p>Yetmiş mil ötede, kırk yaşlarında bir adam olan Kaptan Toshio Yubari köprü koltuğunda dimdik oturmuş, yolu üzerindeki küçük teknelerden oluşan trafiği büyük bir dikkatle izlemekteydi. İki yüz yirmi metre uzunluğundaki yük gemisi Honjo Maru on beş mil hızla yoluna devam ediyordu. Yubari, Cape Breton Adasını döner dönmez hızı yirmi mile çıkarmayı düşündü.</p>

  <p>Honjo Maru Japonya'dan 400 adet elektrikli mini otomobil getirmiş, Quebec kâğıt fabrikalarından aldığı yüküyle geri dönüyordu. Dev kâğıt rulolarının her biri bir otomobilden çok daha ağırdı. Bu nedenle su kesimi en az bir on santimetre su altındaydı.</p>

  <p>İkinci Kaptan Shigaharu Sakai dümen kabininden çıkıp kaptanın yanına geldi. Esneyip kızarmış gözlerini ovuşturdu.</p>

  <p>"Dün gece limanda eğlendin galiba?" dedi Yubari gülerek.</p>

  <p>Sakai bir şeyler mırıldandıktan sonra hemen konuyu değiştirdi.</p>

  <p>"İyi ki bir pazar sabahı demir almamışız," diyerek başıyla bir mil ötelerinde şamandralarla sınırlı bir alanda yarışan yelkenlileri gösterdi.</p>

  <p>"Evet, duyduğuma göre, hafta sonlarında nehir üzerindeki yatların üzerinde yürüyerek karşıdan karşıya geçebilirmiş insan."</p>

  <p>"kaptan, isterseniz siz gidin güzel bir yemek yiyin, ben komutayı alayım."</p>

  <p>"Sağol," dedi Yubari gözlerini yoldan ayırmadan. "Ama körfeze varana dek kalmayı yeğlerim. Mutfağa söyle de bana biraz şehriye, ördek ve bira getirsinler."</p>

  <p>Sakai tam emri yerine getirmek için davranmıştı ki birden dönüp nehirde bir noktayı gösterdi. "Şu gelen kahramanın gözü dünyayı görmüyor herhalde."</p>

  <p>Yubari yıldırım gibi gelen deniz uçağını çoktan farketmiş, büyülenmiş gibi bakıyordu. "En azından doksan mil yapıyordur."</p>

  <p>"Eğer o yelkenlilerden birine çarpacak olursa, parçalarıyla kürdan bile yapılmaz."</p>

  <p>Yubari ayağa fırladı. "Bu budala yelkenlilerin üzerine gidiyor."</p>

  <p>Deniz uçağı tıpkı bir sansarın tavuk sürüsü arasına dalması gibi yelkenlilerin içine atıldı. Yelkenciler buya sola kaçışıp yön değiştirdiler. Böylece rüzgârlarını da kaybetmiş oldular. Tüm tekneler kontroldan çıkmıştı.</p>

  <p>Kaçınılmaz olay gerçekleşti ve deniz uçağı yelkenlilerden birinin pruvasına müthiş bir hızla çarptı. Teknenin pruvasını biçmiş, ama ön camları da paramparça olmuştu. Deniz uçağı çarpışma yerinden sıyrılıp ayrılırken gerisinde yönetimden çıkmış, darmadağın bir tekne grubu bırakmıştı.</p>

  <p>Deniz uçağı geniş bir yay çizip Honjo Maru'nun üstüne doğru gelmeye başladığında, ne Kaptan Yubari, ne de yardımcısı Sakai bir tepki gösterebildi. Yaklaşan aracın içinde iki büklüm olmuş pilot kolayca seçilebiliyordu.</p>

  <p>Birden her ikisi de pilotun çarpışma sırasında yaralanmış olduğunu farketti.</p>

  <p>Japon gemisindekiler için de yapacak hiçbir şey kalmamıştı. Kaldırımdaki yayaların bir otomobil kazasını izlemeleri gibi çaresizlik içinde bakıyorlardı.</p>

  <p>Deniz uçağı Honjo Maru'nun tam ortasına çarparak o anda alevler içinde infilak etti. Motoru yerinden fırlayıp geminin üstüne yuvarlandı. Uçaktan kopan yanar parçalar bir anda şarapnel gibi gemiye yağdı.</p>

  <p>Bir mucize sonucu gemide kimse yaralanmamıştı. Yubari tüm makinelerin durdurulmasını emretti. Hemen bir sandal indirilerek arama yapıldı.</p>

  <p>Deniz uçağının pilotundan geriye yalnızca kömür olmuş bir deri ceket ve kırılmış plastik rüzgâr gözlüğü kalmıştı.</p>
</body>
</html>
