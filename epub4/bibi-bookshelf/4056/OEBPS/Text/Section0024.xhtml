<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">23</h3>

  <p>Washington spor çevreleri Sandecker'in sabah koşularını hiç hoş karşılamıyordu. Ağzında bir karış Churchill tipi puroyla kaldırımların üstünde koşulduğu nerede görülmüştü?</p>

  <p>Sabahın erken saatlerinde puflaya puflaya NUMA merkezine doğru koşusunu sürdürürken, otobüs durağında beklemekte olan bir adam gazetesini indirdi. "Amiral Sandecker, sizinle biraz konuşabilir miyim?"</p>

  <p>Sandecker merak edip döndü, fakat Başkan'ın güvenlik danışmanını tanımadığı için durmadı, yoluna devam ederken, "Telefon edip bir randevu alın," dedt kayıtsızca. "Tempomu bozmak istemiyorum."</p>

  <p>"Lütfen, amiral, ben Alan Mercier'im."</p>

  <p>Sandecker durdu. "Mercier mi?" dedi gözlerini kısarak.</p>

  <p>Mercier gazetesini katlayıp yaklaştı. "Sabah idmanınızı bozduğum için bağışlayın, ama sizinle görüşme sağlamak çok zor oluyor."</p>

  <p>"Sizin makamınız benden yüksek, Bir emirle Beyaz Saray'a gelmemi isteyebilirsiniz."</p>

  <p>Mercier, "Resmi protokolden pek hoşlanmam," dedi. "Böyle resmi olmayan buluşmalar her zaman daha verimli olur."</p>

  <p>"Böylece avınızı yuvasından uzakta kıstırmış oluyorsunuz." dedi Sandecker, bir yandan Mercier'i tartarak. "Kurnaz bir taktik. Ben de ara sıra kullanırım."</p>

  <p>"Duyduğuma göre, siz kurnaz taktiklerin en büyük ustasıymışsınız."</p>

  <p>Sandecker bir an ifadesiz kaldı. Sonra bir kahkaha patlatıp cebinden çakmağını çıkardı ve ağzındaki sönmüş puroyu yaktı. "Yenildiğim zamanı bilirim. Cüzdanımı çalmak için beni pusuya düşürmediniz, Bay Mercier. Nedir benimle görüşmek istediğiniz konu?"</p>

  <p>"Pekâlâ, o halde bana şu Dudılbag'dan biraz söz eder misiniz?"</p>

  <p>"Dudılbag mı?" Sandecker şaşkınlığını gizleyemedi. "Muhteşem bir aygıt. Ne işe yaradığını biliyorsunuzdur herhalde."</p>

  <p>"Sizden duymak isterdim."</p>

  <p>Sandecker omuz silkti. "Bir çeşit sualtı arayıcısı denebilir."</p>

  <p>"Sualtı maden arayıcıları vergi mükelleflerine altı yük seksen milyon dolara patlamıyor."</p>

  <p>"Tam olarak bilmek istediğiniz nedir?"</p>

  <p>"Böyle bir aygıt var mı?"</p>

  <p>"Dudılbag projesi gerçektir ve de son derece başarılı olmuştur."</p>

  <p>"Bu aygıtın geliştirilmesinde harcanan parayla yapılan uygulamaların hesabını verebilecek misiniz?"</p>

  <p>"Ne zaman?"</p>

  <p>"En kısa zamanda."</p>

  <p>"Bana iki hafta verin, Dudılbag'ı paketleyip size getireyim."</p>

  <p>Mercier oyuna gelecek değildi. "İki gün."</p>

  <p>Sandecker, "Ne düşündüğünüzü biliyorum," dedi ciddileşerek. "Ama yemin ederim, en küçük bir skandal korkunuz olmasın. Bana hiç olmazsa bir hafta daha güvenin. Daha az zaman içinde gerçekten tüm verileri toplamama olanak yok."</p>

  <p>"Oynanan bir oyunda suç ortaklığı yapıyormuşum gibi geliyor."</p>

  <p>"Lütfen, bir hafta."</p>

  <p>Mercier, Sandecker'in gözlerine baktı. Olur şey değil, diye düşündü. Adam açık açık yalvarıyordu. Böyle olacağını hiç beklemiyordu. Başıyla az ötede duran şoförüne işaret verdi.</p>

  <p>"Pekâlâ, amiral, size bir hafta süre veriyorum."</p>

  <p>Sandecker, "Sert pazarlık yapıyorsunuz doğrusu," dedi hin hin gülerek. Sonra başka bir şey söylemeden döndü ve NUMA merkezine doğru koşmaya başladı.</p>

  <p>Mercier bir süre arkasından baktı. Şoför arabayı getirmiş, kapıyı açmış beklemekteydi. Mercier yere kazık çakmış gibi dikilmişti, tefe konduğunu yavaş yavaş anlıyordu.</p>
</body>
</html>
