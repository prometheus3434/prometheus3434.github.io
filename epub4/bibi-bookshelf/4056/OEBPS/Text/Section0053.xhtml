<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">52</h3>

  <p>Başbakanlık evinin önünde yaklaşık bin kadar insan toplanmış, ellerindeki İngilizce ve Fransızca yazılı pankartlarla Charles Sarveux'ye "geçmiş olsun" dileğinde bulunuyor, sevgi gösterisi yapıyorlardı. Doktorların ambulansla gitmesi için ısrarlarına karşın, Sarveux evine resmi makam arabasıyla döndü. Üzerinde yepyeni bir giysi, yaralı ellerindeyse birkaç numara büyük çocuk eldivenleri vardı.</p>

  <p>Parti danışmanlarından biri halkın duygularını körüklemek için sargılarını herkesin görebileceği bir biçimde açıkta tutmasını öğütlemişti. Fakat Sarveux böyle bir siyaset uygulamaya hiç taraftar değildi.</p>

  <p>Kalçasındaki acı soluğunu kesiyordu. Kollarındaki sıyrıklar nedeniyle hareket etmesi de çok zor olmaktaydı. Gerek kalabalığın, gerekse muhabirlerin uzakta bulunduklarına seviniyordu, acıdan buruşmuş yüzüyle onları selamlarken nasıl ter içinde kaldığını göremiyoriardı.</p>

  <p>Otomobil bahçe kapısından girip evin merdivenleri önünde durdu. Danielle koşup kapıyı açtı.</p>

  <p>"Evine hoşgeldin, Charles..."</p>

  <p>Kocasının yüzündeki ıstırabı görünce Danielle'in boğazı düğümlendi.</p>

  <p>"İçeri girmeme yardım et," dedi Sarveux hırıltılı bir sesle.</p>

  <p>"Dur koruma polislerinden birini çağırayım..."</p>

  <p>"Hayır," dedi Sarveux kesin bir tavırla. "Kimsenin beni sakat sanmasını istemiyorum."</p>

  <p>Büyük bir zorlukla arabadan çıktı, kolunu Danielle'in beline dolayarak ayağa kalkmayı başardı. Danielle kocasının ağırlığıyla yere düşmemek için büyük bir çaba gösterdi. Tam kapıdan girecekken, Sarveux geri dönüp kalabalığa gülümsedi ve parmaklarıyla zafer işareti yaptı.</p>

  <p>Fakat dış kapı kapanır kapanmaz çelik iradesi artık dayanamadı. Sarveux halıya yığılırken, koruma polislerinden biri hemen Danielle'i iterek başbakanı omuzlarından yakaladı. Orada beklemekte olan bir doktor ve iki hemşirenin de yardımıyla onu üst kata, yatak odasına götürdüler.</p>

  <p>"Kahraman rolü oynamakla hata ettiniz," diye çıkıştı doktor yatağa serilen başbakana. "Kırık kemiğin daha iyileşmesine çok var. Önemli bir hasar verip iyileşme sürecini çok geriletebilirdiniz."</p>

  <p>"Halka başbakanlarının bitki gibi yaşamadığını gösterebilmek için göze almam gereken bir riskti." Sarveux güçlükle gülümsedi.</p>

  <p>Danielle gelip yatağın ucuna oturdu. "Tamam artık, istediğini yaptım, Charles. Daha fazla kendini zorlamana gerek yok."</p>

  <p>Sarveux karısının elini öptü. "Beni bağışlamanı istiyorum, Danielle."</p>

  <p>Danielle anlayamadan baktı. "Bağışlamamı mı?"</p>

  <p>"Evet," dedi Serveux, başka kimsenin duyamayacağı bir sesle. "Senin değerini bilememişim. Seni bugüne dek hep zengin bir ailenin sorumsuz, masallar dünyasında yaşayan çocuğu olarak görmüştüm. Yanılmışım."</p>

  <p>"Ben yine de pek iyi anladığımı sanmıyorum söylediklerini..."</p>

  <p>"Yokluğumda büyük bir ciddiyet ve kararlılıkla yerimi doldurdun," dedi Sarveux içtenlikle. "Danielle Sarveux'nün ülkenin bir numaralı kadını olduğunu tam anlamıyla kanıtladın."</p>

  <p>Danielle birden kocası için derin bir üzüntü duydu. Bazı konularda gözünden hiçbir şey kaçırmazdı, ama bazılarındaysa son derece saftı. Karısının neler yapabileceğini daha yeni yeni anlamaya başlıyordu. Ama neler yapmak istediğini hâlâ anlayamamıştı. Şu anda yalnızca bir görüntü olduğunun, onu nasıl aldattığının da farkında değildi.</p>

  <p>Tam anlamıyla tanımaya başladığındaysa çok geç olacaktı.</p>

  <p>O gece Henri Villon ziyarete geldiğinde, Sarveux üzerinde sabahlığıyla kanepede oturmuş televizyon izlemekteydi. Ekranda bir haber muhabiri sevinç gösterilerinin yapıldığı bir Quebec caddesinden son durumu duyuruyordu.</p>

  <p>"Geldiğin için sağol, Henri."</p>

  <p>Villon televizyona baktı. "Oldu bu iş," dedi. "Tam bağımsızlık için referandum olumlu bitti. Quebec artık bağımsız bir ulus."</p>

  <p>Sarveux, "Asıl şimdi kargaşa başlıyor," diyerek uzaktan kontrol kutusunun düğmesine basıp televizyonu susturdu. Sonra Villon'a döndü ve oturmasını işaret etti. "Sen ne düşünüyorsun bu konuda?"</p>

  <p>"Herhangi bir pürüz çıkacağını sanmıyorum."</p>

  <p>"Çok iyimsersin. Yeni bir hükümet kurmak için genel seçimler yapılana dek Quebec parlamentosu büyük bir kargaşa içine girecek. Bu da ÖQÖ'nün gizlendiği delikten çıkıp iktidara kanca atması için bulunmaz fırsat." Sarveux acı acı başını salladı. "Jules Guerrier'in ölümü daha kötü bir zamana rastlayamazdı. İkimiz el ele vererek ılımlı yollarla sorunları çözebilirdik. Ama şimdi ne olur bilmiyorum."</p>

  <p>"Jules'ün bıraktığı boşluk doldurulabilir herhalde, değil mi?"</p>

  <p>"Kim dolduracak? Sen mi?"</p>

  <p>Villon'un bakışları birden sertleşti. "Benden daha uygun kimse yok. Referandumun yapılmasında büyük rol oynadım. Sendikalar ve maii kuruluşlar"b eni destekliyor. Saygın bir parti başkanıyım, ama hepsinden önemlisi bütün Kanada'nın saygı duyduğu bir Fransızım. Quebec'in benim gibi birine gereksinmesi var, Charles. Başkanlık için adaylığımı koyacağım ve kazanacağım."</p>

  <p>Sarveux, "Demek Quebec'i bu durumdan Henri Villon kurtaracak," dedi alaycı bir ifadeyle.</p>

  <p>"Fransız kültürü şu an her zamankinden daha canlı durumdu. Bunu yaşatmak da benim en kutsal görevimdir."</p>

  <p>"Bırak bu Fransız milliyetçiliğini, Henri. Sana hiç yakışmıyor."</p>

  <p>"Anayurdum için çok derin duygularım var."</p>

  <p>"Senin derin duyguların yalnız Henri Villon içindir."</p>

  <p>"Demek bu kadar kötü düşünüyorsun hakkımda?" diye sordu Villon.</p>

  <p>Sarveux buz gibi baktı. "Bir zamanlar senin hakkında çok iyi düşünürdüm. Ama hırstan gözün dönüp idealist bir insanken nasıl arkadan vuran bir hain oluşunu izledim."</p>

  <p>"Ne demek istediğini açıklamalısın."</p>

  <p>"Her şeyden önce, James Bay santralına gidip Amerika'nın üçte birini karanlığa gömmenin amacı neydi?"</p>

  <p>Villon'un yüzü birden ifadesizleşti. "Gerekli gördüm. Karartmanın amacı Fransızların işine karışmamaları için Amerikalıları uyarmaktı."</p>

  <p>"Bu kaçık fikir nereden geldi aklına?"</p>

  <p>Vilon sırıtarak baktı. "Senden, tabii."</p>

  <p>Sarveux bakakaldı.</p>

  <p>Birden gülmeye başladı Villon. "Gerçekten de anımsamıyor musun?"</p>

  <p>"Neyi anımsamıyor muyum?"</p>

  <p>"Uçak kazasından hemen sonra hastanede, hâlâ uyuşturucuların etkisi altındaydın. James Bay kontrol bölümünde bir güvenlik gediğinden söz ettin, kötü niyetli birinin bu gediği öğrenmesiyle Kanada'nın büyük bir tehlike altına gireceğini sayıkladın. Konuşmaların pek açık değildi. Ama sonra Danielle ile bana haber gönderip Max Roubaix'ye danışmamı istedin. Şu kementle adam öldüren katil."</p>

  <p>Sarveux ses çıkarmadan oturuyordu, yüzünde hiçbir ifade yoktu.</p>

  <p>"O koşullardaki bir kafadan çıkabilecek çok zekice bir bilmece," diye devam etti Villon. "Roubaix'nin gözde silahıyla enerji darboğazı arasındaki paraleli bulmam kolay olmadı. Ama bunun için sana teşekkür borçluyum, Charles. Farkında olmadan bir düğmeye basmakla Amerikalıları nasıl hoplatabileceğimi göstermiş oldun."</p>

  <p>Sarveux bir süre ses çıkarmadan durdu, sonra,, "Farkındaydım." dedi.</p>

  <p>Villon inanamadı. "Anlamadım?"</p>

  <p>"Danielle'e söylediklerim sayıklama değildi. Evet, çok büyük bir ıstırap içindeydim, ama Max Roubaix'ye başvurmanı söylediğim zaman aklım basımdaydı."</p>

  <p>"Çocukça oyunlar peşinde misin, Charles?"</p>

  <p>Sarveux aldırmadı. "Eski ve pek değerli bir dostum, senin hem bana, hem de Kanada halkının güvenine ihanet edeceğini söylemişti. Ben bir türlü senin hain olabileceğine inanamıyordum, Henri. Ama bir yandan da emin olmam gerekiyordu. Sana uzattığım yemi kaptın ve Amerika'yı enerji şantajınla tehdit ettin. Kapı komşun olan devi öfkelendirmekle çok büyük bir hata ettin."</p>

  <p>Villon pis pis sırıtıyordu. "Demek bir şeyler bildiğini sanıyorsun. Senin de, Amerika'nın da cehenneme kadar yolunuz var. St.Lawrence nehrini ve James Bay santralını Quebec kontrol ettikçe Amerika'ya da, batı Kanada'ya da biz buyruk vereceğiz artık. Amerikalılar haklılık ve ahlâk üzerine nutuk ata ata bütün dünyanın soytarısı oldular. Aslında yalnızca kendi çıkarlarını ve banka hesaplarını düşünürler. Amerika artık giderek solan bir güç. Enflasyon yakında bütün ekonomik sistemlerini yiyip bitirecek. Eğer Quebec'e karşı bir baskı uygulamaya kalkarlarsa, biz de elektrik devrelerini kesiveririz."</p>

  <p>Sarveux, "Çok kahramanca konuştun," dedi, "Ama sen de geçmişte birçoklarının düştüğü hatayı yineleyip onların kararlılığını önemsemiyorsun. Amerikalıların bir huyu vardır, köşeye sıkıştırıldıkları zaman dövüşe dövüşe kurtulmasını bilirler."</p>

  <p>"Artık o yürek kalmadı Amerikalılarda."</p>

  <p>"Budalanın birisin sen." Sarveux için için ürperdiğini hissetti. "Kanada'nın çıkarları için, senin maskeni düşürüp herkesin gerçek yüzünü görmesini, gözden düşmeni sağlamalıyım."</p>

  <p>"Sen küçük bir dükkân tezgâhtarını bile gözden düşüremezsin artık," diye alay etti Villon. "Bir kere, benim hakkımda en küçük bir kanıtın bile yok. Charles, çok yakında Kanada'nın İngilizce konuşan serserileri de seni koltuğundan atıverecekler, bu arada Quebec'den de yüz bulmaman için her şeyi yapacağım. Artık şöyle bir silkinip yurtsuz bir adam olduğunu görme zamanın geldi." Villon ayağa kalkıp cebinden bir zarf çıkardı ve küstahça Sarveux'nün kucağına attı. "Kabineden istifam."</p>

  <p>"Kabul edildi," dedi Sarveux.</p>

  <p>Villon son bir kez sataşmadan gitmek istemedi. "Çok acınacak bir durumdasın, Charles. Daha farkında değilsin, ama artık elinde hiçbir şeyin kalmadı, değerli Danielle'in bile."</p>

  <p>Tam kapıdan çıkacakken Villon son bir kez bakıp Sarveux'nün çökmüş, çaresizlik içinde yıkılmış halini görmek istedi.</p>

  <p>Ama tersine, nedendir bilinmez, Sarveux yalnızca gülümsüyordu.</p>

  <p>Villon doğruca parlamento binasındaki bürosuna gidip masasını boşaltmaya başladı. Sabaha dek bekleyip hiçbir zaman hoşlanmamış olduğu insanlarla vedalaşmak istemiyordu.</p>

  <p>Başyardımcısı kapıyı vurup içeri girdi. "Birkaç tane ivedi mesaj var..."</p>

  <p>Villon elini kaldırıp adamı susturdu. "Beni ilgilendirmiyor. Bir saatten beri artık içişleri bakanı değilim."</p>

  <p>"Bay Brian Shaw adında birinden çok ivedi bir mesaj var. Ayrıca General Simms bizzat sizinle görüşmek için birkaç kez aradı."</p>

  <p>Villon, "Evet, şu Kuzey Amerika Antlaşmasıyla ilgili olacak," dedi başını kaldırmadan. "Yine daha çok adam ve araç gereç dileniyorlardı herhalde."</p>

  <p>"Doğrusunu isterseniz, bu kez deniz kuvvetlerimizin müdahale ederek Amerikan gemisini Empress of Ireland'in enkazı başından kovalamasını istiyorlar."</p>

  <p>"Gerekli belgeleri doldurup benim adıma imzalayıverin. Sonra da St.Lawrence bölge komutanını arayıp bu dileği yerine getirmesini isteyin."</p>

  <p>Adam dönüp odadan çıkmaya hazırlandı.</p>

  <p>"Bir dakika!" Birden Villon'un Fransız damarı kabarmıştı. "Bir şey daha var. General Simms ve Bay Shaw'a söyleyin, artık bağımsız Quebec ulusu kendi topraklarında İngilizlerin cirit atmasını istemiyor, buradaki tüm araştırmalarını hemen kessinler. Sonra da paralı asker dostumuz Bay Gly'a bir mesaj iletin. NUMA gemisine parlak bir veda partisi verirse, yüklü bir ikramiye alacağını söyleyin. Ne yapacağını anlar."</p>
</body>
</html>
