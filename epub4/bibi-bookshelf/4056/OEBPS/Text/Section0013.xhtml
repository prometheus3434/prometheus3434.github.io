<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">12</h3>

  <p>Yüzbaşı Ewen Burton-Angus arabasını Glen Echo tenis kulübünün park yerine bıraktıktan sonra gereç çantasını sırtlayıp kulüp binasına daldı. Dış kortlar ve boş yüzme havuzu karla örtülüydü.</p>

  <p>"Bir şey mi istediniz?" dedi kulüp yöneticisi masasına gelen Burton-Angus'a.</p>

  <p>"Sağolun, adım Burton-Angus. Henry Argus'un konuğu olarak geldim."</p>

  <p>Yönetici önündeki dosyaya bir göz attı. "Evet... Yüzbaşı Burton-Angus. Üzgünüm ama Bay Argus telefon edip gelemeyeceğini bildirdi. Sizi büyükelçilikte aramış ama daha önce dışarı çıkmışsınız."</p>

  <p>"Yazık," dedi Burton-Angus. "Fakat buraya kadar gelmişken biraz tenis oynamak isterdim, bana bir partner bulabilir misiniz acaba?"</p>

  <p>"Bay Argus gelemeyeceğini bildirince, size ayrılan kortu başka bir çifte vermiştim, ama partner arayan biri daha var."</p>

  <p>"Nerede bulabilirim onu?"</p>

  <p>"Bar Amerikanda oturuyor. Kortun boşalmasına daha bir yarım saat var. Adı Jack Murphy'dir."</p>

  <p>Burton-Angus bara gidip içkisini yudumlayan Murphy'yi buldu. Kendini tanıttı.</p>

  <p>"Benimle oynamak ister misiniz?"</p>

  <p>"Tabi," dedi Murphy içten bir gülümsemeyle. "Cok sevinirim, yeter ki, beni sahada silip süpürmeyin."</p>

  <p>"Hiç sanmam."</p>

  <p>"Sık tenis oynar mısınız?"</p>

  <p>"Aslında kriket oynamayı yeğlerim."</p>

  <p>"İngiliz şivenizden bunu tahmin etmiştim." Murphy yanındaki boş iskemleyi gösterdi. "Bir içki almaz mısınız? Kortun boşalmasına daha çok var."</p>

  <p>Burton-Angus bu öneriyi seve seve kabul edip bir cin ısmarladı. "Ne güzel manzara var burada. Bu kanal bana memleketimdeki Devon kanalını anımsatıyor.</p>

  <p>"Chesapeake kanalı Georgetown'dan geçip Potomac nehrine kadar uzanır," diye açıkladı Murphy. "Kışın kanal donunca buralarda oturanlar buz pateni yaparlar."</p>

  <p>Burton-Angus, "Washington'da mı çalışıyorsunuz?" diye sordu.</p>

  <p>"Evet, Senatoda tarih uzmanıyım. Ya siz?"</p>

  <p>"İngiltere büyükelçiliğinde deniz ataşesi yardımcısıyım."</p>

  <p>Murphy'nin yüzünde beliren bir ifade Burton-Angus'un dikkatini çekti.</p>

  <p>"Bir şey mi oldu?"</p>

  <p>Murphy kafasını salladı. "Hayır, hayır, hiçbir şey. Sizin İngiliz ve denizci oluşunuz bana bir kadını anımsattı, ABD donanmasında bir binbaşı. Ülkelerimiz arasında yapılan bir antlaşmayla ilgili bilgi arıyordu."</p>

  <p>"Ticari bir antlaşma herhalde."</p>

  <p>"Bilemiyorum. İşin garibi, eski bir fotoğraf dışında bununla ilgili senato arşivinde en küçük bir kayıt bile olmaması."</p>

  <p>"Fotoğraf mı?"</p>

  <p>"Evet, Kuzey Amerika Antlaşması hakkında bir not düşülmüş üstüne."</p>

  <p>"Merakınızı gidermek için büyükelçilikte bir araştırma yapmalarını isterim."</p>

  <p>"Yok canım, zahmet etmeyin. O kadar önemli değil."</p>

  <p>"Neden zahmet olsun," diye üsteledi Burton-Angus. "Tarih var mı?"</p>

  <p>"1914'ün Mayıs yirmisi ya da o günlerden biri."</p>

  <p>"Oldukça eski bir tarih."</p>

  <p>"Büyük olasılıkla sonradan cayılmış bir antlaşma taslağıdır."</p>

  <p>"Ben yine de bir sorarım," dedi Burton-Angus. O sırada içkisi gelmişti. Kadehini kaldırdı. "Sağlığınıza."</p>

  <p>Alexander Moffat, Massachusetts Avenue'da bulunan İngiltere Büyükelçiliğindeki odasında masasına kurulmuş otururken, gerek kısacık kesilmiş saçları, gerekse özenli, kusursuz konuşması ve düzenliliğiyle Dışişlerinde çalışan binlerce mesiekdaşıyla aynı kalıptan çıkmış gibiydi. Masasının üstünde görülen tek şey birbiri üzerine konmuş elleriydi.</p>

  <p>"Çok üzgünüm, yüzbaşı, kayıt şubemizde 1914 yılında yapılan bir AngloAmerikan antlaşmasıyla ilgili hiçbir şey bulamadım."</p>

  <p>"Çok garip," dedi Burton-Angus. "Bana bu bilgiyi veren Amerikalı böyle bir antlaşmanın yapıldığından ya da en azından yapılmasının söz konusu olduğundan çok emin."</p>

  <p>"Belki tarihinde yanılıyordur."</p>

  <p>"Sanmıyorum. Senato'nun tarih uzmanı. Tarihleri falan şaşıracak bir adam değil."</p>

  <p>Moffat, "Bu konunun peşinden gitmeye kararlı mısınız?" diye sordu ciddi bir sesle.</p>

  <p>Burton-Angus ellerini kavuşturup bir süre düşündü. "Olayı iyice aydınlatmak için Londra'ya Dışişlerine bir sormakta yarar var."</p>

  <p>Moffat, sen bilirsin, gibisinden omuz silkti. "Yetmiş beş yıl öncesine ait, gerçekliği bile şüpheli bir olayla ilgili belirsiz bir ipucunun bugün bir önemi kalabileceğini hiç sanmam."</p>

  <p>"Belki de yoktur. Ama o adama elimden geleni yapacağıma söz verdim. Araştırma için resmi bir dilekçe yazmam gerekir mi?"</p>

  <p>"Hayır. Haberleşme şubesinde eski bir okul arkadaşım var. Bir telefon açıp eski kayıtları karıştırmasını isterim. Yarın bu saatlerde yanıt gelmiş olur. Ama hiçbir şey bulamazsa düş kırıklığına uğramayın."</p>

  <p>"Tamam," dedi Burton-Angus. "Ama Dışişleri arşivlerinde neler yatar kimse bilemez."</p>
</body>
</html>
