<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">44</h3>

  <p>St.Lawrence nehrinin yeşil derinliklerinin sessizliği birden bir uğultuyla bozuldu. Sonra da mavimsib ir ışık soğuk suyu bıçak gibi kesti. Bu ışık giderek, büyüdü ve bir dörtgen biçimini aldı. Meraklı bir balık sürüsü bu aydınlığa doğru üşüştü. Tepelerindeki geniş gölgeye aldırmıyorlardı bile.</p>

  <p>Ocean Venturer'ın ortasındaki büyük kuyu başında mühendisler uzaktan kontrollü araştırma aracını küçük bir vinç yardımıyla suya indirmeye hazırlanıyorlardı. Adamlardan biri her üç kamera için gerekli ışık düzenini ayarlarken, bir başkası da gerekli bataryayı monte etti.</p>

  <p>Aracın biçimi uzatılmış bir damla görünüşündeydi; pırıl pırıl bir yüzeyi, yirmi beş santimetre çapı, bir metre uzunluğu vardı. Güdümü ve yönetimi küçük bir hidrojet pompayla sağlanıyordu.</p>

  <p>Heidi kuyunun başında durup altındaki balıklara bakarak, "Ne garip," dedi. "Bir geminin içinden suya bakıyoruz ve batmıyoruz."</p>

  <p>"Çünkü su kesiminin bir metre üstünde duruyorsun," diye açıkladı Rudi Gunn gülerek.</p>

  <p>Mühendislerden biri elini salladı. "Her şey hazır."</p>

  <p>Heidi, "Elektronik kontrol için kablosu falan yok mu?"</p>

  <p>"Bebek sualtında üç mile kadar ses dürtüsüyle yönetilebiliyor," diye açıkladı Gunn.</p>

  <p>"Adını Bebek mi koydunuz?"</p>

  <p>Pitt, "Altı hep ıslak da," diyerek güldü.</p>

  <p>"Şu erkekler ne çocuksu oluyor," dedi Heidi başını sallayarak.</p>

  <p>Pitt kuyuya dönüp, "Dalgıç insin," diye komut verdi.</p>

  <p>Isıtmalı dalış giysisi içinde bir adam maskesini yüzüne çekip kendini kuyudan aşağı bıraktı. Araştırma aracını eliyle yöneterek geminin altına kadar götürdü.</p>

  <p>"Haydi, şimdi kontrol odasına geçip izleyelim,"dedi Pitt.</p>

  <p>Kontrol odasında yatay olarak dizilmiş üç monitorda üç ayrı görüntü vardı. Odanın bir köşesinde teknisyenler göstergeleri inceliyor, diğer bir köşedeyse bir dizi bilgisayar, araçtan gönderilen bilgileri kaydediyordu.</p>

  <p>Yüzü çilli, saçları kıvır kıvır, şişmanca bir adam gülerek yanlarına geldi. Pitt onu Heidi'yle tanıştırdı.</p>

  <p>"Doug Hoker, seni Heidi Milligan'la tanıştırayım," dedi Pitt, Heidi'nin rütbesini es geçerek. "Doug Bebek'e analık ediyor."</p>

  <p>Doug, Heidi'nin elini sıktı. "Böyle güzel izleyicilerimizin olması çok iyi."</p>

  <p>Heidi güldü. "Bu açılışı kaçırmak istemezdim doğrusu."</p>

  <p>Doug Hoker hemen kumanda konsolunun başına geçerek kendini işine verdi. "Yirmi beş metreye indik. Su sıcaklığı bir derece."</p>

  <p>Pitt, "Bebek'i kıç tarafından dolaştırın," dedi.</p>

  <p>"Anlaşıldı."</p>

  <p>55 metre derinlikte nehrin dibi renkli video ekranlarında cansız bir kahverengi olarak görünüyordu. Tek tük yengeçler ve otlar dışında yaşam yok gibiydi. Araştırma aracının güçlü ışıklarına karşın görüş uzaklığı üç metreyi geçmiyordu.</p>

  <p>En üstteki ekranda yavaş yavaş büyüyen bir karaltı belirdi, az sonra Empress'in dev dümen milleri görünmeye başlamıştı.</p>

  <p>Pitt, "Çok iyi bir yön bulma yeteneğin var," dedi Hoker'a. "Tam dümen üstüne oturttun."</p>

  <p>"Bir şey daha çıkıyor bakın," dedi Gunn. "Galiba uskuru."</p>

  <p>Bir zamanlar on dört bin tonluk bu gemiyi Quebec'le Liverpool arası taşımış olan dev uskur, araştırma aracının kamerası önünden bir cenaze geçidi hızıyla kaydı gitti.</p>

  <p>Pitt, "Pervanenin bir ucundan diğerine en az yedi metre var," dedi. "Rahat bir otuz ton vardır."</p>

  <p>"Empress çift uskurluydu," dedi Heidi. "İskele yanındakini 1968'de çıkarmışlar."</p>

  <p>Pitt, Hoker'a döndü. "On beş metre yükselip sancak yanındaki sandal güvertesi boyunca ilerle."</p>

  <p>Denizin dibindeki küçük denizaltı bu komuta hemen uydu ve kıç kesimindeki parmaklıkların üzerine yükseldi, az kalsın bayrak direğine çarpacaktı.</p>

  <p>"Kıç direği yok olmuş," dedi Pitt. "Direk donanımı da görünmüyor."</p>

  <p>Az sonra üst güverte belirdi. Mataforaların bir bölümü boş duruyordu. Bazılarındaysa, çelik cankurtaran sandallar sonsuza dek donmuş gibi yerlerinde kalmıştı. Vantilatörler hâlâ duruyordu, fakat iki baca çok önceden devrilip çamura gömülmüştü.</p>

  <p>Birkaç dakika hiç kimse konuşamadı. Sanki odada bulunan herkes geçmişe uzanmış, yüzlerce kadın, erkek ve çocuğun korku içinde güvertede koşuştuğunu, hızla batmakta olan gemiden kaçma yolları aradığını görür gibi oluyordu.</p>

  <p>Heidi'nin kalbi yerinden fırlayacakmış gibi atmaya başladı. Görünüm korkunçtu. Paslı çeliğe asılan otlar akıntının etkisiyle ileri geri hareket etmekteydi. Heidi elinde olmadan titredi, buna engel olmak için de ellerini kenetledi.</p>

  <p>Neden sonra Pitt sessizliği bozdu. "İçeri sokalım."</p>

  <p>Hoker cebinden bir mendil çıkarıp terleyen boynunu sildi. "Üstteki iki güverte çökmüş. Buradan giremeyiz."</p>

  <p>Pitt geminin iç planını masaya yaydı ve eliyle bir çizgi izledi. "Biraz aşağıya, alt gezinti güvertesine indir. Birinci mevki lobi girişi açık olmalı."</p>

  <p>Heidi, "Bebek'i gerçekten geminin içine mi sokacaksınız?" diye sordu.</p>

  <p>Pitt, "Bu iş için dizayn edildi," dedi.</p>

  <p>"İçinde onca ölmüş insan varken... sanki mezarlarına saygısızlık ediyormuşuz gibi geliyor."</p>

  <p>Gunn, "Yarım yüzyıldan beri Empress'in enkazına dalış yapılıyor," diye açıkladı Heidi'ye. "Rimouski'deki müze buradan çıkarılan öteberiyle dolu. Hem her şey bir yana, kesip biçmeye, başlamadan önce nelerle karşılaşacağımızı görmemiz gerek."</p>

  <p>"Giriş buldum," dedi Hoker.</p>

  <p>"Ağır ağır girelim," dedi Pitt. "Ahşap tavanlar düşüp koridorları tıkamıştır."</p>

  <p>Bunu izleyen saniyelerde monitorlar yalnızca yüzen parçalan gösterdi. Sonra aracın projektörleri bir merdiven girişini aydınlatıverdi. Merdiven tırabzanlarının kıvrımları hâlâ görülebiliyordu. Kat başındaki zemini bir zamanlar süsleyen acem halısı, burada bulunan koltuklar ve kanepe gibi çoktan çürüyüp gitmişti.</p>

  <p>Hoker, "Kıç koridoruna geçebilirim sanıyorum," dedi.</p>

  <p>"Giriş yap," dedi Pitt.</p>

  <p>Araştırma aracı yıkıntıların arasından süzülerek yataklı kamaraların bulunduğu koridora girdi. Kontrol odasındakiler kamaralardan birinin içini gözden geçirdiler. Talihsiz geminin ünlü lüks kamaraları acıklı bir görünümdeydi. Birbirinden güzel işlemeli yatak ve dolaptan geriye pek az şey kalmıştı.</p>

  <p>İki saate yakın bir zaman sonra araç dinlenme salonu gibi bir alana girdi. Pitt yine plana başvurdu, "Ana yemek salonunun girişine gelmiş olmalıyız."</p>

  <p>Gun, "Evet, işte şurası," dedi heyecanla. "Ekranın sağındaki büyük kapı."</p>

  <p>Pitt dönüp Gunn'a baktı. "Bir kontrol etsek iyi olur. Plana göre, Shields'in kamarası tam alttaki katta oluyor."</p>

  <p>Aracın projektörleri bir zamanlar görkemli salonun çeşitli kesimlerini aydınlatmaya başladı.</p>

  <p>Birden bir kıpırtı göründü.</p>

  <p>Gunn, "Bu da nesi?" dedi heyecan içinde.</p>

  <p>Kontrol odasında bulunan herkes büyülenmişçesine, kameranın görüş alanı içine yüzen bir bulut gibi giren cisme bakıyordu.</p>

  <p>Uzun bir süre cisim olduğu yerde durdu. Sonra birden bir insan biçimi alarak araştırma aracına doğru uzandı.</p>

  <p>Heidi'nin kanı donar gibi olmuştu. Hoker konsolunun başında granit gibi duruyor, gözlerine inanamıyordu. Gunn'ın kafası garip bir eğimle yana yatmış, tıpkı bir doktorun röntgen filmini incelemesi gibi ekrana bakıyordu.</p>

  <p>"Her şey aklıma gelirdi de, bir hortlak göreceğimi düşünemezdim," dedi hırıltılı bir sesle.</p>

  <p>Gunn'ın telaşsız görünüşü Pitt'i aldatmadı. Adamın şok geçirmek üzere olduğunu anlamıştı. "Bebek'i geri çek," diye komut verdi sakin bir sesle.</p>

  <p>Hayatında tatmadığı bir korku içindeki Hoker büyük bir çabayla kendini toplayıp kumanda düğmelerine dokundu. Önce kıvrıla kıvrıla hareket eden şekil geride kaldı, fakat sonra yine büyümeye başladı.</p>

  <p>Heidi, "Tanrım, izliyor," diye fısıldadı.</p>

  <p>Bu gerçeği herkes görmüş ve taş kesilmişti. Hiç kimse kımıldamıyor, gözünü bir an bile ekrandan ayıramıyordu.</p>

  <p>Gunn, "Yahu ne yapıyor bu?" diye sordu.</p>

  <p>Kimse yanıt veremedi, kontrol odasında hiç kimse konuşacak durumda değildi. Pitt dışında hiç kimse.</p>

  <p>"Bebek'i döndür, buradan hemen çıkar!" diye komut verdi.</p>

  <p>Hoker kendini zorlayarak gözlerini ekrandan ayırdı ve araştırma aracına tam hız verdi.</p>

  <p>Küçük araç hız yapacak biçimde dizayn edilmemişti. Yapacağı en yüksek hız üç mildi. Keskin bir dönüşe başladı. Pruvasındaki kameralar yabancı şeklin önünden kaydı, yüzeyden gelen ışıkların korkunç pırıltısını veren lumbozları ve artık hiçbir görüntü yansıtmayan aynaları geçti. 180 derecelik manevra hiç bitmeyecekmiş gibi yavaş oluyordu.</p>

  <p>Ve çok geç bitti.</p>

  <p>İkinci görüntü dinlenme salonuna geçen kapı eşiğinde belirivermiş, gölge gibi kolları açılmış beklemekteydi.</p>
</body>
</html>
