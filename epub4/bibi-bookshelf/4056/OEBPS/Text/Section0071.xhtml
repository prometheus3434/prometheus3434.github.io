<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">70</h3>

  <p>Batmak üzere olan güneş birden kara bulutlar tarafından kapanmıştı. Gökyüzü kararmış, tehdit doluydu. Pitt ve Giordino eski tren hattı üzerinde durmuşlar, yaklaşan fırtınanın uzaktan gelen sesini dinliyorlardı. Derken bir şimşek çaktı, hemen ardından gök gürültüsü ve yağmur başladı.</p>

  <p>Ağaçların arasından esen rüzgâr şeytani bir ıslık sesi çıkarıyordu. Nemli hava ezici bir elektrik yüküyle doluydu. Az sonra tüm aydınlık kayboldu ve ortalık müthiş bir renksizliğe gömüldü. Yalnızca yoğun bir karanlık vardı ve şurada burada ince beyaz çizgiler görünebiliyordu. Güçlü rüzgârın etkisiyle yatay olarak yağan yağmur iki adamın yüzlerine kamçı gibi çarpıyordu.</p>

  <p>Pitt yağmurluğunun yakalarını ilikleyip omuzlarını kaldırdı ve havaya baktı.</p>

  <p>"Bu gece de görüneceğini nereden biliyorsun?" diye bağırdı Giordino sesini duyurmaya çalışarak.</p>

  <p>"Koşullar tıpkı trenin kaybolduğu gece olduğu gibi," dedi Pitt. "Hayaletin melodram kurallarına uyacağını umuyorum."</p>

  <p>Chase, "Bir saat daha beklerim," dedi perişan bir halde. "Sonra da gemiye gidip bir bardak viskinin başına çökerim."</p>

  <p>Pitt kendisini izlemeleri için işaret etti. "Gelin, şu hat boyunca biraz yürüyelim."</p>

  <p>Chase ve Giordino büyük bir isteksizlikle Pitt'in peşine takıldılar. Şimşeklerin ardı arkası kesilmiyordu Kıyıdan göründüğü kadarıyla De Soto tipik bir hayalet görünüşündeydi.</p>

  <p>Yarım mil kadar yürüdükten sonra Pitt durup kulak kabarttı. "Galiba bir şey işittim."</p>

  <p>Giordino da kulak kesildi. Son gök gürültüsünün sesi kaybolduktan sonra o da acıklı bir tren düdüğü işitti.</p>

  <p>"Tam saatinde geliyor," dedi Chase.</p>

  <p>Ses giderek yaklaştıkça kimseden çıt çıkmıyordu. Az sonra bir çan sesi ve bunu izleyen bir egzoz puflaması duyuldu. Tren sesi bir an patlayan gök gürültüsü içinde boğuldu. Chase daha sonra olayı anlatırken, zamanın durduğuna yemin edebileceğini söylemişti.</p>

  <p>O anda dönemecin gerisinden kopup gelen bir ışık suratlarında patladı. Üç adam da birbirlerinin yüzlerine vuran sarı ışığa bakakalmışlardı.</p>

  <p>Hâlâ tam olarak inanamadan, karşılarına çıkacak şeyi bekliyorlardı. Giordino bir şey söylemek için Pitt'e döndü ve onun gülümseyen yüzünü görünce çok şaşırdı. Giderek artan ışık parıltısında Pitt resmen gülmekteydi.</p>

  <p>"Sakın kımıldamayın," dedi Pitt telaşlanmadan. "Arkanızı dönün ve ellerinizle gözünüzü kapayın, ışık gözünüzü almasın."</p>

  <p>Oysa içgüdüleri bunun tam tersini yapmalarını emrediyordu. Korunmak için koşmak ya da kendilerini yere atıp dümdüz olmak. Cesaret alabilecek tek kaynak Pitt'in sözleri oluyordu.</p>

  <p>"Sakin olun... sakin olun. Ben seslendiğim zaman gözlerinizi açmaya hazır olun."</p>

  <p>Tüyler ürperten bir bekleyişti.</p>

  <p>Giordino gövdesini kan ve kemik yığını haline getirecek çarpmayı korku içinde bekledi. Öleceğini kafasına koymuştu bir kez, bu kesindi.</p>

  <p>Sağır edici gürültü artık üstlerine gelmiş, kulak zarlarını zorluyordu.</p>

  <p>Sonra, sanki sihirli bir değnek etkisiyle, bu akıllara sığmayan şey tepelerinden geçip gitti.</p>

  <p>"Açın gözlerinizi!" diye bağırdı Pitt.</p>

  <p>Artık ışık başka yöne çevriliydi ve tren yolunun geri kalan bölümünü aydınlatıyordu. Parıltının ortasında, yerden üç metre yüksekte, siyah bir dikdörtgen kolayca seçilebiliyordu. Köprüye giden yamaca dek uzanışını büyülenmiş gibi izlediler. Köprünün başına gelince ışık söndü ve gürültü de kayboldu.</p>

  <p>Chase, "Neydi yahu bu?" diye sordu.</p>

  <p>"Antika bir lokomotif farıyla bir ampflikatör," dedi Pitt.</p>

  <p>"Yok yahu..." dedi Giordino. "Peki, o zaman havada nasıl duruyor?"</p>

  <p>"Eski telgraf direkleri arasında gerilmiş teller sayesinde."</p>

  <p>Chase, "Mantıksal bir açıklaması olduğuna üzüldüm," dedi. "Doğaüstü efsanelerin çürütülmesinden nefret ederim."</p>

  <p>Pitt gökyüzünü gösterdi. "Sen bakadur. Efsanen her an dönebilir."</p>

  <p>Üçü de en yakındaki telgraf direğinin başına gidip havaya bakmaya başladılar. Bir dakika sonra siyah şekil belirdi ve hiç ses çıkarmadan havada kayıp geçti. Kısa zamanda karanlığın içinde kaybolup gitmişti.</p>

  <p>"Amma da aldattı beni," dedi Giordino.</p>

  <p>Chase, "Nereden geliyor peki?"</p>

  <p>Pitt hemen yanıt vermedi. O sırada çakan bir şemşek düşünceli yüzünü aydınlattı. Neden sonra konuştu. "Ne düşünüyorum, biliyor musunuz?"</p>

  <p>"Bilmiyoruz... ne düşünüyorsun?"</p>

  <p>"Haydi, hep birlikte gidip bir fincan sıcak kahve içip elma pastası yiyelim."</p>

  <p>Angel Magee'nin kapısına vardıklarında üçü de sudan çıkmış sıçanlara dönmüşlerdi. İri yapılı yontucu onları içeri buyur edip ıslak yağmurluklarını aldı. Pitt arkadaşlarını ev sahipleriyle tanıştırdı, Annie;</p>

  <p>Magee, Pitt'in daha önce söylemiş olduğu gibi kahve ve pasta sunmak için hemen mutfağa koştu, fakat bu kez pasta kirazlıydı.</p>

  <p>"Böyle berbat bir gecede buraya gelmek nereden aklınıza esti?" diye sordu Magee.</p>

  <p>Pitt, "Hayalet kovalıyorduk," diye karşılık verdi.</p>

  <p>Magee'nin gözleri kısıldı. "Tutabildiniz mi bari?"</p>

  <p>"Eski istasyon ofisinde konuşabilir miyiz?"</p>

  <p>Magee olumlu anlamda başını salladı. "Tabii, tabii, gelin."</p>

  <p>Magee büyük bir zevkle ofisin tarihçesini anlatmaya başladı. Bir yandan da antika sobayı ateşlemeye çalışıyordu. Pitt, Sam Harding'in üstü açılıp kapanan yazı masasında oturmuştu, anlatılanları daha önceden dinlediği için aklı başka yerlerdeydi.</p>

  <p>Magge tam Hiram Meecham'ın satranç tahtasına isabet eden mermiyi anlatırken, Annie elinde fincanlar ve tabaklarla dolu bir tepsiyle içeri girdi.</p>

  <p>Tepsideki son pasta kırıntısı da temizlendikten sonra Magee karşısında oturan Pitt'e baktı. "Hayaleti bulup bulmadığınızı söylemediniz."</p>

  <p>"Hayır," dedi Pitt. "Hayaleti bulamadık. Ama hayalet tren izlenimini veren çok güzel bir donanım bulduk."</p>

  <p>Magee'nin geniş omuzları çöktü, sonra da omuz silkti. "Er geç birinin bu sırrı keşfedeceğini biliyordum. Ama bura ahalisini iyi aldattım doğrusu. Hoşlarına da gidiyordu. Sahip çıkabilecekleri bir hayaletleri vardı. Turist falan geldi mi böbürlene böbürlene anlatıyorlardı."</p>

  <p>Annie, "Ne zaman anladınız?" diye sordu.</p>

  <p>"Kapınıza ilk geldiğim gece. Size gelmeden önce köprübaşındaki duvarın yanında duruyordum, o sırada siz de treni göndermiştiniz. Tam benim üstüme geldiğinde ışıkları söndü, sesi kesildi."</p>

  <p>"Nasıl işlediğini o zaman gördünüz demek ki?"</p>

  <p>"Hayır, o ışıkta bir şey göremiyordum. Gözlerim karanlığa alışana dek çoktan dönüp gitmişti. Önce aklımı başımdan aldı doğrusu. İlk tepkim hemen yeri aramak oldu. Karların içinde tren yolu bulamayınca kafam iyice karıştı. Ama çok meraklı bir insanımdır. Rayların birer birer sökülmüş olduğu halde telgraf direklerinin nasıl olup da bırakıldığını aklım almadı. Tren yolu yetkilileri çok eli sıkı adamlardır. Bir hattı söktükleri zaman çevrede en küçük işe yarayabilecek şey kalsın istemezler. Ben de bulunduğum noktadan telgraf direklerini izleye izleye yürümeye başladım. Son direk sizin evin önünde, özel hattınızın yanında bulunuyor. Lokomotifinize baktığımda tepe farının da yerinde olmadığını gördüm."</p>

  <p>"Sizi kutlarım. Bay Pitt," dedi Magee. "Bunu keşfeden ilk siz oldunuz."</p>

  <p>"Giordino, "Nasıl çalıştırıyorsunuz?" diye sordu.</p>

  <p>"Tıpkı bir kayak merkezindeki teleski gibi," diye açıkladı Magee. "Direkler arasında gerili kabloya asılmış tepe farı ve dört tane hoparlör. Bu far ve ses paketi köprünün başına varınca uzaktan kontrollü bir düğme bataryaları kapatıyor, sonra paket yüz seksen derecelik bir dönüş yaparak yeniden buraya dönüyor."</p>

  <p>Chase, "Neden bazı geceler yalnızca ışık olmadan ses duyuluyordu?" diye sordu.</p>

  <p>"Lokomotifin tepe lambası epey büyük," dedi Magee. "Kolayca farkedilebiliyor. Ben de ay olduğu gecelerde bunu çıkarıp yalnızca ses düzenini gönderiyordun!."</p>

  <p>Giordino gevrek gevrek güldü. "Ne yalan söyleyim, ilk karşılaştığımızda Chase de, ben de az kalsın dindar olacaktık."</p>

  <p>"Umarım sizi pek rahatsız etmemiştir."</p>

  <p>"Kesinlikle etmedi. Güzel bir konuşma konusu oldu."</p>

  <p>"Annie'yle birlikte her gün nehir kenarına inip sizin çalışmalarınızı izliyoruz. Gördüğüm kadarıyla, karşınıza epey sorun çıkıyor. Manhattan Limited'e ait herhangi bir parça çıkarabildiniz mi?"</p>

  <p>"Bir çivi bile bulamadık," dedi Pitt. "Projeyi kapatıyoruz."</p>

  <p>"Buna üzüldüm," dedi Magee içtenlikle. "Başarmanızı çok istiyordum. Galiba bu trenin bulunacağı yok."</p>

  <p>"Daha kahve isteyen var mı?" Annie elindeki kahvelikle herkese sordu.</p>

  <p>Pitt, "Ben biraz daha alırım," dedi. "Sağolun."</p>

  <p>Magee, "Demek kapatıyorsunuz..." diyerek yeniden konuya döndü.</p>

  <p>"Debiryolu onarım ekiplerinin kullandığı şu küçük arabalardan var mı acaba sizde?" diye sordu Pitt konuyu değiştirerek.</p>

  <p>"Kas gücüyle çalışan seksen yıllık küçük bir araba var."</p>

  <p>"Hayalet tren donanımıyla birlikte bana ödünç verebilir misiniz?"</p>

  <p>"Ne zaman kullanmak istiyorsunuz?"</p>

  <p>"Şimdi."</p>

  <p>"Böyle fırtınalı bir gecede mi?"</p>

  <p>"Özellikle böyle fırtınalı bir gecede."</p>
</body>
</html>
