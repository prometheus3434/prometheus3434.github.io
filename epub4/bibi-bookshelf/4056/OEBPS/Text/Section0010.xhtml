<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">9</h3>

  <p>Senato tarih uzmanı koltuğuna yaslandı. "Üzgünüm, binbaşı, ama burada kongreyle ilgili belge bulamazsınız."</p>

  <p>Heidi, "Anlıyorum," dedi. "Sizde yalnızca fotoğraflar bulunuyor."</p>

  <p>Jack Murpy başını sallayarak onayladı. "Evet, ta 1840'lara dek uzanan hükümetle ilgili fotoğrafları burada bulabilirsiniz. Ulusal Arşiv Dairesini denediniz mi? Aradığınız gibi belgelerden oluşan dev bir depoları var."</p>

  <p>Heidi, "Orada boşuna zaman harcadım," dedi. "Araştırmamla ilgili tek bir şey bulamadım."</p>

  <p>"Ben nasıl yardımcı olabilirim?"</p>

  <p>"İngiltere'yle Amerika arasında yapılan bir anlaşmayla ilgileniyorum. Belki bu anlaşma sırasında çekilmiş bir resim vardır, diye düşündüm."</p>

  <p>"Böyle resimlerden bir hayli var. Anlaşma imzalarken resmini çektirmek istemeyen bir devlet başkanı daha dünyaya gelmemiştir."</p>

  <p>"Size yalnızca bu anlaşmanın 1914 yılının ilk altı ayı içinde imzalandığını söyleyebilirim."</p>

  <p>Murpy, "Böyle bir olay şu an aklıma gelmedi,"d edi. "Ama sizin için seve seve araştırırım, ancak birkaç gün sürebilir. Sizden önce yapılan birkaç başvuru var."</p>

  <p>"Anlıyorum. Teşekkür ederim."</p>

  <p>Murpy bir an duraksadıktan sonra Heidi'nin gözlerine baktı. "Resmi arşivlerde bir AngloAmerikan anlaşmasına rastlamamanız bana tuhaf geldi. Elinizde bir ipucu var mı?"</p>

  <p>"Başkan Wilson'un Başbakan Asquith'e resmen imzalanmış bir anlaşmadan söz eden mektubu buldum."</p>

  <p>Murpy yerinden kalkıp Heidi'yi kapıya kadar götürdü. "Adamlarım iyice araştıracaklardır. Binbaşı Milligan. Eğer böyle bir fotoğraf varsa, mutlaka bulunur."</p>

  <p>Heidi otel odasında oturmuş, makyaj çantasının aynasında yüzüne bakıyordu. Başından geçen tüm olaylara karşın yüzü hâlâ gençti, dipdiri vücudundaysa bir dirhem yağ barınmamıştı.</p>

  <p>Son üç yıl içinde bir rahim ameliyatı geçirmiş, eşinden boşanmış ve yakın bir tarihte kalp krizinden ölen, kendinden iki kat yaşlı bir amiralle bir buçuk yıl süren bir beraberliği olmuştu. Bütün bunlara karşın hâlâ Annapolis'ten (ABD Deniz Harp Okulu) dönem dördüncüsü olarak mezun olduğu günkü gibi genç ve diri görünmeyi başarmıştı.</p>

  <p>Aynaya iyice yaklaşıp kahverengi gözlerine baktı. Sağ gözbebeğinde küçük bir gri leke vardı. Küçüklüğünde okul arkadaşları bu yüzden onunla 'şeytan gözlü' diye alay etmişlerdi. Daha o günlerde Heidi herkesten farklı olmayı kendine bir amaç edinmiş, özellikle daha sonraki yıllarda erkekler bu lekeyi çekici bulmaya başladığında, bu kararlılığı daha da güçlenmişti.</p>

  <p>Amiral Walter Bass'ın ölümünden sonra hiçbir erkekle duygusal bir ilişki kurmak gelmemişti içinden. Ama daha ne oluyor demeden, Heidi mavi üniformasını dolapta asılmış buldu; göğsü oldukça açık ipek bir giysi, uygun renkte bir el çantası ve küpeleriyle asansörle aşağı iniyordu. Washington soğuğuna karşı kalın, sentetik kürkünü giymişti.</p>

  <p>Kapıcı gördüğü manzara karşısında derin bir iç geçirip durduğu taksinin kapısını açtı.</p>

  <p>"Nereye?" diye sordu taksi sürücüsü arkasına dönmeden.</p>

  <p>Heidi bu doğal soru karşısında apışıp kaldı. Kente inip gezmeyi planlamıştı, ama nereye gideceğine karar verememişti. Tam düşündüğü sırada midesinde bir gurultu duydu.</p>

  <p>"Bir restorana," deyiverdi. "İyi bir restoran biliyor musunuz?"</p>

  <p>"Nasıl bir şey yemek istersiniz, bayan?"</p>

  <p>"Emin değilim."</p>

  <p>"Et mi, Çin yemeği mi, deniz ürünleri mi? Siz söyleyin."</p>

  <p>"Deniz ürünleri."</p>

  <p>"Tamam," dedi sürücü taksimetresini çalıştırarak. "Tam istediğiniz gibi bir yer biliyorum. Nehrin karşısında. Çok da romantik."</p>

  <p>Heidi, "Tam düşündüğüm gibi bir yer," deyip güldü.</p>

  <p>Heidi'nin gecesi hiç de parlak geçmiyordu. Potomac nehrinin ışıltılarına bakan bir masada oturmuş, tek başına mum ışığında şarabını yudumluyor, konuşacak kimse olmaması yalnızlığını iyice koyulaştırıyordu. Lokantada bulunan çoğu için bir kadının tek başına yemek yemesi alışılmamış bir görünümdü. Heidi gizli gizli kendisini süzen birkaç kişinin aklından geçenleri tahmin etmeye çalıştı. Birlikte çıkacağı erkek tarafından atlatılmış bir kadın? Kocasının haberi olmadan iş tutmaya çıkmış bir ev kadını? Yemek molası veren bir yosma? Bu son olasılık çok hoşuna gitti.</p>

  <p>O sırada lokantaya bir adam girdi ve Heidi'nin iki masa arkasında bir yere oturdu. Salonun loş ışığında adamın yalnızca epey uzun boylu olduğunu görebilmişti. İçinden dönüp adama alıcı gözüyle bir bakmak geldiyse de, yıllardır koşullanmış olduğu terbiye kuralları buna izin vermedi.</p>

  <p>Birden yanıbaşında birinin dikildiğini farketti; aynı anda burnuna bir erkek kolonyasının kokusu da doluvermişti.</p>

  <p>"Özür dilerim, muhteşem yaratık," diye fısıldadı bir ses kulağına. "Ama şu garip sarhoşa bir bardak şarap ısmarlar mısın?"</p>

  <p>Heidi büyük bir şaşkınlık içinde dönüp baktı.</p>

  <p>Yabancının yüzü gölgeye düştüğünden belli olmuyordu. Sonra gelip Heidi'nin tam karşısına oturdu. Gür, simsiyah saçları vardı; mum ışığı deniz yeşili bir çift göz aydınlattı. Adamın yüzü güneşten tunçlaşmış bir renkteydi. Heidi'nin kendisini hemen tanıyacağını sanmış gibi bakıyordu, ama hiçbir ifade yoktu yüzünde. Sonra birden gülüverince, bütün salon aydınlığa boğuldu sanki.</p>

  <p>"Yapma, Heidi Milligan, yoksa beni tanımadın mı?"</p>

  <p>Heidi içinde bir ürperme hissetti. "Pitt! Tanrım, Dirk Pitt!"</p>

  <p>İçinden gelen bir dürtüyle adamı şakaklarından tutup kendine çekti ve dudaklarına bir öpücük kondurdu. Pitt'in gözlerinden pek hoşnut olduğu belliydi; Heidi onu bırakıp yerine oturduktan sonra başını salladı.</p>

  <p>"İnsan bir kadın hakkında bu kadar yanılmaz doğrusu. Olsa olsa bir el sıkışır benimle diyordum."</p>

  <p>Heidi biraz kızardı. "Beni çok zayıf bir anımda yakaladın. Tam burada oturmuş kendi kendime acırken, bir arkadaş görmek... Pek heyecanlandım galiba."</p>

  <p>Pitt hâlâ Heidi'nin ellerini tutuyordu, fakat yüzündeki gülümseme solar gibi oldu. "Amiral Bass'ın ölümünü duyunca çok üzüldüm. İyi bir insandı."</p>

  <p>Heidi'nin gözleri de donuklaştı. "Acı çekmedi neyse... Komaya girdikten sonra pek yaşamadı."</p>

  <p>"Eğer Vixen olayında bize yardımcı olmasaydı, o iş nasıl sonuçlanırdı Tanrı bilir."</p>

  <p>"Nasıl karşılaştığımızı anımsıyor musun?"</p>

  <p>"Amiralle görüşmek için Lexington yakınındaki küçük oteline gelmiştim."</p>

  <p>"Ben de seni amirali yine sinirlendirmek için gelmiş bir memur sanıp fena halde terslemiştim."</p>

  <p>Pitt susup gözlerini Heidi'ye dikti. "Yakın bir ilişkiniz vardı, değil mi?"</p>

  <p>Heidi başıyla doğruladı. "Yaklaşık on sekiz ay birlikte yaşadık. Amiral oldukça gelenekçi bir insan olmasına karşın evlenmeyi hiç kabullenmedi. Genç bir kadının bir ayağı çukurda yaşlı bir adama bağlanması budalalık olur, diyordu."</p>

  <p>Pitt genç kadının gözlerinin dolmak üzere olduğunu farkedip hemen konuyu değiştirdi. "Darılma ama, şu an tıpkı ilk kez erkek arkadaşıyla yemeğe çıkan liseli bir genç kız gibisin."</p>

  <p>"Tam yerinde en güzel iltifatı yaptın." Heidi oturduğu yerde doğrulup şöyle bir bakındı. "Sana engel olmuyorum ya. Herhalde biriyle buluşmaya geldin buraya."</p>

  <p>"Hayır, yalnızım." Pitt'in gözleri gülüyordu. "Yeni bir projeye başlamadan önce biraz dinlenip kendime geleyim dedim."</p>

  <p>"Sana rastladığıma sevindim," dedi Heidi biraz utanarak.</p>

  <p>"Sen emret sabaha dek kölen olurum." Heidi, Pitt'in yüzüne baktı, o an salonun tüm gürültüsü sanki çok uzaklardan gelen güçsüz bir vızıltı gibi geldi. "Bunu ben de çok isterim."</p>

  <p>Heidi'nin otel odasına girdiklerinde, Pitt genç kadını kucağına alıp yatağa kadar götürdü.</p>

  <p>"Hiç kıpırdama," dedi Pitt. "Ben her şeyi yaparım."</p>

  <p>Ağır ağır Heidi'yi soymaya başladı. Genç kadın o güne dek hiçbir erkek tarafından böyle küpelerinden ayakkabılarına dek soyulmamıştı. Pitt soyma sırasında elini mümkün olduğunca değdirmediği için Heidi'nin sabırsızlığı dayanılmaz boyutlara ulaşmıştı.</p>

  <p>Pitt ise acele etmiyordu. Heidi onun kimbilir kaç kaç kadına böyle tatlı tatlı işkence etmiş olabileceğini düşündü. Pitt'in gözlerinde giderek artan şehvet pırıltısı genç kadının heyecanını daha da arttırıyordu.</p>

  <p>Birden Pitt'in dudakları kadının dudaklarıyla buluştu. Kalçalarından tutup kendine çekince, Heidi bir an erir gibi oldu ve dudakları arasından bir inilti yükseldi. Bu inilti bir çığlığa dönüştüğü sırada Heidi dibi olmayan bir zevk uçurumuna dalıyordu.</p>

  <p>&nbsp;</p>
</body>
</html>
