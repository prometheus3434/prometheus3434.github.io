<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">19</h3>

  <p>Başbakan yardımcısı Malcolm Hunt kapıdan içeri, alınırken, Sarveux yattığı yerde başıyla selam verdi. Gülümseyerek, "Geldiğin için sağol, Malcolm. Mecliste nasıl bir hengameyle uğraştığını tahmin ediyorum."</p>

  <p>Hunt alışkanlıkla elini uzatacak oldu, fakat başbakanın merhemle kaplı ellerini görünce hemen çekti.</p>

  <p>"Çek bir sandalye, rahatına bak," dedi Sarveux. "İstersen piponu da içebilirsin."</p>

  <p>Hunt gülümsedi. "İçmesem daha iyi olur, sağol."</p>

  <p>Sarveux hemen konuya girdi. "Hava güvenlik başkanıyla görüştüm. James Bay'deki felaketin kaza olmadığından emin."</p>

  <p>Hunt'un yüzü birden bembeyaz kesiliverdi. "Nasıl emin olabiliyor?"</p>

  <p>"Uçak motorunun kapağına ait bir parça piste,y arım mil uzaklıkta bir yerde bulundu," diye açıkladı Sarveux. "Yapılan analiz sonucu kapakta Argo tipi uçaksavar fırlatıcılarında kullanılan roketlere ait parçacıklar bulundu. Val Jalbert silah deposundaki sayım, iki fırlatıcıyla birkaç adet savaş başlıklı roketin eksik olduğunu ortaya çıkardı."</p>

  <p>"Aman Tanrım," dedi Hunt sesi titreyerek. "Demek uçakta bulunan onca insan bir cinayete kurban •gitti."</p>

  <p>Sarveux, "Kanıtlar böyle gösteriyor." dedi.</p>

  <p>"Özgür Quebec Örgütü," dedi Hunt öfkesi kabararak. "Böyle bir işin sorumlusu ancak onlar olabilir."</p>

  <p>"Kabul, ama bunu hiç kanıtlayamayabiliriz."</p>

  <p>"Neden olmasın?" diye sordu Hunt. "ÖQÖ'cüler eğer böyle bir eylemin yanlarına kalacağını sanıyorlarlarsa, ya gerçeklerle hiçbir ilişkileri yok ya da hepten budaladırlar. Kanada polisi böylesi boyutlara varan bir terörist eylemini asla cezasız bırakmayacaktır. Köktenci bir örgüt olarak sonları geldi demektir."</p>

  <p>"O kadar iyimser olma, dostum. Bana yapılan suikast girişimi, kırk yıldan beri süregelen bombalamalara, adam kaçırmalara ve cinayetlere benzemiyor. Öncelikler çeşitli ÖQÖ hücrelerine bağlı amatörlerin işiydi, çoğu yakalanıp mahkûm oldu. James Bay katliamıysa hem uygulama, hem plan bakımından profesyonellerin işi. Hiçbir iz bırakmamış olmaları da bunu gösteriyor zaten. Emniyet müdürünün akla yatkın tahminine göre, yurt dışından tutulmuş adamlar."</p>

  <p>"ÖQÖ teröristleri ülkeyi bir iç savaşa sürükleyebilirler."</p>

  <p>Sarveux alçak bir sesle, "Buna izin vermeyeceğim," dedi</p>

  <p>"Bölücüleri hizaya getirmek için askeri birlikleri göndermekle tehdit eden sendin."</p>

  <p>Sarveux neşesizce gülümsedi. "Blöftü. Bunu ilk bilen sensin. Quebec'i askeri birliklerle işgal etmeyi hiç düşünmedim bile. Düşman bir halkı ezmeye kalkmak bize çözüm getirmez."</p>

  <p>Hunt elini cebine götürdü. "Pipomu içsem iyi olacak galiba."</p>

  <p>"Tabii, lütfen iç."</p>

  <p>Başbakan yardımcısı piposunu hazırlayıp yakarken konuşma olmadı. Bir süre sonra Hunt dumanını havaya savurarak, "Peki, şimdi ne olacak?" diye sordu.</p>

  <p>"Sevgili Kanada'mız bölünüp parçalanırken, biz de çaresizlik içinde oturup seyredeceğiz," dedi Sarveux üzüntüyle. "Aslında Quebec'in bağımsız olması en başından beri kaçınılmaz bir olaydı. Hükümranlık birliği sağlam bir çözüm değildi. Şimdi Alberta da kopmak istiyor. Ontano ve İngiliz Kolumbiyası da bağımsız ulus sancılarına girdiler."</p>

  <p>"Bizi birarada tutmak için iyi mücadele ettin, Charles. Bunu kimse yadsıyamaz."</p>

  <p>Sarveux, "Hata oldu," dedi. "Olacakları geciktirmek yerine, sen ve ben, parti, tüm ulus oturup plan yapmalıydık. Çok geç artık, şimdi sonsuza dek parçalanmış bir Kanada olasılığıyla karşı karşıyayız."</p>

  <p>Hunt, "Bu korkunç kehanetini bir türlü kabul edemiyorum," dedi, ama sesinde hiçbir canlılık yoktu.</p>

  <p>"İngilizce konuşan eyaletlerle Fransızca konuşan Quebec'imiz arasında kapatılamayacak bir uçurum var," dedi Sarveux. "Senin kökenin İngiliz, Oxford mezunusun. Ezelden beri bu toprakların siyasi ve ekonomik yapısına hükmetmiş sınıfın insanısın. Sen düzenin temsilcisisin. Çocuklarının ders gördüğü sınıf odalarında Kraliçe'nin resmi bulunur. Oysa Fransız Quebec'inde Charles de Gaulle egemendir. Hem senin de bildiğin gibi, hiçbirinin varlıklı olmak ya da toplumun üst yapısında yer almak için şansı yoktur."</p>

  <p>Hunt, "Ama hepimiz Kanadalıyız," diye itiraz edecek oldu.</p>

  <p>"Hayır, öyle değil. Aramızda Moskova'ya satılmış biri var."</p>

  <p>Hunt şaşırıp kaldı. Dişlerinin arasındaki pipodan ard arda soluklar çekti. "Kim?" diye sordu büyük bir merakla. "Kimden söz ediyorsun?"</p>

  <p>Sarveux, "ÖQÖ'nün lideri," diye yanıtladı. "James Bay gezimden önce, bu adamın Sovyetler Birliği'yle Quebec'in konfederasyondan ayrılmasından sonra yürürlüğe girecek bir antlaşma yaptığını öğrendim. Daha da kötüsü, Jules Guerrier'in de iplerini yönetiyor olması."</p>

  <p>Hunt iyice afallamıştı. "Quebec başbakanı mı? Buna inanamam artık. Jules iliklerine kadar bir Fransız Kanadalısıdır. Komünizmi hiç sevmez, ÖQÖ'ye olan nefretini de her fırsatta açıkça söyler."</p>

  <p>"Fakat Jules de bizim hatamıza düşüp karşısındakini sıradan bir terörist sandı. Büyük bir hata. Adam kesinlikle yanlış yola sapmış bir radikal değil. Bildirildiğine göre, bizim hükümetimizde yüksek bir yer tutuyormuş."</p>

  <p>"Kim bu adam? Bu bilgiyi nasıl edindin, söyle."</p>

  <p>Sarveux olmaz anlamında başını salladı. "Yurt dışından olduğunu söylemekten öte açıklayamam kaynağımın kimliğini, sana bile. Hainin adına gelince, ne yazık ki, kesin bilmiyorum. Ruslar ondan çeşitli şifre adlarıyla söz ediyorlar. Gerçek kimliği son derece gizli tutuluyor."</p>

  <p>"Tanrım, ya Jules'ün başına bir şey gelirse?"</p>

  <p>"O zaman Quebecois Partisi çöker, boşalan yere de ÖQÖ çöreklenir."</p>

  <p>"Dediğin gibi olursa o zaman Rusya, Kuzey Amerika'nın göbeğinde bir üs kurmuş olacak."</p>

  <p>"Evet," dedi Sarveux boğuk bir sesle. "Aynen öyle olacak."</p>
</body>
</html>
