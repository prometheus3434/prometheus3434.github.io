<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">56</h3>

  <p>Nereden geldiği belli olmayan garip, fırıl fırıl dönen kırmızı bir duman Pitt'in bütün görüş alanını kaplayıvermişti. Bir adım ötesini bile göremeden öne doğru bir hamle yapmaya çalıştı.</p>

  <p>Bu sarsıntıyı kimse beklemiyordu, insanın aklını durduracak kadar ansızın olmuştu. Pitt alnındaki yarıktan gözlerine akan kanı eliyle sildi ve büyük bir güçlükle ayağa kalkmayı başardı. Çevresinde bir sürü insan kımıldamaksızın yatıyordu.</p>

  <p>Rudi Gunn başını kaldırıp Pitt'e baktı, gözleri faltaşı gibi açılmıştı, ama en küçük bir ifade yoktu. Elletri ve dizleri üzerinde sallanıp duruyordu. "Tanrım!</p>

  <p>Aman Tanrım! Ne oldu böyle?"</p>

  <p>"Bilmiyorum," dedi Pitt kendine bile yabancı gelen bir sesle. "Bilmiyorum."</p>

  <p>***</p>

  <p>Kıyıda Shaw dudakları büzülmüş, suçluluk duygusuyla büyük bir öfke içinde iki büklüm, durduğu yerde donup kaldı.</p>

  <p>Villon'un Kanada'yı terketmesi için verdiği emre kulak asmayan Shaw, Father's Point burnunun doğu ucunda kamp kurmuştu. Enkaz noktasına iki buçuk mil uzakta olmasına karşın, elindeki uzun menzilli ordu teleskobuyla en küçük ayrıntıları bile kolayca görebiliyordu. Böylece Empress of Ireland'in üzerinde demir atmış gemileri uzaktan izlemeye başlamıştı.</p>

  <p>İki askeri gemi arasında küçük işkampavyalar gidip gelmekteydi. Shaw Amerikalılarla Kanadalı subaylar arasında çetin tartışmaların geçtiğine hükmediyordu.</p>

  <p>Ocean Venturer hâlâ ölü gibi hareketsizdi. Güvertelerinde kimse görünmüyordu ama vincin faaliyetini sürdürdüğü de belliydi. Sualtından çamur kaplı çelik parçaların çıkarılması devam ediyordu.</p>

  <p>Shaw biraz dinlenmek için arkasına yaslanıp kahvaltı niyetine birkaç çikolata yedi. O sırada nehir üzerinde enkaza doğru büyük bir hızla gelmekte olan bir deniz uçağı farketti. Arkasından çıkan dalgaya bakılırsa en azından saatte doksan, yüz mil hız yapmaktaydı.</p>

  <p>Shaw merakını yenemeyip teleskobunu uçağa çevirdi.</p>

  <p>Uçağın gövdesi altın renginde boyanmış, kıç tarafında parlak bir şerit vardı. Tıpkı bir ok görünüşündeydi. Pilotun gözünde rüzgâr gözlüğü vardı, fakat Shaw ezik burunlu, soğuk ve sert yüzlü adamı tanımakta zorluk çekmedi.</p>

  <p>Foss Gly'dı bu.</p>

  <p>Deniz uçağı üç geminin çevresinde geniş bir çember çizdi. Su üzerinde hoplayarak giden aracı teleskopla izlemek oldukça güç oluyordu, fakat bir an için Shaw pilot kabininin içini açık seçik görebildi.</p>

  <p>Gly'nin sağ elinde direksiyon, sol elindeyse küçük bir kutu vardı. İnce bir metal mil parıldıyordu. Shaw bunun bir anten olduğunu farketti.</p>

  <p>"Yapma!" diye bağırdı. Gly'ın niyetini büyük bir dehşet içinde anlamıştı. "Dur, yapma!"</p>

  <p>Empress'in pruvasına yerleştirilen patlayıcılar müthiş bir gürültüyle sabah sessizliğini bozarken, Ocean Venturer patlamanın etkisiyle taşan suların ortasında kaldı. Yükselen girdabın üstünde bir an havada asılı gibi durdu, sonra da sancak yanı üzerine düştü.</p>

  <p>Patlamanın sarsıntısı kıyıda bile şiddetle hissedilmişti. Shaw tripod üzerinde duran teleskopunu düzeltti, olanlara hâlâ inanamıyor, uyuşmuş bir durumda bakıyordu.</p>

  <p>Yükselen su bulutu bir anda Huron ve Phoenix'in üstyapılarını sırılsıklam etti. Güvertelerde ayakta tek kişi kalmamış, kimi yere yatmış, kimi sarsıntının etkisiyle suya yuvarlanmıştı.</p>

  <p>Shaw teleskobu yeniden Gly'a çevirdi. Deniz uçağı Quebec'e doğru tam hız yolunu almıştı. Shaw çaresizlik içinde bir kez daha Gly'ın kaçışını izlemekteydi. Sonra da Ocean Venturer'a baktı.</p>

  <p>Ölü bir gemi gibi duruyordu. Kıç tarafı dibe çökmüş, teknesi sancak yanına doğru tehlikeli bir biçimde yatmıştı. Vinç ağır ağır başıboş sallanıyordu. Sonra birden yana doğru büyük bir gürültüyle devrilerek arkasında bir yığın kablo ve döküntü bıraktı. Tanrı bilir, bu çelik duvarların içinde kaç kişi ölmüş, kaç kişi ağır yaralanmıştı.</p>

  <p>Shaw daha fazla bakamadı. Teleskobunu toplayıp kıyıdan uzaklaşmaya başladı. Patlamanın gürültüsü hâlâ kulaklarında çınlıyordu.</p>
</body>
</html>
