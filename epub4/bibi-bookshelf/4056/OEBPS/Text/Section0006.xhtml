<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">5</h3>

  <p>Charies Sarveux, James Bay hidrolelektrik tesisinin yerin yüz otuz metre altındaki jeneratör odasını gezerken, hayranlık dolu bir hayret içindeydi. Su türbinleriyle çalışan üç sıra dev jeneratör uğultulu seslerle milyonlarca kilovat elektrik üretmekteydi. Sarveux beğenisini gizlememişti ve Quebec Hidro Santralı yöneticileri de onu etkiledikleri için durumdan epey hoşnuttular.</p>

  <p>Kanada Başbakanı seçildiğinden bu yana tesise yaptığı ilk ziyaret oluyordu ve tabii alışılagelmiş tüm soruları da sormuştu.</p>

  <p>"Her bir jeneratör ne kadar elektrik enerjisi üretiyor?"</p>

  <p>Baş yönetici Percival Stuckey hemen atıldı. "Beş yüz bin kilovat, Sayın Başbakanım."</p>

  <p>Sarveux başını sallayıp beğenisini belirten bir mimikle karşılık verdi. Bu jesti her zaman çok iyi bir etki yapardı, hatta seçim kampanyasında bile yararını görmüştü.</p>

  <p>Kadınlar kadar erkekler tarafından da oldukça yakışıklı olarak kabul edilen Sarveux, eğer John F. Kennedy ve Anthony Eden'la bir yarışmaya girmiş olsaydı herhalde kazanırdı. Karşısındakini hemen etki altına alan açık mavi renk gözleri ve sert yüz çizgileri, modaya uygun, fakat özen gösterilmemiş izlenimi veren gür gri saçlarıyla tamamlanıyordu. Orta boyluydu; sırım gibi bedeni her terzi için zevkle çalışacak ölçülere sahipken, Sarveux giysilerini mağazalardan almakla yetinirdi. Kanadalı seçmenleri onunla özdeşleştiren çeşitli yönlerden biri de bu oluyordu.</p>

  <p>Gerek Liberallerin, gerekse Bağımsız Kanada Partisi ve Fransızca konuşan Quebecois Partisinin kabullendiği bir aday olarak, görev döneminin ilk üç yılını ülkesini parçalanma tehlikesine karşı korumakla geçirmişti. Sarveux kendisini Lincoln gibi görmekteydi; hem ulusal birliği sağlamak, hem de meclisin bölünmesini önlemek için çalışıyordu. Köktenci (radikal) bölücüleri ancak silahlı kuvvetlerin tehdidiyle hizaya getirebilmişti. Fakat güçlü bir merkezi hükümet için yaptığı çağrılara, sayısı giderek artan bir çoğunluk kulak asmamaktaydı.</p>

  <p>"Kontrol merkezini de görmek istersiniz herhalde," dedi Stuckey.</p>

  <p>Sarveux yardımcısına döndü. "Zamanımız var mı?"</p>

  <p>Otuzuna merdiven dayamış, ciddi yüzlü Ian Jeffrey saatine baktı. "Pek yok, Başbakanım. Otuz dakika içinde havalanında olmamız gerekiyor."</p>

  <p>Sarveux, "Biraz gecikebiliriz sanırım," dedi gülümseyerek. "Görmeye değer bir şeyi kaçırırsak yazık olur."</p>

  <p>Stuckey bir asansör kapısını işaret etti. Jeneratör odasının on kat üstünde, Sarveux ve heyeti asansörden çıkıp GÜVENLİK KARTI OLAN PERSONEL GİREBİLİR yazılı bir kapının önünde durdular. Stuckey boynunda bir kordonla asılı olan plastik kartı, kapı tokmağının altındaki deliğe soktu. Sonra dönüp diğerlerine baktı.</p>

  <p>"Özür dilerim, baylar, ama kontrol merkezi için uygulanan güvenlik önlemleri gereğince içeri yalnız Başbakan ve ben girebileceğiz."</p>

  <p>Sarveux'nün güvenlik görevlileri buna karşı çıkacak oldular, fakat başbakan bir el işaretiyle onları susturup Stuckey'nin arkasından yürüdü. Uzunca bir koridor sonunda kart sokma işlemi bir kez daha yinelendi.</p>

  <p>Santralın kontrol merkezi oldukça küçüktü. Bir ışık ve düğme ormanıyla örtülü konsolun başında dört mühendis oturmuş, karşılarındaki duvara yerleştirilmiş bulunan kadranlar ve sayaçlarla dolu paneli gözlemekteydiler. Tavandan sarkıtılmış bir dizi televizyon monitörü dışında yalnızca mühendislerin oturdukları koltuklar vardı.</p>

  <p>Sarveux düşünceli düşünceli bakındı. "Böylesine müthiş bir gücün sadece dört insan ve bu kadarcık gereçle kontrol edilebileceğini aklım almıyor."</p>

  <p>"Tüm tesis ve verici istasyonları iki kat altımızda bulunan bilgisayarlarla işletiliyor," diye. açıkladı Stuckey. "Santral yüzde doksan dokuz otomatiktir. Burada gördüğünüz monitör sistemi ancak bilgisayarlarda bir arıza olduğu zaman devreye giriyor."</p>

  <p>Sarveux, "Demek insanların hâlâ bir derece olsun kontrolü var," dedi gülümseyerek.</p>

  <p>Stuckey, "Daha bir süre de böyle olacağa benzer," diye karşılık verdi. "Elektronik bilimine yüzde yüz güvenemeyeceğimiz birkaç alan var."</p>

  <p>"Peki, bu enerjinin yayılma alanı nedir?"</p>

  <p>"Birkaç gün sonra tam randımanla işler duruma gelince bütün Ontario, Quebec ve Kuzeydoğu Amerika'ya elektrik verebileceğiz."</p>

  <p>Sarveux'nün aklına bir şey takılmış gibiydi. "Peki, ya olanaksız gibi görünen şey gerçekleşirse?"</p>

  <p>Stuckey anlayamadan baktı. "Efendim?"</p>

  <p>"Bir bozukluk, doğal bir afet ya da bir sabotaj..."</p>

  <p>"Çok güçlü bir deprem dışında hiçbir şey santralın işlemesini tümüyle durduramaz. Bölümlerde çıkabilecek arızalar iki tane emniyet sistemiyle geçiştirilebiliyor. Bunların da işlememesi durumunda, gördüğünüz gibi, buradaki kontrol odası var."</p>

  <p>"Ya bir terörist örgütünün saldırması durumunda?"</p>

  <p>Stuckey, "Böyle bir tehlikeye karşı da planımızı yaptık," dedi güvenle. "Elektronik güvenlik sistemimiz modern teknolojinin bir harikasıdır diyebilirim. Ayrıca beş yüz kişilik de bir gözetçi gücümüz var. Bir tümen seçme komandonun bile bu odaya kadar yaklaşması iki ay alır."</p>

  <p>"İçerden biri enerji akımını kesebilir ama."</p>

  <p>Stuckey hayır anlamında başını salladı. "Tek kişi yapamaz. Akımı kesebilmek için ben dahil, bu odada ne kadar adam varsa tümü birden gerekli. İki, hatta üç kişi bile başaramaz. Her birimizde diğerlerinin bilmediği sistem formülleri var. Anlayacağınız, her şey gözönünde bulundurulmuştur."</p>

  <p>Sarveux yine de pek emin değildi.</p>

  <p>Elini uzattı. "Çok aydınlatıcı bir gezi oldu. Teşekkür ederim."</p>

  <p>***</p>

  <p>Foss Gly, Charles Sarveux'yü öldüreceği yerin ve gereçlerin seçiminde çok titiz davranmıştı. Her ne kadar uzak olasılık olursa olsun, her türlü engeli hesaba katmış ve gerekli önlemini almıştı. Uçağın yükselme açısı ve hızı dikkatle ölçülmüş, Gly yetininceye dek saatlerce süren provalar yapılmıştı.</p>

  <p>Seçilen alan James Bay Havaalanı ana pistinin bir mil güneydoğusundaki bir golf parkuruydu. Gly'ın dikkatli hesaplarına göre, başbakanı taşıyacak olan uçak bu noktada saatte 180 mil hızla 500 metre yüksekliğe varmış olacaktı. Saldırı için iki adet İngiliz yapımı, elde taşınabilen Argo uçaksavarı kullanılacaktı. Val Jalbert'deki ordu cephaneliğinden çalınan bu iki fırlatıcı doldurulduğu zaman on beşer kilo geliyor ve söküldüğünde bir izci sırt çantasına kolayca gizlenebiliyordu.</p>

  <p>Plan başından sonuna dek kusursuzdu. Üstelik yalnızca beş kişilik bir ekip gerekmişti. Bunlardan üçü kayakçı giysileri içinde golf alanında, biri de küçük bir vericiyle havaalanı terminalinde bulunacaktı. Isı arar roketler hedefe fırlatıldıktan sonra, saldırı takımı terkedilmiş kulüp binasına doğru kayak yaparmış gibi gidecekler, burada bulunan beşinci adamın kullandığı bir araca binip uzaklaşacaklardı.</p>

  <p>Yardımcıları roketleri monte ederken, Gly dürbünüyle göğü taradı. Görüş uzaklığını üçte bir mile indiren bir kar yağışı başlamıştı.</p>

  <p>Daha iyisi olamazdı.</p>

  <p>Bu beyaz perde gerçi onları gizleyecekti, ama hızla hareket eden bir hedefe nişan alıp atış yapmak için ancak çok değerli birkaç saniye süre tanıyacaktı. Gly o sırada geçmekte olan bir İngiliz Havayolları jetinin görünüp gözden kaybolma süresini ölçtü. Zar zor altı saniye tutmuştu. Kötü, diye geçirdi içinden. İki tam isabet için fazla şansları yoktu.</p>

  <p>Kum rengi saçları üzerinde biriken karları eliyle silkip dürbünü yüzünden çekti. Kare biçiminde kırmızı yüzü ortaya çıkmıştı. İlk bakışta çocuksu, güzel bir yüzdü. Koyu kahverengi gözleri ve sert çizgili bir çenesi vardı, ama biraz dikkatle bakınca, insanı en çok etkileyen, iri ve biçimsiz burun oluyordu. Sokak kavgaları sırasında sayısız kez kırılıp ezilmiş olan bu burun tüm çirkinliğine karşın, Gly'in yüzüne garip bir çekicilik de veriyordu.</p>

  <p>Ceketinin cebinde bulunan küçük telsiz sinyal vermeye başladı. "Gönderici'den Sahra İşçisi’ne."</p>

  <p>Gly verici düğmesine bastı. "Seni dinliyorum. Gönderici."</p>

  <p>Genel valinin sekreterliğini yapan, yüzü çiçek bozuğu olan Claude Moran bulunduğu gözlem balkonundan kalkış pistini gözleyerek elindeki vericiye konuştu.</p>

  <p>"Yükümüz hazır, Sahra İşçisi. Teslim almaya hazır mısınız?"</p>

  <p>Gly, "Sen zamanını söyle," diye karşılık verdi. "Kamyon birazdan yola çıkacak. Önce Amerika'dan gelen bir yükün boşaltılması gerekiyor."</p>

  <p>Bu masum konuşma rastlantı sonucu aynı frekansta bulunan herhangi bir kimseyi kolayca yanıltırdı. Fakat Gly, Moran'ın ne demek istediğini anlamıştı. Başbakanın uçağı Amerikan Havayollarına ait bir uçağın havalanmasından hemen sonra kalkışa geçecekti.</p>

  <p>"Pekâlâ, Gönderici. Kamyon limandan ayrılır ayrılmaz bana haber ver."</p>

  <p>Aslında Gly'in, Charles Sarveux'ye hiçbir düşmanlığı yoktu. Onun için başbakan yalnızca gazetelerde gördüğü bir isimdi, o kadar. Gly Kanadalı bile değildi.</p>

  <p>Arizona'nın Flagstaff kasabasında ayyaş bir profesyonel güreşçiyle, kasaba şerifinin küçük kızının birleşmesi sonucu doğmuştu. Çocukluğu dedesinden yediği kırbaç dayakları ve her türlü acılara katlanarak geçmişti. Yaşamını sürdürmek için Gly çok güçlü ve sert oldu. Bir gün şerifi döverek öldürünce, eyaleti terketmek zorunda kaldı. O günden sonra da sağ kalabilmek için hep savaşması gerekti. Denver'de sarhoşları soydu, Los Angeles'de otomobil hırsızlığı yapan bir çeteyi yönetti, Teksas'ta benzin tankerlerini kaçırdı.</p>

  <p>Gly kendini bir kiralık katil olarak görmüyordu. Ona 'koordinatör' denmesi daha uygundu. Herkesin başaramadığı bir noktada ona başvurulurdu, uzmanlar arasında bir liderdi; kesin sonuç almasıyla ünlüydü.</p>

  <p>Gözlem platformunda Moran soluğuyla pencerenin camını buğulayıncaya dek yüzünü yaklaştırıp kalkış pistini görmeye çalıştı. Sarveux'nün uçağı hızlanan kar yağışı altında giderek görülebilir olmaktan çıkıyordu.</p>

  <p>"Sahra İşçisi."</p>

  <p>"Evet, Gönderici."</p>

  <p>"Üzgünüm ama önümde bir sürü kâğıt işi var, burnumun ucunu bile göremiyorum. Size malın varış saatini veremeyeceğim."</p>

  <p>Gly, "Anlaşıldı," dedi. "Yemekten sonra beni ara."</p>

  <p>Moran buna karşılık vermedi. Yürüyen merdivenlerle lobiye indikten sonra dışarı çıkıp bir taksi çağırdı. Arabanın arka koltuğuna kurulup bir sigara yaktı. Bu hizmetleri karşılığında yeni kurulacak Quebec hükümetinde nasıl bir mevki istemesi gerektiğini düşündü.</p>

  <p>Golf alanında Gly roketleri fırlatacak olan yardımcılarına baktı. Adamlar gözlerini aygıtların dürbünlerine yapıştırmış, bir dizleri kar üstünde beklemekteydiler.</p>

  <p>"Hedef biraz sonra kalkacak," diye uyarda Gly.</p>

  <p>Beş dakika sonra jet motorlarının sesi duyuldu. Gly kar perdesi ardında Amerikan Havayollarının kırmızı mavili simgesini göreceğini tahmin ederek bakındı.</p>

  <p>Devlet başkanlarını taşıyan uçaklara öncelik tanındığı aklına geldiği zaman geç kalmıştı. Birden Kanada'nın kırmızı beyaz ulusal simgesi görünüverdi.</p>

  <p>"Bu Sarveux'nün uçağı," diye bağırdı Gly. "Çabuk ateş edin!"</p>

  <p>İki adam neredeyse aynı anda ateş ettiler. Birinci atış uçağın genel yönüne nişan alınarak yapıldı ve roket kuyruk kesiminden çıkan ısıyı yakalayamayacak denli geride kaldı. İkinci adam uçağın burnunun yüz metre önüne atışını yapmıştı.</p>

  <p>Uçak sancak yanındaki motorun egzosundan isabet aldı. Yerdekiler patlama sesini uçak gözden kaybolduktan epey sonra işittiler. Yere düşerken çıkaracağı gürültüyü bekledilerse de, uçağın motorlarından çıkan güçsüz uğultu kesilmedi. Adamlar hemen silahlarını söküp çantalarına yerleştirdiler ve kulüp binasına doğru kayaklarıyla gittiler. Az sonra James Bay Ottowa yolundaki trafiğe karışmışlardı.</p>

  <p>Dış motor alevler içinde infilak edince, türbin pervanesi parçalandı ve şarapnel gibi çarparak iç motorun yakıt hatlarını kesip ağır hasar verdi.</p>

  <p>Kumanda kabininde yangın alarmıyla birlikte, pilot Ray Emmett kumanda kolunu çekip bir düğmeye basarak yangın söndürücüleri devreye soktu. Yardımcı pilot Jack May hemen ivedi durumlarda yapılması gereken işlemler listesine bir göz gezdirdi.</p>

  <p>Emmett, "James Bay Kulesi, burası Kanada Bir. İvedi bir sorunumuz var, geri dönüyoruz," dedi sakin, tekdüze bir sesle.</p>

  <p>"İvedi durum mu bildiriyorsunuz?" diye sordu kuledeki ses.</p>

  <p>"Evet."</p>

  <p>"Yirmi dört numaralı pisti boşaltırız. Olağan iniş yapabilecek misiniz?"</p>

  <p>"Hayır, James Bay," dedi Emmett. "İki motorum devre dışı, biri yanıyor. Gerekli donanım hazırlansa iyi olur."</p>

  <p>"Yangın söndürme ekibi hemen yola çıkıyor. Kanada Bir. Pist inişiniz için hazır. İyi şanslar."</p>

  <p>Kontrol kulesindeki görevliler Kanada Bir pilotunun ciddi bir sorunla karşı karşıya olduğunu anlamışlar, daha fazla konuşmayla dikkatini dağıtmaktan kaçınmışlardı. Yapabilecekleri bir şey de yoktu zaten.</p>

  <p>Emmett havada bocalayan uçağın burnunu aşağı çevirip hızını 210 mile çıkardı. Azalan kar yağışı görüş uzaklığını iki mile çıkarmıştı, pistin bitimindeki düz tarla kolayca seçilebiliyordu.</p>

  <p>Uçağın en gerisindeki özel kabinde başbakanı günün yirmi dört saati korumakla görevli iki koruma polisi roketin çarpmasını hissettikleri anda harekete geçmişlerdi. Sarveux'yü hemen güvenlik kemeriyle oturduğu yere bağlayıp çevresine yastıklardan oluşan bir dağ ördüler. Daha ilerde, yardımcıları ve sekreterlerden oluşan heyetle başbakanın gezilerinden eksik olmayan gazeteciler grubu, neredeyse kanadı eritecek gibi yanan motoru gördükçe, büyük bir korkuya kapılıyorlardı.</p>

  <p>Hidrolik sistem devre dışı kalmıştı. İki pilotun tüm çabalarına karşın uçak sürekli yükseklik kaybetmekteydi. Tam hız verildiği halde, iskele yanındaki iki motor dev aracı zorlukla havada tutabiliyordu, iki yüz metreye inmiş olmalarına karşın, Emmett hâlâ iniş takımlarını açmamış, havadaki hızını son ana dek korumak istemişti.</p>

  <p>Zor bir iniş olacaktı. Yere altmış beş metre kala Emmett tekerlekleri açtı. Kumanda kabininin pencereleri önünde, üç bin metre uzunluğundaki pistin orta şeridi giderek büyümeye başladı. Tekerlekler yerden iki metre yüksekteyken, Emmett ve May kontrol kolunu tüm güçleriyle geri çektiler. Yumuşak iniş mucize olurdu. Yere çarpma oldukça sert oldu, uçağın tüm gövdesi en küçük vidasına kadar sallanıp üç tekerleği patlattı.</p>

  <p>Sancak yanındaki motor yuvasından fırlayıp büyük bir hızla yere düştü, yerden sıçrayıp kanadın altına çarptı ve karşısında ne varsa parçalayarak dış yakıt hücresini deldi. Beş bin galonluk jet yakıtı alevden bir top halinde uçağın tüm sağ yanını kaplayıverdi.</p>

  <p>Emmett sağlam olan iki motorun vargücüyle uçağı geri vitese aldı ve aracın sola yatmasına engel olmak için çabaladı. Parçalanan tekerlekten fırlayan lastik parçalan deli gibi uçuşuyordu. Alevler içindeki kanadın on metrelik bir bölümü koparak bitişik piste yuvarlandı ve orada park edilmiş başka bir uçağın çok yakınından geçti. Yangın söndürme araçları sirenleri ve yanıp sönen kırmızı ışıklarıyla alevler içindeki uçağa doğru atıldılar.</p>

  <p>Pist boyunca yuvarlanan uçak, arkasında yanan kalıntılar bırakan ateşten bir gök taşına benziyordu. Alevler gövdeyi eritmeye başlamıştı, içerdeki sıcaklık cehennemden farksızdı. Yolcuların diri diri yanmaları işten bile değildi. Koruma polislerinden biri ivedi durum kapısını çekip açarken, diğeri de başbakanın güvenlik kemerini çözüp onu açılan deliğe doğru iteledi.</p>

  <p>Kanat üzerindeki ana yolcu kabininde insanlar ölüyordu. Giysileri alev almış, korkunç sıcaklık ciğerlerini kavurmaya başlamıştı, lan Jeffrey kumanda kabinine doğru çığlık çığlığa sendeledi, sonra kendinden geçip düştü. Emmett ve May hâlâ tüm dikkatleriyle dağılmakta olan uçağı düz bir rotada tutmaya çalışmaktaydılar.</p>

  <p>Koruma polisleri ivedi durum paraşütünü açtılar fakat akkor haline gelmiş bir parçanın temasıyla bu da kullanılamaz duruma geldi. O anda dehşet içinde ön bölmenin bir fener gibi yandığını gördüler. Bir tanesi telaşla hemen bir battaniye kapıp Sarveux'nün kafasına sardı.</p>

  <p>"Bunu sıkı tutun," diye haykırdı.</p>

  <p>Ve Başbakanı açık kapıdan dışarı itti.</p>

  <p>Battaniye Sarveux'nün hayatını kurtardı. Adam omzu üzerine düşerek pistin pürüzlü yüzeyi üzerinde sürüklendi. Omzu çıkmıştı, fakat başındaki battaniye kafasını yere çarpışlarında onu korudu. Otuz metre sürüklenme sonunda lime lime olmuş giysileri içinde derisi yüzülmüş, kızıl bir et yığını gibi kalmıştı.</p>

  <p>Emmett ve May kumanda kabininde öldüler. Uçak portakal ve kırmızı karışımı bir alev tabutu halinde infilak ederken onlarla birlikte kırk iki adam ve üç kadın da ölmüştü. Yangın söndürücüler alevlere saldırdığında, artık felaket bitmiş sayılırdı. Kısa zamanda uçağın siyah iskeleti beyaz bir köpük denizi altında kaldı. Ateş işlemez giysileri içinde görevliler enkazı tararlarken, bir zamanlar insan olan kömürleşmiş şekillere bakıp gırtlaklarına kadar gelen safrayı bastırmaya çalıştılar.</p>

  <p>Sarveux şok içinde başını kaldırıp felaket görünümüne baktı. Yanına koşan sağlık görevlileri önce onu tanımadılar. Sonra bir tanesi diz çöküp yüzüne dikkatle baktı.</p>

  <p>"Aman Tanrım!" dedi soluğunu yutarak. "Bu başbakanımız!"</p>

  <p>Sarveux karşılık verip bir şeyler söylemek istedi, ama aradığı sözcükleri bulamadı. Gözlerini kapayıp benliğini saran karanlığa seve seve bıraktı kendini.</p>
</body>
</html>
