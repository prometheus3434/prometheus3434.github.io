<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">75</h3>

  <p>Güneş batmış, yerini çeyrek bir ay almıştı. Hava oldukça soğuktu. Eski ocak girişinin epey üstünde duran Shaw bulunduğu yerden millerce uzaktaki köylerin ve çiftliklerin ışıklarını görebiliyordu. Çok güzel bir görünüm, diye düşündü.</p>

  <p>Birden pervaneli bir uçak gürültüsü sessizliği yırtıverdi. Shaw göğe baktı, ama karanlıkta bir şey göremedi. Uçak hiçbir ışık yakmadan seyrediyordu. Motor gürültüsünden uçağın yüz metre kadar yüksekten uçtuğunu anladı. Az sonra göğün çeşitli noktalarında yıldızlar tek tük görünmez oldular. Shaw bunun paraşütler nedeniyle olduğunu biliyordu.</p>

  <p>On beş dakika sonra ağaçların içinden iki gölge çıkıp Shaw'un yanına tırmandı. Adamlardan biri Burton Angus'du. Diğeriyse sağlam yapılı, tıknaz biriydi. Karanlıkta gören iri bir kaya parçası sanırdı. Adı Eric Caldweiler olan bu adam bir zamanlar Galler'de bir kömür madeninde yöneticilik yapmıştı.</p>

  <p>Shaw, "Nasıl gitti?" diye sordu.</p>

  <p>"Çok iyi bir atlayış yaptılar." dedi Burton-Angus. "Neredeyse tümü de verdiğim işaret ışığının üstüne indi. Komutanları Teğmen Macklin adında biri."</p>

  <p>Shaw gece harekâtlarının en önemli kuralına boş verip bir sigara yaktı. Amerikalılar nasıl olsa birazdan onların burada olduklarını öğreneceklerdi. "Ocağın girişini bulabildiniz mi?"</p>

  <p>Caldweiler, "Hiç umut yok," dedi. "Tepenin bir yanı yarı yarıya kaymış."</p>

  <p>"Giriş gömülmüş mü?"</p>

  <p>"Evet, bir İskoç'un viski mahzeninden daha derine hem de. Yığılı toprak çok kalın bir tabaka yapmış."</p>

  <p>"Kazmamız olası mı?" diye sordu Shaw.</p>

  <p>Caldweiler olumsuz anlamda başını salladı. "En iyi araç gereçlerimiz bile olsa iki üç gün sürer."</p>

  <p>"Bu kötü. Amerikalılar her an ortaya çıkabilirler."</p>

  <p>Caldweiler, "Kapılardan girmeyi deneyebiliriz," dedi piposunu ağzına alarak. "Tabii bu karanlıkta bulabilirsek."</p>

  <p>Shaw, "Ne kapısı?" diye sordu.</p>

  <p>"İşletilen her ticari madende ve ocakta iki ek kapı bulunması gerekir. Biri ana giriş tıkandığı taktirde kaçabilmek için, diğeriyse hava akımını sağlayan baca."</p>

  <p>Shaw, "Nereden başlayalım aramaya," dedi heyecanla.</p>

  <p>Caldweiler telaşa gelecek gibi değildi. "Durun bir hele... bu maden olsa olsa tepenin bu yanında bir tünel biçimindedir. Hava bacasının devamı da büyük olasılıkla kireçtaşı yatağının yanı sıra aşağı doğru bir eğim yapıyordur. Demek ki, kaçış çıkışı tepenin altında oluyor. Baca çıkışıysa daha yüksekte, kuzeye dönük olmalı."</p>

  <p>"Neden kuzeye?"</p>

  <p>"Rüzgâr genellikle kuzeyden. Eskiden hava dolaşımı sağlayan vantilatörler yokken buna dikkat edilirdi."</p>

  <p>Shaw, "O zaman hava çıkış bacasını bulalım," dedi. "Yamaçtaki ağaçların arasında aşağıdaki kaçış kapısına göre daha az göze çarparız."</p>

  <p>"Eyvah, yine mi tepelere tırmanacağız," diye yakındı Burton-Angus.</p>

  <p>"İyidir, iyidir," dedi Shaw gülerek. "Kokteyllerde yiyip içtiğini yakarsın biraz." Sigarasını atıp topuğuyla ezdi. "Ben gidip yardımcılarımızı toplayım."</p>

  <p>Shaw birkaç adım atmıştı ki, birden ayağı bir sarmaşığa takılıp tepetaklak yuvarlanmaya başladı. Yere indiğinde çakıl taşıyla kaplı bir zemine sırtüstü düşmüştü.</p>

  <p>Yattığı yerde soluk soluğa inlerken tepesinde bir adam beliriverdi. Tüfeğinin namlusunu Shaw'un alnına dayadı.</p>

  <p>"Sanırım siz Bay Shaw'sunuz," dedi kibar bir ses.</p>

  <p>"Evet, ben Shaw'um."</p>

  <p>"Tanıştığıma sevindim." Adam tüfeğini çekti. "Kalkmanıza yardım edeyim, efendim."</p>

  <p>"Siz Teğmen Macklin misiniz?"</p>

  <p>"Hayır, efendim, Çavuş Bentley."</p>

  <p>Bentley siyah gri gece kamuflaj giysileri içindeydi; pantolonunun paçaları postallarının içine sokulmuş, elinde üzerine file geçirilmiş bir miğfer vardı. Elleri ve yüzü mürekkep renginde boyanmıştı.</p>

  <p>Karanlığın içinden bir adam daha çıktı.</p>

  <p>"Hayrola, çavuş?"</p>

  <p>"Bay Shaw küçük bir kaza geçirdi."</p>

  <p>Shaw, "Macklin sen misin?" diye sordu.</p>

  <p>Adamın ağzında bir dizi beyaz diş parıldadı. "Belli değil mi?"</p>

  <p>"Bu makyajla hepiniz aynı görünüyorsunuz."</p>

  <p>"Başka çare yok."</p>

  <p>"Adamlarınız tamam mı?"</p>

  <p>"On dördümüz de yarasız beresiz hazırız. Karanlıkta yapılan bir atlayış için iyi sonuç."</p>

  <p>"Tepede bir giriş kapısı aramanızı istiyorum. Toprakta bir kazı ya da çöküntü belirtisi. Tepenin başından başlayın, kuzey ucundaki doruğuna kadar araya araya tırmanın."</p>

  <p>Macklin hemen Bentley'e döndü. "Çavuş, adamları hemen üçer metre aralı arama düzenine geçir."</p>

  <p>"Anlaşıldı, efendim." Bentley iki üç adımda ağaçların arasında kayboldu.</p>

  <p>"Aklımı kurcalayan bir şey var," dedi Macklin.</p>

  <p>"Nedir?" diye sordu Shaw.</p>

  <p>"Amerikalılar. New York eteklerinde bir İngiliz deniz piyade takımıyla karşılaşınca, nasıl bir tepki gösterirler acaba?"</p>

  <p>"Bunu tahmin etmek kolay değil. Amerikalıların çok gelişmiş bir şaka anlayışı vardır."</p>

  <p>"Birkaç tanesini vurmak zorunda kalırsak pek güleceklerini sanmıyorum."</p>

  <p>"En son ne zaman olmuştu?" diye yüksek sesle düşündü Shaw.</p>

  <p>"İngilizlerin silahlı olarak Amerika'yı istila edişleri mi?"</p>

  <p>"Onun gibi bir şey."</p>

  <p>"Yanılmıyorsam, 1814'te, Sir Edward Parkenham New Orleans'a saldırdığında."</p>

  <p>"Bu savaşı kaybetmiştik."</p>

  <p>"Washington'u yaktığımız için Amerikalılar bize çok kızmıştı."</p>

  <p>Birden ikisi de kulak kesildi. Vites küçülten bir arabanın isyan dolu gürültüsü duyuluyordu. Ardından bir çift far göründü; araba yakındaki yoldan çıkmış, terkedilmiş tali hatta doğru geliyordu. Shaw ve Macklin hemen çömelip gizlendiler.</p>

  <p>Araba demiryolunun tepe başında kaybolduğuy ere gelip durdu. İçinden bir adam çıkıp farların önüne yürüdü.</p>

  <p>Shaw, Pitt'le karşılaştığı zaman ne yapacağını düşünüyordu. Adamı öldürmeli miydi acaba? Macklin'e vereceği sessiz bir emirle, hatta bir el işaretiyle bile bir anda sessizce adam öldürme sanatında ustalaşmış bir düzine adam Pitt'i bıçaklarıyla öldürüp bırakabilirlerdi.</p>

  <p>Pitt tepeye uzun uzun baktı, sanki meydan okurmuş gibiydi. Yerden bir taş alıp karanlık yamaca fırlattı. Sonra yeniden arabasına binip bir U dönüşüyle oradan ayrıldı.</p>

  <p>Arabanın ışıkları iyice gözden kaybolduktan sonra Shaw ve Macklin tekrar ayağa kalktılar.</p>

  <p>"Bir an adamı öldürmemi emredeceksiniz sandım," dedi Macklin.</p>

  <p>Shaw, "Aklımdan geçmedi değil," dedi. "Ama arı kovanına çomak sokmanın anlamı yok. Gün doğunca işler zaten yeterince kızışacak."</p>

  <p>"Kimdi bu adam dersiniz?"</p>

  <p>"O," dedi Shaw ağır ağır. "Düşmanın ta kendisiydi işte."</p>
</body>
</html>
