<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">76</h3>

  <p>Karı koca'nın baş başa oldukları ender anlardan biriydi. Danielle sırtı açık yeşil şifon giysisi içinde bütün güzelliğiyle ışıldıyordu. Saçı ortadan ayrılmış, geriye doğru yaldızlı çiçeklerle süslü bir tarakla tutturulmuştu. Boynunda altın bir kolye vardı. Masanın karşısında oturan kocasına bakarken mum ışığında gözlerinden kıvılcımlar çıkıyordu.</p>

  <p>Hizmetçi kadın tabakları toplarken Sarveux masanın üzerinden uzanıp genç kadının elini öptü.</p>

  <p>"Gitmen gerçekten gerekiyor mu?"</p>

  <p>"Korkarım öyle," dedi Danielle kocasının bardağına konyak boşaltırken. "Yeni güz giysilerim Vivonnes'da hazır bekliyor, yarın sabah erkenden provalar için randevu aldım."</p>

  <p>"Neden hep Quebec'e gidiyorsun? Neden Ottawa'da bir terzi bulmuyorsun?"</p>

  <p>Danielle küçük bir kahkaha atıp elini Sarveux'nün saçlarında gezdirdi. "Çünkü Quebec'in moda kreatörlerini Ottawa'nın terzilerine yeğ tutuyorum."</p>

  <p>"Artık hiç baş başa kalamıyoruz."</p>

  <p>"Sen hep ülke yönetimiyle dolusun."</p>

  <p>"Evet, bunu inkâr edemem. Ama sana zaman ayırdığımda sen hep meşgul oluyorsun."</p>

  <p>"Başbakan karışıyım," dedi Danielle gülümseyerek. "Benden beklenen görevlere sırt çeviremem."</p>

  <p>"Gitme," dedi Sarveux.</p>

  <p>"Sosyal toplantılarında güzel görünmemi istersin herhalde," dedi Danielle.</p>

  <p>"Nerede kalacaksın?"</p>

  <p>"Quebec'te her zaman kaldığım yerde tabii... Nanci Soult'un belediye konağında."</p>

  <p>"Akşama dönsen sevinirdim."</p>

  <p>"Bir şey olmaz, merak etme, Charles." Danielle eğilip kocasının yanağına ılık bir öpücük kondurdu. "Yarın öğleden sonra dönerim, o zaman konuşuruz."</p>

  <p>"Danielle, seni seviyorum," dedi Sarveux alçak bir sesle. "En büyük dileğim seninle yan yana yaşlılığımızı görmektir. Bunu bilmeni isterim."</p>

  <p>Danielle'den gelen karşılık yalnızca kapanan kapının sesiydi.</p>

  <p>Belediye konağı Nanci Soult'un adınaydı, fakat bunu Nanci'nin kendisi bilmiyordu.</p>

  <p>Romanları dünyanın her yerinde satan Kanadalı bu kadın yazar enflasyon sonucu artan vergilerden kaçabilmek için İrlanda'da yaşamaktaydı. Arada sırada Vancouver'e gelip ailesini ve dostlarını ziyaret ederdi, Quebec'e ayak basmayalı tam yirmi yıl oluyordu.</p>

  <p>Oynanan oyun hep aynıydı.</p>

  <p>Resmi araba Danielle'i belediye konağının önünde bıraktıktan sonra, kapısında bir koruma polisinin beklediği binaya giren genç kadın, kapıları çarparak odadan odaya girip çıkıyor, tuvalet sifonunu çekip sürekli hafif müzik çalan FM radyoyu açıyordu.</p>

  <p>Bu kez de aynı işlemleri yapan Danielle iyice emin olana dek bekledikten sonra gardroba girdi, giysileri yana iterek gizli kapıyı açtı. Buradan bitişik binanın merdiven aralığına çıkılıyordu.</p>

  <p>Merdivenler tek arabalık küçük bir iç garaja iniyordu. Henri Villon Mercedes Benz'i içinde tam zamanında gelmiş, Danielle'i beklemekteydi. Arabanın içinde birbirlerine sarıldılar.</p>

  <p>Danielle sevgilisinin öpüşüyle gevşemişti gerçi, ama bu öpüşte biraz duygu eksikliği mi vardı ne? Villon genç kadını bıraktıktan sonra yüzünde hemen bir işadamı ifadesi belirdi.</p>

  <p>"Umarım önemli bir konu için aradın," dedi. "Artık bu kaçamaklar gittikçe zorlaşıyor."</p>

  <p>"Bunu söyleyen benimle başbakanın evinde sevişen adam olamaz."</p>

  <p>"O zaman Quebec başkanlığına seçilme durumum yoktu."</p>

  <p>Danielle köşesine çekilip iç geçirdi. Gizli buluşmalarının heyecan ve ihtirası giderek sönüyordu. Beklenmedik bir şey değildi aslında. Danielle bu beraberliğin sonsuza dek sürmeyeceğini biliyordu tabii. Artık yapacağı tek şey içindeki kırgınlığı gömüp yakın dostluk biçiminde ilişkiyi sürdürmekti.</p>

  <p>"Gitmek istediğin belli bir yer var mı?" diye sord u Villon.</p>

  <p>"Hayır, şöyle çevreyi gezelim."</p>

  <p>Villon uzaktan kontrol düğmesine basarak garajın kapısını açtı ve yola çıktı.</p>

  <p>Kısa zamanda doğu yakasına geçmek için arabalı vapur sırasına girmişlerdi. Vapura girip arabayı durdurana dek aralarında konuşma olmadı. St. Lawrence ışıklar içinde pırıl pırıldı.</p>

  <p>"Korkarım çetin bir sorun var karşımızda," dedi Danielle.</p>

  <p>"İkimizi mi ilgilendiriyor, yoksa Quebec'i mi?"</p>

  <p>"Üçünü de."</p>

  <p>"Pek karamsar görünüyorsun."</p>

  <p>"Haklıyım," dedi Danielle. "Charles Kanada başbakanlığından istifa edip Quebec başkanlığı için adaylığını koyacak."</p>

  <p>Villon şaşkınlık içinde dönüp genç kadına baktı. "Bir daha söyie."</p>

  <p>"Kocam Quebec başkanlığı için adaylığını koyuyor."</p>

  <p>Villon hayretler içinde başını iki yana salladı. "Bunu yapabileceğine inanamam. Bugüne dek duyduğum en budalaca iş. Hem neden? Böyle budalaca bir karar için hiçbir neden göremiyorum."</p>

  <p>"Bence öfkesinden yapıyor."</p>

  <p>"Benden bu kadar çok mu nefret ediyor?"</p>

  <p>Danielle gözlerini kaçırdı. "Sanırım aramızda bir şey olduğundan şüphe ediyor. Belki de biliyordur. Öç almak için harekete geçmiş olabilir."</p>

  <p>"Ben hep dikkatli davrandım. Herhalde izlettirmiş olmalı. Başka türlü nasıl öğrenebilir?"</p>

  <p>Villon başını geri atıp bir kahkaha savurdu. "Çünkü ben söyledim ona."</p>

  <p>"İnanmam!" dedi Danielle hayretle.</p>

  <p>"Canı cehenneme pis kurbağanın. Bırak ahlak kuralları içinde kendi kendine acıyıp dursun. Budalanın seçimleri kazanabilmesi için en küçük bir şansı yok. Charles Sarveux'nün Queb6cois Partisi içinde tek bir dostu yoktur. Büyük çoğunluk beni destekleyecektir."</p>

  <p>Arabalı vapur iskelesine yüz metre kala Villon'un Mercedes'inin beş araba arkasında bir adam kendi aracından çıktı ve manzarayı izleyen yolcuların arasına karıştı. Bir gözü Mercedes'teydi.</p>

  <p>Gördüğü kadarıyla, iki kişi hareketli bir konuşma içindeydiler.</p>

  <p>Adam hiçbir şey olmamış gibi Mercedes'e yaklaştı, arabanın bir yolcusuymuş gibi arka kapıyı açarak içeri yerleşti.</p>

  <p>"Madam Sarveux, Mösyö Villon, iyi akşamlar."</p>

  <p>Danielle ve Villon'un yüzlerinde önce bir şaşkınlık, sonra müthiş bir şok ve adamın elindeki ,44'lük magnum tabancayı görünce de büyük bir korku belirdi. Tabanca ikisinin başları arasında gidip geliyordu.</p>

  <p>Villon'un bu denli şaşırması için haklı bir neden vardı.</p>

  <p>Çünkü ayna karşısına geçmiş gibiydi.</p>

  <p>Arka koltukta oturan adam ikizi gibi kendisine benziyordu. Arabanın içine vuran aydınlıkta en küçük ayrıntısına kadar benzerliği farkedebilmişti.</p>

  <p>Danielle'in kısa zamanda isterik bir çığlığa dönüşebilecek iniltisi adamın tabanca namlusuyla savurduğu vuruşa kadar sürdü.</p>

  <p>Kusursuz cildinde açılan yarıktan kan fışkırmaya başladı. Danielle acı içinde soluğunu tuttu.</p>

  <p>"Kadınlara vurmaktan hoşlanmam, lütfen boşuna direnmeyin."</p>

  <p>Ses de Villon'un sesinin kusursuz bir taklidiydi.</p>

  <p>"Kimsin sen?" diye çıkıştı Villon. "Ne istiyorsun?"</p>

  <p>"Aslı bile ayırt edemiyor, bakın buna çok sevindim." Ses birden değişiverdi, Villon'un çok iyi tanıdığı ve tanıdığı anda tüylerinin diken diken olduğu bir sesti. "Ben Foss Gly," dedi adam. "İkinizi de öldürmek istiyorum."</p>
</body>
</html>
