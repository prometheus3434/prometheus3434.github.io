<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">43</h3>

  <p>"Umarım böyle acele bir ziyaretle sizi zor duruma sokmadım," dedi Başkan asansörden inerken.</p>

  <p>Sandecker, "Hayır, hiçbir sakıncası yok," dedi. "Her şey hazır. Bu taraftan buyrun."</p>

  <p>Başkan koruma görevlilerine asansörün yanında beklemelerini işaret etti. Sonra amiralin arkasından büyük bir kapıya doğru yürüdü. Sandecker kapıyı açıp Başkan'a yol verdi. Çember biçimindeki oda koyu lacivert kumaşla kaplanmıştı. Pencere yoktu. Görünen tek mobilya tam ortada bulunan böbrek biçimindeki masaydı. Masanın üstü tepeden verilen yeşil ve mavi spot ışıklarıyla aydınlatılmıştı. Başkan yaklaşınca ince elenmiş kumdan bir zemin üzerinde bir metrelik btr cisim gördü.</p>

  <p>"Demek son görünümü böyle," dedi.</p>

  <p>Sandecker, "Empress of Ireland'in enkazı," dedi. "Ocean Venturer'dan edinilen video resimlerine bakarak minyatürü çıkarıldı."</p>

  <p>"Bu da kurtarma gemisi mi?" diye sordu Başkan, Empress'in yarım metre üzerinde asılı duran bir maketi göstererek.</p>

  <p>"Evet, modeller gerçek oranlara göre yapıldı. Aralarındaki uzaklık da su yüzeyinden nehir yatağına olan derinliği veriyor."</p>

  <p>Başkan Empress'in modelini bir süre dikkatle inceledi. "Antlaşma nüshası bu koskoca geminin içinde ne kadar da küçük bir şey. Aramaya nereden başlayacaksınız?"</p>

  <p>Sandecker, "Araştırmacımız bu işi kolaylaştırdı bizim için," dedi. "Harvey Shields'in kamerasını bulmayı başardı." Eliyle geminin toprağa gömülü sancak yanını gösterip, "İşte, burada bir yerde," dedi. "Ne yazık ki, kamaranın çarpışma sonucu ezilmiş olması olasılığı var."</p>

  <p>"Kamaraya nasıl ulaşmayı düşünüyorsunuz?"</p>

  <p>"Uzaktan kontrollü bir araştırma aracıyla geminin içi önce bir gözden geçirilecek," diye açıkladı Sandecker. "Ondan sonra cankurtaran sandallarının bulunduğu güverteden hedef noktasına doğru yol açılarak inilecek."</p>

  <p>Başkan, "Bana kalırsa zor yoldan gidiyorlar," dedi. "Teknenin alt kısmına dışardan girmek daha kolay olur."</p>

  <p>"Söylemesi kolay oluyor... Hesabımıza göre, Shields'in kamarası tonlarca çamur altında kalmış. İnanın, Başkanım, nehir çamurunu taramak hem çok tehlikeli, hem yorucu, hem de çok zaman alan bir işlemdir. Geminin içine girdikten sonra adamlarımız çokd aha rahat çalışacaklar, üstelik böylelikle geminin planından da yararlanarak nereye gittiklerini bilecekler."</p>

  <p>Başkan, "Anlıyorum, haklısınız," dedi.</p>

  <p>Sandecker devam etti. "Geminin içinde yol açmak için dört ayrı sisteme bel bağladık. Biri, Venture' in modelinde de gördüğünüz şu vinç, elli tonluk yük çekebiliyor, bütün döküntüleri çekebilecek. İkinci yolumuz, mekanik kolları olan iki kişilik bir sualtı aracı. Onu da her işe koşabileceğiz."</p>

  <p>Başkan masanın üstünde duran küçük, fakat son derece ayrıntılı bir denizaltı modelini eline aldı. "Sanırım sualtı aracınız bu oluyor."</p>

  <p>Sandecker başıyla doğruladı. "Adı Sappho I. Geçen yıl Titanik'in sudan çıkarılışı sırasında kullanılan dört sualtı kurtarma aracından biriydi."</p>

  <p>"Özür dilerim, sözünüzü kestim," dedi Başkan. "Lütfen devam edin."</p>

  <p>Sandecker, "Üçüncü sistemimiz bütün operasyonun da anahtar öğesi oluyor," diyerek mekanik bir kutup ayısına benzeyen, üstü delikli, başı soğan başına benzer, bebek gibi bir cisim aldı eline. "JIM kostümü olarak bilinen, eklem yerleri olan derin sularda atmosferik dalma sistemi. Magnezyum ve cam elyafından yapılmıştır. Bunu Glyen bir insan inanılmaz derinliklerde dekompres gereksinmeden bir dalışta saatler boyu kalıp çalışabilir. Bu giysilerden iki tanesiyle altı kişi vardiyalı olarak çalışabilecek."</p>

  <p>"Ağır ve hantal görünüyor ama."</p>

  <p>"İçinde insanla birlikte su üstünde beş yüz elli kilo geliyor. Ama su altında yalnızca otuz kilo. Hareket yeteneğineyse şaşarsınız. Deniz yatağında yürümek belki de Sahra çölünde yürümekten bile kolay olur bu giysiyle."</p>

  <p>Başkan, Sandecker'in uzattığı model bebeği alıp eklemli kollarına ve bacaklarına baktı. "Böylece tüple dalmak da tarihe karışıyor o zaman."</p>

  <p>Sandecker, "Pek değil," dedi. "Üç boyutlu hareket yeteneği olan bir dalgıç hâlâ bir kurtarma operasyonunda başrolü oynar. Dördüncü sistemimizse bu..." Sandecker eliyle silindir biçiminde bir cisim gösterdi. "Dalgıçlardan oluşan bir ekip bu basınçlı odada bekleyecekler, soludukları hava helyum ve oksijen karışımı olacak. Bu sistem uzun süre derinliklerde çalışanların nitrojen solumaktan duydukları narkotik etkileri önleyecek. Böylece ciğerlerindeki gazın kan damarlarında çözülme ve köpüklendirme olasılığı kalmamış olacak. Ayrıca iş bitene dek dekompres de gereksinmeyecekler."</p>

  <p>Başkan ses çıkarmadan dinlemekteydi. Avukatlık eğitimi gördüğünden, bilimsel ayrıntılar yabancı geliyordu fakat titiz ve çözümleyici bir kişiliği vardı. Amiralin önünde budala yerine düşmekten kaçınarak sözlerini özenle seçti.</p>

  <p>"Tabii adamlarınız geminin iç kısımlarına girmek için yolu tırnaklarıyla kazımayacaklar."</p>

  <p>"Daha iyi bir yöntemimiz var."</p>

  <p>"Patlayıcı mı kullanacaksınız?"</p>

  <p>Sandecker, "Çok tehlikeli olur," dedi. "Enkazı oluşturan çelik yetmiş beş yılda epey çürümüştür. Yer yer gözenekler oluşmuş, dayanıklılığı büyük ölçüde düşmüştür. Yanlış bir yere yerleştirilecek ya da biraz fazla güçlü olacak bir patlayıcı bütün geminin çamura gömülmesine yol açabilir. Böyle yapmayacağız. Yolumuzu delerek açmaya karar verdik."</p>

  <p>"Asetilen kullanacaksınız demek?"</p>

  <p>"Hayır, pirokson."</p>

  <p>"Hiç duymadım."</p>

  <p>"Sualtında inanılmaz derecede yüksek ısıyla yanabilen bir madde. Ayrılması gereken alanların yüzeyine pirokson sürüldükten sonra elektronik bir sinyalle tutuşturulabiliyor. Üç bin dereceye çıkan sıcaklığıyla karşısına ne çıkarsa eritebilir... hatta kayaları bile."</p>

  <p>"Olur şey değil."</p>

  <p>"Başka bir sorunuz var mı acaba?"</p>

  <p>Başkan, "Hayır, epey bilgi edindim," dedi. "Siz ve adamlarınız büyük bir iş başarıyorsunuz."</p>

  <p>"Eğer sonunda antlaşmayı bulamadan gelirsek, teknik olarak elimizden gelen her şeyi yapmış olduğumuzu bileceksiniz."</p>

  <p>"Pek umutlu değilsiniz galiba."</p>

  <p>"Doğrusunu isterseniz, bir kartalın ağzındaki küçük bir farenin ne kadar umudu varsa, bizim de o kadar."</p>

  <p>"Manhattan Limited'de bulunan antlaşma için ne düşünüyorsunuz?"</p>

  <p>"Hele bir treni bulalım, o zaman yorum yapabilirim."</p>

  <p>Başkan, "Neyse, hiç olmazsa ne düşündüğünüzü biliyorum," dedi gülerek.</p>

  <p>Sandecker'in gözleri kurnazca parladı. "Bir sorum var, efendim."</p>

  <p>"Buyrun, sorun."</p>

  <p>"Bütün bu yapılanların ne amacı olduğunu söyler misiniz?"</p>

  <p>Kurnazca bakma sırası şimdi Başkan'daydı. "Tabii sorabilirsiniz, amiral, ama size bütün söyleyebileceğim, bu planın çılgınca bir şey olduğudur. Bugüne dek hiçbir Amerika devlet başkanının girişmediği kadar kaçıkça bir oyun."</p>
</body>
</html>
