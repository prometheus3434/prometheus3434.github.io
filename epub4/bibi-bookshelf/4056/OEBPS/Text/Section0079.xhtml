<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">78</h3>

  <p>Quebec kentinin kuzeydoğusundaki tepelerden birinde bulunan Lac St. Joseph Havaalanı, bütçedeki kısıntılar nedeniyle kapatılmış bulunan, Kanada Kraliyet Hava Kuvvetlerine ait olan birkaç havaalanından biriydi. İki mil uzunluğundaki pisti ticari seferler için kapalıydı, fakat askeri uçaklar hâlâ inip kalkabiliyor, eğitim uçuşları için kullanılabiliyordu.</p>

  <p>Henri Villon'un uçağı eskimiş bir hangarın önündeydi. Yanında bir yakıt tankeri ve uçuş öncesi kontrolları yapan pardösülü iki adam vardı. İçinde paslanmış bir metal atölye tezgâhı dışında hiçbir mobilya olmayan ofis odasında Charles Sarveux ve Komiser Finn sessizce pencereden bakarak dışardaki faaliyeti izlemekteydiler. Çiseleyerek başlayan yağmur hızını artırmış, hangarın çatısındaki çeşitli deliklerden içeri sızmaya başlamıştı.</p>

  <p>Foss Gly yere serili battaniye üzerine rahatça uzanmıştı. Başını kenetlediği ellerine dayamış, sağına soluna akan yağmur sızıntılarına aldırmıyordu. Yüzünde son derece kibirli ve güvenli bir ifadeyle metal tavana bakmaktaydı.</p>

  <p>Villon kimliğinden çıkmış, yine kendi kimliğine bürünmüştü.</p>

  <p>Dışarda, pilot kanat üzerinden atlayıp koşarak hangara girdi. Başını ofis kapısından içeri soktu. "Her şey hazır."</p>

  <p>Gly doğrulup oturdu. "Bir şey buldun mu?"</p>

  <p>"Hiçbir şey. Bütün sistemleri inceledik, karış karış baktık, yakıt kalitesini bile gözden geçirdim. Kimse bir sabotaj yapmamış. Tertemiz."</p>

  <p>"Güzel, sen motoru çalıştırmaya başla."</p>

  <p>Sarveux sessizce Finn'e işaret etti. Komiser iki büyücek bavulu alıp tezgâhın üzerine koydu.</p>

  <p>"Otuz milyon iyice kullanılmış Kanada doları," dedi Finn donuk bir yüzle.</p>

  <p>Gly cebinden bir kuyumcu gözlüğü çıkarıp bavuldan rastgele aldığı banknotları incelemeye başladı. On dakika sonra gözlüğü cebine atıp bavulları kapadı.</p>

  <p>"İyice kullanılmış derken tam gerekeni söylemişsin. Bu banknotların çoğu öyle yıpranmış ki, yazıları bile zor okunuyor."</p>

  <p>Finn, "İşte, tam istediğin gibi," dedi sinirli sinirli. "Bu kadar kısa zamanda böyle hurdalaşmış kâğıt para bulmak kolay olmadı. Sanırım istediğin olmuştur."</p>

  <p>Gly, Sarveux'nün yanına gidip elini uzattı. "Sizinle iş yapmak zevkli oluyor, başbakan."</p>

  <p>Sarveux uzatılan ele bakmadı bile. "Neyse ki, sahtekârlığını tam zamanında açığa çıkardık."</p>

  <p>Gly omuz silkip boşalan elini çekti. "Kimbilir? Belki de çok iyi bir başkan olurdum, belki Villon'dan daha iyi olabilirdim."</p>

  <p>"Şansım varmış ki olamadın," dedi Sarveux. "Benim ofisime geldiğinde Komiser Finn, Henri'nin nerede olduğunu kesinlikle bilmeseydi, belki de hiçbir zaman farkına varmazdık. Ama en büyük üzüntüm, seni idam sehpasında görememektir."</p>

  <p>Gly, "İşte ben de bu yüzden hep önemli kayıtları saklarım," dedi. "Özgür Quebec Örgütü hesabına yaptığım işlerin kronolojik bir tutanağı, Villon'la yaptığım konuşmaların ses kayıtları, karınızın içişleri bakanınızla yatak boğuşmalarını gösteren video bandlar... Bütün önemli skandal malzemeleri bende kısacası. Yaşamım karşılığı iyi bir alışveriş bana sorarsanız."</p>

  <p>Sarveux, "Bana ne zaman göndereceksin bunları?" diye sordu.</p>

  <p>"Bana erişemeyeceğiniz bir yere varınca size onların nerede olduğunu bildireceğim."</p>

  <p>"Ne güvencem var? Bana sürekli şantaj yapmayacağına nasıl güvenebilirim?"</p>

  <p>Gly şeytanca güldü. "Hiçbir güvenceniz yok tabii."</p>

  <p>"Sen iğrenç bir yaratıksın," diye tısladı Sarveux. "Lağım çukurundan farkın yok."</p>

  <p>"Sen farklı mısın?" diye çıkıştı Gly öfkeyle. "Seni aldatan karınla siyasi rakibini temizlediğin sırada bütün kutsallığınla gık demeden durup izledin. Bana devlet kasasından yaptığım işin bedelini ödemek utanmazlığını gösteriyorsun. Sen benden de iğrençsin, Sarveux. Bana en çok parayı sen kazandırdın. Hakaretlerini de, iyi ahlâk nutuklarını da aynanın karşısına geç kendine at."</p>

  <p>Sarveux içini yırtarcasına kabaran bir öfkeyle titredi. "Bir an önce Kanada'yı terketsen iyi olacak."</p>

  <p>"Seve seve."</p>

  <p>Sarveux öfkesini biraz bastırmayı başardı. "Güle güle, Bay Gly, belki cehennemde buluşuruz yine."</p>

  <p>Gly, "Buluştuk bile," diye karşılık verdi.</p>

  <p>Gly bavulları alıp uçağa bindi. Pilot uçağı pistin başlama noktasına getirirken, ana kabinde koltuğa gömülüp bardağına içki boşalttı.</p>

  <p>Yanı başındaki telefon çaldı. Arayan pilottu.</p>

  <p>"Kalkışa hazırız. Uçuş talimatını şimdi verecek misin artık?"</p>

  <p>"Amerika Birleşik Devletleri'nin güneyine doğru gideceğiz. Alçaktan uç, radara yakalanma. Rotayı Montserrat'a ayarla."</p>

  <p>"Böyle bir yer hiç duymadım."</p>

  <p>"Porto Riko'nun güneyinde küçük bir ada. Oraya yaklaşınca beni uyandır."</p>

  <p>"Tatlı rüyalar, patron."</p>

  <p>Gly güvenlik kemerini bağlamaya gerek görmeden koltuğunda rahatça yayıldı. Pencereden dışarı bakınca hangarın önünde beklemekte olan iki adam" görüp keyifle sırıttı.</p>

  <p>Sarveux budalanın teki, diye geçirdi içinden. Eğer başbakanın yerine kendisi olsaydı, uçağın içine bir bomba saklar ya da uçağın düşmesini sağlayacak bir arıza çıkmasını düzenlerdi. Hiç olmazsa hava kuvvetlerine uçağı düşürmeleri için emir verirdi. Bu son olasılık hâlâ geçerliydi, ama Gly pek ihtimal vermiyordu.</p>

  <p>Fakat uçakta bomba falan yoktu işte; tepeden kuyruğa her türlü uçuş kontrolü da yapılmıştı.</p>

  <p>Başarmıştı, artık özgürce istediği yere gidebilirdi.</p>

  <p>Uçak hızla gözden kaybolurken Sarveux yanındaki Finn'e döndü. "Nasıl olacak?"</p>

  <p>"Otomatik pilot. Devreye girdiği anda uçak yavaş yavaş tırmanışa geçecek. Yükseklik göstergesini üç bin metrenin üstünü göstermeyeceği biçimde düzenledik. Basınç düzenleme sistemi ve ivedi durum oksijeni de çalışmayacak. Pilot bir terslik olduğunu anladığında iş işten geçmiş olacak."</p>

  <p>"Otomatik pilotu devreden çıkarabilir mi?"</p>

  <p>Finn hayır anlamında başını salladı. "Bütün devre yeniden kuruldu. Baltayı kapıp üniteyi parçalamaya kalkabilir, ama bu da işine yaramaz. Uçağın kontrolünü ele geçirmesi olanaksızdır."</p>

  <p>"Böylece oksijensizlikten bayılıp kalacaklar."</p>

  <p>"Tabii yakıtları bitince de okyanusa çakılacaklar."</p>

  <p>"Karaya düşmeleri de olası."</p>

  <p>Finn, "Hesap edilmiş bir olasılık," dedi. "Uçağın yakıt deposunun tıka basa dolu oluşu ve Gly'ın da iniş için mümkün olduğu kadar uzak bir yer seçeceğini gözönüne alarak, büyük olasılıkla denize düşeceklerini söyleyebilirim."</p>

  <p>"Basın organlarına verilecek haber metni hazır mı?" diye sordu Sarveux.</p>

  <p>"Yazıldı bitti, haber ajanslarına verilmek üzere bekletiliyor."</p>

  <p>Komiser Finn'in tuttuğu şemsiye altında iki adam başbakanın makam arabasına doğru yürüdüler. Sarveux arabaya binmeden önce son kez göğe baktı. Jet motorlarının çıkardığı uğultu neredeyse kaybolmak üzereydi. "Yazık," dedi Sarveux. "Gly nasıl faka bastırıldığını hiç anlayamayacak. Oysa eminim çok takdir ederdi."</p>

  <p>Ertesi sabah uluslararası haber ajansları şu haberi duyuruyorlardı:</p>

  <p><i>OTTAWA. 6/10 (Özel) — İçinde Danielle Sarveux ve Henri Villon'un bulunduğu bir uçak Fransız Guyanası'nın iki yüz mil kuzeydoğusunda denize çakılmıştır.</i></p>

  <p><i>Kanada Başbakanının eşiyle bağımsızlığını yeni kazanan Quebec'in başkan adayı Ottawa'dan Quebec kentine gitmek üzere yola çıkmışlar, bildirdikleri süre içinde Quebec Havaalanına inmeyince gerekli alarm verilmiştir.</i></p>

  <p><i>Özel uçağı Villon'un kendisi kullanırken, araçtaki tek yolcu da Madam Sarveux'ydü.</i></p>

  <p><i>Özel jetin ABD sınırları içinde uçabileceğini hesaba katmayan Kanada hava kontrolörleri, QuebecOttawa arası alanı boşu boşuna arayarak uzun zaman kaybetmişlerdir. Villon'un uçağı Fransız Havayollarına ait bir Concord tarafından Bermuda'nın güneyinde, on sekiz bin metre yükseklikte düzensiz bir biçimde seyrederken görülmüş ve rapor edilmiştir. Albatros tipi uçak sınırlanmış olduğu yüksekliği yaklaşık üç bin metre aşmış bulunuyordu.</i></p>

  <p><i>Küba yakınlarında seyretmekte olan ABD uçak gemisi Kitty Hawk'tan havalanan jetler, bölgede olduğu bildirilen uçağı aramaya başlamışlardır. Albatros tipi jeti ilk gören Teğmen Arthur Hancock, denize çakılmadan önce aracın kumandasında bir adamın hareketsiz durumda oturmakta olduğunu bildirmiştir.</i></p>

  <p><i>Kanada Hava Kontrol Dairesi başkanı lan Stone, olayın nedenleri hakkında kesin bir bilgi sahibi olmadıklarını açıklayarak şunları söylemiştir: "Akla yatkın tek kuram Madam Sarveux ve Bay Villon'un oksijen yetersizliği sonucu kendilerinden geçmiş olmaları ve uçağın otom atik pilot yönetiminde rotasından üç bin mil çıkarak yakıt bitmesi sonucu denize çakılmış olduğudur."</i></p>

  <p><i>Başbakan Charles Sarveux gazetecilerle görüşmekten kaçınmış ve herhangi bir yorum yapmamıştır.</i></p>
</body>
</html>
