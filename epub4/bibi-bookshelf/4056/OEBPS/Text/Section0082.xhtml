<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">81</h3>

  <p>Silahlı çatışma başlar başlamaz Amiral Sandecker telsizle ivedi olarak çevredeki hastaneleri arayıp doktor ve ambulans gönderilmesini istedi. Bu çağrı hemen karşılık gördü. Kısa zamanda siren sesleri yöreyi doldurmuştu. Yürüyebilecek durumdaki yaralılar yavaş yavaş yamaçtan aşağı indiriliyorlardı.</p>

  <p>Heidi seke seke bir yaralıdan diğerine koşup gerekli ilk yardımı yapmaktaydı. Genç kadın gözyaşlarını zor tutuyordu. İşin en acısı, vurulmuş askerlerin inanılmayacak denli genç olmalarıydı. Hiçbiri yirmi yaşında bile göstermiyordu. Yüzleri geçirdikleri şok etkisiyle bembeyaz olmuştu. Kendi yurtlarında çarpışıp yaralanacakları, hatta belki de ölecekleri akıllarının ucundan bile geçmemişti. Üstelik daha düşmanı görmemişlerdi.</p>

  <p>Heidi bir an başını kaldırdığında, çukurdan iki dalgıcın yardımıyla çıkarılan Riley'yi ve kan içinde kalmış maskesini gördü. Arkasından Pitt görünmeyince Heidi içinde mide bulandıran bir korkunun yayıldığını hissetti.</p>

  <p>Tanrım, ölmüş müydü yoksa?</p>

  <p>Sandecker ve Giordino da dalgıçları aynı anda farkedip hemen çukurun başına koşuştular.</p>

  <p>"Pitt nerede?" diye sordu Sandecker, alacağı yanıttan korkulu.</p>

  <p>Riley, "Hâlâ aşağıda bir yerde," diye mırıldandı. "Benimle dönmesini sağlayamadım, amiralim. Yemin ederim, elimden geleni yaptım, ama beni dinlemedi."</p>

  <p>"Dönseydi şaşardım zaten," dedi Amiral donuk bir sesle.</p>

  <p>Giordino, "Pitt ölecek adam değildir," dedi.</p>

  <p>"Size bir mesaj gönderdi, amiralim."</p>

  <p>"Ne mesajı?"</p>

  <p>"Treni kaçırmak istemiyormuş."</p>

  <p>Giordino, "Belki de ana ocağa varmıştır," dedi umutla.</p>

  <p>"Olanaksız," diyen Riley kimsenin umutlanmasına izin vermedi. "Havası çoktan bitmiş olmalı. Mutlaka boğulmuştur."</p>

  <p>Yeraltında bir oyuğun cehennemsi karanlığında ölmek kimsenin aklına bile getirmek istemeyeceği bir sondur. Düşünmek bile insanı ürpertir. Dönüş yollarını bulamayıp bir oyukta kısılı kalan dalgıçların kurtulmak için bir kilometrelik kayaları elleriyle kazmaya çalıştıkları ve parmaklarını lime lime parçaladıkları bilinir. Kimi de yeniden ana rahmine döndüğüne inanıp hiç çırpınmadan ölümü bekler.</p>

  <p>Pitt ölümü aklından bile geçirmiyordu. Bulunduğu koşullarda böyle bir şeyi düşünmek insanı paniğe sürüklerdi. Bütün dikkatiyle havasını idareli kullanıp yolunu şaşırmamaya çalışıyordu.</p>

  <p>Hava tüpü boşalmak üzereydi. Boş tüpten son soluğu çekmesine olsa olsa üç dakika bir şey kalmıştı.</p>

  <p>Bu arada ayağındaki palet farkında olmadan yerden bir çamur bulutu kaldırdı. Bir an hiçbir şey göremeyen Pitt kıpırdamadan bekledi. Maskesinin yanından yükselen hava kabarcıklarını görecek duruma gelince, yavaş yavaş bunların peşinden yukarı çıktı ve suyun temiz olduğu bir yere vardı. Yolun bundan sonraki bölümünü ayakları tavanda, parmak uçlarıyla tutunarak, tıpkı bir sinek gibi yürüdü. Çok garip bir duyguydu, sanki yer çekimine kafa tutar gibi...</p>

  <p>Karanlığın içinde yolun çatal yaptığı bir noktaya geldi. Karar vermek için düşünecek zamanı yoktu. Hemen soldaki geçite atıldı. Birden fener ışığında yırtık ve çürümüş bir dalgıç giysisi belirdi. Pitt yavaşça giysiye yaklaştı. İlk bakışta sanki sahibi tarafından bir yana atılmış gibi buruş buruş duruyordu. Pitt feneriyle giysiye iyice bakınca, baş kısmında yüz maskesinin hâlâ bağlı olduğunu farketti. Maskenin camı gerisinde kurumuş bir kafa iki göz çukuruyla Pitt'e bakmaktaydı.</p>

  <p>Şaşkınlık içinde hemen geri çekildi. Kayıp dalgıçlardan birinin cesedi hayatını kurtarmış... en azından birazcık uzatmıştı. Demek bu geçit kapalıydı. İkinci dalgıcın cesedi daha ilerde bir yerde olmalıydı.</p>

  <p>Pitt yeniden yolun çatal yaptığı noktaya döndü ve pusulasına baktı. Aslında bunun gereği yoktu, çünkü sağ geçitten başka bir seçenek kalmamıştı. Hava süresi geriye dönüş olasılığını çoktan kaldırmıştı.</p>

  <p>Soluklarını seyrelterek tüpünü biraz daha idare etmek istiyordu, fakat daha şimdiden tüpün boşalmış olduğu belliydi. Belki birkaç kez daha soluyabilecekti ancak.</p>

  <p>Ağzı iyice kurumuş, üşümeye başlamıştı. Çok uzun süredir buz gibi suyun içindeydi ve ısı düşmesi belirtileri giderek kendini gösteriyordu. Ama önünde uzayıp giden karanlığa doğru ilerlerken son derece telaşsız ve sakindi.</p>

  <p>Tüpten son soluğunu da çekip sırtından söktü ve bir yana attı. O arada dizini bir kayaya çarptı, fakat acısına aldırmadı bile. En çok bir dakika daha dayanabilecekti. Bu da ciğerlerine çekmiş olduğu havanın yeteceği süreydi. Diğer geçitteki dalgıçların sonu pek farklı olmamıştı herhalde. Dalgıç maskesinin içindeki kurukafa bir türlü gözlerinin önünden gitmiyordu.</p>

  <p>Ciğerleri yanmaya başlamış, kafasının içi yangın yerine dönmüştü. Görüşü de yavaş yavaş bulutlanmaya yüz tutmuştu. Kalbinin atışı kulaklarında gümbürdüyor, göğsü ezilir gibi oluyordu. Ciğerlerindeki son hava zerreciğini de kullanmıştı.</p>

  <p>Son saniyelerin umutsuzluğu iyice çöktü üstüne. Kör dalışı sona eriyordu.</p>
</body>
</html>
