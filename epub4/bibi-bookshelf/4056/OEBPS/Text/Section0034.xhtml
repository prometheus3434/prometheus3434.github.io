<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">33</h3>

  <p>Gly lekelerle dolu lavabonun üzerinden uzanıp oynaya yaklaştı.</p>

  <p>Beyaz köpük parçasını ezik burnunun üzerine yerleştirdi, böylece burun köprüsü yükselmiş, ucu biraz daha uzamıştı. Üzerine lastik cila çekip tutkalla yapıştırdı. Daha sonra da biraz pudrayla parlaklığını örttü.</p>

  <p>Kaşlarını almıştı, kazınmış kaş yerlerine tutkal sürüp takma kaşlarını yapıştırdı. Yeni kaşlar daha kalkık ve gürdü.</p>

  <p>Gly aynada bir süre baktı yeni yüzüne, sonra, da aynanın köşesinde duran fotoğrafla karşılaştırdı. Gelişmeden memnun olarak işine devam etti. Bu kez makyaj takımıyla çalıştı ve beyaza yakın bir ten rengiyle çene ucundan her iki kulağına kadar uzanan bir yay çizdi. Gerekli ten rengini sağladıktan sonra oval biçimdeki çenesi şimdi biraz daha köşeli olmuş, sanki bir yontucunun keskisinden çıkmıştı.</p>

  <p>Alt dudağının altına uygun renkte bir rujla yeni bir çizgi çekerek dudaklarının biraz daha öne çıkık ve etli görünmesini sağladı.</p>

  <p>Sıra göz merceklerindeydi. En sevmediği iş de buydu. Kahverengi olan gözlerini griye dönüştürmek tüm ruhunu değiştirmek gibi bir şey oluyordu. Göz merceklerini de taktıktan sonra aynada kendisine bakan görüntüye artık Foss Gly denemezdi.</p>

  <p>Son olarak kahverengi peruğu başına geçirdi. Aynanın biraz gerisinde durarak küçük bir lambayla değişik açılardan ışık verip yüzüne iyice baktı. Hemen hemen kusursuzdu, pis bir otel odasının küçücük banyosunda bundan iyisi olamazdı.</p>

  <p>Gly lobiye indiğinde resepsiyonun gece görevlisi yerinde yoktu. İki sokak ötede bir Mercedes Benz'in direksiyonuna geçip oturdu. Bu arabayı o gün öğleden sonra bir bankanın park yerinden çalmış, plakalarını değiştirmişti.</p>

  <p>Quebec zenginlerinin banliyösü olan Sillery'e vardığında saat dokuz buçuğa geliyordu. Gly kale gibi yükselen taş yapı evlere bakıp düşündü. Bunların içinde yaşayanlar korunacağız diye kendilerini diri diri gömüyorlardı. Belki de öldüklerinin bile farkında değildiler.</p>

  <p>Ağır bir demir kapı önünde durup buradaki mikrofona kendini tanıttı. Karşılık olarak kapı açıldı ve Gly arabasını bahçeye soktu. Birkaç dönüm genişliğindeki bahçeyi aştıktan sonra büyük bir granit yapı önünde park etti. Kapıyı Başbakan Jules Gruerrier'in şoförlüğünü ve koruyuculuğunu yapan adam açtı.</p>

  <p>"İyi akşamlar, Mösyö Villon, bizi onurlandıracağınızı bilmiyorduk."</p>

  <p>Gly sevinmişti. Yüzünde yaptığı değişiklik ilk sınavını başarıyla vermişti, "Quebec'li dostlarımı ziyaret ediyordum, gelmişken bir de Mösyö Guerrier'e uğrayım dedim. Duyduğuma göre biraz rahatsızmış."</p>

  <p>"Hafif bir grip," dedi şoför, Gly'in paltosunu alırken. "Ama epey düzeldi, ateşi düştü. Ancak göreve başlayacak durumda değil daha."</p>

  <p>"Bu saatte rahatsız etmiş olmayayım? Belki yarın gelsem daha iyi olur."</p>

  <p>"Yok, yok, lütfen. Başbakan şimdi televizyon izliyor. Eminim sizi görmekten çok memnun olacaktır. Gelin sizi odasına götüreyim."</p>

  <p>Gly elini salladı. "Hiç zahmet etme. Yolu biliyorum." .</p>

  <p>Çember biçimindeki merdivenleri çıkıp ikinci kata geldi. Kat başında durup sağına soluna bakındı. Evin planını ezbere biliyordu. Plana göre Querrier'in yatak odası sağda üçüncü kapı olacaktı. Kapıyı vurmadan sessizce girdi.</p>

  <p>Jules Guerrier şiltelerle dolu büyük bir koltukta oturmuş, terlikli ayaklarını bir pufa uzatmıştı. Yüzü televizyona dönük olduğu için kapıdan birisinin girdiğini görmedi.</p>

  <p>Gly halı üzerinde hiç ses çıkarmadan yatağa doğru yürüdü. Büyük bir yastık alıp Guerrier'in arkasından yaklaştı. Yastığı yaşlı adamın yüzüne doğru uzatırken durakladı.</p>

  <p>Beni mutlaka görmeli, diye geçirdi içinden. Henri Villon'dan ayırt edilmediğini bir kez daha kanıtlamak istiyordu. Guerrier arkasında birinin bulunduğunu hissetmişti. Ağır ağır döndü, gözleri Gly'in beliyle aynı düzeydeydi. Yavaş yavaş başını kaldırıp baktı, bir anda gözleri büyüdü. Korkudan çok büyük bir hayret duymuştu.</p>

  <p>"Henri?"</p>

  <p>"Evet, Jules."</p>

  <p>"Burada olamazsın," dedi Guerrier.</p>

  <p>Gly televizyonun arkasına geçerek başbakanla yüz yüze geldi. "Ama buradayım işte, Jules. Tam burada, televizyonun içindeyim."</p>

  <p>Gerçekten de öyleydi.</p>

  <p>Ekran Henri Villon'un görüntüsüyle doluvermişti. Ottowa'da açılışı yapılan yeni sanat merkezinde bir konuşma yapıyordu. Bir yanında Danielle Sarveux, diğer yanındaysa Villon'un karısı vardı.</p>

  <p>Guerrier gözlerine inanamadı. Televizyon canlı yayın yapmaktaydı, bundan hiç kuşkusu yoktu. Bu açılış törenine formalite olarak o da davet edilmişti, ama gitmemişti. Büyük bir şok içinde Gly'in yüzüne baktı.</p>

  <p>"Ama nasıl?"</p>

  <p>Gly karşılık vermedi. Birden başbakanın koltuğuna atılıp elindeki yastığı Guerrier'in yüzüne dayadı. Yaşlı adamın ağzından çıkabilecek çığlık bir anda boğuluvermişti. Zaten karşı duracak gücü yoktu. Elleriyle Gly'nin kalın bileklerini boşuna itmeye çalıştı. Ciğerleri yanıp tutuşuyordu sanki. Son karanlık çökmeden önce kafasının içinde büyük bir aydınlık patlaması oldu.</p>

  <p>Otuz saniye sonra elleri çözülmüş, iki yana düşmüştü. Yaşlı bedeni hareketsiz kalmasına karşın. Gly yastığı üç dakika daha aynı güçle bastırdı.</p>

  <p>Sonra gidip televizyonu kapadı, eğilip Guerrier'in kalbini dinledi. Nabız atmıyordu. Quebec başbakanı ölmüştü.</p>

  <p>Gly hemen kapıya gidip dışarda kimse olup olmadığına baktı. Koridor boştu. Geri gelip Guerrier'in yanıbaşında duran yastığı aldı ve yeniden yataktaki yerine bıraktı. Özenle yaşlı adamın sabahlığını çıkarıp koltuğun arkasına astı. Başbakanın altını ıslatmamış olduğunu görünce sevindi. Sonra terliklerini çıkarıp yatağın yanına bıraktı.</p>

  <p>En küçük bir iğrenme bile duymadan cesedi kucakladığı gibi yatağa yerleştirdi. Sonra büyük bir özenle cesedin ağzını açıp incelemeye başladı.</p>

  <p>Boğulma kuşkusu varsa, adli tıpta ilk bakılan şey kurbanın diliydi. Guerrier bu konuda yardımcı olmuştu, dilinde en küçük bir diş izi yoktu.</p>

  <p>Bununla birlikte ağzın içinde bir iki küçük çürük vardı. Gly ceketinin cebinden makyaj takımını çıkarıp içinden pembemsi bir makyaj kalemi aldı. Morarma rengini tümüyle yok edemeyecekti, fakat çevresindeki dokuyla uyumunu sağlayabilirdi. Dudak genlerindeki soluk rengi de biraz boyadı, bu da boğulma belirtilerinden biriydi.</p>

  <p>Gly Guerrier'in donuk donuk bakan ölü gözlerini kapadı. Sonra yüzüne biraz masaj yapıp gerginliğini giderdi. Yaşlı adamın yüzüne sakin bir ifade gelmişti. Sonra yatak örtüsünü çekip, uyumak için yatağa girmiş izlenimini verdi.</p>

  <p>Yatak odasından çıkarken içinde bir şeyin eksik kaldığı duygusu vardı. Her şeyi kusursuz yapma meraklıları böyle bir duygu duyarlardı. Bir türlü adını koyamadıkları bir eksiklik... Merdivenlerin başındayken alt katta hizmetçilerden birinin bir tepsiyle geçmekte olduğunu görüp durdu.</p>

  <p>O anda aklına gelmişti. Guerrier'in dişleri çok düzgündü. Mutlaka takma diş olmalıydı. Hemen yatak odasına koştu. Beş saniye içinde yaşlı adamın takma dişlerini çıkarıvermişti. Fakat sabaha kadar Guerrier dişlerini nerede saklıyordu? Mutlaka temizleyici özelliği olan bir sıvı içine bırakıyor olmalıydı. Yatak ucundaki komodinin üstü boştu. Banyoda içinde mavi bir sıvı olan plastik bir bardak buldu. İçindekinin ne olduğuna bakmadan takma dişleri içine koydu.</p>

  <p>Gly tam Guerrier'in koruyucusu kapı takmasına uzanırken kapıyı açtı.</p>

  <p>"Mösyö Villon, başbakanla birlikte bir çay içmek istersiniz diye düşünmüştüm."</p>

  <p>Gly başıyla yatağın üstündeki tümseği gösterdi. "Jules yorgun olduğunu söyledi. Sanırım, yatağa girer girmez uykuya daldı bile."</p>

  <p>Koruyucu bu açıklamadan hiç kuşkulanmadı. "Gitmeden önce bir fincan çay içer miydiniz?"</p>

  <p>Gly kapıyı kapadı. "Hayır, sağol, gitsem iyi olur."</p>

  <p>Birlikte aşağı indiler. Adam elindeki tepsiyi bırakıp Gly'in paltosunu tuttu. Gly Mercedes'in göründüğünden emin olana dek kapıda oyalandı.</p>

  <p>İyi geceler dileyip motoru çalıştırdı. Bahçe kapısından dışarı çıkınca bomboş cadde boyunca bir süre yol aldı. Sekiz sokak ötede durup arabadan indi. Kontak anahtarını çıkarıp yere attı ve toprak üstünde topuğuyla ezdi.</p>

  <p>Böyle zengin bir çevrede park edilmiş bir Mercedes'den daha olağan ne olabilirdi? Buranın insanları zaten pek birbirleriyle görüşmezlerdi. Herkes bu arabanın komşusuna ya da gelen bir konuğa ait olduğunu sanacaktı. Böylece kimbilir kaç gün kimse ilgilenmezdi.</p>

  <p>Saat onu on gece Gly Quebec'e giden bir otobüsün içindeydi. Önceden hazırlamış olduğu zehir hâlâ cebindeydi. Haberalma servisince kullanılan bir öldürme aracıydı bu; kesinlikle adli tıp tarafından saptanamıyordu.</p>

  <p>Yastık kullanma fikri son anda aklına gelmişti. Böylece hiçbir biçime uymama saplantısı da doyuma ulaşmış oluyordu. Çoğu katil belli yöntemler geliştirir, belirli bir silah kullanmayı yeğlerlerdi. Gly'ın en belirgin yöntemiyse, hiçbir yöntemi olmamasıydı. Her cinayetini bir öncekinden farklı işlerdi. Geçmiş cinayetleriyle kesinlikle ilişki kurulamazdı.</p>

  <p>İçinde tatlı bir heyecan duydu. İlk engeli aşmıştı. Bir tane daha vardı önünde; en güçlü ve dikkat isteyeni.</p>
</body>
</html>
