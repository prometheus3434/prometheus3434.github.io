<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">66</h3>

  <p>"Korkunç bir şey," dedi Preston Beatty biraz da zevk duyar gibi. "İnsan kasaplığı başka iş, ama bir de onu yemek olarak sofraya sunmak var."</p>

  <p>"Bir bira daha içer misiniz?" diye sordu Pitt.</p>

  <p>"Lütfen," dedi Beatty, bardağında kalan son yudumu da içerek. "Çok ilginç insanlardı bu Hattie'yle Nathan Pilcher. Aslında kurbanlarının cesetlerinden kurtulmak için en emin yolu bulmuş sayılabilirler." Eliyle barın çevresini gösterdi. Salon, işinden çıkıp eve gitmeden bir tek atanlarla doluydu. "Burası Pilcher'in otelinin temelleri üzerinde kuruldu. Poughkeepsie kasabasının halkı bu duvarlar arasında neler olup bittiğini öğrendikten sonra orijinal binayı 1823 yılında yakıp yıkmış."</p>

  <p>"Yani bu Pilcher'ler otellerinde geceleyen müşterilerini paraları için öldürüp sonra da yemek listesine geçiriyorlardı."</p>

  <p>"Aynen öyle." Beatty sevdiği bir konuyu keyfini çıkara çıkara anlatmaktaydı. "Tabii kaç kişi öldürdüklerini saptamak olanaksızdı. Sağda solda gömülmüş birkaç kemik çıkarıldı o kadar. Tahminlere göre, Pilcher'ler beş yıllık iş yaşamları boyunca on beş yirmi masum yolcuyu pişirmişler."</p>

  <p>Profesör Beatty çözülmemiş cinayetler alanında önde gelen adlardandı. Kitapları Kanada ve ABD'de büyük satış yapardı. Grileşmiş saçları, sert yüz çizgileriyle ellisine yakın görünüyor, bir yazar profesörden çok, yüreği nasırlaşmış bir korsana benziyordu.</p>

  <p>"Ama asıl ilginç yanı, cinayetlerinin ortaya çıkış biçimidir," diye devam etti.</p>

  <p>"Müşterilerden biri yemekleri beğenmedi herhalde," dedi Pitt.</p>

  <p>Beatty, "Farkında olmadan yaklaştınız," diyerek güldü. "Bir akşam yanında Afrikalı uşağıyla emekli bir deniz kaptanı gecelemek için otele gelmiş. Pilcher'lerin şanssızlığı işte; bu Afrikalı eskiden yamyammış, yahniyi yerken insan etinin tadını hemen tanıyıvermiş."</p>

  <p>"Midem bulandı," dedi Pitt. "Peki Pilcher'ler ne oldu sonra? İdam edildiler mi?"</p>

  <p>"Hayır, mahkeme gününü beklerken kaçtılar, bir daha da onları gören olmadı. Burada ve Kanada'da eski cinayet raporlarını karıştırıp daha sonra işlenmiş ve çözülmemiş cinayetlerle Pilcher'lerin yöntemi arasında bağlantı kurmaya çalıştım. Fakat onlar da Karındeşen Jack gibi hiçbir iz bırakmadan yok olmuşlardı."</p>

  <p>"Bir de Clement Massey var," dedi Pitt aklındaki konuyu ortaya getirerek.</p>

  <p>"Ya, evet, Clement Massey ya da takma adıyla Dapper Doyle." Beatty sanki çok sevdiği bir dostundan söz eder gibiydi. "Zamanının çok ötesine aşmış bir soyguncu. En ustalarına bile ders verebilirdi."</p>

  <p>"O kadar ustaydı demek?"</p>

  <p>"Massey'in kendine özgü bir stili vardı ve müthiş kurnazdı. Soygunlarını suç başka çetelere yüklenecek biçimde planlardı. Bildiğim kadarıyla, altı banka ve üç tren soygununun suçu başkalarına yüklenmiş."</p>

  <p>"Nasıl bir geçmişi varmış?"</p>

  <p>"Boston'da varlıklı bir ailenin oğlu. Harvard Üniversitesinden iftiharla mezun olmuş. Bir süre sosyete avukatlığı yapmış. Yine Boston'un yüksek düzeyli ailelerinden birinin kızıyla evlenip beş çocuk babası olmuş. İki kez Massachusetts senatosuna seçilmiş."</p>

  <p>"Neden banka soyarmış acaba?"</p>

  <p>Beatty, "Zevk için," dedi. "Sonradan öğrenildiğin e göre, soygunlardan eline geçen her kuruşu bile hayır işlerine verirmiş."</p>

  <p>"Peki nasıl oluyor da zamanın gazeteleri, dergileri falan onu reklam etmemişler?</p>

  <p>"Soygunların onun tarafından yapıldığı açığa çıkmadan çok önce ortadan kayboldu. Zaten bu da girişken bir gazetecinin Clement Massey'le Dapper Doyie'un aynı insan olduğunu kanıtlamasıyla gerçekleşti. Tabii Massey'in nüfuzlu dostları ve meslektaşları çıkabilecek skandalları örtbas etmişler. Bir dava açılması için kanıt bile toplanamamış."</p>

  <p>"Massey'in bir soygun sırasında tanıtlanamamış olması inanılır gibi değil."</p>

  <p>Beatty, "Soygunlarda çok ender olarak hazır bulunmuş," dedi, "Tıpkı savaş hattı gerisinden askerlerini yöneten bir general gibi, hep geri planda kalmış. Zaten bütün soygunlarını eyalet dışında yapmış, dahası, kendi adamları bile gerçek kimliğini bilmezlermiş. Aslında birkaç olayda tanıtlandığı da olmuş, fakat soruşturmayı yapan polis görevlileri tanıkları saçmalıyorlar diyerek dikkate bile almamışlar. Tabii, saygın bir eyalet senatörünün gizlice eşkiyalık yaptığına kim inanır?"</p>

  <p>"Massey'in maske kullanmamış olması çok ilginç."</p>

  <p>"Heyecan duymak için," dedi Beatty. "Şansını zorlayarak heyecan duymak için kendini çekinmeden göstermiş olabilir. Böyle iki kişilikli bir yaşam biçimi, çoğu insan için çekici gelen bir tehlikelidir. Ama için için de yakalanmayı isterler. Tıpkı karısını aldatan bir erkeğin gömlek yakalarında ruj lekesi bırakması gibi."</p>

  <p>"O halde Wacketshire istasyonunu neden soymuş olabilir? Massey on sekiz dolar için neden her şeyi tehlikeye atmış?"</p>

  <p>"Bu bulmacayı çözmek için bir geceden fazla zamanımı verdim. O iş dışında, Massey yirmi beş bin dolardan aşağı işlere bulaşmamıştı."</p>

  <p>"Sonra da hemen ortadan kaybolmuş." "Eğer yüz kişinin ölümüne neden olsaydım ben de toz olurdum." Beatty birasından büyük bir yudum aldı. "İstasyon görevlisinin treni durdurmak için yalvarışına kulak asmayıp kadın, çoluk çocuk yüz kişinin buzlu nehir sularına gömülmesine yol açarak, suç tarihine sevimli bir Robin Hood olanak geçeceğine, gözü dönmüş kanlı bir kitle katili olarak yazıldı." "Siz nasıl açıklıyorsunuz?"</p>

  <p>Beaaty, "Aslında treni soymak istemişti," dedi kendinden emin bir tavırla. "Ama bir terslik oldu. O gece kötü bir fırtına vardı. Tren gecikmişti, belki de fırtına yüzünden, nedenini bilmiyorum. Her ne olduysa, Massey'in planı bozuldu."</p>

  <p>"Trende soyacak ne varmış?" diye sordu Pitt.</p>

  <p>"İki milyon dolar değerinde altın sikke."</p>

  <p>Pitt şaşırdı. "Manhattan Limited'de altın taşındığı konusunda hiçbir şey okumadım." "1914 yılında Philadelphia darphanesinde basılan yirmi dolarlık altın sikkeler New York bankalarına götürülüyordu. Sanırım Massey bunu öğrendi. Tren yolu yöneticileri yükü doğrudan göndermek yerine, ülkenin neredeyse yarısını katederek taşımanın daha güvenli olacağını sanmışlardı. Söylentilere göre, altın yüklü vagon Manhattan Limited'e Albany'de eklenmiş. Tabii bunları kanıtlamak olanaksız. Bu kayıp, eğer gerçekten de böyle bir kayıp olmuşsa, hiçbir zaman ilan edilmedi. Banka patronları herhalde bu haberin hasıraltı edilmesini daha uygun görmüş olmalılar."</p>

  <p>"Demiryolu şirketinin enkazı çıkarmak için neden varını yoğunu ortaya attığını da açıklamış oluyor bu olay."</p>

  <p>"Belki de." Beatty bir süre daldı gitti. "İncelenmiş olduğum onca suç olayı ve polis arşivi içinde beni Massey'in üç kuruşluk Wacketshire soygunu kadar düşündüreni olmamıştır."</p>

  <p>"Başka bir neden var gibi geliyor."</p>

  <p>"Nasıl?"</p>

  <p>"Bu sabah laboratuvarda yapılan tahlil sonucu Deauville-Hudson köprüsünün parçalarında demir sülfid izleri bulundu."</p>

  <p>Beatty'nin gözleri kısıldı. "Demir sülfid barut yapımında kullanılır."</p>

  <p>"Doğru. Göründüğü kadarıyla Massey köprüyü uçurmuş."</p>

  <p>Beatty bu haber karşısında iyice şaşırmıştı. "Ama neden? Ne amacı olabilir ki?"</p>

  <p>"Bunun yanıtını," dedi Pitt. "Ancak Manhattan Limited'i bulduğumuz zaman öğreneceğiz."</p>

  <p>De Soto'ya dönüşü sırasında Pitt'in aklı bir şeye takılmıştı; o ana dek hiç üstünde durmamış olduğu bir fikir. Önce pek aklı yatmamıştı, ama yine de aklının bir köşesinde tutmuştu. Bu fikir giderek daha çok değer kazanıyordu.</p>

  <p>Bir telefon kulübesinin önünde durup Washington'da bir numara çevirdi. Birkaç kez çaldıktan sonra karşıdan huysuz bir ses geldi.</p>

  <p>"Sandecker."</p>

  <p>Pitt kendini tanıtmaya gerek görmedi. "Bir ricam var."</p>

  <p>"Söyle."</p>

  <p>"Bana bir gök kancası gerek."</p>

  <p>"Nee?"</p>

  <p>Pitt bir an Sandecker'i purosunu dişlerken görür gibi oldu. "Bir gök kancası istiyorum. Yarın öğleye kadar bir şey taşıtmam gerek."</p>

  <p>"Ne için yahu?"</p>

  <p>Pitt bir soluk alıp anlatmaya başladı.</p>
</body>
</html>
