<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">55</h3>

  <p>Hudson nehri vadisine yağan yağmur belki yerel çiftçilerin hoşuna gitmişti, ama, De Soto'nun personeli için yalnızca işlerinin zorlaşması demektir. Manhattan Limited'in aranması sırasında Hudson Deauville köprüsünün dağılmış bir dinozor iskeleti gibi nehir tabanına saçılmış paslı parçalarından başka bir şey bulunamıyordu.</p>

  <p>Saatler birbirini izlerken tüm personel daha önce beş altı kez incelenmiş olan yerlere bile, belki gözden bir şey kaçmıştır diye, gözlerini dört açmış bakıyordu. Geminin arkasından suya sallandırılan sondalar üç kez sualtı engellerine takılarak dalgıçların suya girmesini gerektirmişti.</p>

  <p>Sonar başında Giordino'nun sinirleri tepesindeydi. Yanındaki Glen Chase'e döndü. "Belki nerede olduğunu daha bilmiyoruz, ama nerede olmadığını çok iyi öğrendik. Umarım dalgıçların şansı bizden iyi olur." Duvardaki büyük saate baktı. "Şu sıralarda yüzeye çıkmaları gerek artık."</p>

  <p>Chase bir yandan Heidi Milligan'ın Manhattan Limited hakkında çıkardığı tarih raporunu incelemekteydi. Son iki sayfayı büyük bir dikkatle okudu,</p>

  <p>"Trenin kazadan çok sonra çıkarılmış olması mümkün mü acaba? Artık haber niteliği kalmamış olacağından gazetelere falan da geçmemiştir belki."</p>

  <p>"Hiç sanmam," dedi Giordino. "Olay çok büyük bir faciaydı. Trenin çıkarılmış olması mutlaka duyulur, kayıtlara geçerdi."</p>

  <p>"Peki, lokomotifi bulduklarını iddia eden dalgıçların sözlerinde gerçek payı var mıdır dersin?"</p>

  <p>"Doğrulanmış hiçbir iddia yok. Bu dalgıçlardan biri trenin çanını çaldığına yeminler ediyor. Bir başkası da iskeletlerle dolu bir pulman vagonun içinde yüzdüğünü iddia ediyor. Sen bana çözülmemiş bir olay göster, ben de sana hemen açıklamasını yapacak bir sürü palavracı çıkarayım."</p>

  <p>O sırada dümen kabininin kapısında üzerinden sular damlayan bir adam belirdi. Projenin baş dalgıcı Nichoias Riley yere oturup sırtını duvara dayadı ve derin derin içini çekti.</p>

  <p>"Bu akıntı felaket bir şey," dedi yorgun bir sesle.</p>

  <p>"Bir şey bulabildiniz mi?" diye sordu Giordino umutla.</p>

  <p>"Hurda deposu gibi," dedi Riley. "Nehir tabanı köprünün her yana saçılmış parçalarıyla dolu. Bazı parçalar lime lime olmuş, sanki patlayıcı etkisiyle koparılmış gibi."</p>

  <p>Chase, "Bunun açıklaması yapılıyor," dedi elindeki raporu göstererek. "1917 yılında bir istihkâm birliği köprünün kalan bölümünü havaya uçurmuş.'Sallanan parçalar nehir trafiğini tehdit ediyormuş."</p>

  <p>Giordino, "Trenden bir iz buldunuz mu?" diye sordu.</p>

  <p>"Bir tekerlek bile yok ortada." Riley burnunu sildi. "Taban ince kumla örtülü. Çok yumuşak bir kum. Bozuk para atsan hemen gömülür."</p>

  <p>"Tabandaki asıl kaya ne derinlikte?"</p>

  <p>Chase, "Lazer sondamıza göre, asıl kaya on iki metre derinlikte," dedi Chase.</p>

  <p>Riley, "Asıl kayaya kadar olan derinliğe bir tren gömmeye kalksan daha altı metre de artar bile," dedi.</p>

  <p>Giordino gözlerini kıstı. "Eğer dâhilere gül armağan edilip ahmaklara kokarca veriliyorsa, bana aşağı yukarı on tane kokarca verilmesi gerek."</p>

  <p>Chase, "Yok canım," dedi. "Yedi kokarca sana yeter. Neden kendini cezalandırıyorsun böyle?"</p>

  <p>"Bu bilmecenin çözümü hiç de zor değil yahu. Kendi ahmaklığımdan bulamadım. Neden proton mıknatıs ölçerin hiçbir kayıt yapamadığını, neden tabandaki tabaka altında koskoca bir treni bulamadığımızı şimdi anlıyorum."</p>

  <p>Riley, "Bu buluşunu bizimle de paylaşır mısın?" diye sordu merakla.</p>

  <p>"Herkes nedense çürüyen köprünün trenin ağırlığına dayanamayıp birlikte çöktüğünü varsayıp, lokomotif ve vagonların tüm çelik kirişlerle beraber suya gömüldüğünü kabul ediyor. Peki, ya önce tren ortadaki açıklıktan uçmuş, tüm köprü de sonradan üstüne düşerek onu örtmüşse?"</p>

  <p>Riley, Chase'e baktı. "İlginç bir nokta yakaladı galiba. Onca çeliğin ağırlığı bütün treni o yumuşacık kumun içine gömüp en küçük bir iz bile bırakmaz."</p>

  <p>"Bu kuram taban altındaki tanıtlama gereçlerimizin neden işe yaramadığını da açıklıyor," dedi Chase. "Köprü parçaları altta kalan cisimlerin sinyallerini bozup engelliyor."</p>

  <p>Giordino, "Enkaz altına bir tünel açmamız mümkün mü?" diye sordu Riley'e.</p>

  <p>"Olanaksız." dedi Riley. "Tabandaki kum örtü, bataklık kumu gibi. Hem akıntı dalgıçların çalışamayacağı kadar güçlü."</p>

  <p>"Bize vinç ve tarama gereçleri olan bir mavna gerekli. Eğer trene ulaşmak istiyorsak, tabanı köprü artıklarından temizlememiz gerek," dedi Giordino.</p>

  <p>Riley ayağa kalktı. "Pekâlâ, ben bizim çocuklara söyleyeyim, sualtında birkaç fotoğraf çeksinler, böylece vinci nerede kullanacağımızı saptarız."</p>

  <p>Giordino kepini çıkarıp alnındaki teri koluyla sildi. "Şu işe bak. Pitt'le adamları orada burunlarından solurken, biz burada rahat ederiz sanmıştım oysa."</p>

  <p>Chase, "Kimbilir onlar da St.Lawrence nehrinde nelerle boğuşuyorlardır." dedi. "Onların yerinde olmak istemezdim."</p>

  <p>"Hiç belli olmaz," dedi Giordino. "Benim bildiğim Pitt, şimdi güvertede oturmuş, bir yanında güzel bir kadın, elinde içkisi, Kanada güneşinin tadını çıkarıyordum"</p>
</body>
</html>
