<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">79</h3>

  <p>Sabahın erken saatlerinde bastıran sis görüş uzaklığını elli metreye kadar indirmişti. Ocak girişinin bulunduğu yamacın ters tarafında Pitt, ödünç aldığı bir tekerlekli kamp evini yönetim merkezi olarak kurmuştu. Ne kendisi, ne de Shaw birbirlerinin yerini tam olarak biliyordu, fakat aralarında yalnızca ağaçlarla kaplı bir mil uzanan yamaç vardı.</p>

  <p>İçtiği onca kahve ve uykusuzluk sonucu Pitt sersemlemiş durumdaydı. Gözlerindeki ağırlığı açabilmek için iri bir yudum konyak çekti içi, ama bunun hatalı olabileceğini biliyordu. Her ne kadar çekici geliyorsa da, konyak ters bir etki yaparak düşünmesini yavaşlatabilirdi. Bunun da hiç mi hiç sırası değildi şimdi.</p>

  <p>Pitt bulunduğu yerden Nicholas Riley ve De Soto'dan gelen diğer dalgıçların gereçlerini araçtan çıkarmalarını izledi. Glen Chase ve Al Giordino tepenin kayalık yüzeyinde bulunan kalın bir demir ızgara önünde duruyorlardı. Kaynak makinesini ateşleyip mavi alevi paslanmış ızgara parmaklıklarına tuttular.</p>

  <p>"Izgaranın gerisindeki boşluğun kaçış deliği olduğunu garanti edemem," dedi Jerry Lubin. "Ama büyük olasılıkla burasıdır."</p>

  <p>Lubin Amiral Sandecker'le birlikte birkaç saat önce Washington'dan gelmişti. Federal Kaynaklar Bürosu madencilik danışmanı olup, kısa boylu, neşeli, tazı gibi gözleri olan bir adamdı.</p>

  <p>Pitt dönüp Lubin'e baktı. "Burasını da senin tahminin üzerine bulmuştuk," dedi.</p>

  <p>Lubin, "Yalnızca bir tahmindi," dedi. "Eğer ben madenin yöneticisi olsaydım, buraya koyardım kaçış deliğini."</p>

  <p>Sandecker, "Kimse içeri girmesin diye epey emek verilmiş burada," dedi.</p>

  <p>"Bunu arazinin sahibi olan çiftçi yaptırmış bir zamanlar." Bu bilgi Heidi'den gelmişti.</p>

  <p>Lubin, "Bunu nereden öğrendiniz?" diye sordu.</p>

  <p>"Bir kadın editör, hatırım için sevgilisinin yatağından çıkıp bana yerel gazeteler dosyasını açtı. Öykü otuz yıl öncesine ait. Üç dalgıç buradan ocağa girip boğularak ölmüşler. İki tanesinin cesedi bulunamamış bile. Çiftçi de girişi kapatarak kendi arazisi üzerinde başka kimsenin ölmesini önlemek istemiş."</p>

  <p>"Toprak koymasıyla ilgili bir bilgi edinebildin mi?" diye sordu Pitt.</p>

  <p>"Hayır. 1940 öncesine ait bütün dosyalar yangında tahrip olmuş."</p>

  <p>Sandecker kırmızı sakalını sıvazladı. "Acaba o zavallılar boğulana dek ne kadar derine inebilmişlerdi?"</p>

  <p>"Herhalde ocağın ana bölümüne kadar indiler, dönüşlerinde havaları yetmedi," dedi Pitt.</p>

  <p>Heidi o anda herkesin aklından geçmekte olan düşünceyi dile getirdi. "O halde içerde ne var ne yoksa görmüşlerdir."</p>

  <p>Sandecker endişeyle Pitt'e baktı. "Onların düştüğü hataya senin de düşmeni istemem."</p>

  <p>"O zavallılar büyük olasılıkla hafta sonlarında serüven arayan amatör dalgıçlardı," dedi Pitt. "Ne gerekli eğitim görmüşlerdi, ne de araç gereçleri tamamdı."</p>

  <p>"Daha güvenli bir yol olsun isterdim."</p>

  <p>"Havalandırma deliğinden de yararlanabiliriz," dedi Lubin.</p>

  <p>"Tabii ya!" diye atıldı Sandecker. "Bütün yeraltı madenlerinde mutlaka bir havalandırma bacası vardır."</p>

  <p>"Daha önce söylemedim, çünkü bu siste hava deliğini bulmak olanaksız gibi bir şey. Hem ne zaman bir maden kapansa, hava bacasını da içini doldurup ağzını kaparlar. Yoksa her an delikten içeri bir insanın, bir ineğin ve özellikle oralarda oynayan çocukların düşüp kaybolması olasıdır."</p>

  <p>Birden Pittin yüzünde bir anlam belirdi. "Dostumuz Brian Shaw'un şimdi orada olduğunu sanıyorum."</p>

  <p>Lubin merakla sordu. "Kim bu adam?"</p>

  <p>Pitt, "Bir başka yarışmacı," dedi. "O da tepenin içine en az bizim kadar girmek istiyor."</p>

  <p>Lubin omuz silkti. "O halde ona hiç gıpta etmiyorum. Bir insanın omuzları genişliğinde bir havalandırma deliğini kazmak en pis işlerden biridir."</p>

  <p>İngilizler bu konuda Lubin'e yerden göğe kadar hak verirlerdi.</p>

  <p>Teğmen Macklin'in adamlarından birinin ayağı takılıp düşmeseydi, hava deliğini daha uzun süre aramaya devam edeceklerdi. Gece yarısından beri çalışan komandolar içi doldurulmuş delikte bir geçit açabilmek için hâlâ uğraşmaktaydılar.</p>

  <p>İş gerçekten de insanı canından bezdirecek gibiydi. Daracık yerde ancak sırayla birer kişi çalışabiliyordu. Her an çöküntü tehlikesiyle karşı karşıyaydılar. Çevre bahçelerden çalınan kovalar doluyor iple yukarı çekilip hemen boşaltıldıktan sonra yeniden aşağı gönderiliyordu. Delikte çalışan tüm gücüyle kazıyor, bitkinlikten düşecek hale geldiği zaman hemen değiştiriliyordu. Böylece kazı hiç durmaksızın devam etmekteydi.</p>

  <p>Shaw, "Ne kadar derine inebildik?" diye sordu.</p>

  <p>Caldweiler, "Yaklaşık on dört metre," diye yanıtladı.</p>

  <p>"Ne kadar kaldı?"</p>

  <p>"Sanırım bir kırk metre sonra ana ocağa varırız. Ama bacanın nereye kadar doldurulmuş olacağını bilemem. Belki yarım metre sonra yol açılır, belki de ana ocağa bir santimetre kalana dek sürer."</p>

  <p>Macklin, "Aman yarım metre sonra olsun," dedi. "Sis bizi daha fazla gizleyemeyecek galiba."</p>

  <p>"Amerikalılar göründü mü?"</p>

  <p>"Yalnızca tepenin arkasından araç sesleri geliyor."</p>

  <p>Shaw özel sigaralarından bir tane daha yaktı. Bu sonuncusuydu. "Bu ana kadar tepenin her yanına üşüşmediklerine şaşıyorum."</p>

  <p>Macklin, "Onları sıcak bir törenle karşılarız," dedi zevkle.</p>

  <p>Caldweiler, "Amerikan hapishanelerinin tıka basa dolu olduğunu duyardım," diye mırıldandı. "Ömrümün geri kalanını böyle bir yerde geçirmek istemem doğrusu."</p>

  <p>Shaw sırıttı. "Senin gibi deneyimli biri için tünel açıp kaçmak çocuk oyuncağı olsa gerek."</p>

  <p>Caldweiler piposunun külünü silkti. "İşin eğlenceli yanını düşünmek iyi oluyor. Ama şöyle bir düşünüyorum da, burada ne işim var yahu benim?"</p>

  <p>Macklin, "Sen de bizim gibi gönüllü geldin," dedi.</p>

  <p>Shaw sigarasının dumanını savurdu. "Eğer İngiltere'ye sağ dönebilirsen, başbakan kendi elleriyle sana bir madalya takacaktır."</p>

  <p>"Topu topu bir maden parçası için mi?" "O maden parçası dediğin şey tahmin edemeyeceğin denli önemlidir."</p>

  <p>"Bize mal olduğu şu eziyete göre umarım çok önemlidir," dedi Caldweiler.</p>

  <p>Zırhlı personel araçlarından oluşan küçük bir konvoy tepenin eteklerine gelip durdu. En öndeki araçtan savaş giysileri içinde bir subay inip emirler yağdırmaya başladı. Diğer araçlardan da ellerinde otomatik silahlarıyla deniz piyadeleri akın akın boşalıp tabura geçtiler.</p>

  <p>Subay karşısındaki siviller içinde hemen en yetkili olabilecek kişiyi saptadı ve amiralin karşısına geçti.</p>

  <p>"Amiral Sandecker?"</p>

  <p>Sandecker tanınmanın övüncüyle, "Buyrun," dedi.</p>

  <p>"Teğmen Sanchez." Subay çakı gibi bir selam verdi. "Üçüncü deniz piyade keşif birliğinden."</p>

  <p>"Sizi gördüğüme sevindim." Sandecker de selama karşılık verdi.</p>

  <p>"Bizden ne istendiği konusunda aldığım emirler pek kesin değil."</p>

  <p>"Kaç adamınız var?"</p>

  <p>"Üç takım. Benle birlikte kırk kişi oluyor."</p>

  <p>"Pekâlâ, bir takım bu alanı kordon altına alsın. Diğer iki takımsa tepenin çevresini devriye gezsin."</p>

  <p>"Anlaşıldı, efendim."</p>

  <p>"Teğmenim, bir de şunu söyleyeyim, ne gibi bir şeyle karşılaşacağımızı bilmiyoruz, adamlarınıza söyleyin dikkatli olsunlar."</p>

  <p>Sandecker yeniden kaçış deliğinde sürmekte olan çalışmanın başına döndü. Deliği örten son parmaklık da kesilmek üzereydi. Dalgıç ekibi hazır bekliyordu. Herkes çukura sabit gözlerle bakmaktaydı.</p>

  <p>Pitt de dalış giysisini giymiş, oksijen tüpünü sırtına yerleştirmekle meşguldü. Her şeyin hazır olduğuna karar verdikten sonra Riley ve diğer dalgıçlara başıyla işaret etti.</p>

  <p>"Haydi bakalım, kör dalışa geçebiliriz." Sandecker anlayamadan baktı. "Kör dalış mı?" "Sualtı mağaralarını keşif için dalanlar böyle der."</p>

  <p>Sandecker epey endişeli görünüyordu. "Aman kendinizi tehlikeye atmayın, sağ salim dönmeye bakın..."</p>

  <p>"Antlaşmayı bulmamız için dua edin siz de." "İki kez edeceğim. Biri de Shaw sizden önce antlaşmayı bulmasın diye."</p>

  <p>"Doğru ya," dedi Pitt. "Bir de o vardı." Sonra da açık delikten içeri kayıp karanlığın içinde kayboldu.</p>
</body>
</html>
