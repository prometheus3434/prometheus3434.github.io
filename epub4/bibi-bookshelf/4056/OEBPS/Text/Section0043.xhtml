<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">42</h3>

  <p>Ocean Venturer, Empress of Ireland'in enkazı üzerinde demir atmıştı. Sabahın erken saatlerinde hafif bir yağmur çiselemiş, Venturer'ın teknesini doğan güneşin portakal renkli aydınlığında pırıl pırıl parlatmıştı. İki yüz metre ötede tembel tembel ağ toplayan bir balıkçı teknesinin boyası solmuş, hırpani görünüşüyle tam bir çelişki içindeydi. Balıkçı teknesindekiler Ocean Venturer'ı görünce, bunu yapanın çok çarpık bir espri anlayışı olduğunu sandılar.</p>

  <p>Tekne çizgileri hem modern, hem de estetik açıdan güzeldi. Zarif, yuvarlak biçimli pruvası kıç kısmına dek göze hoş gelen bir kıvrımla uzuyordu. Çoğu gemide bulunan sert ve köşeli çizgiler yoktu. Kumanda köprüsü bile yay biçiminde bir helezon üzerine oturtulmuştu. Ama bütün güzelliği burada bitiyordu işte. Ocean Venturer'ın tam ortasında, tıpkı güzel bir yüzü hepten bozan çirkin bir burun gibi yeni petrol kuyularında görülen vinçlerden biri yükseliyordu.</p>

  <p>Bütün bu çirkinliğine karşın bu vinç son derece yararlıydı. Deniz yatağına inmesi gereken bilimsel araç gereçler ve balyalar teknenin ortasından kolayca suya indiriliyor, yukarı çekilecek herhangi bir şey ya da döküntüler aynı sistemle kolayca çıkarılabiliyordu. Antlaşma nüshasını aramak için Ocean Venturer ideal bir araçtı.</p>

  <p>NUMA'ya ait bir helikopter geminin kıç güvertesine inmeye hazırlanırken, Pitt uskurun çıkardığı rüzgârdan uçmasın diye kepini başına iyice geçirdi. Helikopter pilotu bir süre havada durup ineceği zemini gözden geçirdikten sonra yavaşça inişini yaptı.</p>

  <p>Pitt eğilerek koştu ve helikopterin kapısını açarak Heidi Milligan'ın inmesine yardım etti. Heidi mavi bir uçuş tulumu giymişti. Pitt pilotun uzattığı bir çantayı uzanıp aldı.</p>

  <p>"Bir dahaki gelişinde bize bir sandık fıstıklı tereyağı getiriver," diye seslendi Pitt.</p>

  <p>Pilot el sallayarak, "Tamam," diye karşılık verdi.</p>

  <p>Helikopter havalanırken Pitt ve Heidi orta güverteye doğru yürüdüler. Heidi, Pitt'e bakıp güldü. "Operasyon başkanının ille de hamal gibi Giyinmesi gerekli mi?"</p>

  <p>Pitt güldü. "Hiç saygı göremeyeceğim galiba bu gidişle."</p>

  <p>Pitt genç kadına kamarasını gösterdi. Birkaç dakika sonra Heidi elinde bir paket dolusu belgeyle salona gelip Pitt'in yanına oturdu.</p>

  <p>"Yolculuğun nasıl geçti?"</p>

  <p>"Verimli," dedi Heidi. "Ya buradaki durum nasıl?"</p>

  <p>"Enkaz yerine dün öğleden sonra geldik, programa göre on sekiz saat erken. Şu anda tam enkazın üzerindeyiz."</p>

  <p>"Şimdi ne yapmayı düşünüyorsunuz?"</p>

  <p>"İçinde insan olmayan uzaktan kontrollü bir denizaltı indireceğiz. Kameralarıyla video kaydına geçireceği verileri inceleyip analiz yapacağız."</p>

  <p>"Gemi nasıl bir açıyla yatıyor?"</p>

  <p>"Sancak yanına kırk beş derece."</p>

  <p>Heidi'nin kaşları çatıldı. "Bu kötü işte."</p>

  <p>"Neden?"</p>

  <p>Heidi elindeki kâğıtları masanın üzerine yaydı. Bazıları epey büyük olduğu için katlamak zorunda kaldı. "Sorunu yanıtlamadan önce Empress'in son seferinde bulunan yolcuların bir listesine bakalım. İlk bakışta birinci sınıf yolcular arasında Harvey Shields'in adını göremeyince takılıp kaldığımı sandım. Ama sonra aklıma geldi. Belki yolculuğunun pek duyulmasını istememiş olabilirdi. Çoğu transatlantik şirketi reklam olmadan yolculuk etmek isteyen zenginler ya da yüksek düzeydeki devlet görevlileri için ikinci sınıf güvertelerde lüks kamaralar bulundurur. Nitekim Shields de böyle yapmış. D güvertesinde kırk altı numaralı kamarada adını buldum."</p>

  <p>"İyi iş yaptın. Hiç olmazsa onu bulalım diye bütün gemiyi didik didik parçalamak zorunda kalmayacağız."</p>

  <p>Heidi, "Bu iyi haberdi," dedi. "Şimdi sıra kötüsünde."</p>

  <p>"Söyle bakalım."</p>

  <p>"Norveçli kömür gemisi Storstad, Empress'e sancak yanından, geminin tam ortasından çarpmış, neredeyse tam iki baca arasından. Beş metre eninde, on altı, on yedi metre yüksekliğinde bir gedik açmış. Kömür gemisinin pruvası Empress'in su kesimi altında kalan kazan bölümüyle hemen üstünde bulunan ikinci sınıf kamaraların bir bölümünü yarıp geçmiş."</p>

  <p>"Kuramına göre, Storstad Shields'in kamarasını mı yarmış oluyor?"</p>

  <p>"En kötü olasılığı gözönüne almamız gerekir." Heidi Empress of Ireland'in planını masanın üzerine yaydı. Kaleminin ucuyla küçük bir çember içine alınmış alanı gösterdi. "Kırk altı numaralı kabin sancak yanında. Çarpma noktasına ya çok yakın ya da tam ortasında bir yerde."</p>

  <p>"Belki Shields'in ölüsü bu yüzden hiç bulunamadı."</p>

  <p>"Uyurken ezilip kalmış olabilir."</p>

  <p>"Geminin hangi açıyla yattığını söylediğim zaman neden 'bu kötü işte' dedin?"</p>

  <p>"Sancak yanına kırk beş derece yatması, kırk altı numaralı kamaranın nehir yatağına dayanması demek oluyor," dedi Heidi. "Kamaranın içi iyice çamura gömülmüştür."</p>

  <p>"Şu işe bak. Bu çamur antlaşmayı pekâlâ okunabilir bir durumda korumuş olabilir, ama bulmak neredeyse olanaksız gibi bir şey."</p>

  <p>Pitt aldığı bilgiyi sindirmeye çalışırken, Heidi de ses çıkarmadan onu izledi. Masanın üzerinden uzanıp Pitt'in elini tuttu. "Ne düşünüyorsun?"</p>

  <p>"Empress of Ireland'i düşünüyorum," dedi Pitt. "Bütün dünyanın unutmuş olduğu bir gemi. Bin kişinin mezarı. İçine girince Tanrı bilir neler göreceğiz."</p>
</body>
</html>
