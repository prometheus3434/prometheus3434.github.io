<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">6</h3>

  <p>Danielle Sarveux tüm zarifliğiyle muhabirlerin arasından geçmeye çalışırken, flaşlar patlıyor, televizyon kameraları onu adım adım izliyorlardı.</p>

  <p>Hastane lobisinin kapısına gelince durdu; çekingenliğinden falan değil, yalnızca biraz daha etkileyici olmak içindi. Danielle Sarveux'nün bir odaya girmesi muson yağmurlarını izleyen sel taşkınlarına benzerdi. Çevresindeki her kadını kıskandıracak, tanımı olanaksız bir havası vardı. Erkeklerinse elini ayağını kesiyordu. Çoğu devlet başkanı, siyaset adamı onun yanında mahcup okul çocuklarına dönmekteydi.</p>

  <p>Danielle'i yakından tanıyanlar, genç kadının soğukluğunu ve granit gibi sağlam özgüvenini çekilmez bulurlardı. Ama geniş halk kitleleri onu bir simge gibi görür, Kanada'nın yalnızca kerestecilerden oluşan bir ülke olmadığını kanıtlayan değerli bir süs gözüyle bakarlardı.</p>

  <p>İster bir davet veriyor olsun, ister hastaneye, yaralı kocasına koşuyor olsun, giyimi hep gösterişli bir şıklıktaydı. Hastane kapısında gazeteciler arasından sıyrılıp geçerken, zevkli giysileri içinde yine kendinden emin ve gösterişliydi.</p>

  <p>Aynı anda yöneltilen yüzlerce soruya ve burnuna dayanan mikrofon ormanına aldırmadı bile. Yanındaki dört dev gibi koruma polisi hastanenin asansörüne kadar kalabalığı yarıp yol açtılar. Dördüncü kata vardıklarında, onları başhekim Dr. Ericsson karşılayıp kendini tanıttı.</p>

  <p>Danielle doktorun yüzüne baktı ama bir türlü soracağı o tatsız soruyu ağzından çıkaramadı. Dr. Ericsson durumu anlayıp elinden geldiğince güven vermeye çalışarak, "Kocanızın durumu ağırca," dedi. "Ancak tehlikede sayılmaz. Derisinin yüzde ellisi fena halde yüzülmüş, fakat önemli bir yara yok. Yüzülen deriler yeniden eklenebilir. Kırıkların sayısına bakılacak olursa, ortopedi uzmanlarımızın yaptıkları ameliyat oldukça başarılıydı diyebiliriz. Ama tabii ayağa kalkıp dolaşabilmesi sanırım bir dört ay kadar sürer."</p>

  <p>Danielle başhekimin bir şeyler gizlemeye çalıştığını sezmişti. "Charles'in bu süre sonunda eski sağlığına kavuşacağını söyleyebilir misiniz?"</p>

  <p>Bu doğrudan soru karşısında Ericsson gerçeği açıklamak zorunda kaldı. "Korkarım, başbakanın hafif, fakat kalıcı bir topallaması olacak."</p>

  <p>"Bunu pek önemli saymıyorsunuz herhalde."</p>

  <p>Doktor, Danielle'in yüzüne dikkatle baktı. "Evet, saymıyorum, madam. Başbakan çok talihli bir insanmış. Herhangi ciddi bir iç zedelenme yok, zihinsel ve bedensel işlevleri hasar görmemiş, yara izleri de zamanla kaybolacak. Tek sorun, ilerde bastonla dolaşmak zorunda olması."</p>

  <p>Ericsson, Danielle'in gülecek gibi olmasını farkedince çok şaşırdı. "Demek Charles bastonla dolaşacak," dedi Danielle. "Buna bayıldım işte."</p>

  <p>"Bağışlayın, anlayamadım?"</p>

  <p>Danielle, bu topallama en azından yirmi bin oy demektir, diye geçirdi içinden, ama tıpkı bir bukelamun gibi değişerek yüzüne yine endişeli eş maskesini taktı. "Kocamı görebilir miyim?"</p>

  <p>Ericsson başıyla koridorun sonundaki odayı işaret etti. "Ameliyat sırasında verilen narkozun etkisi tümüyle geçmiş değil, bu nedenle konuşmasını biraz tutarsız bulabilirsiniz. Hâlâ acı duymakta olduğu için ziyaretinizi mümkün olduğu kadar kısa tutun lütfen kat personeli bitişikteki odayı hazırladı, dilerseniz eşiniz iyileşinceye dek yanında olabilirsiniz."</p>

  <p>Danielle kafasını iki yana salladı. "Kocamın danışmaları başbakanlık evinde kalıp eşimin görevlerini sürdürmemin daha doğru olacağını söylediler."</p>

  <p>"Anlıyorum." Ericsson kapıyı açıp yol verdi. Yatağın etrafı doktorlar ve hemşirelerle çevrilmişti. Odada bir de koruma polisi vardı. Danielle'in içeri girmesiyle hepsi yatağın başından ayrıldılar.</p>

  <p>Antiseptik ilâç kokusu ve Sarveux'nün sargı içinde olmayan kollarının kanlı görünümü, Danielle'in midesini bulandırdı. Bir an olduğu yerde kalakaldı. Sarveux gözlerini araladığı bir sırada karısını gördü, dudakları belli belirsiz bir gülümsemeyle kıvrıldı. "Danielle," diye mırıldandı. "Sana şartlamadığım için bağışla."</p>

  <p>Danielle ilk kez kocasını gurur zırhı olmaksızın görüyordu. Daha önce onu hiç böyle güçsüz durumda görmediği için şimdi karşısında yatan bu zavallıyı, on yıldan beri birlikte yaşadığı o kibirli adamla bağdaştıramıyordu. Acıyla büzülen bu yüz ona yabancıydı.</p>

  <p>Oekine çekine yatağın başucuna gidip Sarveux'~ yü yanaklarından öptü. Sonra kocasının alnına düşen gri saçlarını eliyle düzeltti, ne söyleyeceğini bilemiyordu.</p>

  <p>"Doğum günündü," dedi Sarveux sessizliği bozarak. "Doğum gününü atladık."</p>

  <p>Danielle şaşırdı. "Doğum günüme daha aylar var, sevgilim."</p>

  <p>"Sana bir armağan almak istemiştim." Danielle doktora döndü. "Sözlerinden anlam çıkmıyor."</p>

  <p>Ericsson başını salladı. "Narkozun etkisidir." Sarveux, "Çok şükür, yalnız ben yaralandım, sana bir şey olmadı," diye mırıldanmaya devam etti. "Benim suçum."</p>

  <p>Danielle, "Hayır, senin hiçbir suçun yok," dedi.</p>

  <p>"Yol buz tutmuştu, ön cam karla örtülüydü, göremiyordum. Virajı çok hızlı alınca hemen frene bastım. Hata oldu. Kontrolü kaybedip..."</p>

  <p>Danielle, anlamaya başlamıştı. "Yıllar önce bir otomobil kazası geçirmişti," diye Ericsson'a açıkladı. "Annesi ölmüştü."</p>

  <p>"Olağandır. Uyuşturucu etkisi altında zihin geçmişe dönebilir."&nbsp;&nbsp;&nbsp;&nbsp; &nbsp;</p>

  <p>"Charles," dedi Danielle. "Artık dinlenmen gerek. Sabah yine gelirim."</p>

  <p>"Hayır, gitme." Sarveux'nün gözleri Danielle'in "omzu üzerinden Dr. Ericsson'u buldu. "Danielle'le yalnız konuşmam gerek."</p>

  <p>Ericsson bir an düşündükten sonra omuzlarını silkti. "Madem ısrar ediyorsunuz..." Danielle'e dönüp, "Lütfen, madam," dedi. "İki dakikayı aşmasın."</p>

  <p>Oda boşalınca, Sarveux bir şey söylemeye başladı, fakat birden tüm gövdesi acılar içinde kasılıverdi.</p>

  <p>"Hemen doktoru çağırayım," dedi Danielle korkuyla.</p>

  <p>"Dur!" diye inledi Sarveux dişleri arasından. "Sana söyleyeceklerim var."</p>

  <p>"Şimdi sırası değil, sevgilim. Sonra söyle, gücün yerine gelince."</p>

  <p>"James Bay projesi."</p>

  <p>"Evet, Charles," dedi Danielle. "James Bay projesi."</p>

  <p>"Jeneratör odasının üstündeki kontrol bölmesi... güvenlik önlemlerini arttırsınlar. Henri'ye söyle."</p>

  <p>"Kime?"</p>

  <p>"Henri Villon'a. Ne yapacağını biliyor."</p>

  <p>"Söylerim, Charles, söz veriyorum."</p>

  <p>"Eğer düşmanlarımız bunu farkedecek olurlarsa, Kanada için büyük tehlike demektir." Sarveux'nün yüzü yine acıyla buruştu, başını yastığa dayayıp inledi.</p>

  <p>Danielle kocasının bu ıstırabını izleyecek denli güçlü değildi. Başı dönmeye başladı. Ellerini yüzüne götürüp geri geri yürüdü.</p>

  <p>"Max Roubaix." Sarveux kısa kısa ve kesik kesik soluyabiliyordu. "Henri'ye söyle, Max Roubaix'ye danışsın."</p>

  <p>Danielle'in dayanacak gücü kalmamıştı.. Dönüp odadan çıkarak kendini koridora attı.</p>

  <p>Dr. Ericsson ofisinde oturmuş Sarveux'nün kayıtlarına bakarken, başhemşire odaya girdi. Getirdiği kahve ve çörekleri başhekimin masasına bıraktı.</p>

  <p>"Büyük gösteriye on dakika kaldı, doktor."</p>

  <p>Ericsson gözlerini ovuşturup saatine baktı. "Muhabirler yerlerinde duramıyorlardır herhalde."</p>

  <p>"Hop oturup hop kalkıyorlar," dedi hemşire. "Eğer hastane mutfağı onlara çalışmasaydı, birbirlerini yerlerdi herhalde." Hemşire bir çantanın fermuarını açtı. "Eşiniz uğrayıp temiz bir takım elbiseyle gömlek getirdi. Başbakanın durumunu açıklamak için televizyon kameraları karşısına en iyi görünüşünüzle çıkmanızı istiyor."</p>

  <p>"Bir değişiklik var mı?"</p>

  <p>"Rahat rahat uyuyor. Madem Sarveux çıktıktan sonra Dr. Munson bir uyuşturucu iğne daha yaptı. Çok güzel bir karısı var, ama kadının midesi hiçbir şey kaldırmıyor."</p>

  <p>Ericsson çöreklerden birini alıp baktı. "Başbakanın ameliyattan sonra ayıltıcı ilâç istemesini kabul etmem delilik oldu."</p>

  <p>"Neden bunu istedi dersiniz?"</p>

  <p>"Bilmiyorum." Ericsson ayağa kalkıp ceketini çıkardı. "Ama her ne düşündüyse, sayıklama numarasını çok iyi yaptı doğrusu."</p>
</body>
</html>
