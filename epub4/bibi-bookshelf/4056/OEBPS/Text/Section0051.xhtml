<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">50</h3>

  <p>Gün doğuşuna az bir zaman kala Rimouski limanı sessizlik içindeydi. Liman işçileri daha ortalıkta görünmüyordu, hiç susmak bilmeyen martılar ve yakındaki sanayi alanına yük getiren dizel lokomotif de^ faaliyete geçmemişti.</p>

  <p>İskelelerden birinde, birkaç saat önce Ocean Venturer'in yanından yedeğinde boş bir mavnayla geçen römork bağlı duruyordu. Kamara lumbozundan hafif bir ışık sızıntısı kara suların üzerinde belli belirsiz yansımaktaydı.</p>

  <p>Shaw kol saatine baktıktan sonra elindeki cep hesap makinesine benzer bir aygıtın düğmesine bastı. Bir an gözlerini yumup düşündü, sonra dizi halinde düğmelere basmaya başladı.</p>

  <p>Neydi o eski günler, diye düşündü. Eskiden bir ajan bilgi uçuracağı zaman tavan aralarına gizlenip telsiz vericilerinin mikrofonlarına fısıl fısıl konuşmak zorundaydı. Oysa şimdi uydu aracılığıyla sayısal sinyaller Londra'daki bilgisayara ulaşıyor, orada deşifre edildikten sonra gerekli işleme sokuluyordu.</p>

  <p>Shaw mesajını gönderdikten sonra elektronik aygıtını masanın üzerine koyup ayağa kalktı ve gerindi. Kasları tutulmuş, sırtı ağrıyordu. Yaşlılık belirtileri... Skoç viski olmadığı için Canadian Club'la yetinmek zorundaydı. Bardağını doldurup koltuğuna oturdu. Özel olarak ısmarladığı sigaralardan bir tane yaktı. Hiç olmazsa geçmişi anımsatacak bunlar vardı. Şimdi tek eksiği sıcak bir dostun varlığıydı. İşte böyle zamanlarda, önünde içki şişesi geçmiş yaşamını düşünmeye başladığı anlarda, bir daha evlenmemiş olduğuna hayıflanıyordu.</p>

  <p>Masanın üstündeki aygıttan yükselen ince ses Shaw'u daldığı düşüncelerden kopardı. Sonra aygıtın bir ucundan yarım santim eninde bir kâğıt çıkmaya başladı. Teknolojinin bir harikasıydı bu ve Shaw her kullanışında büyük bir hayranlık duymaktaydı.</p>

  <p>Yine yaşlılığın bir armağanı oian gözlüğünü takıp kâğıdın üzerinde yazılı raporu okumaya başladı. Şerit biçimindeki kâğıt yarım metre uzadığında mesajın sonu gelmişti. Shaw gözlüğünü çıkarıp alıcı verici aygıtını kapadı ve cebine yerleştirdi.</p>

  <p>"Şanlı İngiltere'den gelen son haberler mi?"</p>

  <p>Shaw başmi kaldırıp baktı, Foss Gly kapı eşiğinde durmaktaydı.</p>

  <p>Gly içeri girmek için davranmadı. Merakla kalkmış kaşları altından Shaw'u izlemeye devam etti. Tıpkı havayı koklayan bir çakal gibiydi.</p>

  <p>"Senin gözlemlerin hakkında verdiğim raporun değerlendirildiğini bildiriyorlar," dedi Shaw kayıtsız görünmeye çalışarak. Umursamazmış gibi mesaj kâğıdını parmakları arasında rulo yapmaya başladı.</p>

  <p>Gly kauçuk balık adam giysisini çıkarmış, kalın bir kazak ve pantolon giymişti. "Hâlâ titremem geçmedi. İçkinden biraz alabilir miyim?"</p>

  <p>"Buyur al."</p>

  <p>Gly yarım su bardağı viskiyi iki yudumda yuttu. Shaw onun bu hareketini görünce, bir zamanlar gördüğü bir ayının kovayla bira içişini anımsadı.</p>

  <p>Gly uzun bir iç çekti. "Neredeyse yeniden insan olduğumu hissedeceğim."</p>

  <p>Shaw, "Benim hesabıma göre, dekompres uygulamasını beş dakika eksik yaptın," dedi. "Bunun rahatsızlığını duyuyor musun?"</p>

  <p>Gly masaya doğru yaklaşıp bir bardak daha dolduracakmış gibi yaptı. "Birazcık çarpıntım var, hepsi o..." Yıldırım hızıyla uzanıp Shaw'un bileğini çelik bir mengene gibi yakaladı. "O mesaj benimle ilgili olmasın, babalık?"</p>

  <p>Gly'in tırnakları etine girerken Shaw kaskatı kesildi. Ayaklarını yere iyice yerleştirdi, kendini koltukla birlikte geri fırlatmayı düşünüyordu. Fakat Gly bu düşüncesini okudu.</p>

  <p>"Numara yapmaya kalkma, babalık, yoksa kemiklerini kırarım."</p>

  <p>Shaw'un omuzlan çöküverdi. Korkudan değildi. Böyle pis bir durumda yakalandığı için öfkeliydi.</p>

  <p>"Kendini biraz fazla önemsemiyor musun, Müfettiş Gly? İngiliz gizli servisi neden seninle uğraşacakmış ki?"</p>

  <p>"Çok çok özür dilerim," diye yılıştı Gly, Shaw'un kolunu aynı güçle sıkarak. "Biraz kuşkucuyumdur da. Yalancılar beni hep böyle huzursuz eder."</p>

  <p>"Boş bir kafadan çıkan boş bir suçlama," dedi Shaw. Biraz kendine gelmişti. "Ama nereden çıktığını düşününce şaşırmıyor insan."</p>

  <p>Gly'in dudakları büzüldü. "Çok büyük konuşuyorsun, süper casus. Londra'daki patronuna rapor gönderip bunun yanıtını iki saat önce aldığını biliyorum."</p>

  <p>"Ya yanıldığını söylersem?"</p>

  <p>"Yutmam. Mutfakta Dr. Coli'yle konuştum. O küçük aygıtında rapor düzenlemene yardım ettiğini unuttun mu yoksa? Ya da Dr. Coli yanından gittikten sonra raporun sonuna bir not ekleyip Foss Gly hakkında bilgi istediğini? Bunu sen de biliyorsun, ben de. Yanıtı da şimdi geldi, elinde duruyor."</p>

  <p>Shaw kapana kısılmıştı işte. Böyle açık verdiği için kendi kendine sövdü. En küçük bir fırsatını bulsa bu iğrenç herifin kendisini öldüreceğinden kuşkusu yoktu. Tek umudu Gly'i biraz oyalayıp boş bir anını yakalayabilmekti. Onu biraz sarsmak umuduyla bir kılçık attı.</p>

  <p>"Görüşmemiz sırasında Bay Villon senin biraz dengesiz olduğunu söylemişti. İnanmamakla hata etmişim."</p>

  <p>Gly'in gözleri öfkeyle büyüyünce, Shaw bir açık yakaladığını anladı ve biraz daha kurcalamaya karar verdi. "Hatta galiba 'sapık' terimini bile kullandı."</p>

  <p>Müthiş bir öfke yerine Gly'in yüzünde bir anda çok eğlenen bir insanın ifadesi belirivermişti. Shaw'un bileğini bırakıp karşısındaki iskemleye oturdu. "Demek o ikiyüzlü alçak beni sırtımdan bıçaklıyor," diye mırıldandı. "Oynadığım oyunu er geç anlayacağını tahmin etmeliydim." Sonra susup tuhaf tuhaf Shaw'a bakmaya başladı. "Şimdi anlıyorum. Neden sürekli sualtına gönderilip pis işlerin bana yaptırıldığını. Uygun bir anını bulunca kaza süsü verip benim boğulmamı sağlayacaktın."</p>

  <p>Shaw birden tanımadığı sulara girmiş olduğunu anladı. Bu konuşma hiç de kendi seçtiği yönde gitmiyordu. Gly'in neden söz ettiğinin farkında bile değildi. Ne yana çekeceğini de kesinlikle bilemiyordu. Dikkatle mesajı masanın üzerine bıraktı ve Gly'in gözlerini inceledi. Gly bir an bakar gibi oldu, bir saniye bile sürmedi gözlerini çevirişi. Ama yeterliydi.</p>

  <p>"Beni asıl şaşırtan, senin ölümünü isteyen bir hükümet için kendini tehlikeye atmandır." "Maaş çok dolgun da ondan." "Espri yapmak sana hiç yakışmıyor, Gly." "Villon benimle ilgili neler anlattı sana?" "Pek ayrıntıya girmedi," dedi Shaw sigarasını bir kül tablasında ezerek. Gly'in gözleri her hareketini dikkatle izlemekteydi. "Yalnızca seni ortadan kaldırmakla Kanada'ya büyük bir hizmet yapmış olacağımı ima etti. Ama doğrusunu istersen kiralık katil görevini üstlenmek pek hoşuma gitmemişti, hele senin neden ölümü hak ettiğini bilmeden."</p>

  <p>"Fikrini değiştiren nedir?"</p>

  <p>"Sen değiştirdin." Shaw, Gly'in bütün ilgisini toplamıştı, ama hâlâ bu konuşmanın kendisini nereye sürükleyeceğini kestiremiyordu. "Seni incelemeye başladım. Fransız Kanadalısı konuşman kusursuz. Ama İngilizcen... işte bu bambaşka bir olay. Ama aksanın değil, kullandığın argo. Tipik Amerikan argosu kullanıyorsun. Ben de merak edip Londra'dan seninle hakkında bir soruşturma yapılmasını istedim. Yanıt burada işte, masanın üstünde. Ölümü hak etmişsin, Bay Gly. Kimse senin kadar hak edemez ölmeyi."</p>

  <p>Gly'in yüzü birdenbire değişti, dişlerini göstererek sırıtmaya başladı. "Beni haklayacak kadar erkekliğin var mı sanıyorsun, babalık?"</p>

  <p>Shaw elleri masanın kenarlarına kenetlenmiş olarak bekliyor, Gly'in kendisini nasıl öldürmeye kalkacağını tahmin etmeye çalışıyordu. Ya susturucusu bulunan bir tabanca ya da bıçak kullanmak zorundaydı. Çıkacak gürültü Coli ve diğerlerinin hemen kamaraya dolmasına yol açardı. Gly karşısında kollarını kenetlemiş, rahat rahat oturmaktaydı. Hatta biraz fazla rahat görünüyordu.</p>

  <p>"Benim bir şey yapmama gerek kalmadı, çünkü Bay Villon fikir değiştirdi. Seni polise teslim etmek niyetinde."</p>

  <p>Shaw yanlış adım atmıştı. Bu yanılgısını Gly'in yüzündeki ifadeden hemen anladı.</p>

  <p>"İyi çabaladın, babalık, ama şimdi çuvalladın işte. Villon beni sağ bırakmayı göze alamaz. Gelecek buzul devrine dek onu deliğe tıktıracak şeyler biliyorum."</p>

  <p>Shaw, "Bir olta atayım dedim," dedi kayıtsız görünmeye çalışarak. "Gelen rapor Villon hakkında, seninle ilgili değil." Başıyla masanın üstündeki mesajı gösterdi. "Al kendin oku."</p>

  <p>Gly'in gözleri aşağı kaydı.</p>

  <p>Shaw bütün gücüyle yüklenerek masanın sivri köşesini Gly'in midesine bindirdi.</p>

  <p>Gly yalnızca boğuk bir inilti çıkardı, o kadar. Öylesine güçlü bir darbeye karşı iki büklüm bile olmadı. Başka kim olsa büyük bir acıyla kıvranırdı. İri eliyle masanın bir bacağını kavrayıp hiç zorlanmadan tavana kadar kaldırdı.</p>

  <p>Shaw'un aklı durmuştu. Masa en azından yetmiş beş kilo olmalıydı.</p>

  <p>Gly ağır ağır masayı indirip küçük bir oyuncakmış gibi yere koyuverdi. Shaw bir iskemle kaptı, havada büyük bir yay çizerek düşmanına vurmaya çalıştı. Gly iskemleyi havada yakalayıp Shaw'un elinden söktü ve düzgün bir biçimde masanın altına yerleştirdi.</p>

  <p>Gly'in gözlerinde en küçük bir öfke ya da vahşet parıltısı yoktu. Bir metre ötesindeki Shaw'a göz kırpmadan bakıyordu.</p>

  <p>Shaw sesini kontrol etmeye çalışarak, "Tabancam var," dedi.</p>

  <p>"Biliyorum." Gly şeytanca sırıtıyordu. "Yirmi beş kalibrelik eski bir Beretta. Yatağının yanındaki dolapta buldum. Hâlâ da orada. Buraya gelmeden önce özellikle kontrol ettim."</p>

  <p>Shaw bir tabanca mermisi ya da bıçak darbesiyle ölmeyeceğini anladı. Gly elleriyle bitirecekti işini.</p>

  <p>Shaw çaresizliğin eşiğinde bir hamle yaparak sıkı bir karate tekmesi çıkardı. Fakat ayağını bir ağaca vursaydı herhalde aynı etkiyi yapmış olurdu. Gly yan dönüp kasığını hedef alan vuruşu kalçasında yumuşattı. Shaw'un üzerine doğru ilerledi. Yüzünde et kesmeye gelen bir kasabın ifadesi vardı, en küçük bir korunma gereksinmesi duymuyordu.</p>

  <p>Shaw gerileye gerileye sırtını duvara vermişti. Silaha benzer bir şey bulabilmek umuduyla bakındı fırlatabileceği bir lamba, ağırca bir kitap... üzerine gelen bu yüz kiloluk kas yığınını yavaşlatacak ne olsa razıydı. Fakat bir römork kamarasında böyle bir şey bulunmazdı, olsa olsa duvara asılı küçük tablolar vardı.</p>

  <p>Shaw iki elini kenetleyip Gly'in boynuna bütün gücüyle bir kesme indirdi. Bu artık son kozuydu. Ama sonuç tıpkı betona vurması gibi oldu, duyduğu acıyla inledi. Sanki her iki eli de kırılmış gibi hissetti.</p>

  <p>Gly hiçbir öfke göstermeden bir kolunu Shaw'un sırtına doladı, diğeriyle göğsüne bastırdı. Sonra Shaw'un belini kırmak için yavaş yavaş baskıyı arttırdı.</p>

  <p>"Hoşçakal, İngiliz domuzu."</p>

  <p>İçinde bir mantar gibi kabaran acıyla Shaw dişlerini kemirdi. Ciğerlerindeki hava birden boşalmış, kalp atışlarını kafasının içinde duymaya başlamıştı. Gözlen karardı, başı döndü. Kenetlenmiş dişleri arasından son bir çığlık çıkar gibi olduysa da boğuldu gitti. Artık kırılan belinden çıkacak sesi bekliyordu. Ölüm tek kurtuluştu.</p>

  <p>Çok uzaklardan, sanki kilometrelerce öteden bir çatırtı duyduğu zaman Shaw her şeyin bittiğini tahmin etti. O müthiş baskı kesilmiş, acısı biraz olsun hafiflemişti. Olduğu gibi yere yığılıp kaldı.</p>

  <p>Shaw bundan sonra ne olacağını merak ediyordu. Göz kamaştıran bir aydınlığa çıkana dek uzun bir koridorda mı yürüyecekti? Müzik duymuyordu, buna biraz hayıflandı. Fakat nedense hâlâ acı duymaktaydı. Kaburgaları sızlıyor, belkemiğiyse yangın yeri gibiydi. Merakla gözlerini açtı. Odaklayabilmesi için birkaç dakika geçmesi gerekti.</p>

  <p>Gördüğü ilk şey bir çift kovboy çizmesiydi.</p>

  <p>Gözlerini kırpıştırdı, ama hâlâ aynı şeyi görüyordu. Kenarları işlemeli, yüksek topuklu bir çift deri çizme. Başını kaldırıp güler gibi bakan bir çift gözle karşılaştı.</p>

  <p>"Sen kimsin?" diye hırıldadı.</p>

  <p>"Pitt. Dirk Pitt."</p>

  <p>"Garip şey, hiç de şeytana benzemiyorsun." Shaw öldükten sonra nereye gideceğinden son derece emindi.</p>

  <p>Başında dikilen adamın dudakları da gülümsemeye başladı. "Seninle aynı fikirde olmayanlar da vardır." "Diz çöküp Shaw'un kalkmasına yardım etti. "Haydi, sana yardım edeyim, babalık."</p>

  <p>"Öf, ne olur artık kimse bana babalık demesin," diye yakındı Shaw.</p>
</body>
</html>
