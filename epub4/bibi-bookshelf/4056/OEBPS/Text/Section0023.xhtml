<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">22</h3>

  <p>Her öğleden sonra saat tam beşe dört kala, NUMA genel müdürü Amiral James Sandecker çalışma odasından çıkıp onuncu kata, haberleşme odasına inerdi.</p>

  <p>Bir altmış beş boyunda, ufak yapılı bir adamdı; biçimli kırmızı sakalıyla aynı renkte gür saçları en küçük bir kırlaşma belirtisi göstermiyordu. Altmış bir yaşına karşın kusursuz bir sağlık simgesiydi. Günlük vitaminler ve sarmısak haplarının yanısıra, her sabah evinden NUMA merkezine yaptığı altı millik koşuyla bedenini sırım gibi tutmuştu.</p>

  <p>Sandecker'in girdiği haberleşme odası çeşitli aygıtlarla dolu, kırk beş mühendis ve teknisyenin çalıştığı bin metrekarelik dev bir odaydı. Birbirinden yüksek yörüngelere oturtulmuş altı tane uydu NUMA merkezini dünyanın çeşitli yerlerindeki hava istasyonlarına, oşinografik araştırma yapan ekiplere ve yürütülmekte olan çeşitli deniz proje çalışmalarına bağlıyordu.</p>

  <p>Haberleşme müdürü, Sandecker'in odaya girdiğini görünce yanına gitti. Amiralin her gün aynı saatte gelişine alışıktı.</p>

  <p>"Lütfen projeksiyon odasına gelin, amiralim," dedi.</p>

  <p>Sandecker başını sallayıp adamın arkasından küçük bir sinema salonuna girdi. Koltuğa gömülüp ekranda görüntünün belirmesini bekledi.</p>

  <p>Az sonra ekranda, keskin bakışlı gözleriyle uzun boylu bir adam belirdi. Simsiyah saçlarının altında gülümseyen yüz, okyanus dalgalarına meydan okuyan bir kaya parçası gibiydi.</p>

  <p>Dirk Pitt üç bin mil uzakta ayaklarını bir konsol üzerine uzatmış elindeki sandviçi yiyordu. "Kusura bakmayın, amiral tam yemek yerken yakaladınız beni."</p>

  <p>Sandecker, "Zaten hiçbir zaman seni esas duruşta göremedim ki," dedi şaka yollu bir homurtuyla. "Bundan sonra da görecek değilim herhalde."</p>

  <p>"Bu yüzden kutunun içi bir kutup ayısının poposu gibi soğuk. Salt beden ısımızı korumak için tonlarca kalori yakıyoruz."</p>

  <p>"Dudılbag yolcu gemisi değildir."</p>

  <p>Pitt sandviçini bir kenara bıraktı. "Haklısınız, ama bir dahaki dalışında ısıtma sistemi geliştirilirse iyi olur."</p>

  <p>"Derinliğiniz ne?"</p>

  <p>Pitt bir göstergeye baktı. "İki yüz kırk metre. Su ısısı sıfırın altında. Koşullar su polosu oynamak için hiç de elverişli sayılmaz."</p>

  <p>"Herhangi bir sorun var mı?"</p>

  <p>Pitt, "Yok," dedi gülümsemeyi sürdürerek. "Dudılbag tam bir hanımefendi gibi davranıyor."</p>

  <p>Sandecker, "Çok az zamanımız kaldı," dedi. "Yeni Başkan her an beni çağırıp hesap sorabilir."</p>

  <p>"Yakıtımız bitene dek aramaya devam ederiz, amiral. Daha fazlasına söz veremem."</p>

  <p>"Hiç maden bulabildiniz mi?"</p>

  <p>"Geniş demir yataklarından geçtik, ayrıca ticari değeri olan uranyum, toryum, altın ve manganez var. Asıl aradığımız dışında, neredeyse tüm madenlere rastladık."</p>

  <p>"Jeolojik durum nasıl?"</p>

  <p>"Belirtiler umut verici, ama daha herhangi bir yapısal kabarıklık ya da kemere benzer bir şey görmedik."</p>

  <p>"Bütün umudum stratigrafik çatlaklar bulmanız. En çok oralarda vardır."</p>

  <p>"Dudılbag ancak olanı bulur, amiral, ne yazık ki, yaratamaz."</p>

  <p>"Konuyu değiştirmiş olmayayım ama bu arada dikiz aynanıza sürekli göz atsanız iyi olur. Yasak yerde top oynuyorsunuz diye sizi içeri tıkarlarsa ben bir şey yapamam."</p>

  <p>"Ben de size bunu soracaktım. Video yayınlarımızın izlenmesini nasıl önleyebiliriz?"</p>

  <p>"Kırkta bir."</p>

  <p>"Anlamadım?"</p>

  <p>"NUMA'nın uydu haberleşmesi kırk ayrı istasyonla daha doğrudan bağlantılıdır. Bunların tümü de sizin yayınınızı alır ve neredeyse aynı anda nakleder. Aradaki süre bir milisaniyeden de azdır. Aynı frekansta bulunan birine senin sesin ve görüntün dünyanın kırk ayrı yerinden geliyordur. Bunun gerçek konumunu ayırmanın da hiçbir yolu yok."</p>

  <p>"Eh, bu yüzde fena değil doğrusu."</p>

  <p>"Haydi şimdi sandviçini yiyebilirsin artık."</p>

  <p>Pitt kötümserliğini belli etmedi. Güven verici bir yüz ifadesi takınıp amirale el salladı. "Telaş etmeyin amiralim. Er geç aradığımızı bulacağız."</p>

  <p>Pitt'in görüntüsü ekrandan kaybolunca, Sandecker koltuğundan kalkıp projeksiyon odasını terketti. İki kat merdiven çıkıp bilgisayar şubesine gitti. Homurtular içinde çalışmakta olan makinelerin ötesinde, cam duvarlı bir odada beyaz önlüklü bir adam bilgisayar verilerini inceliyordu. Amiral yaklaşırken, başını •eğip gözlük çerçevesinin üstünden bir baktı.</p>

  <p>"Tünaydın, doktor," dedi Sandecker.</p>

  <p>Doktor Ramon King kalemini havaya kaldırıp selamı karşıladı. Dar ve kasvetli bir yüzü. dikenli teli andıran kaşları vardı.</p>

  <p>Dr. King surat asıp kimseye hesap vermeyebilirdi, çünkü Dudılbag'ın yapımında en büyük rolü oynayan gerçek dâhiydi.</p>

  <p>Sandecker, "Her şey yolunda mı?" diye sordu, konuşma açmak için.</p>

  <p>King ."Sondaj aygıtımız mükemmel çalışıyor," dedi. "Dün de öyleydi, önceki gün de, iki hafta önceki gün de. Eğer yavrumuz diş ağrısı çekecek olursa, ilk haber vereceğim siz olacaksınız."</p>

  <p>"Hiç haber almamaktansa iyi bir haber almayı yeğlerim."</p>

  <p>King elindeki sayfaları masaya bırakıp Sandecker'in yüzüne baktı. "Siz benden yalnızca ay değil, yanındaki yıldızları da istiyorsunuz. Bu tehlikeli seyire ne gerek var? Dudılbag başarılı oldu. Umduğumuzdan çok daha derinlere işleyebiliyor. Onunla yapılabilecek keşifler insanın aklına sığacak gibi değil. Artık ne olur şunun varlığını ilan edelim."</p>

  <p>"Hayır!" diye kesti Sandecker. "Zorunlu kalana dek açıklamayacağım."</p>

  <p>King, "Neyi kanıtlamaya çalışıyorsunuz?" diye üsteledi.</p>

  <p>"Yalnızca şatafatlı bir maden arayıcısı olmadığını kanıtlamak istiyorum."</p>

  <p>King gözlüğünü düzeltip bilgisayar verilerine birb aktı. "Ben kumardan hoşlanmam, amiral, ama asıl riski siz yüklenmiş olduğunuza göre, suç ortağınız olarak sonunda Adalet Bakanlığının kara listesine gireceğimi bile bile sizi desteklemeye devam edeceğim." Doktor susup Sandecker'in yüzüne baktı. "Dudılbag'dan büyük beklentilerim var. Ben de başarılı olmasını herkes kadar isterim. Ama bir terslik olur da adamlarımız okyanusun derinliklerinde hırsız gibi yakalanırlarsa, sizi de, beni de en iyi olasılıkla katran ve tüyle yoğurup bir tekmede Kuzey Kutbuna gönderirler. Daha kötü olasılıklarıysa düşünmek bile istemem."</p>
</body>
</html>
