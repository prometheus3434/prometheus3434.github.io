<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">32</h3>

  <p>Danielle Sarveux, Quebec Başbakanı Jules Guerrier'i hastane koridorunda sıcak bir selamla karşıladı. Guerrier'in yanında sekreteri ve Henri Villon vardı.</p>

  <p>Guerrier, Danielle'in iki yanağına öpücük kondurdu. Yetmiş yaşının üstünde, uzun boylu, gümüş renkli saçları dağınık, sakallı bir adamdı. Ressamlar Musa Peygamberin resmini yapmak isteseler, Guerrier'in tipini çizerlerdi herhalde. Guerrier Quebec başkanlığı yanı sıra Quebecois Partisinin de başkanlığını yapmaktaydı.</p>

  <p>"Seni gördüğüme çok sevindim, Jules," dedi Danielle.</p>

  <p>"Benim ihtiyar gözlerim de senin gibi güzel bir kadını görmekten çok mutlu," dedi Guerrier.</p>

  <p>"Charles seni dört gözle bekliyor."</p>

  <p>"Nasıl gidiyor sağlığı?"</p>

  <p>"Doktorlar gelişmeden memnun. Ama iyileşme süresi uzun olacağa benzer."</p>

  <p>Sarveux arkası yastıklarla desteklenmiş olarak yatakta oturuyordu. Yatağını dışarda parlamento binasına bakan bir pencerenin yanına çekmişlerdi. Oda hemşiresi gelenlerin şapkalarını ve paltolarını aldı. Herkes oturduktan sonra Danielle konyak ikram etti.</p>

  <p>Sarveux, "Konuklarıma içki ikram etmeme izin var," dedi. "Ama ne yazık ki, alkol bana verilen ilâçlarla ters düşüyor, bu yüzden size katılamayacağım."</p>

  <p>Guerrier, "Bir an önce iyileşmene," diyerek kadeh kaldırdı.</p>

  <p>"Sağlığınıza," diyerek öbür konuklar da katıldı.</p>

  <p>Guerner bardağını masaya bıraktı. "Beni görmek istemen onur verdi, Charles."</p>

  <p>Sarveux, birden ciddileşti. "Tam bağımsızlık için referanduma gideceğini bildirdiler."</p>

  <p>Guerrier Fransızlara özgü bir hareketle omuz silkti. "Konfederasyondan ayrılmanın zamanı geldi de geçti bile."</p>

  <p>"Kabul ediyorum, bunun için de elimden gelen desteği sağlayacağım."</p>

  <p>Sarveux'nün sözleri bir giyotin bıçağı gibi düştü.</p>

  <p>Guerner yay gibi gerilmişti. "Bu kez karşı çıkmayacak mısın?"</p>

  <p>"Hayır, bu işin bir an önce yapılmasını ve bitmesini istiyorum."</p>

  <p>"Seni uzun zamandır tanırım, Charles. Böyle birden bire yumuşamanda mutlaka bir art niyet vardır."</p>

  <p>"Beni yanlış anlıyorsun, Jules. Terbiye edilmiş bir köpek gibi perende atacak değilim. Referandumlarınız, mandalarınız, bitmez tükenmez pazarlıklarınız yeter artık. Eğer tek başına kalmak istiyorsa öyle olsun. Yeter artık Kanada'nın sizden çektiği. Konfederasyonun Quebec'e ihtiyacı yok. Siz olmadan da ayakta kalabiliriz."</p>

  <p>"Biz de siz olmadan kalabiliriz."</p>

  <p>Sarveux alaylı alaylı gülümsedi. "İşin alfabesinden başladığınızı göreceğiz."</p>

  <p>Guerrier, "Böyle olacağını biz de biliyoruz," dedi, "Quebec parlamentosu kapatılıp yeni bir hükümet kurulacak. Fransa cumhuriyetinden örnek alınacak. Kendi yasalarımızı kendimiz yazacağız, vergilerimizi kendimiz toplayacağız, yabancı ülkelerle resmi ilişkiler kuracağız. Tabii İngilizce konuşan diğer eyaletlerle aynı para birimini kullanmaya ve ekonomik bağlarımızı korumaya devam edeceğiz."</p>

  <p>"Bizden koptuktan sonra eski antlaşmalar geçerli olmayacak," dedi Sarveux, sesi sertleşerek. "Quebec kendi parasını basmak zorunda, bütün ticari antlaşmalar da. yeniden gözden geçirilecek. Ayrıca bütün ortak sınırlarımızda gümrük karakolları kuracağız. Quebec topraklarında bulunan tüm Kanada kuruluşları ve devlet daireleri geri çekilecektir."</p>

  <p>Guerrier'in yüzünden bir öfke dalgası geçti. "Bunlar çok sert tepkiler."</p>

  <p>"Quebec'liler geleceğin birleşik Kanada'sına, onun siyasal özgürlüklerine ve zenginliğine bir kez sırtlarını döndükten sonra bu kopma koşulsuz ve kesin olmalı."</p>

  <p>Guerrier ağır ağır ayağa kalktı. "Bir Fransız olarak senden daha iyi duygular beklerdim."</p>

  <p>"Sevgili Fransız yurttaşlarım bana suikast yapmak amacıyla hiçbir suçu olmayan elli kişiyi öldürdüler. Bu olayla ilgili olarak Quebecois Partisini suçlamadığıma şükret, Jules. Doğuracağı tepkiler büyük davanıza onarılamayacak bir hasar verirdi."</p>

  <p>"Sana yemin ederim, uçak düşürülmesiyle Quebecois Partisinin en küçük bir ilişkisi yoktur."</p>

  <p>"Ya ÖQÖ teröristleri?"</p>

  <p>Guerrier, "Hiçbir zaman ÖQÖ'nün eylemlerini hoş görmedim," dedi.</p>

  <p>"Bunlar hep lafta kalıyor. Örgütü susturacak hiçbir şey yapmadın."</p>

  <p>Guerrier, "Ama adamlar tıpkı hayalet gibi," diye itiraz etti. "Liderlerinin kim olduğunu bile bilen yok."</p>

  <p>"Bağımsızlığınızı kazandıktan sonra açığa çıkar, o zaman ne olacak?"</p>

  <p>"Quebec özgür olduktan sonra örgütün varlığı için bir neden kalmayacak ki. Başkanı da, örgütü de yok olup gidecek."</p>

  <p>"Unutuyorsun, Jules, terör eylemcilerinin kötü bir huyu vardır, hemen yasallaşıp muhalefet partisi kurarlar."</p>

  <p>"OQÖ'ye yeni Quebec devleti tarafından göz yumulmayacaktır."</p>

  <p>Sarveux, "Tabii başında sen olursan," diye ekledi.</p>

  <p>"Öyle olacağını sanırım," dedi Guerrier böbürlenmeden. "Yeni bir ulus kurulurken, halkın benden başkasını seçeceğini sanmıyorum."</p>

  <p>Sarveux, "Sana iyi şanslar dilerim," dedi kuşkuyla. Guerrier'de bu heyecan varken tartışmanın yararı yoktu. Fransızlar hep böyle hayalperest oluyordu. Eski romantik devirlerdeki gibi Fransız bayrağını dünyanın her yanında dalgalandırmak akıllarından hiç çıkmayacak bir tutkuydu. Ama bu soylu deney, bu kez daha başlamadan iflas edeceğe benzerdi. "Başbakan olarak size hiçbir engel çıkarmayacağım. Ama seni uyarıyorum, Jules, Kanada'yı etkileyecek radikal ayaklanmalar, siyasal karışıklıklar istemem."</p>

  <p>Guerrier, "Seni temin ederim, Charles," dedi güvenle. "Ulusumuzun doğuşu barış içinde olacaktır."</p>

  <p>Bu güvencenin boş olduğunu zaman gösterecekti.</p>

  <p>Villon köpürüyordu. Danielle bu belirtileri iyi tanırdı. Hastane dışında bir bankta otururken yanına gelip oturmuştu. Serin ilkbahar havasında Danielle hafif bir ürperti duyarak Villon'un patlamasını bekledi.</p>

  <p>"Alçak herif!" diye hırladı Villon. "Sinsi köpek,.</p>

  <p>Qebec'i Guerrier'e hiç mücadele etmeden teslim etti."</p>

  <p>"Hâlâ inanamıyorum," dedi Danielle.</p>

  <p>"Sen biliyordun bunu, Charles'in aklında böyle bir şey yattığını mutlaka biliyordun."</p>

  <p>"Hiçbir şey söylememişti ki, en küçük bir..."</p>

  <p>"Neden?" diye sözünü kesti Villon, yüzü öfkeden kızarmıştı. "Neden Kanada birliği siyasetinden birdenbire döndü böyle?"</p>

  <p>Danielle sessiz durmayı yeğledi. Villon'un öfkesinden çekindiği belliydi.</p>

  <p>"Sağlam bir temel kurmamıza fırsat vermeden altımızdaki halıyı çekti. Kremlin'deki ortaklarım bunu duyunca mutlaka taahhütlerinden cayacaklardır."</p>

  <p>"Charles böyle yapmakla ne kazanabilir? Siyasal bir intihar bence bu."</p>

  <p>"Kurnaz tilki oyununu oynuyor," dedi Villon. "Quebec, yönetimin başında Guerrier gibi yaşlı bir bunak olduğu sürece Ottawa'nın elinde bir kukla rejim olmaktan öteye gidemez. Uzun vadeli borçlar, krediler ve yardımlar için dilenip duracaklar. Quebec ulus olarak eyalet olduğu günlerden daha kötü bir düzeye inecek."</p>

  <p>Danielle'in yüzündeki ifade sertleşivermişti. "Böyle olması gerekmez."</p>

  <p>"Ne demek istiyorsun?"</p>

  <p>Villon'un kolunu tutup sıktı. "ÖQÖ'nü göm artık. Çık açığa, Guerrier'e karşı seçime gir."</p>

  <p>"Jules'le başa çıkacak kadar güçlü değilim."</p>

  <p>"Fransızların genç ve atılgan bir öndere gereksinmeleri var," diye üsteledi Danielle. "Benim tanıdığım Henri Villon, İngiliz Kanadası'na ya da Amerika'ya boyun eğmez."</p>

  <p>"Kocan yarı yoldayken beni durdurdu işte. Sağlam bir örgüt kuramadan bu iş yürümez."</p>

  <p>"Ama Jules Guerrier ölüverirse, işler değişir."</p>

  <p>Villon güldü. "Hiç sanmam. Jules tıp kitaplarında yazan her türlü hastalığı taşıyabilir, ama hepimizden çok yaşayacak denli de sağlamdır."</p>

  <p>Danielle'in yüzünde garip bir ifade belirmişti. "Quebec'in kurtuluşu için Jules'un ölmesi gerek."</p>

  <p>Ne demek istediği belliydi. Villon bir süre hiç konuşmadan düşündü.</p>

  <p>"Diğerlerini öldürmek farklıydı, onlar bizden değildi. Ölümleri siyasal bir zorunluluktu. Jules sadık bir Fransızdır. Bu dava için hepimizden uzun zamandır savaşıyor."</p>

  <p>"Kazanacağımız şeyin yanında küçük bir bedel."</p>

  <p>"Hiç de küçük bir bedel değil," dedi Villon dalgın dalgın. "Bazen düşünüyorum da, bütün bu işler bitene dek en son kim ölecek diye merak ediyorum."</p>
</body>
</html>
