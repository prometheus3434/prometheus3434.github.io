<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">73</h3>

  <p>Pitt kararlı ve adamakıllı coşkuluydu.</p>

  <p>Kuşaklar boyu gözden kaçmış bir noktada kapı araladığı için epey güveni artmıştı. Bir süredir yitirmiş olduğu iyimserliğini yeniden kazanmış olarak çayırlık bir alanda çift motorlu jetin iniş yapmasını beklemekteydi.</p>

  <p>Normal koşullarda bu alana bir uçağın inmesi olanak dışıydı. Şurada burada yerden yükselen ağaç kökleri ya da üstü yosun tutmuş kaya çıkıntıları yüzünden en uzun düzlük on yedi on sekiz metreyi geçmiyordu. Pitt helikopter gönderileceğini sanmıştı, böyle bir uçağın geldiğini görünce pilotun ya aklından zoru olduğunu ya da ölmek falan istediğini düşündü.</p>

  <p>Fakat sonra birdenbire motorlarla birlikte kanatların yukarıya doğru dikildiğini farketti. Gövde ve kuyruk kısmı dümdüz kalmıştı. Kanatlar doksan derecelik bir açıyla yukarı kalkınca, uçağın öne hareketi durdu ve pürüzlü zemine inmeye başladı.</p>

  <p>Tekerlekler yere değer değmez Pitt hemen koşup kumanda kabininin kapısını açtı. Kırmızı saçlı, çilli, çocuksu yüzlü bir genç onu neşeli bir gülümsemeyle karşıladı.</p>

  <p>"Günaydın. Pitt siz misiniz?"</p>

  <p>"Evet."</p>

  <p>"Haydi, atlayın o zaman."</p>

  <p>Pitt içeri girip kapıyı kapadı ve yardımcı pilot koltuğuna oturdu. "Bu bir VTOL değil mi?"</p>

  <p>"Evet," dedi pilot. "Diklemesine kalkıp iniş yapabilir. İtalyan yapımı, Scinletti 440. Çok iyi bir uçaktır, titiz bakım ister. Ama ben Verdi'den bir arya okudum mu, rahatça kontrol ederim."</p>

  <p>"Helikopter kullanmıyor musun?"</p>

  <p>"Çok titreşim yapıyor. Hem tepeden resim çekiminde hızlı uçaklarla daha iyi sonuç alınır." Pilot sustu." "Benim adım Jack Westler." Bu açıklamadan sonra elini uzatmak yerine, kumanda kolunu sonuna dek iterek uçağı yükseltmeye başladı.</p>

  <p>Yetmiş metre yüksekliğe vardıklarında, Pitt oturduğu yerde dönüp kanatların yeniden yatay duruma geçişlerini izledi. Aracın öne gidiş hızı da artarak normal uçuş düzenini aldı.</p>

  <p>Westler, "Hangi alanın foto haritasını çıkarmak istiyorsun?" diye sordu.</p>

  <p>"Hudson'un batı yakası üzerinden Albany'ye kadar olan eski tren yolu hattının."</p>

  <p>"Pek uzakta değil."</p>

  <p>"Bölgeyi bilir misin?"</p>

  <p>"Bütün yaşamım Hudson nehri vadisinde geçti. Hayalet trenden söz edildiğini duydun mu hiç?"</p>

  <p>"Aman bunu hiç açma n'lur." dedi Pitt büyük bir bıkkınlıkla.</p>

  <p>"Peki..., oldu," diyen Westler konuyu kapattı. "Film çekimine nereden başlamak istiyorsun?"</p>

  <p>"Magee'lerin evinden başlayalım." Pitt arka kabine dönüp baktı. Hiçbir aygıt görünmüyordu. "Film dedin de aklıma geldi. Kamerayla kameraman nerede?"</p>

  <p>"Kameralar, demek istiyorsun, çoğul olarak. İki kamera kullanıyoruz, mercekleri dürbün etkisi için değişik açılara ayarlanmış, uçağın alt gövdesine monte edilmiş durumda. Buradan ben yönetiyorum."</p>

  <p>"Ne kadar yükseklikten uçacaksın?"</p>

  <p>"Merceklerin odaklamasına bağlı. Yükseklik optik ve matematik hesabıyla ayarlanıyor. Şimdilik üç bin metre yüksekliğe ayarlanmış durumdayız."</p>

  <p>Vadinin uçaktan görünümü göz kamaştırıcı bir güzellikteydi. Yemyeşil alan ilkbahar bulutları altında kimi yerde yükseltiler yapıyor, kimi yerde halı gibi dümdüz uzanıyordu. İki bin metre yükseklikten" nehir tepelerin arasında kıvrılarak uzayan bir piton yılanı gibiydi. Şuraya buraya serpiştirilmiş adacıklar, küçük çaylarda bulunan basamak taşlarını andırmaktaydı. Bereketli toprak bazen bir bağ, bazen bir meyva bahçesi ya da çiftliklerle değerlendirilmişti.</p>

  <p>Üç bin metreye varınca, Westler kuzeybatıya doğru hafif bir dönüş yaptı. De Soto aşağıda küçük bir maketin minicik modeli gibi görünüyordu.</p>

  <p>"Kameralar çalışmaya başladı," dedi Westler.</p>

  <p>"Sanki büyük bir film yapımından söz eder gibisin," dedi Pitt.</p>

  <p>"Hemen hemen. Çekilen her resim bir öncekinin yüzde altmışını da kapsar. Böylece herhangi bir nesne değişik açılardan iki kez görünmüş' olur. Yerde görülmesi olanaksız şeyler farkedilir, yüzlerce, binlerce yıl önce insan eliyle bırakılmış izler görülebilir."</p>

  <p>Pitt eski hattı kolayca seçebiliyordu. Sonra birdenbire bir yonca tarlası içinde kayboluverdi. Eliyle göstererek, "Peki, ya hedef tümüyle gözden kaybolursa?"</p>

  <p>Westler uzanıp ön camdan aşağı bakarak başını salladı. "Olabilir. Söz konusu alan üzerinde tarım yapılmışsa, yerel toprak oluşumuna yabancı elementler katılmış olduğu için bitki örtüsünde belli belirsiz bir renk farkı olur. İnsan gözü bunu algılayamayabilir, fakat abartılmış film renkleriyle kolayca farkedilir."</p>

  <p>Göz açıp kapayana kadar New York eyaleti başkentinin güney sınırına varmışlardı. Aşağıda Albany limanında okyanusa açılacak gemiler görünüyordu. Büyük depoların önünden başlayan demiryolları alanı örümcek ağı gibi sarmıştı. Modern yapıların arasında eski hat hepten kaybolmuştu.</p>

  <p>Pitt, "Bir tur daha yapalım," dedi.</p>

  <p>New York Quebec-Northern'in solgun hattı üzerinden tam beş kez daha geçtiler, ama hat hiçbir yerde kollara ayrılmıyordu.</p>

  <p>Kameralar kendisinin farkedemediği bir şey saptayamamışsa, Pitt'in Manhattan Limited'i bulmak için bütün umudu Heidi Milligan'a kalıyordu.</p>

  <p>***</p>

  <p>Demiryolu müzesindeki çantada bulunan haritalar yok olmuştu. Kimin çalmış olduğuna Heidi'nin kuşkusu yoktu.</p>

  <p>O gece daha sonra Shaw otele dönmüş, sabaha dek sevişmişlerdi. Heidi uyandığındaysa gitmişti. Heidi Amiral Sandecker ile konuşmasının dinlenmiş olduğunu çok geç anlamıştı.</p>

  <p>Sevişmeleri sırasında birkaç kez Pitt'i düşünmüştü. Pitt'le sevişme bambaşka oluyordu. Onun hoyrat ve tüketici davranışı Heidi'nin de aynı biçimde karşılık vermesine yol açıyordu. Yataktaki zaman baştan aşağı bir yarışma, bir türlü kazanamadığı bir turnuva gibi geçiyordu. Pitt onu yiyip bitirmiş, kıpırdayamayacak bir durumda bitkin bırakmıştı. Bedeni her ne kadar bu durumdan hiç yakınmıyorsa da, kişiliği biraz hırpalanmış, bir erkeğin böylesi üstünlüğünü kabul etmesi pek kolay olmamıştı.</p>

  <p>Oysa Shaw'la gayet yumuşak, neredeyse saygı içinde sevişiyorlardı. Heidi tepkilerini kontrol edebiliyordu. Birlikte olunca birbirlerini besler gibiydiler, fakat ayrıldıkları anda birbirini kollayan iki gladyatör gibi açık arıyorlardı. Pitt'le seviştikten sonra tümüyle tükenmiş ve kullanılmış olduğunu hissetmişti. Shaw da kullanıyordu onu, ama amacı başkaydı, ve nedendir bilinmez, Heidi bunu pek umursamıyordu. Yeniden onunla birlikte olmayı dört gözle beklemekteydi.</p>

  <p>Müzenin kitaplık bölmesinde oturup arkasına dayandı ve gözlerini kapadı. Shaw kayıtları çalarak onu yaya bırakacağını sanmıştı. Ama demiryolları konusunda başka kaynaklar da vardı... başka arşivler, özel koleksiyonlar ya da tarih dernekleri. Fakat Shaw onun bu kaynakları araştıracak zamanı olmadığını biliyordu. O halde başka bir yol bulmalıydı. Shaw'un bilmediği bir şey vardı: Heidi kesinlikle yaya kalmamıştı bu işte.</p>

  <p>"Pekala, Bay Uyanık," diye mırıldandı kitap raflarına. "Seninle görüşeceğiz."</p>

  <p>Heidi bekçiye seslendi. Adam esneye esneye geldi, hâlâ düşüncesiz FBI ajanlarından yakınıyordu.</p>

  <p>"Eski gönderi kayıtlarınıza ve seyir defterlerine bakmak istiyorum."</p>

  <p>"Bunları katalog halinde topladık, yoksa çok yer kaplıyor tabii. Siz bana ne istediğinizi söyleyin, seve seve ararım."</p>

  <p>Heidi ne istediğini söyledi. Öğlen olduğunda aradığı bilgiyi bulmuştu.</p>
</body>
</html>
