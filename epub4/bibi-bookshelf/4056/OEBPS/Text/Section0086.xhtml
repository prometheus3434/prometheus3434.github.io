<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">85</h3>

  <p>Başbakan Sarveux'nün Rolls Royce'u, üzerinde ABD Başkanlık amblemi bulunan kocaman bir jetin önünde durdu. Arkada bulunan arabalardan inen Gizli Servis görevlileri hemen uçağın çevresini ablukaya aldılar.</p>

  <p>Rolls Royce'un içinde Sarveux uzanıp ön koltuğun arkasında ceviz bir dolap kapağı açtı. İçinden çıkardığı kristal şişeden iki bardağa viski doldurdu.</p>

  <p>"Uzun bir yol kateden çok yakın iki eski dost şerefine."</p>

  <p>"Gerçekten de öyle," dedi Başkan yorgun bir iç çekisiyle. "Eğer ikimizin bunca yıldır gizlice çalışıp bu tek ülke fikrini gerçekleştirdiğimizi duyacak olsalardı, eminim bizi kurşuna dizerlerdi."</p>

  <p>Sarveux güldü. "Belki devlet memuriyetinden atarlardı, ama kurşuna dizmezlerdi herhalde."</p>

  <p>Başkan düşünceli düşünceli viskisini yudumladı. "Ne garip... Yıllar önce genç bir Kanada milletvekiliyle göreve yeni başlamış bir senatörün bir av kulübesinde başladıkları sohbet tarihin akışını değiştiriyor."</p>

  <p>Sarveux, "Aynı düşleri paylaşan iki insanın aynı zamanda ve aynı yerde buluşmaları büyük bir rastlantı," dedi.</p>

  <p>"Kanada ve Amerika Birleşik Devletleri'nin kaynaşmaları kaçınılmaz bir şeydi. Şimdi olmasa bile belki iki yıl içinde, bilemedin iki yüzyıl içinde. İkimizin çabası salt bu tarihi öne almaya yaradı."</p>

  <p>"Umarım pişman olmayız."</p>

  <p>"Sovyetler Birliği'nin nüfusuna ve toprak alanına yakın büyüklükte birleşik bir kıta hiçbir zaman pişman olunacak bir şey değil. Aslında iki ülkenin de kurtuluşu olabilir."</p>

  <p>Serveux, "Kanada Birleşik Devletleri," dedi. "Kulağıma hoş geliyor."</p>

  <p>"Geleceği nasıl görüyorsun?"</p>

  <p>"Deniz Eyaletleri... Newfoundland, Nova Scotia ve New Brunswick... bunların tümü şu anda bağımsız Quebec yüzünde Kanada'nın geri kalanından kopmuş durumdalar. Gelecek aylar içinde onlar da birliğe katılmak için başvuracaklardır. Manitoba ve Saskatche-Wan da onları izler. Hem fazla da düşünüp zaman geçirmezler, çünkü oldum olası sizin kuzeydoğu tarım eyaletlerinizle yakın ilişki içindeydiler. Onların ardında da, sanırım İngiliz Kolumbiyası pazarlığa oturacaktır. Atlantik ve Pasifik okyanuslarındaki limanlar elden gidince, diğer eyaletler de birer birer birliğe katılmayı uygun bulacaklar."</p>

  <p>"Ya Quebec?"</p>

  <p>"Fransızlar bir süre daha bağımsızlığın sarhoşluğunu yaşarlar. Fakat ilerde ekonomik sorunların buz gibi gerçekleriyle karşılaştıkları zaman, onlar da birliğe katılmanın en mantıklı çözüm olduğunu görürler."</p>

  <p>"Ya İngiltere? Tepkileri ne olur acaba?"</p>

  <p>"Tıpkı Hindistan, Güney Afrika ve diğer sömürgelerinde olduğu gibi yaparlar. Mahzun bakışlarla veda edeceklerdir."</p>

  <p>"Peki, sen ne düşünüyorsun, dostum?"</p>

  <p>Sarveux, "Quebec Başkanlığı için adaylığımı koyacağım," dedi.</p>

  <p>"Senin yerinde olmak istemezdim. Epey çetin ve entrikalı bir savaşım olacak."</p>

  <p>"Haklısın, ama eğer kazanırsam, hepimiz kazanmış oluruz. Böylece Quebec birliğe katılma yolunda önemli bir adım atmış olur. Daha da önemlisi, James Bay'den size elektrik verilmesini ve Ungava körfezinde keşfettiğiniz petrol yatağından yararlanabilmenizi de güvence altına alabilecek bir mevkide olurum."</p>

  <p>Başkan boş bardağını koltuktan açılan masaya bıraktı ve Sarveux'ye döndü. "Danielle için üzgünüm. Henri Villon'la olan ilişkisini sana söylemem kolay olmadı. Nasıl karşılayacağını, hatta bana inanıp inanmayacağını bile bilmiyordum."</p>

  <p>"Keşke başka bir yol olsaydı..."</p>

  <p>"Ama yoktu işte."</p>

  <p>Artık söylenecek bir şey kalmamıştı. Başkan çıkmak üzere kapıyı açtı. Tam inecekken Sarveux kolundan tuttu.</p>

  <p>"Konuşulması gereken son bir sorun var aramızda," dedi.</p>

  <p>"Nedir o?"</p>

  <p>"Bu Kuzey Amerika Antlaşması... Eğer bütün yollar kapanacak olursa, antlaşma koşullarına uyması için Kanada'yı zorlayacak mısın?"</p>

  <p>"Evet," dedi Başkan; gözlerinde birden sert bir ifade belirmişti. "Artık dönüş yok. Gerekirse antlaşmayı uygulamak için zor kullanmakta hiç duraksamam."</p>
</body>
</html>
