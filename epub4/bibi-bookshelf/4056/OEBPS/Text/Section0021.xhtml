<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">20</h3>

  <p>Henri Villon, James Bay kontrol bölmesinde pencerenin karşısına geçmişti, yüzündeki memnunluk belirtisi gülümseme pencerenin pırıl pırıl camına yansımaktaydı.</p>

  <p>Roubaix'nin kementi bilmecesi alttaki büyük jeneratör katında yatıyordu.</p>

  <p>Villon'un arkasında duran Percival Stuckey'in aklı iyice karışmıştı. "Bu davranışınızı protesto ederim," dedi. "Yakışık almaz."</p>

  <p>Villon dönüp Stuckey'e buz gibi gözlerle baktı. "Bir parlamento üyesi ve Mr. Sarveux'nün içişleri bakanı olarak sizi temin ederim ki, yapacağımız test ülkemiz için son derece gereklidir. Ve yakışık alıp almayacağı da hiç önemli değil."</p>

  <p>Stuckey, "Ama böyle bir şeyi ilk kez duyuyorum," diye inatla direndi.</p>

  <p>"Tam resmi bir ağız işte," dedi Villon alayla. "Şimdi söyleyin bakalım, devletinizin sizden beklediği hizmeti yapacak mısınız?"</p>

  <p>Stuckey bir an düşündü. "Milyonlarca kilovatın çıkış değiştirmesi son derece karmaşık işlemler ve çok titiz bir zamanlama gerektiriyor. Fazla enerjinin büyük bir bölümü toprağa gidecek, ama yine de kendi sistemlerimizi adamakıllı zorlamış olacağız."</p>

  <p>"Yapabilir misiniz?" diye üsteledi Villon.</p>

  <p>"Evet." Stuckey yenilgiyi kabullenip omuzlarını düşürdü. "Ama New York'la Minneapolis arası bütün kentlerin elektriğini kesmek ne işe yarar anlayamıyorum."</p>

  <p>Villon, "Beş saniye için," dedi, Stuckey'in sorusunu duymazlıktan gelerek. "Amerika Birleşik Devletlerine verilen enerjiyi yalnızca beş dakika için keseceksiniz."</p>

  <p>Stuckey son bir kez meydan okur gibi baktıktan sonra konsol başında oturan mühendislere doğru eğildi ve birkaç düğme çevirdi. Tavandan asılı televizyon monitörleri birden canlanıp çeşitli kentlerin kuşbakışı panoramik görüntülerini vermeye başladı.</p>

  <p>Villon, "Soldan sağa doğru baktıkça renkler açılıyor," dedi.</p>

  <p>"Daha karanlık gibi görünen kentler Boston, New York ve Philadelphia." Stuckey saatine baktı. "Chicago alacakaranlık, Minneapolis'teyse güneş batmak üzere."</p>

  <p>"Eğer hâlâ gün ışığı varsa, o kentte elektrik kesildiğini nasıl anlayacağız?"</p>

  <p>Stuckey yeniden düğmeye dokundu, bunun üzerine Minneapolis monitörü kentin işlek bir yol kavşağını yakın çekim gösterdi. Görüntü o denli netti ki, Villon Üçüncü Caddeyle Hennepin Avenue'nun kesiştiği yerde sokak işaretlerini bile görebiliyordu.</p>

  <p>"Trafik ışıkları var. Bunlar sönünce anlamış oluruz."</p>

  <p>"Kanada'nın elektriği de kesilir mi?"</p>

  <p>"Yalnızca sınır kentlerinde, bağlantı terminallerinin bulunduğu yerlerde."</p>

  <p>Mühendisler konsol üzerinde çeşitli işlemler yapıp beklediler. Stuckey, Villon'a dönüp dik dik baktı. "Bu işin sorumluluğunu kesinlikle üzerime almıyorum."</p>

  <p>Villon, "İtirazlarınız unutulmayacaktır," dedi.</p>

  <p>Villon monitörlere bakarken son anda duyulan kararsızlık geçti içinden. Yapmak üzere olduğu şeyin bütün ağırlığı omuzlarına çöküverdi. Beş saniye. Hafife alınamayacak bir uyarı. Sonra Villon bütün korkusunu yenip başıyla işaret verdi.</p>

  <p>"Başlayın."</p>

  <p>Amerika Birleşik Devletleri'nin dörtte birlik alanı karanlığa gömüldü.</p>

  <p>&nbsp;</p>
</body>
</html>
