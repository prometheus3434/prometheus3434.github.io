<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">68</h3>

  <p>Alan Mercier üzerinde SON DERECE GİZLİDİR yazılı dosyayı ikinci kez okudu. Aklı duracak gibi olmuştu. İkide bir baş sayfalara dönüp yeniden bakıyor, aklını başında tutmaya çalışıyordu, fakat her defasında okuduklarının gerçek olabileceğine inanmakta güçlük çekiyordu. Elinde tık tık eden bir saatli bombayı tutar gibiydi.</p>

  <p>Başkan karşısında oturmuş, sabırla beklemekteydi. Odanın ezici sessizliği arada bir şöminedeki odunların çıtırdamasıyla bozuluyordu. Geniş masa üzerinde iki yemek tepsisi karşılıklı oturan adamları ayırmaktaydı. Mercier'in yemek yiyecek hali kalmamıştı, fakat başkan büyük bir iştahla yemeğini yedi.</p>

  <p>Neden sonra Mercier dosyayı kapatıp ağır ağır gözlüğünü çıkardı. Bir süre duraksadıktan sonra başını kaldırıp Başkan'a baktı. "Sormadan edemeyeceğim," dedi. "Bu çılgınca plan gerçek midir?"</p>

  <p>"Son tümceyi bitiren noktasına kadar."</p>

  <p>"Olağanüstü bir şey," dedi Mercier iç geçirerek. "İtiraf ederim."</p>

  <p>"Bende öyle düşünüyorum."</p>

  <p>"Bunca yıl hiç açık vermeden bu düzeye getirebilmemiz olacak iş değil."</p>

  <p>"Yalnızca iki kişinin bildiği bir şeyi gizli tutmak sanıldığı kadar zor değil."</p>

  <p>"Demek dışişlerinden Doug Oates biliyordu."</p>

  <p>"Başkanlığı devraldıktan sonra," diye açıkladı Başkan. "Planı eyleme dönüştürecek yetkiyi edindikten sonra atılacak ilk ve en kaçınılmaz adım, dışişleri bakanlığını haberdar etmekti."</p>

  <p>Mercier, "Fakat ulusal güvenlik dairesine çıtlatmayı uygun görmediniz," dedi sesinde belirgin bir soğuklukla.</p>

  <p>"Kişisel bir şey değildi. Alan. Gerekli aşamalar yapıldıkça çemberi genişletiyorum."</p>

  <p>"Demek şimdi benim sıram."</p>

  <p>Başkan başıyla doğruladı. "Şimdi senden ve adamlarından Kanada'da benim kafama uygun etkin kişileri bize bağlayıp örgütlemenizi istiyorum."</p>

  <p>Mercier cebinden bir mendil çıkarıp yüzünde biriken teri sildi. "Eğer bu plan geri teperse, ardından da siz ulusal iflasımızı ilan ederseniz..." Sonunu söylemeye gerek görmedi.</p>

  <p>"Geri tepmeyecek," dedi Başkan.</p>

  <p>"Biraz fazla ileri gitmiş olmayasınız."</p>

  <p>"Ama eğer kabul edilirse, ne gibi fırsatlar doğuracağını düşün."</p>

  <p>"Bunun ilk göstergesi pazartesi günü Kanada parlamentosunda açıklama yaptığınız zaman belli olacak."</p>

  <p>"Evet, o zaman ilan etmiş olacağım."</p>

  <p>Mercier dosyayı masanın üzerine bıraktı. "İtiraf edeyim, Başkanım, Quebec bağımsızlığını alırken sessiz kalmanızı çılgınlık olarak nitelendirmiştim. Şimdi bu çılgınlığın gerisindeki mantığı anlıyorum."</p>

  <p>"Uzun bir koridora çıkan ilk kapıyı açmış oluyoruz," dedi Başkan filozofça.</p>

  <p>"Ama Kuzey Amerika Antlaşmasının bulunmasına biraz fazlaca güvenmiyor musunuz?"</p>

  <p>"Korkarım haklısın." Başkan pencereden Washington sokaklarına baktı, fakat gözü bir şey görmüyordu. "Fakat eğer Hudson nehrinde pazartesine dek bir mucize olursa, bayrağımızın biçimini değiştirmeye başlayabiliriz."</p>
</body>
</html>
