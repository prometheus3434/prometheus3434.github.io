<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">3</h3>

  <p>New York Quebec Demiryolu Şirketinin bilet sorumlusu olan Sam Harding, istasyon platformunda durmuş, şiddetli fırtınanın söğüt ağaçlarını nasıl eğdiğini gördükçe, cehennem gibi bir gece, diye düşünüyordu.</p>

  <p>Bölgeyi kavuran sıcak dalgasının sonuydu. Wacketshire'in haftalık gazetesi 1880 yılından bu yana en sıcak mayıs ayının yaşandığını yazmıştı. Ama bu gece önce şimşeklerle başlayan fırtına, bir saat içinde ısının on beş derece düşmesine neden olmuştu. Harding pamuklu gömleğini kamçılayan rüzgârla titredi. Bunaltan rutubet bir yandan da terlemesine yol açmıştı.</p>

  <p>Aşağıda, nehirde bir dizi tekne ters akıntıya karşı gıdım gıdım yol almaktaydı. Köprünün altından geçerlerken, soluk ışıkları bir kayboldu, bir göründü.</p>

  <p>Harding'in istasyonu köyün dışında sayılırdı. Tren yolları burada kesiştikten sonra ana yol kuzeye, Albany'e doğru uzarken, tali yol Deauvilie - Hudson nehri köprüsünden geçerek Coiumbiaville'e gitmekteydi. Oradan da New York'a sapıyordu.</p>

  <p>Daha tek bir damla düşmemiş olmasına karşın, hava yağmur kokusuyla doluydu. Harding T Model Ford'unun tentesini çekip istasyona girdi.</p>

  <p>Western Union'un gece görevlisi Hiram Meechum satranç takımının üzerine kapanmış, başka bir istasyondaki telgrafçı arkadaşıyla telgraf hattında satranç oynuyordu. Pencere çerçevelerinin rüzgâr altında çıkardığı gevrek sesler, aygıtın çıkardığı kesik tıkırtılarla yarışır gibiydi. Harding gaz sobasının üstünde duran kahveyi alıp fincanını doldurdu.</p>

  <p>"Kim kazanıyor?"</p>

  <p>Meechum başını kaldırıp baktı. "Epey zorluyor beni." Karşısından gelen sinyallere göre taşları oynattı. "Pek umudum kalmadı."</p>

  <p>Harding yelek cebinden saatini çıkarıp baktı, "Mathattan Limited on iki dakika gecikti," dedi kaşlarını çatarak.</p>

  <p>"Herhalde fırtına yüzündendir," dedi Meechum. Kendi hamlesini sinyalle bildirip arkasına dayandı ve ayaklarını uzattı.</p>

  <p>Çok yakında bulunan bir ağaca çarpan yıldırım bir anda yeri aydınlatarak istasyonun bütün duvarlarını sarstı. Harding dumanı tüten kahvesini yudumlarken, içinden yıldırımsavarın işler durumda olması. için dua ediyordu. Birden çınlayan telefon sesi düşüncelerini dağıtıverdi.</p>

  <p>Meechum, "Hareket memurudur," dedi kayıtsızca. "Limited'in gecikmesini bildirmek için arıyordur."</p>

  <p>Harding ahizeyi kulağına yerleştirdi. "Wacketshire."</p>

  <p>Albany'den arayan hareket memurunun sesi fırtına nedeniyle kesik kesik geliyordu. "Köprü... köprüyü görebiliyor musunuz?"</p>

  <p>Harding doğu yönündeki pencereye baktı. Karanlıkta beş metre uzağı bile seçemiyordu. "Göremiyorum. Bir daha şimşek çakmasını beklemek zorundayım."</p>

  <p>"Yerinde duruyor mu?"</p>

  <p>Harding, "Neden durmayacakmış?" dedi sinirlenerek.</p>

  <p>"Az önce nehirden geçen bir tekne kafilesinin kaptanı aradı. Söylediğine göre, köprünün kirişlerinden biri düşüp mavnalarından birine hasar vermiş. Burada herkes panik içinde. Columbiaville istasyon sorumlusu da Limited'in geciktiğini söylüyor."</p>

  <p>"Merak etmesinler. Tren daha Wacketshire'e gelmedi."</p>

  <p>"Emin misin?"</p>

  <p>Harding bu sorunun yersizliğine şaşırdı. "Yahu, istasyonumdan tren geçip geçmediğini bilirim herhalde, değil mi?"</p>

  <p>"Çok şükür zamanında yetiştik." Hareket memurunun sesindeki rahatlama hattaki tüm bozukluğa karşın belli oluyordu. "Limited'de en az doksan yolcu ve personel olduğu gibi, eklenen özel hükümet vagonunda Washington'dan önemli biri de var. Hemen bayrak sallayıp durdurun, sonra ilk fırsatta köprüyü bir yoklayın."</p>

  <p>Harding telefonu kapayıp duvarda bulunan kırmızı camlı gemici fenerini aldı, yeterince gaz olup olmadığını anlamak için şöyle bir salladıktan sonra fitilini yaktı. Meechum merak dolu gözlerle onu izlemekteydi.</p>

  <p>"Limited'i durduracak mısın?"</p>

  <p>Harding başını sallayarak doğruladı. Albany'den köprünün bir kirişinin düştüğünü bildirdiler. Tren geçmeden önce bir kontrol edilmesini istiyorlar."</p>

  <p>"Semafor fenerini de yakayım mı?"</p>

  <p>Dışarıdaki rüzgâr uğultusunu delen bir düdük sesi duyuldu. Harding kulak kabartıp sesin uzaklığını hesaplamaya çalıştı. Düdük bir daha çınladı, bu kez daha yakından gelmişti.</p>

  <p>"Zaman yok. Bunu sallayarak durdururum..."</p>

  <p>Birden kapı ardına kadar açıldı, eşikte bir yabancı dikilmiş, odanın içini gözleriyle taramaktaydı. Tıpkı bir jokey gibi ince yapılı ve kısaydı, sapsarı bıyıkları ve saçları vardı. Başındaki Panama stili hasır şapka, İngiliz kesimi bir takım giysi ve kahverengi deri süet karışımı kunduralarıyla yabancının Giyimine büyük özen gösterdiği belli oluyordu. Ama adamın en çok dikkati çeken özelliği, ince, kadınımsı elinde tutmakta olduğu otomatik tabancaydı.</p>

  <p>Meechum, "Hey, ne oluyor yahu?" diye homurdandı.</p>

  <p>"Bir soygun oluyor, baylar," dedi yabancı hafif güler gibi. "Yeterince belli sanıyordum."</p>

  <p>Harding, "Sen delirmişsin," diye atıldı. "Bizim soyulacak neyimiz var ki?"</p>

  <p>"İstasyonunuzda bir kasa var," dedi yabancı, başıyla köşedeki çelik kutuyu işaret ederek. "Kasalarda da genellikle değerli şeyler bulunur. Örneğin, işçi maaşları falan, ha?"</p>

  <p>"Bayım, bir demiryolunu soymak federal bir suçtur. Hem Wacketshire tarım bölgesidir. Buraya işçi maaşları falan gönderilmez. Yahu, bankamız bile yok burada be."</p>

  <p>"Tutup sizinle Wacketshire'in ekonomisini tartışacak değilim." Adam tabancanın horozunu kaldırdı. "Kasayı açın."</p>

  <p>Tren düdüğü bu kez oldukça yakından geldi. Harding deneyimle, trenin çeyrek mil uzaklıkta olduğunu anlamıştı. "Pekâlâ," dedi adama. "Ne istersen yaparız, yalnız önce Limited'e işaret vermem gerek."</p>

  <p>Silah birden patladı ve Meechum'un satranç takımı yerinden uçarak taşları darmadağın oldu. "Bir daha tren durdurmak gibi saçmalıklar duymak istemiyorum. Bir an önce kasayı açsanız iyi olur."</p>

  <p>Harding dehşet içinde büyümüş gözlerle adama bakıyordu. "Anlamıyorsun. Köprü yıkılmış olabilir."</p>

  <p>"Anladığım kadarıyla, bir uyanıklık yapmak istiyorsunuz."</p>

  <p>"Tanrı adına yemin..."</p>

  <p>"Yalan söylemiyor," diye araya girdi Meechum. "Az önce Albany'den köprünün yıkılmış olduğu haberi geldi."</p>

  <p>Harding, "Lütfen bizi dinle," diye yalvardı. "Yüz kişinin ölümüne neden olabilirsin." Yüzü bembeyaz olmuştu, Tren iki yüz metre öteden bir kez daha seslendi. "Tanrı aşkına..."</p>

  <p>Meechum, Harding'in elindeki feneri kaptığı gibi açık kapıya doğru kendini attı. Silâh bir kez daha patladı. Kalçasına yediği mermiyle Meechum kapıya erişemeden yere kapaklandı. Dizlerinin üstünde doğrulup feneri dışarı atmak için kolunu açtı. Hasır şapkalı adam Meechum'un bileğini tuttu, aynı anda öbür eliyle silahın namlusunu kafasına indirip bir tekmede kapıyı kapadı.</p>

  <p>Harding'e dönüp, "Aç kasayı," diye hırladı.</p>

  <p>Meechum'un muşamba zemini kızıla boyayan kanı, Harding'i altüst etmişti; robot gibi söyleneni yaptı. Kasanın şifre düğmesini çevirdi, tren beş altı metre öteden geçip giderken, Pulman vagonların ışıkları istasyonu kesik kesik aydınlattı. Son vagonun da tekerleklerinden çıkan takırtının kesilmesi bir dakikayı geçmemişti. Tren köprüye doğru yoluna devam ediyordu.</p>

  <p>Harding kasayı açıp yana çekildi. İçinde küçük, sahibi çıkmayan birkaç paket, eski seyir defterleri ve para kutusu vardı. Soyguncu kutuyu alıp içindekileri saydı.</p>

  <p>"On sekiz dolar on dört sent," dedi kayıtsız bir sesle. "Hiç de göz doyurucu bir miktar değil, ama hiç olmazsa birkaç gün karnımı doyurur."</p>

  <p>Adam kâğıt paraları özenle katlayıp deri cüzdanına yerleştirdikten sonra bozuk paraları da cebine attı. Boş kutuyu bir yana fırlatıp Meechum'un üzerinden atladı ve fırtınanın içine dalıp kayboldu.</p>

  <p>Meechum inleyerek yattığı yerde kıpırdandı. Harding eğilip arkadaşının başını kaldırdı. "Tren ne oldu?..." diye mırıldandı Meechum.</p>

  <p>Harding, "Fena halde kan kaybediyorsun," diyerek cebinden bir mendil çıkarıp kanamakta olan yaranın üzerine bastırdı.</p>

  <p>Aldığı iki yaranın acısıyla dişlerini sıkan Meechum donuk gözlerle Harding'e baktı. "Doğu yakasını ara... sor bakalım tren ne durumda."</p>

  <p>Harding arkadaşının başını yavaşça yere bıraktı. Verici devresini açıp ahizeye bağırmaya başladı. Karşıdan yalnızca sessizlik geliyordu. Gözlerini yumup içinden bir dua geçirdi ve yine denedi. Nehrin öbür yakasına uzanan hat ölüydü. Bu kez Albany'deki hareket memurunu aradı. Yine yanıt yoktu.</p>

  <p>"Kimseyle görüşemiyorum." Ağzının içinde act bir tat vardı. "Fırtına bütün hatları bozmuş."</p>

  <p>O sırada telgraf aygıtının tıkırtısı duyuldu. Meechum, "Telgraf hattı hâlâ işler durumda," dedi. "Standish olmalı bu, oyuna devam ediyor."</p>

  <p>Acı içinde sürünerek masaya yaklaştı ve gelmekte olan sinyalleri keserek ivedi durumu bildirdi. Sonra her iki adam korku içinde birbirlerine baktılar. Sabah olunca nasıl bir haber alacaklarının düşüncesiyle ürperiyorlardı. Açık duran kapıdan içeri rüzgâr dolmuş, sağda solda bırakılmış kâğıtları uçurmaktaydı.</p>

  <p>Meechum, "Albany'e haber ileteyim bari," dedi sonunda. "Sen de git köprüye bir bak."</p>

  <p>İçinde kabaran panik duygusuyla Harding sanki bir düş görüyormuşçasına tren yoluna çıktı ve koşmaya başladı. Kısa zamanda soluk soluğa kalmış, kalbi yerinde duramayacakmış gibi atmaya başlamıştı. Deauville - Hudson köprüsüne batı yakasından girdi ve düşe kalka koşmaya devam etti. Köprünün ortasına gelmeden durdu.</p>

  <p>Buz gibi bir mide bulantısı bir anda her yanını kapladı. Dehşet içinde, inanamayan gözlerle bakıyordu.</p>

  <p>Köprünün tam ortasında büyük bir boşluk vardı. Orta kesim, elli metre aşağıda akan Hudson nehrinin soğuk suları içinde kaybolmuştu. İçinde kadın, çoluk çocuk yüz kişi bulunan tren de kayıptı.</p>

  <p>"Öldü... hepsi öldü!" diye çaresizlik içinde inledi Harding. "Topu topu on sekiz dolar on dört sent için."</p>

  <p>&nbsp;<br /></p>
</body>
</html>
