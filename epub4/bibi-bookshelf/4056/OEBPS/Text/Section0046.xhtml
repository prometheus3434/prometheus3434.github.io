<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">45</h3>

  <p>"Lanet olsun!" dedi Pitt. "Bir tane daha var!" "Ne yapayım şimdi?" Hoker'ın sesi yalvarır gibiydi.</p>

  <p>Herkes Pitt'in ağzından çıkacak komutu beklemekteydi. Bütün gözler ona çevrilmiş, böyle olağanüstü bir durum karşısında gösterdiği soğukkanlılığı şaşkınlık içinde izlemekteydi. Amiral Sandecker'in onu neden bu denli el üstünde tuttuğu da bir kez daha kanıtlanmış oluyordu. Doğaüstü denebilecek bu olayda gerçekten de işin başında tam adamı bulunmaktaydı.</p>

  <p>Aklından geçenleri okumak olanaksızdı. Yüzündeki ifade yalnızca bir tek şey açığa vuruyordu: Meraklı incelemenin yerini alan büyük bir öfke.</p>

  <p>Hayalet trene gözünü yumup saldırışını anımsadı. Bu kez de aynı oyunu yinelemenin kaybettireceği bir şey yoktu. Hoker'a başıyla işaret etti. "Tosla hergeleye!"</p>

  <p>Birden odadakilerin havası değişiverdi. Herkes Pitt'in bu komutundan cesaret almıştı. O ana dek hortlak olarak kabul ettikleri şeyin kimliğini ortaya çıkarmak tek amaç haline gelmişti artık.</p>

  <p>Araştırma aracı kapı girişini tutan görüntüye bindirdi. Önce hiçbir direnç yok gibiydi. Bulanık şekil yol verir gibi oldu, fakat sonra öne doğru yaptığı bir hareketle aracı kucakladı. Kameralarda tüm görüntü gitmiş, yalnızca belirsiz gölgeler yansıtmaya başlamışlardı.</p>

  <p>Pitt, "Anlaşılan sevimli hayaletimizin eti kemiği de varmış," dedi.</p>

  <p>Hoker, "Bebek kumanda düğmelerine karşılık vermiyor," dedi. "Sanki çok pişmiş bir muhallebi kasesindeymiş gibi."</p>

  <p>"Geri almaya çalış."</p>

  <p>"Gitmiyor. Bu şeyler her neyse, Bebek'in hareketini engelliyorlar."</p>

  <p>Pitt konsol üzerindeki aygıtlara baktı. "Yön göstergesi neden zorlanıyor?"</p>

  <p>Hoker, "Adamlar Bebek'le güreşiyorlar galiba," dedi. "Başka bir yöne çekmeye çalışıyorlar herhalde."</p>

  <p>"Kameralar dışında bütün sistemleri kapat."</p>

  <p>"Ya ışıkları?"</p>

  <p>"Onları da kapat. Bu ağır elli hortlaklar da Bebek'in güç kaynağını susturduklarını sansınlar."</p>

  <p>Ekranlar artık yalnızca karanlığı gösteriyorlardı. Ölüm gibi soğuk görüntü ara sıra küçük kıpırtılarla canlanıyordu. O anda kontrol odasına giren bir yabancı odada bulunan herkesi geri zekâlı sanırdı. Kapkara televizyon ekranlarını gözlerini ayırmadan izleyen bunca insan, herhalde bir psikiyatrist için bulunmaz bir çalışma konusu olurdu.</p>

  <p>Dakikalar birbirini izledi, yarım saat sonunda hâlâ bir değişiklik yoktu. Sonra yavaş yavaş ekran biraz aydınlanır gibi oldu.</p>

  <p>Pitt, "Ne oluyor dersin?" diye sordu Hoker'a.</p>

  <p>"Bilemem. Devreler kapanınca sistemleri de okuyamıyorum."</p>

  <p>"Bilgisayarların rapor verebileceği bir süre devreyi aç."</p>

  <p>"Bir saniye sürmez bile."</p>

  <p>"Tamam."</p>

  <p>Hoker'ın düğmeye basmasıyla araştırma aracı bilgisayarlara haber göndermeye başladı. Bu bilgi hemen bilgisayar ekranında belirdi. Hoker hemen düğmeyi kapadı.</p>

  <p>"Dört yüz metre öteye, sıfır yirmi yedi dereceye doğru ilerliyorlar. Derinlik on üç metre."</p>

  <p>Gunn, "Yukarı çıkıyor," dedi.</p>

  <p>"Sancak yanımızdan çeyrek mil ötede yüzeye çıkıyor," diye doğruladı.</p>

  <p>Kamera merceklerini örten bulanıklık dağılır gibi oldu. Bir ara video ekranları parlak bir portakal rengiyle doluverdi. Buzlu cam ardından izleniyormuş gibi insan biçimleri belirdi.</p>

  <p>"Güneş göründü," Hoker. "Bebek yüzeye çıktı."</p>

  <p>Pitt koşar adımlarla geminin kumanda köprüsü! ne çıktı, dümene asılı duran dürbünü kaptığı gibi nehirin karşı tarafını taramaya başladı.</p>

  <p>Gökyüzünde tek bir bulut bile yoktu. Durgun su sabah güneşini yansıtıyordu. Görülebilen araçlar, Quebec yönüne doğru yol alan bir tankerle beş tane her biri değişik yöne bakan balıkçı teknesiydi.</p>

  <p>Gunn, Pitt'in yanına geldi. "Bir şey görebildin mi?"</p>

  <p>"Hayır, geç kaldım," dedi Pitt. "Bebek gitti."</p>

  <p>"Gitti mi?"</p>

  <p>"Kaçırdılar, desem daha doğru olur. Şuradaki balıkçı teknelerinden birinde olabilir." Pitt dürbünü Gunn'a verdi. "Benim tahminim, şu mavi teknede olması... ya da dümen kabini sarı olan şu kırmızı teknede. İkisinin de ağları gerilmiş, güvertelerinde olup biten görünmüyor."</p>

  <p>Gunn bir süre ses çıkarmadan dürbünle baktı. Sonra dürbünü indirip, "Bebek iki yüz bin dolarlık bir aygıttır," dedi öfkeyle. "Bu adamlara engel olmalıyız."</p>

  <p>"Korkarım, Kanadalılar yabancı bir geminin kendi karasularında balıkçı teknelerine zor kullanmasını hoş karşılamazlar. Hem kendi operasyonumuzu da elden geldiğince gizli tutmak zorundayız. Başkan parayla yenileyebileceğimiz bir aygıt yüzünden tatsız bir olay çıkmasını istemez."</p>

  <p>Gunn, "Ama bu haksızlık yahu," diye homurdandı.</p>

  <p>"Ne kadar haklı olursak olalım, öfkemizi yutmak zorundayız," dedi Pitt. "Şimdi önümüzdeki sorun, bu işin kim tarafından ve neden yapıldığını bulmak. Bu adamlar yalnızca önüne çıkanı yürüten sporcu dalgıçlar mı, yoksa bizimle ortak bir amaçları mı var?"</p>

  <p>Gunn, "Ekranlara bakarsak bir şey öğrenebiliriz belki," dedi.</p>

  <p>"Çok doğru," dedi Pitt gülümseyerek. "Tabii eğer fişini çekmedilerse..."</p>

  <p>Kontrol odasına döndüklerinde, içeride elektrikli bir hava vardı. Heidi bir koltuğa oturmuş titremekteydi; yüzünün tüm rengi uçmuş, gözleri boş bakıyordu. Genç bir bilgisayar mühendisi elinde bir bardak konyak, Heidi'ye içmesini öğütlüyor, sakinleştirmeye çalıyordu. Heidi sanki yeni bir hortlak görmüş gibiydi.</p>

  <p>Hoker ve üç mühendis boşu boşuna kontrol düğmeleriyle oynayıp duruyorlardı. Pitt onları görür görmez araştırma aracıyla her türlü bağlantının kesilmiş olduğunu anladı.</p>

  <p>Hoker başıyla Heidi'yi gösterdi. "Ona ne oldu?"</p>

  <p>"Gördüğü bir şey onu altüst etti."</p>

  <p>"Monitorda gördüğü bir şey mi?"</p>

  <p>"Yayın kesilmeden hemen önce," diye açıkladı Hoker. Sana banttan göstereyim bak."</p>

  <p>Pitt izlemeye başladı. Karanlık ekranlar yeniden aydınlandı, sonra aracın yüzeye çıkışını bir kez daha izlediler. Güneşin parıltısı bir görünüyor, bir yok oluyordu.</p>

  <p>Pitt, "Burası tam Bebek sudan çıkarılırken," dedi.</p>

  <p>"Evet," dedi Hoker. "Ama asıl şimdi izle."</p>

  <p>Görüntü bir anda bütün ekranlarda birden bozuldu, sonra ansızın sol baştaki ekran karardı.</p>

  <p>Hoker, "Sakar herifler," diye yakındı acı acı. "Nasıl duyarlı bir aygıt olduğunu anlayamadılar. Bebek'i iskele yanındaki kamerası üzerine düşürüp tüpü kırdılar."</p>

  <p>O anda Bebek'in örtüldüğü kefen gibi madde iyice belirlendi.</p>

  <p>"Plastik bu," dedi Gunn. "İnce bir plastik örtü."</p>

  <p>"Şimdi anlaşıldı," dedi Pitt. "İşte bunlar da sevimli hayaletlerimiz."</p>

  <p>Kauçuk balık adam giysileri içinde iki adam diz çöküp araştırma aracını incelemeye başlamışlardı.</p>

  <p>Gunn, "Yazık, maskeleri var, yüzlerini göremiyoruz."</p>

  <p>Hoker, "Ama bir tanesini şimdi göreceğiz," dedi. "Dikkat edin."</p>

  <p>Lastik çizmeli, blucinli bir çift bacak kameralara doğru yaklaştı. Bacakların sahibi dalgıçların arkasında durup eğildi ve kamera merceklerine doğru baktı.</p>

  <p>İngiliz komandosu stilinde omuzlan ve dirsekleri deri yamalı bir kazak gitmişti. Başındaki yün örgü kep bir yana kaymış, kırlaşan saçları düzenli bir biçimde kulaklarının arkasından geriye taranmıştı. Altmışına yakın görünüyordu, fakat Pitt'in tahminine göre gerçek yaşından genç gösteren bir adamdı.</p>

  <p>Adamın yüzünde acımasız bir ifade vardı, tehlikelere alışkın olanlara özgü bir nitelik...</p>

  <p>Ansızın adamın gözleri büyüdü ve yüzünde büyük bir öfke belirdi. Dudaklarından sessiz sözcükler dökülürken hemen görüntüden kaçtı.</p>

  <p>Pitt, "Dudak hareketlerinden okumasını pek biim em," dedi. "Ama sanki, 'Sizi gidi budalalar,' demiş gibi geldi."</p>

  <p>Sonra araştırma aracının üstüne keten bir örtü kapandı ve kameralar son kez karanlığa gömüldüler.</p>

  <p>Hoker, "İşte hepsi bu kadar," dedi. "Bundan bir dakika sonra yayın devresi kesildi ve tüm bağlantı kayboldu."</p>

  <p>Heidi oturduğu koltuktan kalkıp düşte gibi konsola doğru yürüdü. Dudakları titreye titreye ekranları gösteriyordu. "Bu adamı tanıyorum," dedi zor duyulur bir sesle. "Görüntüdeki adamın... kim olduğunu biliyorum."</p>
</body>
</html>
