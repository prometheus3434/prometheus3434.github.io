<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h3 style="margin-bottom:2.4pt;mso-para-margin-bottom:.2gd">13</h3>

  <p>Dışişleri Bakanlığını Londra'da Peter Beasely'den iyi kimse bilemezdi. Tam otuz yıldan beri her türlü kayıtların bulunduğu kütüphanede şeflik görevi yaptığından, İngiltere'nin uluslararası ilişkileri konusunda rakipsiz bir uzmandı. En büyük özelliği de, geçmişte hasıraltı edilmek istenen siyasal gafları, diplomatik skandalları açığa çıkarmasıydı.</p>

  <p>Beasely elini saçlarında gezdirdikten sonra geniş bir tepsi içinde bulunan pipolardan bir tanesini aldı. Masasının üstünde duran resmi yazıyı alıp burnuna götürdü ve tıpkı bir kedinin pek hevesli olmadığı bir yemeği koklaması gibi birkaç kez kokladı.</p>

  <p>"Kuzey Amerika Antlaşması," dedi yüksek sesle. Odada kimse yoktu. "Hiç böyle bir şey duymadım."</p>

  <p>Yardımcıları duysalardı, bu yargıyı bir Tanrı buyruğu gibi hemen kabullenirlerdi. Eğer Beasely'yin bu antlaşmadan haberi yoksa, demek böyle bir antlaşma hiçbir zaman olmamıştı.</p>

  <p>Piposunu yakıp bir süre dumanına baktı. 1914 yılı diplomaside aristokratik şaşaanın son zamanlarıydı. Bunu izleyen yıllarda uluslararası ilişkiler daha çok mekanik manevralara dönüşmüş, derinlik diye bir şey kalmamıştı.</p>

  <p>O sırada sekreteri kapıdan başını uzatıp içeri baktı. "Bay Beasely."</p>

  <p>Beasely dalgın dalgın sesin geldiği yöne baktı. "Evet, Bayan Gosset?"</p>

  <p>"Ben yemeğe çıkıyorum."</p>

  <p>"Yemeğe mi?" Yelek cebinden saatini çıkarıp baktı. "Ooo, öğlen olmuş farkında değilim. Nerede yiyeceksin? Biriyle buluşacak mısın?"</p>

  <p>Bu iki beklenmedik soru genç kızı adamakıllı şaşırttı. "Yok, hayır, tek başıma çıkıyorum. Glendower Place'de açılan şu yeni Hint lokantasına gitmeyi düşünüyordum."</p>

  <p>"Tamam o zaman," diye sonucu bildirdi Beasely. "Demek birlikte yiyoruz."</p>

  <p>Bu davet pek ender olan bir şeydi ve Gosset'i şaşkına çevirmişti.</p>

  <p>Beasely onun bu şaşkınlığını farkedip gülümsedi. "Aslında bir artniyetim var, Bayan Gosset. Bunu bir rüşvet olarak da kabul edebilirsin. Eski bir antlaşmayı araştıracağım, yardımına gereksinmem var. Dört tane göz, iki gözden daha hızlı çalışır. Bu işe fazla zaman harcamak istemiyorum."</p>

  <p>Bayan Gosset pardösü ve çantasını alır almaz hemen dışarı çıktılar. Beasely şemsiyesini sallayarak bir taksi durdurdu.</p>

  <p>Beasely, "Great Smith Sokağı, Sanctuary Binası." diye adresi verdi sürücüye.</p>

  <p>Bayan Gosset, "Dışişlerinin Londra'da beş ayrı yerde arşivi varken, nasıl hangisine gideceğinizi biliyorsunuz, şaşıyorum," dedi.</p>

  <p>"1914 yılında Amerika'yla yapılan yazışmalar Sanctuary Binasının ikinci katında, doğu kesimindeki raflardadır."</p>

  <p>Hayranlık içinde yutkunan genç kız yolculuğun geri kalan bölümünde bir daha konuşmadı. Binaya geldiklerinde Beasely sürücüye parayı ödedi ve birlikte içeri girdiler. Kimliklerini gösterip güvenlik defterini imzaladıktan sonra eski bir asansörle ikinci kata çıktılar. Bsusely hiçbir yere sapmadan aklındaki bölüme yürüyordu.</p>

  <p>"Sen Nisan ayına bak, ben Mayısa."</p>

  <p>"Hâlâ ne aradığımızı söylemediniz bana," dedi Bayan Gosset.</p>

  <p>"Kuzey Amerika Antlaşmasıyla ilgili herhangi bir atıf."</p>

  <p>Bayan Gosset bu açıklamayı yetersiz buldu, ama Beasely arkasını dönmüş, içinde sararmış belgeler ve yazışmaların bulunduğu deri kaplı bir dosyanın içine gömülmüştü bile. O da yazgısına boyun eğip 1914 Nisan yazışmalarını kapsayan dosyayı karıştırmaya başladı.</p>

  <p>Dört saat süren arama ve o süre boyunca Bayan Gosset'in midesinden çıkan gurultular sonunda hiçbir şey bulamamışlardı. Beasely dosyaları yerleştirirken düşünceliydi.</p>

  <p>"Bağışlayın, Bay Beasely, ama yemek yiyecektik hani?"</p>

  <p>Beasely saatine baktı. "Çok özür dilerim. Yine daldım galiba. Bari seni bir akşam yemeğine götürmeme izin ver."</p>

  <p>Bayan Gosset, "Kabul," dedi içini çekerek.</p>

  <p>Tam çıkış defterini imzaladıkları sırada Beasely güvenlik görevlisine, "Devlet sırları kasasına bakmak istiyorum," dedi "Güvenlik belgem bu yetkiyi veriyor bana."</p>

  <p>"Evet, ama yanınızdaki hanım yetkili değil," dedi üniformalı görevli. "Onunki yalnız kütüphane için geçerli."</p>

  <p>Beasely genç kızın omzunu okşadı. "Ne olur, biraz daha sabret. Birkaç dakikayı geçmez."</p>

  <p>Beasely görevlinin arkasına takıldı, üç kat aşağı inerek bodruma geldiler. Burada beton duvarda çelik bir kapı vardı. İki tane büyük asma kilit açıldı.</p>

  <p>"Sizi içeri kilitlemek zorundayım," dedi görevli.</p>

  <p>"Duvarda bir telefon var. Çıkmak istediğiniz zaman otuz ikiyi çevirin."</p>

  <p>"Biliyorum, teşekkür ederim."</p>

  <p>1914 ilkbaharına ait gizli belgeler dosyası kırk sayfa kadardı ve hiç de öyle ortalığı sarsacak bir bilgi yoktu. Beasely tam dosyayı yerine koyacakken,, tuhaf bir şey gözüne çarptı.</p>

  <p>Birkaç dosya tümü aynı hizada olan diğerlerinden bir santimetre kadar ileri çıkmıştı. Beasely bunları yerlerinden çıkarıp aldı.</p>

  <p>Bu sıraya yeni bir dosya konduğu için sıkışma olmuş ve düzenleri bozulmuştu. Beasely yeni dosyanın kapağını açtı. Başlık sayfasında "Kuzey Amerika Antlaşması" yazılıydı.</p>

  <p>Metal masaya oturdu ve okumaya başladı.</p>

  <p>On dakika sonra Beasely geceyarısı mezarlıkta omzuna dokunulmuş bir adam gibi olmuştu. Titreyen elleriyle duvardaki telefonun numarasını çevirmekte güçlük çekti.</p>
</body>
</html>
