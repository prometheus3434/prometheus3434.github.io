<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">5</h1>

  <p style="text-align: justify;">Kurt Wallander, bir tabelanın Stjârnsund harabesini gösterdiği yerde E 14 yolundan saptı. Arabadan inerek işedi. Rüzgâr aracılığıyla Sturup Havaalanı'ndaki jet motorlarının gürültüsünü duyabiliyordu. Tekrar arabaya binmeden önce ayakkabısının altındaki çamuru sıyırdı. Hava değişimi aniden çıkagelmişti. Arabasındaki termometre dışarısının sıcaklığını beş derece olarak gösteriyordu. Yola devam ederken gökyüzünde dağınık bulutlar geziniyordu.&nbsp;</p>

  <p style="text-align: justify;">Kale harabesinin hemen arkasında moloz yol ayrılıyordu, o ise sola yöneldi. Bu yolu daha önce hiç kullanmamış olmasına rağmen doğru yol olduğunu biliyordu. Bu yol ona tarif edileli on yıl geçmişti, ama hâlâ her ayrıntıyı hatırlıyordu. Beyni araziler ve yollar için programlanmış olmalıydı.&nbsp;</p>

  <p style="text-align: justify;">Yaklaşık bir kilometre sonra yol oldukça kötüleşti. Dikkatle ilerlerken, büyük taşıma araçları bu yolu nasıl aşabildiler acaba, diye sordu kendine.&nbsp;</p>

  <p style="text-align: justify;">Yol birden aşağıya inen dik bir yokuşa dönüştü ve önünde, üzerinde geniş ahırlar bulunan büyük bir arazi belirdi. Büyük avluya ilerledi ve durdu. Arabadan inerken başının üzerinde uçan bir sürü karganın sesini duydu.&nbsp;</p>

  <p style="text-align: justify;">Avlu tuhaf bir terk edilmişlik yansıtıyordu. Bir ahır kapısı rüzgârla çarpıyordu. Kısa bir an için yoksa yanlış mı gelmiş olduğunu sordu kendine.&nbsp;</p>

  <p style="text-align: justify;">Bu yalnızlık, diye düşündü. Schonen'in kışı, havada daireler çizen, kara kuş sürüleriyle.&nbsp;</p>

  <p style="text-align: justify;">Ayakkabılarının altına yapışan çamur.&nbsp;</p>

  <p style="text-align: justify;">Ahır kapılarından birinden birden genç, sarışın bir kız çıktı. Kısa bir an için kız ona Linda'yı anımsattı. Onun da saçları da aynıydı, aynı ince yapı ve yürürken aynı ani hareketler. Kızı merakla inceledi.&nbsp;</p>

  <p style="text-align: justify;">Kız, samanlığa dayalı bir merdiveni sürüklemeye başladı.&nbsp;</p>

  <p style="text-align: justify;">Wallander'i fark edince merdiveni bıraktı ve ellerini gri binici pantolonuna sildi.&nbsp;</p>

  <p style="text-align: justify;">"Merhaba," dedi Wallander. "Sten Widen'i arıyorum. Doğru yerde miyim acaba?"&nbsp;</p>

  <p style="text-align: justify;">"Siz polis misiniz?" diye sordu kız.&nbsp;</p>

  <p style="text-align: justify;">"Evet," diye yanıtladı Kurt Wallander şaşkınlıkla. "Bunu nasıl anladınız?"&nbsp;</p>

  <p style="text-align: justify;">"Sesinizden anlaşılıyor," dedi kız ve bir yerlere takılmış gözüken merdivene asıldı yine.&nbsp;</p>

  <p style="text-align: justify;">"Evde mi?" diye sordu Kurt Wallander.&nbsp;</p>

  <p style="text-align: justify;">"Bana şu merdiveni çekmeye yardım edin," dedi kız sadece.&nbsp;</p>

  <p style="text-align: justify;">Wallander, basamaklardan birinin ahır duvarının ahşap kaplamasına takılmış olduğunu görünce merdiveni kavrayarak, basamak takıldığı yerden kurtuluncaya dek çevirdi.&nbsp;</p>

  <p style="text-align: justify;">"Teşekkürler," dedi kız. "Sten de eminim ofisindedir." Ahırdan biraz uzaktaki kırmızı tuğladan bir binayı işaret etti.&nbsp;</p>

  <p style="text-align: justify;">"Burada mı çalışıyorsunuz?" diye sordu Kurt Wallander.&nbsp;</p>

  <p style="text-align: justify;">"Evet," diye yanıtladı kız ve çarçabuk merdivene tırmandı. "Şimdi çekilin oradan."&nbsp;</p>

  <p style="text-align: justify;">Hayret verici güçlü kollarıyla saman balyalarını zeminden delikten atmaya başladı. Kurt Wallander kırmızı binaya yöneldi Tam kapıyı çalacakken binanın köşesinde bir adam belirdi.&nbsp;</p>

  <p style="text-align: justify;">Sten Widen'i en son gördüğünden bu yana aradan on yıl geçmişti. Yine de hiç değişmemiş gibiydi. Aynı karışık saçlar, aynı sıska yüz ve alt dudağında aynı kızarık döküntü.&nbsp;</p>

  <p style="text-align: justify;">"Şu sürprize bakın," dedi adam sinirli bir gülüşle. "Ben de nalbant geldi sanmıştım. Şuna bak ki, sensin bu! Uzun zaman oldu görüşmeyeli."&nbsp;</p>

  <p style="text-align: justify;">"On bir yıl," diye yanıtladı Kurt Wallander. "1979 yazı."&nbsp;</p>

  <p style="text-align: justify;">"Tüm hayallerin gerçekleştiği o yaz. Kahve ister misin?"&nbsp;</p>

  <p style="text-align: justify;">Kırmızı tuğla binaya girdiler. Duvarlardan Kurt Wallander'in burnuna gazyağı kokusu çarptı. Karanlıkta paslı bir biçerdöver duruyordu. Sten Widen bir başka kapıyı açtı, bir kedi kenara atladı ve Kurt Wallander büro ve ev karışımı olduğu görülen biri odaya girdi. Duvarlardan birine, dağınık bırakılmış bir yatak dayalıydı. Ayrıca bir televizyon ve bir video vardı. Masalardan birinde de bir mikrodalga fırın durmaktaydı. Eski bir koltuğun üzerine bir sürü giysi yığılmıştı. Odanın geri kalan bölümünü ise büyük bir çalışma masası işgal etmişti. Sten Widen, geniş pencere pervazlarından birinde duran faksın yanındaki bir termostan kahve koydu.&nbsp;</p>

  <p style="text-align: justify;">Kurt Wallander, Sten Widen'in gerçekleşemeyen opera hayallerini anımsadı. Yetmişli yılların sonunda nasıl bir gelecek hayal etmiş oldukları, ikisinin de hiçbir zaman gerçekleştiremeyecekleri... Kurt Wallander emprezaryo olacak, Sten Widen'in tenor sesi ise dünya operalarında yankılanacaktı.&nbsp;</p>

  <p style="text-align: justify;">O günlerde Wallander polisti. Bugün de hâlâ polisti.&nbsp;</p>

  <p style="text-align: justify;">Sten Widen, sesinin yeterli olmayacağını kabullenince babasının batmakta olan yarış atı ahırını devralmıştı; yarış atları yetiştirmek için. Arkadaşlıkları bu ortak düş kırıklığına dayanamamıştı. Eskiden her gün görüştükleri halde, şimdi son karşılaşmalarının üzerinden on bir yıl geçmişti. Evlerinin arasındaki uzaklık elli kilometreden fazla olmadığı halde.&nbsp;</p>

  <p style="text-align: justify;">"Şişmanlamışsın," dedi Sten Widen ve koltukların birinde duran bir tomar gazeteyi kenara çekti.&nbsp;</p>

  <p style="text-align: justify;">"Sen de şişmanlamamışsın," diye karşılık verdi Kurt Wallander ve bu tanımlamaya şaşırdığını hissetti.&nbsp;</p>

  <p style="text-align: justify;">"Yarış atı yetiştiricileri nadir kilo alırlar," diye karşılık verdi Sten Widen ve yine o asabi gülüşüyle güldü. "Sıska kemikler ve sıska cüzdanlar; başarılı yetiştiriciler dışında tabii. Khan veya Strasser. Onların parası var."&nbsp;</p>

  <p style="text-align: justify;">"Ee, işler nasıl gidiyor?" diye sordu Kurt Wallander ve koltuğa oturdu.&nbsp;</p>

  <p style="text-align: justify;">"Ne iyi ne de kötü," diye yanıtladı Sten Widen. "Ne çok şanslı ne de şanssız sayılmam. Yetiştirdiğim, iyi yetişen hep bir atım var. Düzenli olarak genç atlar alıyor, yuvarlanıp gidiyorum. Ama aslında..."&nbsp;</p>

  <p style="text-align: justify;">Cümlesini bitirmeden kesti.&nbsp;</p>

  <p style="text-align: justify;">Sonra uzanarak masanın çekmecesini açtı ve yarısı boşalmış bir viski şişesi çıkardı.&nbsp;</p>

  <p style="text-align: justify;">"İster misin?" diye sordu.&nbsp;</p>

  <p style="text-align: justify;">Kurt Wallander hayır anlamında başını salladı.&nbsp;</p>

  <p style="text-align: justify;">"Direksiyon başında alkollü yakalanan bir polis iyi bir etki uyandırmıyor," diye yanıtladı.&nbsp;</p>

  <p style="text-align: justify;">"Yine de şerefe," dedi Sten Widen ve şişeden bir yudum aldı.&nbsp;</p>

  <p style="text-align: justify;">Ezilmiş paketten bir sigara alarak evraklar ve yarış programları arasında çakmağını arandı.&nbsp;</p>

  <p style="text-align: justify;">"Ya Mona nasıl?" diye sordu. "Ve Linda? Ya baban? Kız kardeşinin adı neydi? Kerstin?"&nbsp;</p>

  <p style="text-align: justify;">"Kristina."&nbsp;</p>

  <p style="text-align: justify;">"Tamam. Kristina. Eh, bilirsin işte! Belleğim pek de güçlü sayılmazdı hiç."&nbsp;</p>

  <p style="text-align: justify;">"Notaları hiç unutmazdın ama."&nbsp;</p>

  <p style="text-align: justify;">"Öyle mi?"&nbsp;</p>

  <p style="text-align: justify;">Şişeden bir yudum daha aldı. Kurt Wallander, onun bir şeylerden rahatsız olduğunu fark etti. Ziyarete gelmemeliydi mi acaba? Belki de geçmişi hatırlamak istemiyordu.&nbsp;</p>

  <p style="text-align: justify;">"Mona ve ben ayrıldık," dedi. "Ve Linda'nın kendi evi var. Babam eskisi gibi. Resimlerini yapıyor. Ama korkarım artık bunamaya başladı. Ona ne yapmam gerektiğinden pek emin değilim."&nbsp;</p>

  <p style="text-align: justify;">"Benim evlendiğimi biliyor musun?" diye sordu Sten Widen Wallander onun kendisini hiç dinlememiş olduğu hissine kapıldı.&nbsp;</p>

  <p style="text-align: justify;">"Hayır, nereden bileyim?"&nbsp;</p>

  <p style="text-align: justify;">"Biliyorsun, ben bu kahrolası ahırı devraldım. Babam sonunda, atlarla çalışamayacak kadar yaşlandığını kabul edince, adamakıllı içmeye başladı. Eskiden içtiklerinin hesabını kontrol edebilirdi gerçi. Anladım ki; onu ve içkici takımını daha fazla çekemeyeceğim. Bu ahırda çalışan kızlardan biriyle evlendim. Nedeni de babama sabredebiliyor olmasıydı. Ona yaşlı bir atmışçasına davranıyordu. Alışkanlıklarına karışmıyor ama sınırlar koyuyordu. Babamın üstü başı kirlendiğinde, bahçe hortumunu alıp üzerine su sıkıyordu. Ama babam öldüğünde, sanki onun gibi kokmaya başladı gibi. O zaman ondan boşandım."&nbsp;</p>

  <p style="text-align: justify;">Şişeden bir yudum daha aldı. Kurt Wallander onun yavaş yavaş sarhoş olmaya başladığını fark etti,&nbsp;</p>

  <p style="text-align: justify;">"Her gün bu ahırı satmayı geçiriyorum aklımdan," dedi. "Bütün mülk benim üzerime. Hepsi için bir milyon alırım. Borçları çıkarıldığında bana belki dört yüz bin kalır. Ben de bir karavan alır ve yola çıkarım."&nbsp;</p>

  <p style="text-align: justify;">"Nereye ki?"&nbsp;</p>

  <p style="text-align: justify;">"İşte sorun da bu ya. Bilmiyorum. Gitmek istediğim hiçbir yer yok."&nbsp;</p>

  <p style="text-align: justify;">Kurt Wallander bu duyduğundan hoşlanmadı. Sten Widen görünüşte on yıl önceki gibi de olsa, içinde büyük değişiklikler olduğu belliydi. Kendisiyle konuşan bu ses, kırılmış ve çelişkili birine aitti. On yıl önce Sten Widen neşeli ve keyifliydi; bir partiye ilk çağırılacak kişiydi. Bugün yaşama sevincinin her türü sanki havaya uçmuştu.&nbsp;</p>

  <p style="text-align: justify;">Kurt Wallander'e polis olup olmadığını sormuş olan kız, pencerenin önünden atın üstünde geçti.&nbsp;</p>

  <p style="text-align: justify;">"Bu kız kim?" diye sordu Kurt Wallander. "Benim polis olduğumu hemen anladı."&nbsp;</p>

  <p style="text-align: justify;">"Adı Louise," diye yanıtladı Sten Widen. "Biliyor musun, bir polisin kokusunu yüz metreden alır. On iki yaşından beri yetimhanelerin birinden diğerine dolaşıyor. Ben onun sosyal bakıcısıyım. Atlarla iyi geçiniyor. Ama polislerden nefret eder. Bir zamanlar bir polisin kendisine tecavüz ettiğini iddia ediyor."&nbsp;</p>

  <p style="text-align: justify;">Şişeden bir yudum daha aldı ve başıyla dağınık yatağı işaret etti.&nbsp;</p>

  <p style="text-align: justify;">"Bazen benimle yatıyor. En azından öyle gibi. O benimle yatıyormuş gibi, tersi değil. Bu suç sayılır mı acaba?"&nbsp;</p>

  <p style="text-align: justify;">"Neden suç sayılsın? Kız herhalde küçük değildir?"&nbsp;</p>

  <p style="text-align: justify;">"On dokuz yaşında. Ama belki de sosyal bakıcılar, bakmakla yükümlü oldukları kızlarla yatamıyorlardır?"&nbsp;</p>

  <p style="text-align: justify;">Kurt Wallander, Sten Widen'in sesinin giderek saldırganlaştığını sezdi.&nbsp;</p>

  <p style="text-align: justify;">Birden buraya gelmiş olmaktan pişmanlık duydu.&nbsp;</p>

  <p style="text-align: justify;">Onu ziyaret etmiş olması soruşturmayla ilgili bir temele dayanıyor olsa da, bunu bahane mi edinmiş olduğunu sordu kendine. Sten Widen'i, onunla Mona hakkında konuşmak için mi aramıştı? Teselli bulmak için mi?&nbsp;</p>

  <p style="text-align: justify;">Bunu bilmiyordu artık.&nbsp;</p>

  <p style="text-align: justify;">"Buraya seninle atlar hakkında konuşmak için geldim," dedi. "Belki gazetede okumuşsundur, geçen gece Lenarp'ta bir çifte cinayet işlendi."&nbsp;</p>

  <p style="text-align: justify;">"Gazete okumuyorum," diye yanıtladı Sten Widen. "Yarış programlarını ve çıkış listelerini okuyorum. Hepsi bu. Dünyada olup bitenle ilgim yok."&nbsp;</p>

  <p style="text-align: justify;">"Olayda yaşlı bir çift öldürüldü," diye devam etti Kurt Wallander. "Ve bu çiftin bir atları vardı."&nbsp;</p>

  <p style="text-align: justify;">"O da mı öldürüldü?"&nbsp;</p>

  <p style="text-align: justify;">"Hayır. Ama sanıyorum ki; katiller sıvışmadan önce atı yemlediler. Ve benim seninle konuşmak istediğim de işte buydu! Bir at bir balya samanı ne kadar zamanda bitirir?"&nbsp;</p>

  <p style="text-align: justify;">Sten Widen şişeyi bitirdi ve yeni bir sigara yaktı.&nbsp;</p>

  <p style="text-align: justify;">"Bu bir şaka mı?" diye sordu. "Buraya, bana, bir atın bir balya samanı ne kadar zamanda yediğini sormak için mi geldin?"&nbsp;</p>

  <p style="text-align: justify;">"Aslında senden, benimle gelip ata bir bakmanı isteyecektim," diye karşılık verdi Kurt Wallander kısaca. Kendisinin de yavaş yavaş öfkelendiğini fark etti.&nbsp;</p>

  <p style="text-align: justify;">"Vaktim yok," diye yanıtladı Sten Widen. "Nalbant bugün gelecek. Ayrıca vitamin iğnesi yapmam gereken on at var."&nbsp;</p>

  <p style="text-align: justify;">"Peki yarın?"&nbsp;</p>

  <p style="text-align: justify;">Sten Widen donuk gözlerle baktı.&nbsp;</p>

  <p style="text-align: justify;">"Bundan kazancım olacak mı?" diye sordu.&nbsp;</p>

  <p style="text-align: justify;">"Paranı alırsın."&nbsp;</p>

  <p style="text-align: justify;">Sten Widen kirli bir kâğıda telefon numarasını yazdı.&nbsp;</p>

  <p style="text-align: justify;">"Belki," dedi. "Beni sabah erkenden ara."&nbsp;</p>

  <p style="text-align: justify;">Dışarı, avluya çıktıklarında Kurt Wallander rüzgârın daha da şiddetlenmiş olduğunu gördü.&nbsp;</p>

  <p style="text-align: justify;">Kız, atın üzerinde ona doğru ilerledi.&nbsp;</p>

  <p style="text-align: justify;">"Güzel at," dedi Wallander.&nbsp;</p>

  <p style="text-align: justify;">"Masquerade Queen," diye açıkladı Sten Widen. "Hayatı boyunca tek bir koşu kazanamayacak. Sahibi, Trelleborglu bir müteahhidin dul karısı. Hatta ona, bu atı bir binicilik okuluna satmasını önerecek kadar dürüst davrandım. Ama, o atın kazanacağına inanıyor. Ben de işimin karşılığını alıyorum. Yine de bu at hiç yarış kazanamayacak."&nbsp;</p>

  <p style="text-align: justify;">Arabaya gelince ayrıldılar.&nbsp;</p>

  <p style="text-align: justify;">"Babam nasıl öldü biliyor musun?" diye sordu Sten Widen damdan düşercesine.&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">"Bir sonbahar gecesi yolunu şaşırıp kale harabelerine gitti. Orada içmek için oturduğu çok olurdu. Sonra bataklığa düşüp boğuldu. Bilirsin, orası yosunla öyle dolu ki, hiçbir şey görmek mümkün olmaz. Ama kenarlıklı şapkası yüzeye çıkmıştı. Kenarlığında, 'Yaşasın hayat' diye yazardı. Bu da Bangkok'a seks tatili düzenleyen bir turizm acentesinin reklamıydı."&nbsp;</p>

  <p style="text-align: justify;">"Seni görmek güzeldi," dedi Kurt Wallander vedalaşırken. "Yarın ararım."&nbsp;</p>

  <p style="text-align: justify;">"Nasıl istersen," diye karşılık verdi Sten Widen.&nbsp;</p>

  <p style="text-align: justify;">Kurt Wallander oradan ayrıldı. Dikiz aynasında Sten Widen'in atın üzerindeki kızla konuştuğunu görebiliyordu.&nbsp;</p>

  <p style="text-align: justify;">Neden buraya geldim ki, diye geçirdi aklından.&nbsp;</p>

  <p style="text-align: justify;">Uzun zaman önce çok iyi dosttuk. İmkânsız bir hayali paylaşmıştık. Hayalimiz bir sabun köpüğü gibi dağılıverince geriye hiçbir şey kalmamıştı. Sanırım ikimizin de operayı sevdiği doğruydu. Kimbilir! Belki de bu bir aldatmacaydı?&nbsp;</p>

  <p style="text-align: justify;">İçinde kabaran duygular gaz pedalına baskı yapıyormuşçasına hızını arttırdı.&nbsp;</p>

  <p style="text-align: justify;">Tam anayolun kenarındaki dur levhasında frene basmıştı ki, araç telefonu çaldı. Bağlantı çok kötüydü. Hattın diğer ucundaki Hanson'un sesini duymakta güçlük çekiyordu.&nbsp;</p>

  <p style="text-align: justify;">"En iyisi hemen gel," diye sesleniyordu Hanson. "Beni duyabiliyor musun?"&nbsp;</p>

  <p style="text-align: justify;">"Ne oldu?" diye seslendi Kurt Wallander karşılık olarak.&nbsp;</p>

  <p style="text-align: justify;">"Burada, Hagestad'tan gelen bir çiftçi, katilleri bildiğini iddia ediyor," diye bağırdı Hanson.&nbsp;</p>

  <p style="text-align: justify;">Kurt Wallander kalp atışlarının hızlandığını sezdi.&nbsp;</p>

  <p style="text-align: justify;">"Kim?" diye seslendi heyecanla. "Kim?"&nbsp;</p>

  <p style="text-align: justify;">Bağlantı ansızın koptu. Kulaklıkta vızıltı ve uğultu duyuldu.&nbsp;</p>

  <p style="text-align: justify;">"Lanet olsun," diye söylendi sesli sesli.&nbsp;</p>

  <p style="text-align: justify;">Ystad'a döndü. Fazla hızlı, diye düşündü. Noren ve Peters bugün trafik kontrolünde olsalardı epey bir hır çıkardı.&nbsp;</p>

  <p style="text-align: justify;">Şehir merkezine inen yokuşta motor teklemeye başladı.&nbsp;</p>

  <p style="text-align: justify;">Depo boşalmıştı.&nbsp;</p>

  <p style="text-align: justify;">Onu uyarması gereken kontrol ışığı anlaşılan çalışmıyordu.&nbsp;</p>

  <p style="text-align: justify;">Motor tamamen pes etmeden, hastanenin çapraz karşısındaki benzin istasyonuna yetişti. Bozuk parayla çalışan benzin tankına para atmak istediğinde yanında hiç bozukluk olmadığını fark etti. Atölyesi benzin istasyonuyla aynı binada yer alan çilingire gitti. Kendisini birkaç yıl önce bir hırsızlık olayındaki soruşturmadan hatırlayan çilingirden yirmi kron borç aldı.&nbsp;</p>

  <p style="text-align: justify;">Kendisine ait park yerinde durdu ve aceleyle emniyet müdürlüğüne girdi. Ebba ona bir şeyler söylemeye çalıştıysa da eliyle reddetti.&nbsp;</p>

  <p style="text-align: justify;">Hanson'un odasının kapısı açıktı. Kurt Wallander kapıyı çalmadan içeri girdi.&nbsp;</p>

  <p style="text-align: justify;">Oda boştu.&nbsp;</p>

  <p style="text-align: justify;">Koridorda Martinson'la karşılaştı. Martinson'un elinde bir tomar bilgisayar çıkışı vardı.&nbsp;</p>

  <p style="text-align: justify;">"Ben de seni aramıştım," dedi Martinson. "İlginç sayılabilecek malzeme topladım biraz. Bunu yapanlar Finliler bile olabilir."&nbsp;</p>

  <p style="text-align: justify;">"Hiçbir şey bilmediğimiz zaman bu tür şeyleri Finlilerin yaptığını söylüyoruz hep," diye karşılık verdi Kurt Wallander. "Şimdi hiç vaktim yok. Hanson'un nereye kaybolduğunu biliyor musun?"&nbsp;</p>

  <p style="text-align: justify;">"Hiç odasından çıkar mıydı?"&nbsp;</p>

  <p style="text-align: justify;">"O halde onu aramamız gerek. En azından şu anda odasında değil."&nbsp;</p>

  <p style="text-align: justify;">Kantine göz attı, ama kantinde sadece kendisine omlet yapan bir memur vardı.&nbsp;</p>

  <p style="text-align: justify;">Şu kahrolası Hanson da nereye kayboldu, diye düşündü ve kendi odasının kapısını ayağıyla iterek açtı.&nbsp;</p>

  <p style="text-align: justify;">Burada da kimse yok. Santraldeki Ebba'yı aradı.&nbsp;</p>

  <p style="text-align: justify;">"Hanson nerede?" diye sordu.&nbsp;</p>

  <p style="text-align: justify;">"İşte, eğer önümden bu denli hızla geçip gitmeseydin, gelir gelmez sana bunu söyleyecektim," diye yanıtladı Ebba. "Raiffeisen Bankası'na gideceğini bildirmemi istedi."&nbsp;</p>

  <p style="text-align: justify;">"Ne yapacakmış orada? Yanında biri var mıydı?"&nbsp;</p>

  <p style="text-align: justify;">"Evet. Ama kim olduğunu bilmiyorum."&nbsp;</p>

  <p style="text-align: justify;">Kurt Wallander ahizeyi sertçe yerine kapattı.&nbsp;</p>

  <p style="text-align: justify;">Hanson ne işler çeviriyordu böyle?&nbsp;</p>

  <p style="text-align: justify;">Yine ahizeyi eline aldı.&nbsp;</p>

  <p style="text-align: justify;">"Bana Hanson'u bulabilir misin?" diye rica etti Ebba'ya.&nbsp;</p>

  <p style="text-align: justify;">"Raiffeisen Bankası'ndan mı?"&nbsp;</p>

  <p style="text-align: justify;">"Oradaysa evet."&nbsp;</p>

  <p style="text-align: justify;">Kendi görüşmek istediği insanları ararken Ebba'dan yardım istemesi sık görülür şey değildi. Kendine ait bir sekreter edinme fikrine bir türlü alışamamıştı. Bir iş yapması gerekiyorsa, kendisi ilgilenmek isterdi. Bu gibi ıvır zıvır işleri halletmek için sekreter kullanmak ancak zenginlere ve iktidar sahiplerine göreydi. Bizzat telefon rehberine bakamamak ya da ahizeyi kaldıramamak tam anlamıyla tembellikti ve bunun hiçbir özrü olamazdı.&nbsp;</p>

  <p style="text-align: justify;">Telefonun zili onu düşüncelerinden uyandırdı. Telefondaki Raiffeisen Bankası'ndan arayan Hanson'du.&nbsp;</p>

  <p style="text-align: justify;">"Sen gelmeden dönerim sanmıştım," dedi Hanson. "Burada ne yaptığımı merak ediyorsundur herhalde."&nbsp;</p>

  <p style="text-align: justify;">"Bundan emin olabilirsin."&nbsp;</p>

  <p style="text-align: justify;">"Lövgren'in banka hesaplarına bir göz atalım dedik."&nbsp;</p>

  <p style="text-align: justify;">"Biz dediğin de kim?"&nbsp;</p>

  <p style="text-align: justify;">"Adamın adı Herdin. Ama en iyisi onunla senin bizzat konuşman. Yarım saate kadar döneriz."&nbsp;</p>

  <p style="text-align: justify;">Kurt Wallander'in Herdin adlı adamla karşılaşması yine de bir saat on beş dakika sonra gerçekleşti. Adam yaklaşık iki metre boyunda adaleli ve ince yapılı biriydi. Kurt Wallander onu selamlarken kendini bir cüce gibi hissetti.&nbsp;</p>

  <p style="text-align: justify;">"İşimiz biraz uzun sürdü," diye özür diledi Hanson. "Ama faydası da oldu. Herdin'in söyleyeceklerini bir dinle. Ve bankadan öğrendiklerimizi."&nbsp;</p>

  <p style="text-align: justify;">Herdin suskun bir şekilde sandalyeye oturdu.&nbsp;</p>

  <p style="text-align: justify;">Kurt Wallander onun bir polis ziyareti için en iyi elbiselerini giymiş olduğu hissine kapıldı. Üzerindeki daha önce çok kereler giyilmiş bir takım ve yakası yıpranmış bir gömlek bile olsa.&nbsp;</p>

  <p style="text-align: justify;">"En iyisi en baştan başlayalım," diye giriş yaptı Kurt Wallander ve eline bir not defteri aldı.&nbsp;</p>

  <p style="text-align: justify;">Herdin hayretle Hanson'a baktı.&nbsp;</p>

  <p style="text-align: justify;">"Yani her şeyi bir kez daha mı anlatmam gerekiyor?" diye sordu.&nbsp;</p>

  <p style="text-align: justify;">"Çok iyi olur," diye karşılık verdi Hanson.&nbsp;</p>

  <p style="text-align: justify;">"Bu uzun bir hikâye," diye başladı söze Hanson çekingenlikle.&nbsp;</p>

  <p style="text-align: justify;">"Adınız nedir?" diye sordu Kurt Wallander. "Sanırım adınızla başlamalıyız işe."&nbsp;</p>

  <p style="text-align: justify;">"Lars Herdin. Hagestad'ta bir çiftliğim var. Kesim hayvanı yetiştiriciliği yaparak geçimimi sağlıyorum. Ama bu pek yeterli olmuyor."&nbsp;</p>

  <p style="text-align: justify;">"Elimde kişisel bilgileri var," diye atıldı Hanson. Kurt Wallander da onun at yarışı programlarına dönebilme telaşı içinde olduğunu düşündü.&nbsp;</p>

  <p style="text-align: justify;">"Sizi doğru anladıysam, buraya geliş nedeniniz, Lövgren çiftine düzenlenen cinayeti aydınlatacak açıklamalarda bulunmak," dedi Kurt Wallander ve anlaşılır bir ifade kullanabilmiş olmayı diledi.&nbsp;</p>

  <p style="text-align: justify;">"Bunun para için olduğu besbelli," dedi Lars Herdin.&nbsp;</p>

  <p style="text-align: justify;">"Hangi para?"&nbsp;</p>

  <p style="text-align: justify;">"Sahip oldukları bütün para."&nbsp;</p>

  <p style="text-align: justify;">"Biraz daha açık konuşabilir misiniz?"&nbsp;</p>

  <p style="text-align: justify;">"Almanların parası."&nbsp;</p>

  <p style="text-align: justify;">Kurt Wallander, belli etmemeye çalışarak omuzlarını kaldıran Hanson'a baktı ve ona, sabretmeleri gerektiğini işaret etti.&nbsp;</p>

  <p style="text-align: justify;">"Biraz daha ayrıntıya girmeliyiz," diye açıkladı. "Biraz daha açıklayıcı olabilirsiniz belki?"&nbsp;</p>

  <p style="text-align: justify;">"Lövgren ve babası savaş süresince yığınla para kazandılar," diye anlattı Lars Herdin. "Smaland'da birkaç otlakta gizli gizli kesim hayvanı yetiştiriyorlardı. Ve artık iş görmez olmuş atları satın alıp gizli yollardan Almanya'ya satıyorlardı. Et konusunda işlerinin ehli olmuşlardı. Onları kimseler yakalayamadı. Ayrıca Lövgren kurnaz olduğu kadarda hırslıydı. Parayı bankaya yatırdı ve yıllar geçtikçe para da çoğaldı."&nbsp;</p>

  <p style="text-align: justify;">"Lövgren'in babasını mı kastettiniz?"&nbsp;</p>

  <p style="text-align: justify;">"O savaştan hemen sonra öldü. Ben Lövgren'i kastediyorum."&nbsp;</p>

  <p style="text-align: justify;">"Yani, Lövgren'lerin servet sahibi mi olduklarını da söylüyorsunuz?"&nbsp;</p>

  <p style="text-align: justify;">"Aileyi demiyorum. Sadece Lövgren. Kadının bir şeyden haberi yoktu."&nbsp;</p>

  <p style="text-align: justify;">"O halde servetini karısından gizledi, öyle mi?"&nbsp;</p>

  <p style="text-align: justify;">Lars Herdin başıyla onayladı.&nbsp;</p>

  <p style="text-align: justify;">"Hiç kimse kız kardeşim gibi aldatılmamıştır."&nbsp;</p>

  <p style="text-align: justify;">Kurt Wallander hayretle kaşlarını kaldırdı.&nbsp;</p>

  <p style="text-align: justify;">"Maria Lövgren benim kız kardeşimdi. Kocası servetini sakladığı için o da öldürüldü."&nbsp;</p>

  <p style="text-align: justify;">Kurt Wallander adamın güçlükle bastırabildiği öfkesini sezinledi, belki de bu işte nefretin parmağı olduğu doğrudur, diye düşündü.&nbsp;</p>

  <p style="text-align: justify;">"Ve bu para evde gizlenmişti, öyle mi?"&nbsp;</p>

  <p style="text-align: justify;">"Bazen," diye yanıtladı Lars Herdin.&nbsp;</p>

  <p style="text-align: justify;">"Bazen?"&nbsp;</p>

  <p style="text-align: justify;">"Adam büyük miktarlar kazandığında."&nbsp;</p>

  <p style="text-align: justify;">Birden sanki bu aşınmış giysiler içindeki adamın sabrını bir şeyler taşırıverdi.&nbsp;</p>

  <p style="text-align: justify;">"Johannes Lövgren domuzun biriydi," diye döküldü dudaklarından. "Ölmesi çok iyi oldu. Ama Maria'nın da ölmek zorunda kalmasını asla affetmeyeceğim..."&nbsp;</p>

  <p style="text-align: justify;">Lars Herdin'in patlaması öyle beklenmedik olmuştu ki, ne Hanson, ne de Kurt Wallander ona müdahale edememişti. Herdin önünde duran masadaki kalın camdan kül tablasını kaptığı gibi hınçla duvara fırlattı, tam Wallander'in başının yanına. Cam parçaları etrafa saçıldı ve Kurt Wallander parçalardan birinin üst dudağına isabet ettiğini hissetti.&nbsp;</p>

  <p style="text-align: justify;">Patlamadan sonraki sessizlik kulakları sağır edecek gibiydi.&nbsp;</p>

  <p style="text-align: justify;">Hanson ayağa kalkmış, uzun boylu Lars Herdin'in üzerine atılmaya hazır görünüyordu. Ama Kurt Wallander eliyle durmasını işaret etti. Hanson tekrar yerine oturdu.&nbsp;</p>

  <p style="text-align: justify;">"Üzgünüm," dedi Lars Herdin. "Eğer faraş ve süpürge varsa, cam kırıklarını toparlarım. Tabii giderini de karşılayacağım."&nbsp;</p>

  <p style="text-align: justify;">"Bununla temizlikçi kadınlar ilgilenirler," diye yanıtladı Kurt Wallander. "Şimdi önemli olan konuşmamızı sürdürmemiz."&nbsp;</p>

  <p style="text-align: justify;">Lars Herdin yine son derece sakinleşmiş görünüyordu.&nbsp;</p>

  <p style="text-align: justify;">"Johannes Lövgren domuzun biriydi," diye tekrarladı. "Herkes gibi davranıyordu. Ama düşündüğü tek şey paraydı, kendisinin ve babasının savaş zamanında pis işlerden kazandıkları para. Her şeyin çok pahalı ve çiftçilerin ne kadar fakir olduğundan nasıl da yakınırdı. Ama onun parası vardı, durmadan çoğalan parası."&nbsp;</p>

  <p style="text-align: justify;">"Ve parayı bir banka hesabına yatırmıştı, öyle mi?"&nbsp;</p>

  <p style="text-align: justify;">Lars Herdin omuzlarını silkeledi.&nbsp;</p>

  <p style="text-align: justify;">"Bankaya, hisse senetlerine, tahvillere, ne bileyim..."&nbsp;</p>

  <p style="text-align: justify;">"O halde parayı neden bazen evinde muhafaza ediyordu?"&nbsp;</p>

  <p style="text-align: justify;">"Johannes Lövgren bir metres tutmuştu," dedi Lars Herdin. "Kristianstad'ta bir metresi vardı, ondan ellili yıllarda bir çocuk sahibi olmuştu. Maria'nın bundan da haberi yoktu. O kadına yıllık, Maria'ya tüm yaşamı boyunca verdiğinden daha çok para ödüyordu."&nbsp;</p>

  <p style="text-align: justify;">"Bu işte ne kadar paradan söz ediyoruz?"&nbsp;</p>

  <p style="text-align: justify;">"Yirmi beş, otuz bin. Yılda iki üç kez. Parayı nakit çekerdi. Sonra bir bahane uydurup Kristianstad'a giderdi."&nbsp;</p>

  <p style="text-align: justify;">Kurt Wallander bir an durup anlatılanları düşündü.&nbsp;</p>

  <p style="text-align: justify;">En önemli soruların hangileri olabileceğini bulmaya çalıştı. Ayrıntıların doğruluğunu kontrol etmek ise saatler sürebilirdi.&nbsp;</p>

  <p style="text-align: justify;">"Bankadakiler ne dedi?" diye sordu Hanson'a.&nbsp;</p>

  <p style="text-align: justify;">"İnceleme için gerekli evraklar yoksa banka genellikle hiçbir bilgi vermiyor," diye açıkladı Hanson. "Servetini incelememe izin verilmedi. Ama bir soruya yanıt alabildim. Son zamanlarda bankaya uğrayıp uğramadığı sorusuna."&nbsp;</p>

  <p style="text-align: justify;">"Peki uğramış mı?"&nbsp;</p>

  <p style="text-align: justify;">Hanson başıyla onayladı.&nbsp;</p>

  <p style="text-align: justify;">"Geçen perşembe. Birisi onu katletmeden üç gün önce."&nbsp;</p>

  <p style="text-align: justify;">"Emin misin?"&nbsp;</p>

  <p style="text-align: justify;">"Kasiyer bayanlardan biri onu hatırlıyor."&nbsp;</p>

  <p style="text-align: justify;">"Ve yüklü bir miktar çekmiş, öyle mi?"&nbsp;</p>

  <p style="text-align: justify;">"Bu soruyu, elimde hiçbir belge yokken yanıtlamak istemediler. Ama kasiyer bayan, banka müdürünün arkasını döndüğü bir an başıyla onayladı."&nbsp;</p>

  <p style="text-align: justify;">"Bu tanık ifadesini tutanağa geçirdikten sonra savcıyla görüşmeliyiz," dedi Kurt Wallander. "Böylece serveti hakkında bilgi edinebilelim."&nbsp;</p>

  <p style="text-align: justify;">"Kanlı para," diye atıldı Lars Herdin. Kurt Wallander bir an, onun yine eşyaları fırlatmaya başlamasından korktu.&nbsp;</p>

  <p style="text-align: justify;">"Henüz yanıtlanmamış birçok soru var," dedi. "Ama işte, şimdi diğerlerinden çok daha önemli bir soru var. Nasıl oluyor da, siz bütün bunları biliyorsunuz? İddialarınıza göre Lövgren'in kendi karısından gizlemiş olduğu şeyleri. Bunları siz biliyorsunuz, öyle mi?"&nbsp;</p>

  <p style="text-align: justify;">Lars Herdin soruyu yanıtlamadı.&nbsp;</p>

  <p style="text-align: justify;">Sessizce yere baktı.&nbsp;</p>

  <p style="text-align: justify;">Kurt Wallander soru soran gözlerle Hanson'a bakınca, o da başını salladı.&nbsp;</p>

  <p style="text-align: justify;">"Bu soruyu nasılsa yanıtlamak zorundasınız," diye açıkladı Kurt Wallander.&nbsp;</p>

  <p style="text-align: justify;">"Hiçbir şey yapmak zorunda değilim," diye karşılık verdi Lars Herdin. "Onu öldüren ben değilim. Kendi kız kardeşimi mi öldürecektim?"&nbsp;</p>

  <p style="text-align: justify;">Kurt Wallander soruya başka yoldan yaklaşmayı denedi.&nbsp;</p>

  <p style="text-align: justify;">"Bu anlattıklarınızı sizden başka kim biliyor?" diye sordu.&nbsp;</p>

  <p style="text-align: justify;">Lars Herdin yine yanıt vermedi.&nbsp;</p>

  <p style="text-align: justify;">"Söylediğiniz her şey aramızda kalacak," diye devam etti.. Kurt Wallander.&nbsp;</p>

  <p style="text-align: justify;">Lars Herdin hâlâ yere bakıyordu.&nbsp;</p>

  <p style="text-align: justify;">Kurt Wallander biraz daha beklemesi gerektiğini hissetti.&nbsp;</p>

  <p style="text-align: justify;">"Bize biraz kahve getir," diye rica etti Hanson'a. "Biraz çörek de kalmış mı bakıver."&nbsp;</p>

  <p style="text-align: justify;">Hanson kapıdan çıkarak gözden kayboldu.&nbsp;</p>

  <p style="text-align: justify;">Lars Herdin yere bakmaya devam ediyor, Kurt Wallander ise bekliyordu.&nbsp;</p>

  <p style="text-align: justify;">Hanson kahveyle geri döndü. Lars Herdin, Hanson'un getirdiklerinden kuru bir börek parçası yedi.&nbsp;</p>

  <p style="text-align: justify;">Kurt Wallander soruyu yeniden sorma zamanının geldiğini düşündü.&nbsp;</p>

  <p style="text-align: justify;">"Er ya da geç bu soruyu yanıtlamanız gerekecek," dedi tekrar.&nbsp;</p>

  <p style="text-align: justify;">Lars Herdin başını kaldırarak gözlerinin tam içine baktı.&nbsp;</p>

  <p style="text-align: justify;">"Daha evlendiklerinde anlamıştım; Johannes Lövgren'in cana yakın ve sessiz görünüşünün altında nasıl bir kişilik gizlediğini. Bana göre sinsi bir yanı vardı. Maria benim küçük kız kardeşimdi. Onun mutlu olmasını istiyordum. Johannes Lövgren ailece yaşadığımız eve gelip Maria'yı ayartmaya çalıştığı ilk andan itibaren, içimde ona karşı bir güvensizlik uyanmıştı. Onun gerçekte kim olduğunu öğrenmek otuz yılımı aldı. Bunu nasıl ortaya çıkardığım ise beni ilgilendirir."&nbsp;</p>

  <p style="text-align: justify;">"Kız kardeşinize bulgularınızdan söz ettiniz mi?"&nbsp;</p>

  <p style="text-align: justify;">"Asla. Tek kelime bile etmedim."&nbsp;</p>

  <p style="text-align: justify;">"Bunları anlattığınız başka biri oldu mu? Kendi karınıza?"&nbsp;</p>

  <p style="text-align: justify;">"Ben evli değilim."&nbsp;</p>

  <p style="text-align: justify;">Kurt Wallander karşısında oturan adamı süzdü. Bu adamın sert ve öfke dolu bir yanı vardı. İçine acımasızlık ta anne sütünün dolmuş bir adam gibiydi.&nbsp;</p>

  <p style="text-align: justify;">"Son bir soru daha," dedi Kurt Wallander. "Artık Johannes Lövgren'in çok parası olduğunu biliyoruz. Belki öldürüldüğü sırada evinde yüklü miktarda parası vardı. Bunu araştırıp bulacağız. Ama bundan kimin haberi olmuş olabilir? Sizden başka kimin?"&nbsp;</p>

  <p style="text-align: justify;">Lars Herdin ona baktı. Kurt Wallander birden onun gözlerindeki korkuyu fark etti.&nbsp;</p>

  <p style="text-align: justify;">"Pekâlâ bu konuda hiçbir fikrim yok," diye karşılık verdi Lars Herdin.&nbsp;</p>

  <p style="text-align: justify;">Kurt Wallander başıyla onayladı.&nbsp;</p>

  <p style="text-align: justify;">"Burada bırakıyoruz," dedi ve konuşma boyunca tuttuğu notları yazdığı defterini bir yana bıraktı. "Ama sizin yardımınıza yine başvuracağız."&nbsp;</p>

  <p style="text-align: justify;">"Şimdi gidebilir miyim?" diye sordu Lars Herdin ve ayağa kalktı.&nbsp;</p>

  <p style="text-align: justify;">"Gidebilirsiniz," diye yanıtladı Kurt Wallander. "Ama bize haber vermeden buralardan uzaklaşmayın. Ve eğer aklınıza bize anlatmak isteyeceğiniz başka bir şey gelirse bize haber verin."&nbsp;</p>

  <p style="text-align: justify;">Lars Herdin bir an kapıda durdu, bir şey daha söylemek ister gibiydi.&nbsp;</p>

  <p style="text-align: justify;">Sonra kapıyı açtı ve gitti.&nbsp;</p>

  <p style="text-align: justify;">"Martinson'a söyle, onu iyice araştırsın," diye talimat verdi Kurt Wallander. "Bir şey bulacak değiliz, ama yine de emin olmakta fayda var."&nbsp;</p>

  <p style="text-align: justify;">"Bu hikâye hakkında ne düşünüyorsun?" diye sordu Hanson.&nbsp;</p>

  <p style="text-align: justify;">Kurt Wallander yanıt vermeden önce düşündü.&nbsp;</p>

  <p style="text-align: justify;">"İnandırıcı görünüyor. Adam, bana yalan söylüyormuş gibi görünmedi ya da tüm bunları kafasında kuruyormuş, hayal ediyormuş gibi değildi. Sanırım sadece Johannes Lövgren'in çift yaşam sürdüğünü keşfetti. Ve sanırım kız kardeşini korumak istedi."&nbsp;</p>

  <p style="text-align: justify;">"Onun da bir şekilde bu işe bulaştığını düşünüyor musun?"&nbsp;</p>

  <p style="text-align: justify;">Kurt Wallander yanıt verirken kendinden emindi.&nbsp;</p>

  <p style="text-align: justify;">"Kadını öldüren Lars Herdin değildi. Sanıyorum ki; bunu kimin yaptığını da bilmiyor. Bence bize gelmesinin iki nedeni var. Bir ya da birkaç kişiyi bulmamız için bize yardım etmek istiyor; bu kişilere bir yandan teşekkür etmek diğer yandan onların yüzüne tükürebilmek için. Johannes'i öldürmüş ve onun görüşüne göre böylece iyi bir iş yapmış olanların. Ve Maria'yı öldürmüş, böylece herkesin önünde idam edilmesi gerekenlerin."&nbsp;</p>

  <p style="text-align: justify;">Hanson ayağa kalktı.&nbsp;</p>

  <p style="text-align: justify;">"Martinson'a söylerim. Şu an senin için yapabileceğim başka bir şey var mı?"&nbsp;</p>

  <p style="text-align: justify;">Kurt Wallander saatine baktı.&nbsp;</p>

  <p style="text-align: justify;">"Bir saat sonra benim orada buluşuruz. Rydberg'i yakalamaya çalış. Malmö'ye gitmeyi düşünüyordu. Orada yelken tamir eden birini bulmak için."&nbsp;</p>

  <p style="text-align: justify;">Hanson hiçbir şey anlamamışçasına baktı.&nbsp;</p>

  <p style="text-align: justify;">"İlmik," dedi Kurt Wallander. "Düğüm. Daha sonra anlayacaksın."&nbsp;</p>

  <p style="text-align: justify;">Hanson gitti. Wallander yalnızdı.&nbsp;</p>

  <p style="text-align: justify;">Bir çıkış, diye düşündü. Başarıyla sonuçlanan tüm soruşturmalarda duvarda açtığımız bir çıkış noktası var. Sadece ardında ne göreceğimizi tam olarak bilmiyoruz. Ama çözüm oralarda bir yerde.&nbsp;</p>

  <p style="text-align: justify;">Pencereye giderek dışardaki günbatımına baktı. Pencere yeterince yalıtılmamış kenarlarından içeriye soğuk sızıyordu, Aydınlanan sokak lambalarından birinden, rüzgârın şiddetlenmiş olduğunu anladı.&nbsp;</p>

  <p style="text-align: justify;">Nyström'ü ve karısını düşündü.&nbsp;</p>

  <p style="text-align: justify;">Tüm yaşamları boyunca, hiç de zannettikleri gibi bir kişi olmayan bir adamla birlikte yaşamışlardı.&nbsp;</p>

  <p style="text-align: justify;">Gerçeği öğrenseler nasıl bir tepki verirlerdi?&nbsp;</p>

  <p style="text-align: justify;">İnanmazlar mıydı? Öfkelenirler miydi? Hayret mi ederlerdi?&nbsp;</p>

  <p style="text-align: justify;">Yine masasına döndü ve oturdu. Soruşturmada beliren bir çıkışın sağladığı ilk rahatlama hissi genellikle yine hızla yok olurdu. Artık akla yatan bir neden vardı, diğer her tür nedenden daha sık karşılaşılan: Para. Ancak hâlâ katillere ilişkin bir işaret yoktu.&nbsp;</p>

  <p style="text-align: justify;">Ortada bir katil yoktu.&nbsp;</p>

  <p style="text-align: justify;">Kurt Wallander yine saatine göz attı. Elini çabuk tutarsa, toplantı başlamadan önce istasyondaki büfede bir şeyler yemeyi başarabilirdi. Yemek alışkanlıklarını değiştiremeden bugün de geçip gitmişti.&nbsp;</p>

  <p style="text-align: justify;">Tam ceketini giyecekken telefon çaldı.&nbsp;</p>

  <p style="text-align: justify;">Aynı anda kapı vuruldu.&nbsp;</p>

  <p style="text-align: justify;">Telefonun ahizesine uzanıp, "Gel," diye seslenirken ceketi yere düştü.&nbsp;</p>

  <p style="text-align: justify;">Kapıda duran Rydberg'di. Bir elinde büyük bir plastik torba tutuyordu.&nbsp;</p>

  <p style="text-align: justify;">Telefonda Ebba'nın sesini duydu.&nbsp;</p>

  <p style="text-align: justify;">"Televizyondan gelen insanlar mutlaka seninle konuşmak istiyorlar," dedi.&nbsp;</p>

  <p style="text-align: justify;">Yine televizyoncularla görüşmeden önce Rydberg'le bir konuşmaya karar verdi çabucak.&nbsp;</p>

  <p style="text-align: justify;">"Bir toplantım olduğunu ve ancak yarım saat sonra onlarla görüşebileceğimi söyle," diye karşılık verdi.&nbsp;</p>

  <p style="text-align: justify;">"Emin misin?"&nbsp;</p>

  <p style="text-align: justify;">"Ne?"&nbsp;</p>

  <p style="text-align: justify;">"Yarım saate kadar onlarla konuşacağına? İsveç televizyonu beklemeyi sevmez. Dediklerine bakılırsa herkesi dize getirirlermiş."&nbsp;</p>

  <p style="text-align: justify;">"Şu dize getirmeyi unutabilirsin. Ama onlarla ancak yarım saat sonra konuşabilirim."&nbsp;</p>

  <p style="text-align: justify;">Ahizeyi yerine koydu.&nbsp;</p>

  <p style="text-align: justify;">Rydberg pencere kenarındaki sandalyeye oturmuştu. Bir kâğıt peçeteyle saçlarını kurulamaya çalışıyordu.&nbsp;</p>

  <p style="text-align: justify;">"Güzel haberlerim var," dedi Kurt Wallander.&nbsp;</p>

  <p style="text-align: justify;">Rydberg saçlarını kurulamayı sürdürdü.&nbsp;</p>

  <p style="text-align: justify;">"Sanırım bir neden bulduk. Para. Ve sanıyorum katilleri, Lövgren'lerin yakınında oturan insanların arasında aramalıyız."&nbsp;</p>

  <p style="text-align: justify;">Rydberg ıslak peçeteyi çöp kutusuna attı.&nbsp;</p>

  <p style="text-align: justify;">"Kötü bir gün geçirdim. Güzel haberlere ihtiyacım var."&nbsp;</p>

  <p style="text-align: justify;">Kurt Wallander çiftçi Lars Herdin'le karşılaşmasını beş dakikada anlattı. Rydberg yerde duran cam kırıklarına endişeyle baktı.&nbsp;</p>

  <p style="text-align: justify;">"Tuhaf hikâye," diye açıkladı Rydberg, Kurt Wallander sözünü bitirince. "Ve tümüyle gerçek olmak için fazlasıyla tuhaf."&nbsp;</p>

  <p style="text-align: justify;">"Bir özet hazırlamayı deneyeceğim," diye devam etti Kurt Wallander. "Johannes Lövgren'in zaman zaman evde yüklü miktarda parasının olduğunu bilen biri vardı. Bu açıdan neden olarak soygun akla geliyor. Ve soygun girişimi bir cinayete dönüşmüş, Lars Herdin'in Johannes Lövgren'in cimri olduğu yolundaki tanımları doğruysa, pek tabii ki parayı gizlediği yeri söylememekte direnmiş olabilir. Yaşamının son gecesinde olup biteni çok anlamamış olan Maria Lövgren ise Johannes'e son yolculuğunda eşlik etmek zorunda kaldı. O halde soru, düzensiz aralıklarla ama yüklü miktardaki nakit paradan Lars Herdin'den başka kimin haberi olduğu. Buna bir yanıt bulduğumuzda diğer sorulara da açıklık getireceğiz."&nbsp;</p>

  <p style="text-align: justify;">Rydberg, Wallander sözünü bitirdiğinde düşünceliydi.&nbsp;</p>

  <p style="text-align: justify;">"Unuttuğum bir şey mi var?" diye sordu Wallander.&nbsp;</p>

  <p style="text-align: justify;">"Kadının ölmeden önce söylediği şeyi düşünüyorum," diye yanıtladı Rydberg. 'Yabancı.' Ve plastik torbada getirdiğim şeyi düşünüyorum."&nbsp;</p>

  <p style="text-align: justify;">Ayağa kalktı ve plastik torbanın içindekileri masaya boşalttı.&nbsp;</p>

  <p style="text-align: justify;">Ortada bir yığın halat ucu duruyordu. Her birinde ustalıkla atılmış bir düğüm vardı.&nbsp;</p>

  <p style="text-align: justify;">"Yaşlı yelken yapımcısının, hayal edebileceğinden beter kokan evinde dört saat geçirdim," dedi Rydberg ve yüzünü buruşturdu. "Bu adam neredeyse doksan yaşında ve tamamen bunamaya birkaç adımı kalmış meğer. Acaba sosyal bir kuruma mı başvursam, diye düşünüyorum. Yaşlı adamın aklı öyle karışıktı ki, beni kendi oğlu sandı. Komşulardan biri sonradan bu oğlunun otuz yıldır ölmüş olduğunu anlattı. Ama ilmik ve düğümleri beceriyordu. Sonunda oradan ayrılmayı başardığımda dört saat geçmişti. Ve bu düğümler de hediyeydi."&nbsp;</p>

  <p style="text-align: justify;">"İstediğini öğrenebildin mi?"&nbsp;</p>

  <p style="text-align: justify;">"Yaşlı adam ilmeğe baktı ve düğümü çirkin bulduğunu söyledi. Sonra onu kötü düğüm hakkında anlatması için ikna etmem üç saatimi aldı. Arada sırada uykuya daldığı da oldu."&nbsp;</p>

  <p style="text-align: justify;">Rydberg düğümleri yine naylon torbaya doldurdu, bir yandan anlatmaya devam etti. "Birden denizde yaşadığı zamanları anlatmaya başladı. Sonra bu düğümü Arjantin'de görmüş olduğunu söyledi. Arjantinli denizciler bu düğümü köpeklerine tasma niyetine yaparlarmış."&nbsp;</p>

  <p style="text-align: justify;">Kurt Wallander başını salladı.&nbsp;</p>

  <p style="text-align: justify;">"Yani haklıymışsın," dedi. "Düğümün özel bir anlamı varmış. Şimdiki soru ise bunun Lars Herdin'in anlattıklarıyla nasıl bir bağlantısının olduğu."&nbsp;</p>

  <p style="text-align: justify;">Koridora çıktılar. Kurt Wallander bilgisayar çıkışlarını incelemek üzere Martinson'un odasına girerken Rydberg kendi odasına kapandı. Burada, İsveç'te suç işlemiş ya da şüpheli olan yabancılar hakkında hayret verici ayrıntılı bir istatistik vardı. Martinson, ayrıca yaşlı insanlara geçmişte yapılan saldırıları da kontrol etmişti. Geçen yıl içinde Schonen'de en az dört farklı kişi ya da çete saldırılarında yaşlı ve uzakta yaşayan insanları hedeflemişti. Ama Martinson bu saldırganların hepsinin şu anda çeşitli cezaevlerinde tutuklu olduklarını da öğrenmişti. Beklediği bir haber vardı, bu kişilerden herhangi birinin olay günü izinli olup olmadığı.&nbsp;</p>

  <p style="text-align: justify;">Soruşturma toplantısını, tutanak görevlilerinden biri Kurt Wallander'in odasını süpürmeyi teklif ettiği için Rydberg'in odasında gerçekleştirdiler. Wallander'in telefonu hiç durmadan çalıyordu, ama görevli kadın açmaya yanaşmıyordu.&nbsp;</p>

  <p style="text-align: justify;">Soruşturma toplantısı uzun sürdü. Hepsi Lars Herdin'in ifadesinin bir çıkış anlamına geldiğinde hemfikirdi. Aynı zamanda, çevre sakinleriyle ve polisi arayanlarla ya da anketteki soruları yanıtlayanlarla yapılan görüşmelerde elde edilen bilgiler gözden geçirildi. Pazar gecesi geç saatte, Lenarp'a ancak birkaç kilometre uzaklıktaki bir kasabadan hızla geçen bir araba üzerinde anlaştı ilgiler. Gece saat üçte Göteborg'a doğru yola çıkan bir kamyon şoförü arabayla dar bir virajda karşılaşmış ve neredeyse yoldan çıkmak zorunda kalmıştı. İşlenen çifte cinayeti öğrenince şüphelenmiş, bunun üzerine polisi aramıştı. Çeşitli arabaların resimlerine baktıktan sonra biraz tereddütle bunun büyük olasılıkla bir Nissan olduğu sonucuna varmıştı.&nbsp;</p>

  <p style="text-align: justify;">"Kiralık arabaları unutmayın," dedi Kurt Wallander. "Günümüzde acelesi olanların işi kolay. Hırsızlar, arabaları çaldıkları kadar kiralıyorlar da."&nbsp;</p>

  <p style="text-align: justify;">Toplantı bittiğinde saat altıydı. Kurt Wallander artık tüm elemanlarının saldırı durumuna geçtiklerini fark etti. Lars Herdin'in ziyaretinin ardından ortalığa gözle görülür bir iyimserlik hâkim olmuştu.&nbsp;</p>

  <p style="text-align: justify;">Bürosuna giderek Lars Herdin'le yaptığı konuşma boyunca tutmuş olduğu notlan temize çekti. Hanson karşılaştırması için kendi notlarını getirmişti. Lars Herdin'in tutarsız konuşmadığını anladı. Notları birbirini doğruluyordu.&nbsp;</p>

  <p style="text-align: justify;">Yediyi az geçe evrakları bir yana bıraktı. Birden televizyoncuların bir daha aramamış oldukları geldi aklına. Santralı arayıp Ebba'nın eve gitmeden önce bir haber bırakıp bırakmadığını sordu. Sorusunu, Ebba'nın yerine geçici olarak bakan bir kız yanıtladı.&nbsp;</p>

  <p style="text-align: justify;">"Buraya hiçbir şey bırakılmamış," dedi kız.&nbsp;</p>

  <p style="text-align: justify;">Kendisinin de anlam veremediği bir ilhamla kantine çıkıp televizyonu açtı. Yerel haber yayını henüz başlamıştı. Bir masaya dayanarak Malmö şehrinin kötüye giden ekonomisi hakkındaki haberi pek umursamadan dinledi.&nbsp;</p>

  <p style="text-align: justify;">Sten Widen'i düşündü.&nbsp;</p>

  <p style="text-align: justify;">Ve Johannes Lövgren'i, savaş yıllarında Nazilere et satan Johannes Lövgren'i.&nbsp;</p>

  <p style="text-align: justify;">Kendisini düşündü, fazlasıyla şişman olan göbeğini. Televizyonu kapatmaya karar vermişken sunuculardan biri Lenarp'ta işlenen çifte cinayet hakkında haberleri sunmaya başladı.&nbsp;</p>

  <p style="text-align: justify;">Şaşkınlık içinde, Ystad polisinin arama çalışmalarını şimdiye dek bilinmeyen yabancı uyruklu şehir sakinleri üzerinde yoğunlaştırdığını duydu. Habere göre polis, olayda yabancıların söz konusu olduğundan şüpheleniyordu. Saldırganların sığınma hakkı başvurusu yapan göçmenler arasında olmaları da mümkündü.&nbsp;</p>

  <p style="text-align: justify;">Sunucu kadın son olarak Wallander hakkında konuştu.&nbsp;</p>

  <p style="text-align: justify;">Israrlı başvurulara rağmen sorumlu soruşturma amirlerinden biriyle görüşülüp, ismi açıklanmayan ancak güvenilir kaynaktan elde edilen bilgileri yorumlamasını istemek mümkün olmamıştı.&nbsp;</p>

  <p style="text-align: justify;">Sunucu Ystad Emniyet Müdürlüğü'nün önünde konuşuyordu.&nbsp;</p>

  <p style="text-align: justify;">Sonra haberi hava durumuna bağladı.&nbsp;</p>

  <p style="text-align: justify;">Batı yönünden kötü hava yaklaşmaktaydı. Rüzgâr şiddetini arttıracaktı. Ama kar yağışı beklenmiyordu, hava sıcaklığı sıfırın üstünde seyredecekti.&nbsp;</p>

  <p style="text-align: justify;">Kurt Wallander televizyonu kapattı.&nbsp;</p>

  <p style="text-align: justify;">Karar veremiyordu; kırgın mıydı yoksa sadece yorgun mu? Yoksa bu halinin nedeni açlık mıydı?&nbsp;</p>

  <p style="text-align: justify;">Yani polisten biri dışarıya bilgi sızdırmıştı. Belki güvenilir bilgileri iletmek bugünlerde iyi para getiriyordu? Devlet televizyonu rüşvet mi yediriyordu? Kim, diye düşündü.&nbsp;</p>

  <p style="text-align: justify;">Benden başka herkes olabilir bu.&nbsp;</p>

  <p style="text-align: justify;">Peki neden?&nbsp;</p>

  <p style="text-align: justify;">Paradan başka bir açıklaması var mıydı?&nbsp;</p>

  <p style="text-align: justify;">Irkçılık? Yabancıların çoğalmasından korkmak?&nbsp;</p>

  <p style="text-align: justify;">Odasına döndü. Daha koridordayken telefonun çaldığını duyabiliyordu.&nbsp;</p>

  <p style="text-align: justify;">Uzun bir gün olmuştu. Ona kalsa yiyecek bir şeyler hazırlamak için eve giderdi. Bir iç çekişiyle koltuğa oturdu ve telefonu kendine yaklaştırdı.&nbsp;</p>

  <p style="text-align: justify;">Öyleyse dalgayı başa alıp televizyonda yayınlanan haberleri yalanlayacağım, diye düşündü.&nbsp;</p>

  <p style="text-align: justify;">Ve önümüzdeki günlerde yeniden ahşap haçların yakılmamasını umacağım.</p>
</body>
</html>
