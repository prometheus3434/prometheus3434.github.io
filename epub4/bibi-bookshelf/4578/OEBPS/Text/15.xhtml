<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p style="text-align: justify;">&nbsp;</p>

  <h1 style="text-align: justify;">15</h1>

  <p style="text-align: justify;">Kurt Wallander bundan sonraki günleri hep, yapbozun parçalarının birleşerek bir resmi tamamlamaları olarak aklında hatırlayacaktı. Çıkış noktaları BrittaLena Boden'in hafızası ve okunması mümkün olmayan bir imzaydı. Şimdi mantıklı bir senaryo oluşmuştu ve Maria Lövgren'in yaşamındaki son sözü yapbozun sonunda doğru yerini bulan bir parçasıydı. Ayrıca olağandışı düğümlenmiş ilmik de artık bu resme uyuyordu. Bu parçalarla resmi birleştirdi. BrittaLena Boden'le sıcak kumların üstünde konuştuğu aynı gün, Björk'ün evine gidip, onu yemeğinden kaldırarak, Hanson ve Martinson'u tekrar tamamen soruşturmaya dahil etmesi için derhal söz vermesini istemişti. Soruşturma yeniden öncelik hakkını alacak ve ilerletilecekti.&nbsp;</p>

  <p style="text-align: justify;">11 Temmuz Çarşamba günü banka müşterilere açılmadan önce, olayın tatbikatı yapıldı. BrittaLena Boden veznenin arkasına geçti, Hanson ise Johannes Lövgren oldu ve Martinson'la Björk dolarlarını bozdurmak için gelen iki adamı canlandırdılar. Kurt Wallander her şeyin aynen altı ay önceki gibi olmasında ısrar etti. Sonunda şube müdürü, BrittaLena Boden'in gerçekten 27.000 kronu karışık, ama büyük banknotlar halinde vermesine göz yumdu. Hanson banknotları, Ebba'nın ödünç verdiği eski bir evrak çantasına koydu.&nbsp;</p>

  <p style="text-align: justify;">Kurt Wallander olayın dışında durmuş her şeyi izliyordu BrittaLena Boden olaya pek uymayan bir ayrıntıyı hatırlayınca her şeyi bir kez daha tekrarlattı.&nbsp;</p>

  <p style="text-align: justify;">Kurt Wallander bu tatbikatı özellikle kızın hafızasını uyarmak için yaptırmıştı. Kızın bu ender rastlanan keskin hafızasıyla daha fazla şey hatırlayacağını umuyordu.&nbsp;</p>

  <p style="text-align: justify;">Kız başını iki yana salladı. Hatırladığı her şeyi söylemişti. Ekleyecek başka şeyi yoktu. Kurt Wallander ondan, Ölland gezisini birkaç gün daha ertelemesini rica etti. Sonra onu bir odada yalnız başına bırakıp, çeşitli nedenlerle İsveç polisine yakalanmış yabancı uyruklu suçluların fotoğraflarına bakmasını bekledi. Bu da sonuçsuz kaldığında kız, göçmen bürosunun geniş çaplı fotoğraf arşivini gözden geçirmesi için Norrköping'e giden bir uçağa bindirildi. On sekiz saat boyunca sayısız fotoğrafa baktıktan sonra Sturup havaalanına dönen kızı, Kurt Wallander kendisi karşıladı. Sonuç bu defa da olumsuzdu.&nbsp;</p>

  <p style="text-align: justify;">Wallander bunun üzerine Interpol'ü devreye soktu. Olayın tahmin edilen gidişatı bilgisayarlara aktarılmıştı. Bu bilgisayarlar Avrupa merkezinde karşılaştırmalı inceleme uygulayacaktı. Ama yine durumda kayda değer bir gelişme sağlayabilecek hiçbir şey olmadı.&nbsp;</p>

  <p style="text-align: justify;">BrittaLena Boden sayısız fotoğraflara bakıp ter dökerken, Kurt Wallander de Slimminge'li baca temizleme ustası Artur Lundin'le üç uzun sorgulama gerçekleştirdi. Lenarp ve Ystad arasındaki yolculuklar canlandırıldı, durduruldu ve tekrarlandı. Kurt Wallander yapbozunu tamamlamaya devam etti. Arada bir hasta ve benzi atmış halde, balkonunda oturan Rydberg'e uğrayıp, soruşturmayı onunla birlikte gözden geçiriyordu. Rydberg, bunun kendisini rahatsız etmediğini ve yormadığını iddia ediyordu. Ama Kurt Wallander her defasında onun balkonundan suçluluk duygusuyla ayrıldı.&nbsp;</p>

  <p style="text-align: justify;">Anette Brolin, eşi ve çocuklarıyla Batı kıyısındaki Grabbestad'ta bir yazlıkta geçirdiği tatilinden döndü. Ailesini Ystad'a bırakmıştı. Kurt Wallander ona yarı ölmüş soruşturmayı delmeyi başardığını anlatmak için aradığında mümkün olan en resmi sesini takındı.&nbsp;</p>

  <p style="text-align: justify;">Yoğun geçen ilk haftadan sonra her şey yine tıkandı.&nbsp;</p>

  <p style="text-align: justify;">Kurt Wallander yapbozuna bakıyordu. Yine saplanıp kalmışlardı.&nbsp;</p>

  <p style="text-align: justify;">"Bekleyelim," dedi Björk. "Interpol'ün kağnısı yavaş yürür."&nbsp;</p>

  <p style="text-align: justify;">Kurt Wallander bu garip benzetmeye içinden güldü.&nbsp;</p>

  <p style="text-align: justify;">Yine de Björk'ün haklı olduğunu biliyordu.&nbsp;</p>

  <p style="text-align: justify;">BrittaLena Boden, Öland'dan dönüp, bankadaki işinin başına geçmesi gerektiğinde, Kurt Wallander banka idaresinden ona birkaç gün özel izin vermelerini istedi. Sonra da onunla birlikte göçmenlerin kaldığı çevredeki kamplara gitti. Malmö petrol limanındaki gemilere yerleştirilen kamplara da gittiler. Ama kız hiçbir yerde tanıdık bir yüze rastlamadı.&nbsp;</p>

  <p style="text-align: justify;">Kurt Wallander, Stockholm'den bir ressam istetti.&nbsp;</p>

  <p style="text-align: justify;">Birlikte defalarca denedikleri halde, BrittaLena Boden ressamdan, istediği gibi olduğunu söyleyebildiği görüntüleri alamadı.&nbsp;</p>

  <p style="text-align: justify;">Kurt Wallander yavaş yavaş cesaretini yitiriyordu. Björk onu, Martinson'u bırakıp, Hanson'la yakın ve tek çalışanı olarak soruşturma işine devam etmeye zorluyordu.&nbsp;</p>

  <p style="text-align: justify;">20 Temmuz Cuma günü Kurt Wallander bir kez daha pes etmenin eşiğindeydi.&nbsp;</p>

  <p style="text-align: justify;">Akşam geç vakit oturup kısa bir açıklama yazdı. Açıklamasında, soruşturmanın, polise herhangi bir ilerleme kaydettirecek sağlam temelli malzemenin eksikliğinden dolayı şimdilik bırakılmasını öneriyordu. Yazıyı masasına koydu ve pazartesi günü bunu, Björk'e ve Anette Brolin'e iletmeye karar verdi.&nbsp;</p>

  <p style="text-align: justify;">Cumartesi ve pazar günlerini Bornholm'de geçirdi. Hava rüzgârlı ve yağmurluydu, ayrıca feribotta yediği bir şeyler midesini bozmuştu. Cumartesi akşamını yatakta geçirdi. Sık sık kalkıp kusması gerekti.&nbsp;</p>

  <p style="text-align: justify;">Pazartesi sabahı uyandığında, kendisini daha iyi hissediyordu. Yine de yatakta kalıp kalmama konusunda düşünüyordu.&nbsp;</p>

  <p style="text-align: justify;">Sonunda kalktı ve yola çıktı. Saat dokuza doğru bürosundaydı. Ebba'nın doğum günü olduğundan, ona kantinde pasta ısmarladı. Kurt Wallander sonunda, Björk'e yazdığı kısa açıklamasını okuduğunda saat ona geliyordu. Açıklamayı iletmek için ayağa kalkacaktı ki, telefon çaldı.&nbsp;</p>

  <p style="text-align: justify;">Arayan BrittaLena Boden'di.&nbsp;</p>

  <p style="text-align: justify;">Sesi fısıldar gibiydi.&nbsp;</p>

  <p style="text-align: justify;">"Döndüler. Çabuk gelin."&nbsp;</p>

  <p style="text-align: justify;">"Kimler döndü?" diye sordu Kurt Wallander.&nbsp;</p>

  <p style="text-align: justify;">"Şu, döviz bozdurmuş olanlar. Anlamıyor musunuz?"&nbsp;</p>

  <p style="text-align: justify;">Koridorda, bir trafik kontrolünden dönen Noren'le çarpıştı.&nbsp;</p>

  <p style="text-align: justify;">"Benimle gel," diye bağırdı Kurt Wallander.&nbsp;</p>

  <p style="text-align: justify;">"Neler oluyor Allah aşkına?" diye sordu, bir yağlı ekmek yemekte olan Noren.&nbsp;</p>

  <p style="text-align: justify;">"Sorma. Gel."&nbsp;</p>

  <p style="text-align: justify;">Bankaya vardıklarında, Noren yarısı yenmiş yağlı ekmeği hâlâ elinde tutuyordu. Kurt Wallander yolda bir kırmızı ışığı geçmiş ve bir yeşil alan üzerinden yolu kestirmeden gitmişti. Arabayı belediye binasının önündeki birkaç pazar stantının arasına bıraktı. Ama yine de geç kalmışlardı. Adamlar çoktan ortadan kaybolmuşlardı. BrittaLena Boden öyle şaşırmıştı ki, birilerinden onları takip etmelerini istemek aklına gelmemişti.&nbsp;</p>

  <p style="text-align: justify;">Bununla birlikte video kamerasını çalıştıran düğmeye basacak kadar aklı başındaydı.&nbsp;</p>

  <p style="text-align: justify;">Kurt Wallander imzayı inceledi. Bu defa da herhangi bir adres verilmemişti.&nbsp;</p>

  <p style="text-align: justify;">"Güzel," dedi Kurt Wallander, şube müdürünün odasında titreyerek duran BrittaLena Boden'e. "Telefon etmek için ayrılırken onlara ne söylediniz?"&nbsp;</p>

  <p style="text-align: justify;">"Bir mühür almam gerektiğini."&nbsp;</p>

  <p style="text-align: justify;">"Adamların bundan şüphelendikleri hissine kapıldınız mı?"&nbsp;</p>

  <p style="text-align: justify;">Kız kafasını iki yana salladı.&nbsp;</p>

  <p style="text-align: justify;">"Güzel," dedi Kurt Wallander bir daha. "En doğru olanı yaptınız."&nbsp;</p>

  <p style="text-align: justify;">"Artık onları yakalayabileceğinizi sanıyor musunuz?"&nbsp;</p>

  <p style="text-align: justify;">"Evet," diye yanıtladı Kurt Wallander. "Bu kez onları enseledik."&nbsp;</p>

  <p style="text-align: justify;">Banka kamerasının video kaydı, pek de güneyliye benzemeyen iki adamı gösteriyordu. Birinin kısa, sarı saçları vardı, diğerinin keli. Polis argosunda hemen Lucia ve kelkafa lakaplarını edindiler.&nbsp;</p>

  <p style="text-align: justify;">BrittaLena Boden çeşitli lisan örneklerini dinledikten sonra, adamların aralarında birkaç kelime Çekçe ya da Bulgarca konuştukları sonucuna vardı. Bozdurdukları elli dolarlık banknot derhal incelenmek üzere teknik bölüme gönderildi.&nbsp;</p>

  <p style="text-align: justify;">Björk odasında bir toplantı düzenledi.&nbsp;</p>

  <p style="text-align: justify;">"Altı ay sonra yine ortaya çıkıyorlar," dedi Kurt Wallander. "Neden aynı küçük bankaya gidiyorlar? Birincisi: Buraya yakın oturuyorlar. İkincisi: Banka ziyaretlerinden birinde güzel bir av yakaladılar. Bu kez şansları yoktu. Sırada kendilerinden önceki adam hesabına para yatıracaktı, para çekmeyecekti. Ama bu da yaşlı bir adamdı, aynı Johannes Lövgren gibi. Belki de, çiftçi kılıklı yaşlı adamların hep yüklü miktarlarda çektiklerini sanıyorlar?"&nbsp;</p>

  <p style="text-align: justify;">"Çekler," diye açıkladı Björk. "Ya da Bulgarlar."&nbsp;</p>

  <p style="text-align: justify;">"Bundan yüzde yüz emin değiliz," diye karşılık verdi Kurt Wallander. "Kız yanılmış olabilir. Ama görünüşlerine bakılırsa doğru olabilir."&nbsp;</p>

  <p style="text-align: justify;">Video kaydını dört kez daha izlediler ve hangi görüntülerin kopyalanıp büyütülmesi gerektiğine karar verdiler.&nbsp;</p>

  <p style="text-align: justify;">"Şehirdeki, çevredeki Doğu Avrupalı herkes araştırılacak," diye talimat verdi Björk. "Bu çok can sıkıcı ve istenmeyen bir ayrımcılık gibi görülecek. Ama ne yapalım, bunu yapacağız. Yakınlarda bir yerlerde olmaları gerek. Malmö ve Kristianstad'taki bölge polis şefleriyle konuşup bölge çapında ne yapmamız gerektiğini soracağım."&nbsp;</p>

  <p style="text-align: justify;">"Devriyelere video kayıtlarını izlettir," diye ekledi Hanson. "Sokağın ortasında da karşımıza çıkabilirler."&nbsp;</p>

  <p style="text-align: justify;">Kurt Wallander mezbahaya dönmüş evi hatırladı.&nbsp;</p>

  <p style="text-align: justify;">"Lenarp'ta yaptıklarından sonra, birinci dereceden tehlikeli olarak tanımlanmalılar," dedi.&nbsp;</p>

  <p style="text-align: justify;">"Eğer onlarsa," diye açıkladı Björk. "Bunu henüz bilmiyoruz."&nbsp;</p>

  <p style="text-align: justify;">"Doğru," diye yanıtladı Kurt Wallander. "Ama yine de..."&nbsp;</p>

  <p style="text-align: justify;">"Artık çok yoğun çalışacağız," dedi Björk. "Kurt Wallander, nasıl uygun görürse öyle yönetip, işleri paylaştırır. Aciliyet gerektirmeyen her şey bir yana bırakılacak. Savcıyı arayacağım. İşlerin nihayet hareketlenmesi eminim onu da memnun edecektir."&nbsp;</p>

  <p style="text-align: justify;">Ama hiçbir şey olmadı.&nbsp;</p>

  <p style="text-align: justify;">Polis devriyelerinin çoğaltılmasına ve nüfusun azlığına karşın adamlar bulunamadı.&nbsp;</p>

  <p style="text-align: justify;">Salı ve çarşamba günleri bir sonuç alınamadı. İki bölge polis şefi kendi bölgelerinde ek devriyelerin görevlendirilmesini onaylamışlardı. Video kaydı kopyalanıp dağıtıldı. Kurt Wallander, resimlerin basına verilmesine son ana kadar karşı koydu. Arandıkları duyulursa adamların daha da gizleneceklerinden korkuyordu. Rydberg'e danıştı, Rydberg onunla aynı görüşte değildi.&nbsp;</p>

  <p style="text-align: justify;">"Tilkileri ininden çıkarmak gerekir," diye açıkladı. "Birkaç gün daha bekle. Ama sonra resimleri çıkar."&nbsp;</p>

  <p style="text-align: justify;">Uzun süre orada oturup, Kurt Wallander'in getirdiği resimleri inceledi.&nbsp;</p>

  <p style="text-align: justify;">"Burada, bir katilin yüzüne benzetebileceğimiz hiçbir şey yok," dedi. "İnsan belirgin bir görüntü arıyor, bir saç şekli, dişlerin biçimi. Ama bunlar uygun değil."&nbsp;</p>

  <p style="text-align: justify;">24 Temmuz Salı günü Schonen'de rüzgârlı bir gün yaşanıyordu. Gökyüzünde parça parça bulutlar geziniyor, esintiler zaman zaman fırtına şiddetine ulaşıyordu. Kurt Wallander, sabahın köründe uyandığında, yatağında uzunca bir süre kalarak rüzgârı dinledi. Banyodaki teraziye çıkınca, bir kilo daha vermiş olduğunu gördü. Bu onu öyle heveslendirdi ki, son zamanlarda emniyet müdürlüğünün park yerine saptığında içini kaplayan sıkıntıyı hiç hissetmedi.&nbsp;</p>

  <p style="text-align: justify;">Bu soruşturma işlemi, kişisel bir yenilgiye dönüşmek üzere, diye düşünmüştü. Elemanlarımı ateşliyorum, ama sonunda kendimizi bir çıkmazın içinde buluyoruz.&nbsp;</p>

  <p style="text-align: justify;">Ama bu adamlar bir yerlerde olmak zorundalar, diye düşündü bu defa öfkelenerek. Arabasının kapısını çarparak kapatırken, bir yerlerde, ama nerede, diye düşünmeye devam etti.&nbsp;</p>

  <p style="text-align: justify;">Santralde durup Ebba'yla birkaç kelime konuştu. Telefonun yanında duran eski moda bir müzik kutusu gözüne ilişti.&nbsp;</p>

  <p style="text-align: justify;">"Bunlardan hâlâ var mı?" diye sordu. "Nereden buldun bunu?"&nbsp;</p>

  <p style="text-align: justify;">"Sjöbö'de panayırdaki bir stanttan aldım," diye yanıtladı Ebba. "Bazen gereksiz ıvır zıvırın içinde gerçekten sevindirici bir şeyler bulunabiliyor."&nbsp;</p>

  <p style="text-align: justify;">Kurt Wallander gülümseyerek yoluna devam etti. Odasına giderken yolda ayaküstü Hanson ve Martinson'a bakıp, odasına gelmelerini istedi.&nbsp;</p>

  <p style="text-align: justify;">Onları kelkafa ve Lucia'ya götürecek herhangi bir iz hâlâ bulunamamıştı.&nbsp;</p>

  <p style="text-align: justify;">"iki gün daha," diye açıkladı Kurt Wallander. "Perşembeye kadar hiçbir şey bulamazsak, bir basın toplantısı düzenleyip, fotoğrafları dağıtacağız."&nbsp;</p>

  <p style="text-align: justify;">"Bunu hemen yapmalıydık," dedi Hanson.&nbsp;</p>

  <p style="text-align: justify;">Kurt Wallander yanıt vermedi.&nbsp;</p>

  <p style="text-align: justify;">Şimdiye dek parçaları birleştirerek oluşturdukları görüntüye bir kez daha baktılar. Martinson ilk iş olarak, adamların gizlenmiş olabilecekleri çeşitli kamping alanlarının incelenmesini sağlayacaktı.&nbsp;</p>

  <p style="text-align: justify;">"Yurtlar," dedi Kurt Wallander. "Ve yaz süresince kiralanan tüm özel odalar."&nbsp;</p>

  <p style="text-align: justify;">"Eskiden işimiz daha kolaydı," diye açıkladı Martinson. "O zamanlar insanlar yazları hep aynı yerde kalırlardı. Bugün tatil sadece oradan oraya lanet olası bir koşuşturmayla geçiyor."&nbsp;</p>

  <p style="text-align: justify;">Hanson birkaç inşaat firmasının araştırılması işine devam etmek zorundaydı. Bu firmalar kurallara pek uymuyor, çeşitli Doğu Avrupa ülkelerinden gelen zenci işçileri çalıştırdıkları biliniyordu.&nbsp;</p>

  <p style="text-align: justify;">Kurt Wallander ise çilek tarlalarıyla uğraşmak istiyordu. İki adam büyük çilek yetiştiricilerinden birinin yanında gizlenmiş olabilirlerdi.&nbsp;</p>

  <p style="text-align: justify;">Ama bu çabalar da bir sonuç vermedi.&nbsp;</p>

  <p style="text-align: justify;">Öğleden sonra tekrar bir araya geldiklerinde, ellerinde onları çözüme ulaştırabilecek bir şey hâlâ yoktu.&nbsp;</p>

  <p style="text-align: justify;">"Ben Cezayirli bir boru döşeyicisi buldum," diye anlattı Hanson. "Duvarcı iki Kürt ve bir sürü Polonyalı işçi. Bu konu hakkında Björk'e birkaç satır yazmayı gerçekten isterdim. Şu lanet olası çifte cinayet bizi bu denli meşgul etmeseydi, bu bataklığa sonunda bir çeki düzen verebilirdik. Adamlar, yazları çalışan okul öğrencilerine ödenen miktarın aynısını alıyorlar. Sigortalı yapılmamışlar. Bir kaza olsa, inşaat ustaları onların izinsiz çalıştıklarını iddia edecekler."&nbsp;</p>

  <p style="text-align: justify;">Martinson da iyi haberler aktaramadı.&nbsp;</p>

  <p style="text-align: justify;">"Ben kelkafalı bir Bulgar buldum," dedi. "Biraz iyimser bakacak olunursa, bizim kelkafa olabilirdi. Ama adam Mariestad hastanesinde doktordu ve nerede olduğunu her an ispatlayabilirdi."&nbsp;</p>

  <p style="text-align: justify;">Odada kötü bir hava vardı. Kurt Wallander ayağa kalkıp pencereyi açtı.&nbsp;</p>

  <p style="text-align: justify;">Birden aklına Ebba'nın müzik kutusu geldi. Kutunun melodisini hiç duymadığı halde, durmadan bilinçaltında çalmıştı.&nbsp;</p>

  <p style="text-align: justify;">"Panayırlar," dedi ve döndü. "Onları aramalıyız. Şu anda sırada hangi panayır var?"&nbsp;</p>

  <p style="text-align: justify;">Hanson da Martinson da bunun yanıtını biliyorlardı.&nbsp;</p>

  <p style="text-align: justify;">Kivik panayırı.&nbsp;</p>

  <p style="text-align: justify;">"Bugün başlıyor," dedi Hanson. "Ve yarına kadar sürüyor."&nbsp;</p>

  <p style="text-align: justify;">"Öyleyse yarın oraya gidiyorum," diye yanıtladı Kurt Wallander.&nbsp;</p>

  <p style="text-align: justify;">"Büyük bir panayır," diye söze karıştı Hanson. "Yanına birini almalısın."&nbsp;</p>

  <p style="text-align: justify;">"Ben gelebilirim," diye açıkladı Martinson.&nbsp;</p>

  <p style="text-align: justify;">Hanson bu çözümden memnun olmuş görünüyordu. Kurt Wallander çarşamba günü tırıs koşusunun yapılacağını tahmin etti.&nbsp;</p>

  <p style="text-align: justify;">Toplantıya son verdiler ve vedalaşıp ayrıldılar. Kurt Wallander masasında kalarak arayanların yazılı olduğu bir deste not kâğıdını düzenledi. Onları ertesi gün için düzenledi ve gitmeye hazırlandı. Birden masanın altına kaymış bir kâğıdı fark etti. Eğilip kâğıdı aldığında, göçmen kampının müdürünün kendisini aramış olduğunu gördü.&nbsp;</p>

  <p style="text-align: justify;">Numarayı çevirdi. On kez çaldırdı, kapatmak üzereyken, hattın diğer ucunda biri açtı.&nbsp;</p>

  <p style="text-align: justify;">"Ben Ystad polisinden Wallander. Modin adlı birini arıyorum."&nbsp;</p>

  <p style="text-align: justify;">"Evet benim."&nbsp;</p>

  <p style="text-align: justify;">"Beni siz mi aramıştınız?"&nbsp;</p>

  <p style="text-align: justify;">"Sanırım, size söylemem gereken önemli bir şey var."&nbsp;</p>

  <p style="text-align: justify;">Kurt Wallander soluğunu tuttu.&nbsp;</p>

  <p style="text-align: justify;">"Konu, sizin aradığınız iki adamla ilgili. Ben tatilden bugün döndüm. Polisin gönderdiği fotoğraflar masamın üzerindeydi. Bu iki adamı fotoğraflardan tanıdım. Bir süre burada, kampta kalmışlardı."&nbsp;</p>

  <p style="text-align: justify;">"Geliyorum," dedi Kurt Wallander. "Ben gelene kadar büronuzda kalın."&nbsp;</p>

  <p style="text-align: justify;">Kamp Skurup'un dışındaydı. Kurt Wallander yolu on dokuz dakikada kat etti. Kamp eski bir papaz konutuna yerleştirilmişti ve sadece diğer kampların hiçbirinde yer olmadığı zaman geçici olarak kalınması için kullanılıyordu.&nbsp;</p>

  <p style="text-align: justify;">Müdür Modin, kısa boylu ve altmış yaşlarındaydı. Kurt Wallander arabasıyla son sürat geldiğinde, avluda durmuş, bekliyordu.&nbsp;</p>

  <p style="text-align: justify;">"Şu an burası bomboş," dedi Modin. "Ama önümüzdeki hafta birçok Romanyalı bekliyoruz."&nbsp;</p>

  <p style="text-align: justify;">Adamın küçük bürosuna gittiler.&nbsp;</p>

  <p style="text-align: justify;">"Başından anlatın," diye rica etti Kurt Wallander.&nbsp;</p>

  <p style="text-align: justify;">"Geçen yılın aralık ayından şubat ortasına kadar burada kaldılar," dedi Modin ve birkaç dosyanın sayfalarını karıştırdı.&nbsp;</p>

  <p style="text-align: justify;">"Sonra Malmö'ye aktarıldılar. Tam olarak 'Calsiusgard'a."&nbsp;</p>

  <p style="text-align: justify;">Modin kelkafanın fotoğrafını gösterdi.&nbsp;</p>

  <p style="text-align: justify;">"Adı Lothar Kraftzcyk. Bir Çek vatandaşı. Etnik bir azınlıktan olduğu için kendisini tehlikede hissettiğini öne sürerek iltica başvurusunda bulunmuştu."&nbsp;</p>

  <p style="text-align: justify;">"Çekoslovakya'da etnik azınlıklar var mı?" diye sordu Kurt Wallander.&nbsp;</p>

  <p style="text-align: justify;">"Sanırım, kendisinin bir çingene olduğunu iddia etti."&nbsp;</p>

  <p style="text-align: justify;">"İddia mı etti?"&nbsp;</p>

  <p style="text-align: justify;">Modin omuzlarını silkti.&nbsp;</p>

  <p style="text-align: justify;">"Ben buna inanmıyorum," diye açıkladı. "İsveç'te kalmalarına izin verilmesi için yeterli nedenleri olmayan göçmenler, çingene oldukları iddiasının şanslarını yükseltecek iyi bir fırsat olduğunu çabuk öğreniyorlar."&nbsp;</p>

  <p style="text-align: justify;">Modin, Lucia'nın fotoğrafını eline aldı.&nbsp;</p>

  <p style="text-align: justify;">"Andreas Haas," dedi. "O da Çek. İltica başvurusunda gösterdiği nedeni ne yazık ki bilmiyorum. Herhalde evrakı 'Celsiusgard'a gönderildi."&nbsp;</p>

  <p style="text-align: justify;">"Ve siz, bu iki fotoğrafın bu adamlara ait olduğundan eminsiniz?"&nbsp;</p>

  <p style="text-align: justify;">"Evet. Son derece eminim."&nbsp;</p>

  <p style="text-align: justify;">"Anlatmaya devam edin," diyerek ricasını bir kez daha yineledi Kurt Wallander.&nbsp;</p>

  <p style="text-align: justify;">"Neyi?"&nbsp;</p>

  <p style="text-align: justify;">"Nasıldılar? Burada kaldıkları süre içinde dikkati çeken bir şey olmuş muydu? Çok paraları var mıydı? Hatırlayabildiğiniz her şeyi anlatın."&nbsp;</p>

  <p style="text-align: justify;">"Hatırlamaya çalıştım," diye yanıtladı Modin. "Genellikle olaylara uzak kalırlardı. Herhalde, göçmen kamplarındaki yaşamın insanın karşılaşabileceği en sinir bozucu şey olduğunu biliyorlardı. Satranç oynarlardı. Her gün."&nbsp;</p>

  <p style="text-align: justify;">"Paraları var mıydı?"&nbsp;</p>

  <p style="text-align: justify;">"Hatırladığım kadarıyla, hayır."&nbsp;</p>

  <p style="text-align: justify;">"Nasıldılar?"&nbsp;</p>

  <p style="text-align: justify;">"Çok çekingen. Ama soğuk değil."&nbsp;</p>

  <p style="text-align: justify;">"Aklınıza gelen başka şey var mı?"&nbsp;</p>

  <p style="text-align: justify;">Kurt Wallander, Modin'in yanıtında duraksadığını gördü.&nbsp;</p>

  <p style="text-align: justify;">"Ne düşünüyorsunuz?"&nbsp;</p>

  <p style="text-align: justify;">"Burası küçük bir geçici kamp," diye açıkladı Modin. "Ne ben, ne de bir başkası gece burada kalmaz. Bazı günler burada kimseler olmaz. Yemek yapan aşçı kadın dışında. Normalde burada dışarda duran bir arabamız olur. Anahtarlar burada, büroda kilit altındadır. Ama bazı sabahlar buraya geldiğimde, birinin arabayı kullanmış olduğu hissine kapılmıştım. Sanki biri gizlice büroya girmiş, anahtarları almış, sonra da arabayla gitmiş gibi."&nbsp;</p>

  <p style="text-align: justify;">"Ve bu iki adamdan mı şüpheleniyordunuz?"&nbsp;</p>

  <p style="text-align: justify;">Modin başıyla onayladı.&nbsp;</p>

  <p style="text-align: justify;">"Neden bilmem," dedi. "Bu bir his sadece."&nbsp;</p>

  <p style="text-align: justify;">Kurt Wallander düşündü.&nbsp;</p>

  <p style="text-align: justify;">"Geceler," diye tekrarladı. "Burada kimse olmazdı. Ve hatta bazen gündüzleri de. Böyle miydi?"&nbsp;</p>

  <p style="text-align: justify;">"Evet."&nbsp;</p>

  <p style="text-align: justify;">"5 Ocak Cuma," dedi Kurt Wallander. "Bu altı aydan da uzun zaman önce. O gün burada birinin olduğunu hatırlayabiliyor musunuz?"&nbsp;</p>

  <p style="text-align: justify;">Modin masa takviminin sayfalarını karıştırdı.&nbsp;</p>

  <p style="text-align: justify;">"O gün Malmö'de bir kriz toplantısındaydım," diye yanıtladı. "Bir çeşit göçmen akınına uğramıştık, geçici kampları incelememiz gerekiyordu."&nbsp;</p>

  <p style="text-align: justify;">Kurt Wallander'in ayağının altındaki taşlar ısınmaya başladı.&nbsp;</p>

  <p style="text-align: justify;">Görüntüler gözlerinin önüne gelmeye başlamıştı. Şimdi kendisiyle konuşuyordu.&nbsp;</p>

  <p style="text-align: justify;">"Yani o gün burada kimse yok muydu?"&nbsp;</p>

  <p style="text-align: justify;">"Sadece aşçı kadın! Ama mutfak binanın arka tarafında! Kadın, arabanın kullanılıp kullanılmadığını görmemiş olabilir."&nbsp;</p>

  <p style="text-align: justify;">"Göçmenlerden hiçbiri size herhangi bir şey anlattı mı?"&nbsp;</p>

  <p style="text-align: justify;">"Göçmenler kimseyle ilgilenmezler. Korkarlar. Birbirlerinden bile."&nbsp;</p>

  <p style="text-align: justify;">Kurt Wallander ayağa kalktı.&nbsp;</p>

  <p style="text-align: justify;">Birden telaşlandı.&nbsp;</p>

  <p style="text-align: justify;">"'Celsiusgard'taki meslektaşlarınızı arayın, onlara doğru yola çıktığımı bildirin," dedi. "Ama bu iki adamdan hiç söz etmeyin. Müdürün orada olmasını sağlayın."&nbsp;</p>

  <p style="text-align: justify;">Modin ona baktı.&nbsp;</p>

  <p style="text-align: justify;">"Onları neden yakalamak istiyorsunuz?" diye sordu.&nbsp;</p>

  <p style="text-align: justify;">"Bir suç işlemiş olabilirler. Ağır bir suç."&nbsp;</p>

  <p style="text-align: justify;">"Şu Lenarp cinayetini mi? Onu mu kastediyorsunuz?"&nbsp;</p>

  <p style="text-align: justify;">Kurt Wallander birden bunun yanıtını daha fazla gizlemenin anlamsız olduğunu düşündü.&nbsp;</p>

  <p style="text-align: justify;">"Evet," diye yanıtladı. "Bunu yapanların onlar olduğunu sanıyoruz."&nbsp;</p>

  <p style="text-align: justify;">Yediyi biraz geçe Malmö'nün içindeki 'Celsiusgard'a vardı. Yan sokaklardan birine park edip, bir bekçinin gözetiminde olan ana girişe gitti, Birkaç dakika sonra bir adam gelip, kendisini karşıladı. Adı Larson'du, eskiden denizciydi ve etrafına belli belirsiz bir bira kokusu yaymaktaydı.&nbsp;</p>

  <p style="text-align: justify;">"Haas ve Kraftzcyk," dedi Kurt Wallander, Larson'un odasında oturduklarında. "İki Çek göçmen."&nbsp;</p>

  <p style="text-align: justify;">Bira kokan adamın yanıtı çabuktu.&nbsp;</p>

  <p style="text-align: justify;">"Satranççılar," diye yanıtladı. "Burada kalıyorlar."&nbsp;</p>

  <p style="text-align: justify;">İşte sonunda onları yakaladım, diye düşündü Kurt Wallander. Şimdi sonunda.&nbsp;</p>

  <p style="text-align: justify;">"Yani burada, binadalar?"&nbsp;</p>

  <p style="text-align: justify;">"Evet," diye karşılık verdi Larson. "Yani, hayır."&nbsp;</p>

  <p style="text-align: justify;">"Hayır?"&nbsp;</p>

  <p style="text-align: justify;">"Burada kalıyorlar. Ama burada değiller."&nbsp;</p>

  <p style="text-align: justify;">"Bununla ne demek istiyorsunuz?"&nbsp;</p>

  <p style="text-align: justify;">"Onların burada olmadıklarını."&nbsp;</p>

  <p style="text-align: justify;">"O halde neredeler lanet olsun?"&nbsp;</p>

  <p style="text-align: justify;">"Bunu bilmiyorum."&nbsp;</p>

  <p style="text-align: justify;">"Ama burada kalıyorlar, değil mi?'&nbsp;</p>

  <p style="text-align: justify;">"Kaçtılar."&nbsp;</p>

  <p style="text-align: justify;">"Kaçtılar mı?"&nbsp;</p>

  <p style="text-align: justify;">"İnsanların buradan kaçtıkları çok sık olur."&nbsp;</p>

  <p style="text-align: justify;">"Ama iltica başvurusunda bulundular, değil mi?"&nbsp;</p>

  <p style="text-align: justify;">"Yine de kaçarlar."&nbsp;</p>

  <p style="text-align: justify;">"Bu gibi durumlarda ne yaparsınız?"&nbsp;</p>

  <p style="text-align: justify;">"Tabii ki, bunu bildiririz."&nbsp;</p>

  <p style="text-align: justify;">"Bunun üzerine ne yapılır?"&nbsp;</p>

  <p style="text-align: justify;">"Genellikle hiçbir şey."&nbsp;</p>

  <p style="text-align: justify;">"Hiçbir şey mi? Bu ülkede kalmalarına izin verilecek mi, yoksa ülkeden kovulacaklar mı sorusuna yanıt bekleyen insanlar kaçıyorlar. Ve bununla kimse ilgilenmiyor, öyle mi?"&nbsp;</p>

  <p style="text-align: justify;">"Tabii ki, polis onları bulmaya çalışmak zorunda kalacak."&nbsp;</p>

  <p style="text-align: justify;">"Bu tam bir çılgınlık. Ne zaman kayboldular?"&nbsp;</p>

  <p style="text-align: justify;">"Mayıstan beri yoklar. İkisi de iltica başvurusunun reddedileceğinden şüpheleniyorlardı."&nbsp;</p>

  <p style="text-align: justify;">"Nereye gitmiş olabilirler?"&nbsp;</p>

  <p style="text-align: justify;">Larson çaresizce kollarını açtı.&nbsp;</p>

  <p style="text-align: justify;">"Bu ülkede ikamet izni olmadan, kaç kişinin yaşadığını bilseniz," diye açıkladı. "Bunlar gibisi çok fazla. Birlikte yaşıyorlar, evraklarını değiştiriyorlar, birbirlerinin isimlerini kullanıyorlar ve kaçak çalışıyorlar. Onlara kimse kim olduklarını sormadan bir ömür boyu İsveç'te yaşayabilirler. Buna kimse inanmıyor, ama böyle."&nbsp;</p>

  <p style="text-align: justify;">Kurt Wallander söyleyecek söz bulamıyordu.&nbsp;</p>

  <p style="text-align: justify;">"Bu normal değil," dedi. "Allah kahretsin bu normal değil."&nbsp;</p>

  <p style="text-align: justify;">"Aynen sizin gibi düşünüyorum. Ama işte böyle."&nbsp;</p>

  <p style="text-align: justify;">Kurt Wallander iç geçirdi.&nbsp;</p>

  <p style="text-align: justify;">"Bu iki adam hakkındaki evrakları istiyorum."&nbsp;</p>

  <p style="text-align: justify;">"Evrakları öyle kolayca teslim edemem."&nbsp;</p>

  <p style="text-align: justify;">Kurt Wallander patladı.&nbsp;</p>

  <p style="text-align: justify;">"Bu iki adam bir cinayet işlediler," diye gürledi. "Çifte cinayet."&nbsp;</p>

  <p style="text-align: justify;">"Yine de size evrak veremem."&nbsp;</p>

  <p style="text-align: justify;">Kurt Wallander ayağa kalktı.&nbsp;</p>

  <p style="text-align: justify;">"Yarın evraklar teslim edilecek. Emniyet genel müdürünün bizzat alması gerekse bile."&nbsp;</p>

  <p style="text-align: justify;">"Ne yapalım, bu iş böyle. Talimatları değiştiremem."&nbsp;</p>

  <p style="text-align: justify;">Kurt Wallander, Ystad'a döndü. Saat dokuza çeyrek kala Björk'ün evinin zilini çaldı. Olanları çabucak anlattı.&nbsp;</p>

  <p style="text-align: justify;">"Yarından itibaren onları yakalama işine başlıyoruz ve fotoğrafları dağıtıyoruz," dedi.&nbsp;</p>

  <p style="text-align: justify;">Björk onaylarcasına başını salladı.&nbsp;</p>

  <p style="text-align: justify;">"Saat bir buçukta bir basın toplantısı düzenleyeceğim," diye açıkladı. "Öğleden önce polis şefleriyle bir toplantım var. Ama şu evrakların kamptan alınması için girişimde bulunacağım."&nbsp;</p>

  <p style="text-align: justify;">Kurt Wallander, Rydberg'e gitti. Rydberg karanlıkta balkonunda oturuyordu.&nbsp;</p>

  <p style="text-align: justify;">Birden, Rydberg'in acı çektiğini anladı.&nbsp;</p>

  <p style="text-align: justify;">Düşüncelerini okumuş gibi Rydberg de ona nasıl olduğunu söyledi.&nbsp;</p>

  <p style="text-align: justify;">"Bunu atlatamayacağım. Belki Noel'e kadar yaşarım, belki de yaşamam."&nbsp;</p>

  <p style="text-align: justify;">Kurt Wallander ne diyeceğini bilmiyordu.&nbsp;</p>

  <p style="text-align: justify;">"Ama bunu kabullenmek gerek," diye devam etti Rydberg. "Neden geldiğini anlatsan daha iyi olur."&nbsp;</p>

  <p style="text-align: justify;">Kurt Wallander rapor verdi. Karanlıkta Rydberg'in yüzünü güçlükle seçebiliyordu.&nbsp;</p>

  <p style="text-align: justify;">Sonra tek kelime konuşmadan orada oturdular.&nbsp;</p>

  <p style="text-align: justify;">Akşam serindi. Rydberg ise ayağında terlikler, üzerinde eski sabahlığı bu serinliğin farkında değil gibiydi.&nbsp;</p>

  <p style="text-align: justify;">"Belki de çoktan yurtdışına kaçtılar," dedi Kurt Wallander. "Belki onları asla yakalayamayız?"&nbsp;</p>

  <p style="text-align: justify;">"Öyle olursa, gerçeği bildiğimizi düşünerek avunuruz," diye yanıtladı Rydberg. "Hukuk güvenliği, suç işlemiş insanların cezalandırılması demek değildir sadece. Aynı şekilde, hiçbir zaman pes etmememiz anlamına da gelir."&nbsp;</p>

  <p style="text-align: justify;">Rydberg güçlükle doğruldu ve bir şişe konyak aldı. Elleri titreyerek iki bardak doldurdu.&nbsp;</p>

  <p style="text-align: justify;">"Çözümü bulunamayan işlere aklını yorarak ölüp giden yaşlı polisler var," diye açıkladı. "Ben de onlardan biriyim pekâlâ."&nbsp;</p>

  <p style="text-align: justify;">"Hiç polis olduğuna pişman oldun mu?" diye sordu Kurt Wallander.&nbsp;</p>

  <p style="text-align: justify;">"Asla. Bir gün bile."&nbsp;</p>

  <p style="text-align: justify;">Konyak içtiler. Sohbet ettiler ya da sustular. Kurt Wallander ancak gece yarısına doğru kalkıp gitti. Ertesi akşam tekrar geleceğine dair söz verdi. O giderken, Rydberg balkonun karanlığında kaldı.&nbsp;</p>

  <p style="text-align: justify;">25 Temmuz Çarşamba sabahı Kurt Wallander, Hanson ve Martinson'a bir gün önce toplantılarından sonra olanları anlattı. Basın toplantısı öğleden sonra yapılacağından, her şeye rağmen Kivik panayırına gitmeye karar verdiler. Hanson, Björk'le birlikte bir basın raporu yazma işini üstlendi. Wallander, kendinin ve Martinson'un en geç on ikiye doğru dönmüş olacaklarını hesaplamıştı.&nbsp;</p>

  <p style="text-align: justify;">Tomelilla üzerinden geçip, Kivik'in güneyinde uzun bir araba konvoyuna girdiler. Yana sapıp, pişkin bir çiftçinin onlardan yirmi kron park ücreti istediği bir tarlaya park ettiler.&nbsp;</p>

  <p style="text-align: justify;">Denizin görülebileceği şekilde kurulmuş olan panayıra vardıklarında yağmur yağmaya başladı. Kararsızlık içinde, stantlardan ve insanlardan oluşan kalabalığa baktılar. Hoparlörler bangırdıyor, sarhoş gençler gürlüyor ve kalabalıkta oradan oraya itiliyorlardı.&nbsp;</p>

  <p style="text-align: justify;">"Ortada buluşmayı deneyelim," dedi Kurt Wallander.&nbsp;</p>

  <p style="text-align: justify;">"Herhangi bir şey olma ihtimaline karşı telsizlerimizi almalıydık," diye karşılık verdi Martinson.&nbsp;</p>

  <p style="text-align: justify;">"Bir şey olacağı yok," diye yanıtladı Kurt Wallander. "Bir saat sonra buluşuyoruz."&nbsp;</p>

  <p style="text-align: justify;">Martinson'un kendisine bir yol açıp, kalabalıkta kayboluşuna baktı. Ceketinin yakasını kaldırıp aksi yönde ilerledi.&nbsp;</p>

  <p style="text-align: justify;">Bir saat sonra yine buluştuklarında ikisi de iyice ıslanmış, kalabalık ve itiş kakıştan sabırları taşmıştı.&nbsp;</p>

  <p style="text-align: justify;">"Şimdi buraya da başlayayım," diye açıkladı Martinson. "Bir yerlere gidip bir kahve içelim."&nbsp;</p>

  <p style="text-align: justify;">Kurt Wallander önlerinde duran büyük bir çadırı işaret etti.&nbsp;</p>

  <p style="text-align: justify;">"Oraya girdin mi?" diye sordu.&nbsp;</p>

  <p style="text-align: justify;">Martinson güldü.&nbsp;</p>

  <p style="text-align: justify;">"Orada içerde üzerindekileri çıkarmış bir köfte vardı," dedi. "Seyirciler, bir tarikatın seks cümbüşündeymişçesine gürüldüyorlardı. İğrenç bir şey."&nbsp;</p>

  <p style="text-align: justify;">"Şimdi bir kez daha çadırın çevresini dolaşalım," diye açıkladı Kurt Wallander. "Sanırım orada birkaç stant daha var. Sonra da yola çıkarız."&nbsp;</p>

  <p style="text-align: justify;">Çamura bata çıka ilerleyip, bir karavanla, paslı çadır direklerinin arasından geçtiler.&nbsp;</p>

  <p style="text-align: justify;">Çadırın arkasında az sayıda satış stantı vardı. Hepsi de aynı görünüyordu; kırmızı boyalı demir direklerle ayakta duran tenteler.&nbsp;</p>

  <p style="text-align: justify;">Kurt Wallander ve Martinson iki adamı aynı anda gördüler.&nbsp;</p>

  <p style="text-align: justify;">Masası deri ceketlerle dolu bir stantın arkasında duruyorlardı. Bir etikete fiyat yazılıydı ve Kurt Wallander o arada ceketlerin inanılmaz ucuz olduklarını geçirdi aklından.&nbsp;</p>

  <p style="text-align: justify;">İki adam da masanın arkasında duruyordu.&nbsp;</p>

  <p style="text-align: justify;">İkisi de polise bakıyorlardı.&nbsp;</p>

  <p style="text-align: justify;">Kurt Wallander, onların kendisini hatırladığını çok geç anladı. Yüzü gazetede ya da televizyonda o kadar sık görülmüştü ki. Polis memuru Kurt Wallander'in kişisel tanımı tüm ülkeye yayılmıştı.&nbsp;</p>

  <p style="text-align: justify;">Sonra her şey hızlandı.&nbsp;</p>

  <p style="text-align: justify;">Adamlardan, Lucia diye adlandırdıkları, masanın üzerinde duran ceketlerin altına elini soktu ve bir tabanca çıkardı. Martinson da Wallander de kendilerini hemen yanlara attılar. Martinson birkaç çadır direği arasına karışırken, Kurt Wallander bir karavanın arkasına kafasını çarptı. Masanın arkasındaki adam Wallander'e ateş etti. Silah sesini, komşu çadırlardan birinde, gürültülü motosikletlerini kullanan "Ölüm Atlıları"nın şamatasından duymak neredeyse mümkün değildi. Kurşun, Kurt Wallander'in kafasının birkaç santimetre yakınından geçerek karavana saplandı. Hemen ardından Martinson'un elinde bir tabanca tuttuğunu fark etti. Kurt Wallander silahsızdı, ama Martinson görev silahını yanına almıştı demek.&nbsp;</p>

  <p style="text-align: justify;">Martinson ateş etti. Kurt Wallander, Lucia'nın yerinde sıçradığını ve omzunu tuttuğunu gördü. Elindeki tabanca fırlayıp, masanın dış kenarına düştü. Martinson bir çığlık atarak çadır direklerinden kendini kurtardı ve masanın üzerinden, yaralanan adamın üzerine atladı. Masa çöktü, Martinson deri ceketlerden oluşan karışıklığın içine düştü. Bu sırada Wallander koşup, çamurda duran silahı yakalamıştı. Aynı anda, kelkafanın harekete geçip, kalabalığa karıştığını gördü. Kimse silah seslerini duymamış gibiydi. Martinson gösterişli kaplan atlayışını yaparken çevre stantlardaki satıcılar şaşkınlıkla bakıyorlardı.&nbsp;</p>

  <p style="text-align: justify;">"Öbürünü yakala," diye bağırdı Martinson. "Ben bununla başa çıkabilirim."&nbsp;</p>

  <p style="text-align: justify;">Kurt Wallander elinde silah koşmaya başladı. Kelkafa kalabalığın bir yerlerindeydi. Elinde silahı ve çamura bulanmış yüzüyle koşarken, ürken insanlar yanlara kaçışıyorlardı. Wallander adamı elinden kaçırdığını düşünmüştü ki, tam o sırada onu panayır ziyaretçilerinin arasında çılgınca kaçarken gördü. Adam yolunun üzerindeki yaşlı bir kadını öyle bir itti ki, kadın meyveli pastalar satılan bir stantın üzerine düştü. Kurt Wallander kargaşada düşe kalka ilerledi, bir şekerleme arabasını devirdi ve adamı izlemeye devam etti.&nbsp;</p>

  <p style="text-align: justify;">Adam birden ortadan kayboldu.&nbsp;</p>

  <p style="text-align: justify;">Lanet olsun, diye düşündü Kurt Wallander. Lanet olsun.&nbsp;</p>

  <p style="text-align: justify;">Ancak sonra onu yine gördü. Adam panayır meydanının kenarına, kıyıya inen yokuşa koşuyordu. Kurt Wallander onun peşinden gitti. Birkaç bekçi kendisine doğru koştular ama Wallander tabancasını onlara doğru sallayıp, onlara karışmamalarını gürleyince kenara kaçıştılar. Bekçilerden biri bira çadırının içine düşerken, diğeri el yapımı mumluklarla dolu bir stantı kendisiyle beraber sürükledi.&nbsp;</p>

  <p style="text-align: justify;">Kurt Wallander koşuyordu. Kalbi, göğsünden fırlayacakmış gibi atıyordu.&nbsp;</p>

  <p style="text-align: justify;">Birden adam, kıyının dik kenarından kayboldu. Kurt Wallander onun otuz metre kadar uzağındaydı. Kenara ulaştığında ayağı takıldı ve hiçbir yere tutunamadan yokuş aşağı düştü. Elinde tuttuğu tabancayı bıraktı. Bir an duraksayıp, durup tabancayı arayıp aramaması gerektiğini düşündü. Sonra kelkafanın sahil boyunca koştuğunu görerek, takibe tekrar başladı.&nbsp;</p>

  <p style="text-align: justify;">Kovalamaca, ikisinin de tükendiği zaman sona erdi. Kel kafa sahilde ters dönmüş duran, siyah ziftle boyanmış bir kayığa dayandı. Kurt Wallander ondan on metre uzakta ve öylesine nefessiz kalmıştı ki, bir an yığılıp kalacağını düşündü.&nbsp;</p>

  <p style="text-align: justify;">Sonra kelkafanın bir bıçak çekip, üzerine doğru geldiğini gördü.&nbsp;</p>

  <p style="text-align: justify;">Bu bıçakla Johannes Lövgren'in burnunu kesmişti, diye düşündü. Bu bıçakla onu, parayı nereye gizlediğini itiraf etmeye zorlamıştı.&nbsp;</p>

  <p style="text-align: justify;">Etrafında bir savunma silahı arandı. Bulabildiği tek şey, kırık bir kürek oldu.&nbsp;</p>

  <p style="text-align: justify;">Adamın elindeki bıçakla ikinci kez atılışında, o da karşılık verdi. Kürek, adamın köprücük kemiğine isabet etti. Kurt Wallander kemiğin kırıldığını duydu. Adam sendeledi, Kurt Wallander küreği bıraktı ve sağ yumruğuyla bir aparkut indirdi. Kemiklerinde keskin bir acı hissetti.&nbsp;</p>

  <p style="text-align: justify;">Ama adam yere yığıldı.&nbsp;</p>

  <p style="text-align: justify;">Kurt Wallander de ıslak kuma düştü.&nbsp;</p>

  <p style="text-align: justify;">Kısa süre sonra koşarak Martinson yetişti.&nbsp;</p>

  <p style="text-align: justify;">Artık yağmur sağanağa dönüşmüştü.&nbsp;</p>

  <p style="text-align: justify;">"Onları yakaladık," dedi Martinson.&nbsp;</p>

  <p style="text-align: justify;">"Evet," diye karşılık verdi Kurt Wallander. "Öyle görünüyor."&nbsp;</p>

  <p style="text-align: justify;">Sahile indi ve yüzünü yıkadı. Uzaklarda güneye doğru yol alan bir şilep gördü.&nbsp;</p>

  <p style="text-align: justify;">Acıları içindeki Rydberg'e iyi bir haber verebileceği için seviniyordu.&nbsp;</p>

  <p style="text-align: justify;">İki gün sonra Andreas Haas adındaki adam, cinayeti işlediklerini itiraf etti. İtiraf etti gerçi ama asıl suçu diğerinin üzerine attı. Lothar Kraftzcyk de bu itirafı duyunca, pes etti. Ama vahşetin suçunu Andreas Haas'a attı.&nbsp;</p>

  <p style="text-align: justify;">Her şey Kurt Wallander'in düşündüğü gibi olmuştu. İki adam fırsat bulduklarında döviz bozdurmak için çeşitli bankaları seçerek, bir yandan hesabından yüklü miktarda para çeken bir müşteri bulmaya çalışmışlardı. Johannes Lövgren'i, baca temizleyicisi Lundin'le yolculuğu sırasında takip etmişlerdi. Keçi yolunda onu izlemişler, iki gece sonra da geçici kamptaki arabayla tekrar gelmişlerdi.&nbsp;</p>

  <p style="text-align: justify;">"Burada anlamadığım bir nokta var," dedi Lothar Kraftzcyk'i sorgulayan Kurt Wallander. "Ata neden saman verdiniz?"&nbsp;</p>

  <p style="text-align: justify;">Adam ona hayretle baktı.&nbsp;</p>

  <p style="text-align: justify;">"Para samanlıkta gizlenmişti," diye yanıtladı. "At, belki biz evrak çantasını aranırken fırlattığımız samanları yemiştir."&nbsp;</p>

  <p style="text-align: justify;">Kurt Wallander başını salladı. Demek karnı tok atın durumunun açıklaması bu denli basitti.&nbsp;</p>

  <p style="text-align: justify;">"Bir şey daha," dedi Kurt Wallander. "İlmik?"&nbsp;</p>

  <p style="text-align: justify;">Yanıt bulamadı. İki adamdan hiçbiri bu akıl almaz şiddetten sorumlu olduğunu itiraf etmek istemiyordu. Wallander sorusunu tekrarladı, ama hiçbir zaman bir yanıt alamadı.&nbsp;</p>

  <p style="text-align: justify;">Göçmen kampından sıvıştıktan sonra, Höör'ün dışında küçük, yıkık dökük bir ev kiralamışlardı. Sattıkları deri ceketleri, Tranas'taki bir deri giyim mağazasına düzenledikleri bir soygunda ele geçirmişlerdi.&nbsp;</p>

  <p style="text-align: justify;">Delillerin ikamesi sadece birkaç dakika sürdü.&nbsp;</p>

  <p style="text-align: justify;">İki adam suçu karşılıklı birbirlerinin sırtına yükleseler de, hiç kimse ispatın kesinliğinden şüphe duymuyordu.&nbsp;</p>

  <p style="text-align: justify;">Kurt Wallander mahkeme salonunda oturmuş, peşlerinden bunca zaman koştuğu iki adama bakıyordu. Lenarp'taki eve girdiği ocak ayının o sabahını hatırladı. Çifte cinayet çözülmüş olduğu ve suçlular cezalarını çekecekleri halde, memnun değildi. Neden Maria Lövgren'in boynuna bir ilmik geçirmişlerdi? Neden böylesi, sadece kendi istekleri doğrultusunda bir şiddet?&nbsp;</p>

  <p style="text-align: justify;">Sırtında bir ürperme hissetti. Bu soruya bir yanıt bulamıyordu. Ve bu onu huzursuz ediyordu.&nbsp;</p>

  <p style="text-align: justify;">4 Ağustos Cumartesi günü, akşam geç vakit, Kurt Wallander bir şişe viskiyle Rydberg'in evine gitti. Ertesi gün Anette Brolin ona babasını ziyaretinde eşlik edecekti. Kurt Wallander, Anette Brolin'e sormuş olduğu soruyu düşündü.&nbsp;</p>

  <p style="text-align: justify;">Kendisi için boşanmayı düşünebilir miydi?&nbsp;</p>

  <p style="text-align: justify;">Tabii ki kadın bu soruyu hayır diye yanıtlamıştı.&nbsp;</p>

  <p style="text-align: justify;">Ama Wallander onun bu soruyu hiç de hafife almadığını biliyordu.&nbsp;</p>

  <p style="text-align: justify;">Rydberg'e giderken yolda teybe Maria Callas'ın bir kasetini koydu. Gelecek hafta şimdiye kadar yapmış olduğu tüm mesai saatlerine karşılık izin almıştı. Lund'a gidip, Kenya'dan dönmüş olan Herman Mboya'yı ziyaret etmek istiyordu. Geri kalan zamanı evini tekrar düzenlemekle geçirmeyi planlıyordu.&nbsp;</p>

  <p style="text-align: justify;">Belki de gerçekten yeni bir müzik seti alsa iyi olurdu.&nbsp;</p>

  <p style="text-align: justify;">Rydberg'in oturduğu evin önüne park etti.&nbsp;</p>

  <p style="text-align: justify;">Sonbaharın başladığını hissetti. Tepesindeki dolunay ancak hayal meyal seçiliyordu.&nbsp;</p>

  <p style="text-align: justify;">Rydberg her zamanki gibi karanlıkta balkonunda oturuyordu.&nbsp;</p>

  <p style="text-align: justify;">Kurt Wallander iki bardağa viski doldurdu.&nbsp;</p>

  <p style="text-align: justify;">"Maria Lövgren'in yaşamında söylediği son sözlerden endişelendiğimizi hatırlıyor musun?" diye sordu Rydberg. "Yabancı uyrukluların peşine düşmemiz gerekeceği için?" Sonra ekranda Erik Magnuson belirdiğinde, düşünülebilecek en uygun katil o olmuştu. Ama katil o değildi. Sonunda bir çift yabancıyı yakaladık işte. Zavallı bir Somalili ise boşu boşuna öldü."&nbsp;</p>

  <p style="text-align: justify;">"Bütün bu süre boyunca biliyordun," diye açıkladı Kurt Wallander. "Değil mi? Olayın yabancı uyruklularla ilgili olduğundan emin olman?"&nbsp;</p>

  <p style="text-align: justify;">"Tabii ki bundan yüzde yüz emin değildim," diye yanıtladı Rydberg kaçarcasına. "Ama buna inandım."&nbsp;</p>

  <p style="text-align: justify;">Yavaş yavaş soruşturmayı tekrar konuştular, sanki uzak bir anıymış gibi.&nbsp;</p>

  <p style="text-align: justify;">"Çok hata yaptık," dedi Kurt Wallander düşünceli bir sesle. "Çok hata yaptım."&nbsp;</p>

  <p style="text-align: justify;">"Sen iyi bir polissin," diye karşılık verdi Rydberg üzerine basa basa. "Belki bunu sana hiç söylemedim. Ama senin olağanüstü iyi bir polis olduğunu düşünüyorum."&nbsp;</p>

  <p style="text-align: justify;">"Fazlasıyla hata yaptım," diye açıkladı Kurt Wallander.&nbsp;</p>

  <p style="text-align: justify;">"Sen hareketi sağlayan güdüydün," dedi Rydberg. "Sen pes etmedin. Lenarp cinayetlerini işlemiş olanları ele geçirmek istiyordun. En önemlisi bu."&nbsp;</p>

  <p style="text-align: justify;">Sohbet yavaş yavaş sona eriyordu.&nbsp;</p>

  <p style="text-align: justify;">Ölmekte olan bir adamla birlikteyim, diye düşündü Kurt Wallander karamsarlıkla. Rydberg'in gerçekten öleceğini hâlâ daha kavrayamadım.&nbsp;</p>

  <p style="text-align: justify;">Gençken bir keresinde bıçaklandığı zamanı hatırladı.&nbsp;</p>

  <p style="text-align: justify;">Neredeyse altı ay önce sarhoş haliyle araba kullanmış olduğu da yine aklına geldi. Aslında şu anda azledilmiş bir polis memuru olmalıydı.&nbsp;</p>

  <p style="text-align: justify;">Neden Rydberg'e her şeyi anlatmıyorum, diye düşündü. Neden susuyorum? Yoksa biliyor mu? Yaşam parolası aklından geçti.&nbsp;</p>

  <p style="text-align: justify;">Yaşamın da ölümünde zamanı var.&nbsp;</p>

  <p style="text-align: justify;">"Nasılsın?" diye sordu dikkatle.&nbsp;</p>

  <p style="text-align: justify;">"Şu an ağrım yok," diye yanıtladı Rydberg. "Ama yarın olacak. Ya da yarından sonra."&nbsp;</p>

  <p style="text-align: justify;">Kurt Wallander balkonunda kalmakta ısrar eden Rydberg'den ayrıldığında saat gecenin neredeyse ikisiydi.&nbsp;</p>

  <p style="text-align: justify;">Kurt Wallander arabayı olduğu yerde bırakıp eve yayan gitti.&nbsp;</p>

  <p style="text-align: justify;">Ay, bulutların ardında kaybolmuştu.&nbsp;</p>

  <p style="text-align: justify;">Kulaklarında Maria Callas'ın sesini duyuyordu.&nbsp;</p>

  <p style="text-align: justify;">Evinde uyumadan önce, bir süre daha gözleri açık yattı.&nbsp;</p>

  <p style="text-align: justify;">Akıl almaz şiddeti yine düşündü. Yeni zamanı, belki de yeni bir çeşit polis gerektiren zamanı.&nbsp;</p>

  <p style="text-align: justify;">İlmikler zamanında yaşıyoruz, diye düşündü. Dünyadaki korku daha da büyüyecek.&nbsp;</p>

  <p style="text-align: justify;">Sonra bu düşünceleri bastırmaya zorladı kendini ve rüyalarındaki zenci kadını aramaya koyuldu.&nbsp;</p>

  <p style="text-align: justify;">Soruşturma kapanmıştı.&nbsp;</p>

  <p style="text-align: justify;">İşte sonunda dinlenebilirdi.&nbsp;</p>
</body>
</html>
