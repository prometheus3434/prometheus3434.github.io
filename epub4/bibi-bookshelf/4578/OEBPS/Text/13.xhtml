<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p style="text-align: justify;">&nbsp;</p>

  <h1 style="text-align: justify;">13</h1>

  <p style="text-align: justify;">15 Ocak Pazartesi sabahı Kurt Wallander, Malmö çıkışındaki bahçecilik merkezine giderek iki demet çiçek aldı. Bu yoldan en son sekiz gün önce geçtiğini hatırladı, o zaman Lenarp'a, cinayetin işlendiği yere gitmişti. Hâlâ tüm ilgisi bu cinayet üzerinde yoğunlaşıyordu. Geçen haftanın polis olduğu yıllar içinde en yoğun hafta olduğunu düşündü. Dikiz aynasından gördüğü yüzündeki her sıyrık, her şişlik ve morla siyah arasında değişen bütün renkler bu haftayı hatırlatıyordu.&nbsp;</p>

  <p style="text-align: justify;">Hava sıcaklığı sıfırın birkaç derece altındaydı. Hiç rüzgâr yoktu. Polonya'dan gelen beyaz feribot limana yaklaşıyordu.&nbsp;</p>

  <p style="text-align: justify;">Saat sekizi biraz geçe emniyet müdürlüğüne girerken çiçek demetlerinden birini Ebba'ya verdi. Ebba önce onları kabul etmeyi reddettiyse de onun bu ilgiden hoşnut kaldığını fark etti. Diğer demeti odasına götürdü. Masanın çekmecesinden bir kartvizit çıkarıp savcı Anette Brolin'e ne yazması gerektiğini düşündü uzun süre. Aslında fazla uzun süre düşündü. Sonunda birkaç satır yazarken, en uygun üslubu bulma çabasından çoktan vazgeçmişti. Geçen akşamki davranışının nedenini yorgunluğuna dayandırıyor ve kusura bakmamasını rica ediyordu.&nbsp;</p>

  <p style="text-align: justify;">Aslında ben utangacımdır, diye de ekledi. Her ne kadar tamamen gerçeği yansıtıyor olmasa da.&nbsp;</p>

  <p style="text-align: justify;">Bunun Anette Brolin'in kendisini affetmesini sağlayacağını umuyordu.&nbsp;</p>

  <p style="text-align: justify;">Savcılığa gitmek için koridora çıkmak üzereyken Björk kapıdan girdi. Her zamanki gibi Kurt Wallander'in duyamayacak kadar sessizce tıklamıştı kapıyı.&nbsp;</p>

  <p style="text-align: justify;">"Sana çiçek mi gönderdiler?" diye sordu Björk. "Bunu gerçekten hak ettin. Zencinin cinayetini bu kadar çabuk çözmenden gerçekten etkilendim."&nbsp;</p>

  <p style="text-align: justify;">Björk'ün Somaliliden zenci diye bahsetmesi Kurt Wallander'in hoşuna gitmedi. Burada bir örtünün altında çamurda yatan ölmüş bir insan söz konusuydu, başka bir şey değil. Ama bu nedenle onunla tartışacak da değildi.&nbsp;</p>

  <p style="text-align: justify;">Björk, İspanya'dan almış olduğu çiçekli bir gömlek giymişti. Pencerenin yanındaki, yerinde sallanan sandalyeye oturdu.&nbsp;</p>

  <p style="text-align: justify;">"Lenarp cinayetini birlikte bir gözden geçirmemiz gerektiğini düşündüm," dedi. "İnceleme sonuçlarına göz attım. Yanıtlanmamış birçok soru var. Soruşturmanın asıl sorumluluğunu Rydberg' in üstlenebileceğini düşündüm, sen de Rune Bergman'ı konuşturma işinde yoğunlaşırsın. Ne diyorsun?"&nbsp;</p>

  <p style="text-align: justify;">Kurt Wallander soruya soruyla karşılık verdi.&nbsp;</p>

  <p style="text-align: justify;">"Rydberg ne diyor?"&nbsp;</p>

  <p style="text-align: justify;">"Henüz onunla konuşmadım."&nbsp;</p>

  <p style="text-align: justify;">"Bunun tam tersini düşünüyorum. Rydberg'in bacağı ağrıyor, oysa soruşturmada oradan oraya koşuşturmak gerek."&nbsp;</p>

  <p style="text-align: justify;">Kurt Wallander'in bu söyledikleri kesinlikle doğruydu. Ama görev dağılımının Björk'ün söylediğinin tam tersi olmasını istemesinin nedeni Rydberg'in romatizmasından duyduğu kaygı değildi.&nbsp;</p>

  <p style="text-align: justify;">Lenarp katillerinin peşini bırakmak istemiyordu.&nbsp;</p>

  <p style="text-align: justify;">Polisin araştırmaları işbirliğine dayansa da katillerin kendisine ait olduklarını düşünüyordu.&nbsp;</p>

  <p style="text-align: justify;">"Tabii üçüncü bir çözüm yolu daha var," diye açıkladı Björk. "Rune Bergman'la Svedberg ve Hanson ilgilenirler."&nbsp;</p>

  <p style="text-align: justify;">Kurt Wallander başıyla onayladı. Bunu uygun bulmuştu.&nbsp;</p>

  <p style="text-align: justify;">Björk sallantılı sandalyeden kalktı.&nbsp;</p>

  <p style="text-align: justify;">"Yeni mobilyalara ihtiyacımız var," diye belirtti.&nbsp;</p>

  <p style="text-align: justify;">"Daha çok polise ihtiyacımız var," diye karşılık verdi Kurt Wallander.&nbsp;</p>

  <p style="text-align: justify;">Björk gittikten sonra Kurt Wallander daktilonun başına geçip Rune Bergman’ın tutuklanması ve Valfrid Strom hakkında ayrıntılı bir rapor hazırladı. Anette Brolin'in eleştiremeyeceği bir rapor yazmaya çalıştı. Bu iş iki saatini aldı. Saat onu çeyrek geçe daktilodan son sayfayı çekti, imzaladı ve raporu Rydberg'e iletti.&nbsp;</p>

  <p style="text-align: justify;">Rydberg masasında oturuyordu. Yorgun görünüyordu. Kurt Wallander odaya girdiği sırada bir telefon görüşmesini bitirmek üzereydi.&nbsp;</p>

  <p style="text-align: justify;">"Björk'ün bizi ayırmak istediğini duydum," dedi. "Şu Bergman'la daha fazla ilgilenmek zorunda kalmadığım için mutluyum."&nbsp;</p>

  <p style="text-align: justify;">Kurt Wallander raporu masaya bıraktı.&nbsp;</p>

  <p style="text-align: justify;">"Bunu oku," dedi. "Eğer herhangi bir itirazın olmazsa, Hanson'a ilet."&nbsp;</p>

  <p style="text-align: justify;">"Svedberg bu sabah Bergman'ı tekrar yokladı. Ama adam hâlâ konuşmuyor. İçtiği sigaralar da birbirini tutuyor. Arabanın yanında, çamurun içinde duranlarla aynı marka."&nbsp;</p>

  <p style="text-align: justify;">"Bu olayın daha neleri su yüzüne çıkaracağını merak ediyorum," diye açıkladı Kurt Wallander. "Kimlerle karşı karşıyayız? Neonazilerle mi? Uluslararası bağlantıları olan ırkçılarla mı? Böyle lanet bir cinayet nasıl işlenir? Sokağa çıkıp hiç tanımadığın bir insana nasıl ateş edilir? Sadece bir zenci olduğu için mi?"&nbsp;</p>

  <p style="text-align: justify;">"Bilmiyorum," diye karşılık verdi Rydberg. "Ama sanıyorum, bu gibi olaylarla yaşamayı öğrenmek zorundayız."&nbsp;</p>

  <p style="text-align: justify;">Yarım saat içinde, Rydberg raporu okuduktan sonra tekrar görüşmeye karar verdiler. Lenarp cinayetinin soruşturmasını bir kez daha gözden geçireceklerdi.&nbsp;</p>

  <p style="text-align: justify;">Kurt Wallander savcılığa geçti. Anette Brolin mahkemedeydi. Çiçek demetini santraldeki kıza teslim etti.&nbsp;</p>

  <p style="text-align: justify;">"Doğum günü mü bugün?" diye sordu kız.&nbsp;</p>

  <p style="text-align: justify;">"Onun gibi bir şey," diye yanıtladı Kurt Wallander.&nbsp;</p>

  <p style="text-align: justify;">Odasına döndüğünde, kız kardeşi Kristina'yı içerde kendisini beklerken buldu. Wallander sabah uyandığında kız kardeşi çoktan uyanmış, evden çıkmıştı.&nbsp;</p>

  <p style="text-align: justify;">Kız kardeşi ona, hem doktorla hem de bakıcıyla görüştüğünü söyledi.&nbsp;</p>

  <p style="text-align: justify;">"Babam daha iyi görünüyor," dedi. "Kronik bunaklığa doğru gittiğini sanmıyorlar. Belki de geçici bir krizdi? Sonuçta, önce evde düzenli bir yardımcıyı denemeye karar verdik. Bugün saat on ikiye doğru bizi eve götürüp götüremeyeceğini söyleyebilir misin? Vaktin yoksa belki arabanı ödünç verebilirsin?"&nbsp;</p>

  <p style="text-align: justify;">"Tabii ki götürürüm. Bu evde yardımcı olacak kişinin kim olacağı belli mi?"&nbsp;</p>

  <p style="text-align: justify;">"Babama yakın oturan bir kadınla görüşeceğim."&nbsp;</p>

  <p style="text-align: justify;">Kurt Wallander başıyla onayladı.&nbsp;</p>

  <p style="text-align: justify;">"Burada olman çok iyi. Bütün bunları tek başıma halledemezdim."&nbsp;</p>

  <p style="text-align: justify;">On ikiyi biraz geçe Wallander'in hastaneye gelmesine karar verdiler. Kız kardeşi gidince Wallander masasını düzenledi; Johannes ve Maria Lövgren hakkındaki araştırma raporlarını içeren kalın dosyayı önüne açtı. Tekrar başlamanın zamanı gelmişti.&nbsp;</p>

  <p style="text-align: justify;">Björk onlara, soruşturma grubu için dört kişi daha vermişti. Nâslund grip olup evde hasta yattığı için üç kişi Rydberg'in odasında toplandılar. Martinson'un aklını kurcalayan bir düşünce olmalıydı, bu nedenle oldukça sessizdi. Ama Kurt Wallander onun Hageholm'deki çılgına dönmüş dul kadına yaklaşımındaki kararlılığını hatırlıyordu.&nbsp;</p>

  <p style="text-align: justify;">Ellerindeki tüm malzemeyi ayrıntılarıyla gözden geçirmekle işe başladılar. Martinson bunları, merkezi suç kayıtlarıyla yaptığı yazışmalardan edindiği çeşitli bilgilerle tamamlıyordu. Ayrıntıların böylesine sistemli ve yavaş gözden geçirilmesi Kurt Wallander'i dinlendiriyordu. Dışardan bakan biri için bu çalışma herhalde dayanılmaz derecede sıkıcı ve anlamsız görünürdü. Ama onlar için farklıydı. Gerçeğe ve çözüme giden yollar ayrıntıların içinde saklanmış olabilirdi.&nbsp;</p>

  <p style="text-align: justify;">Öncelikli ele alınması gereken ipuçlarını düzene koydular.&nbsp;</p>

  <p style="text-align: justify;">"Sen Johannes Lövgren'in Ystad'a gidişiyle ilgilen," dedi Wallander, Martinson'a. "Şehre nasıl gidip, şehirden nasıl dönmüş olduğunu mutlaka bulmalıyız. Şimdiye kadar bilmediğimiz başka gizli kasaları davar mı? İki bankayı ziyareti arasındaki bir saatlik süre içinde ne yapmıştı? Alışverişe mi gidiyordu? Onu gören olmuş muydu?"&nbsp;</p>

  <p style="text-align: justify;">"Nâslund'daki bankaları aramakla işe başlamak gerek bence," diye açıkladı Martinson.&nbsp;</p>

  <p style="text-align: justify;">"Evini ara ve ona sor," diye karşılık verdi Kurt Wallander. "Onun iyileşmesini bekleyemeyiz."&nbsp;</p>

  <p style="text-align: justify;">Kurt Wallander, Johannes Lövgren'in gizlediği oğlu olduğunu sandıkları Erik Magnuson adlı adamla konuşmaya Malmö'ye gideceği zaman Rydberg de Lars Herdin'i ziyaret edecekti.&nbsp;</p>

  <p style="text-align: justify;">"Bu süre içinde diğer işleri bir kenara bırakabiliriz," dedi Kurt Wallander. "Önce bunlarla başlayalım, sonra saat beşte yine bir araya geliriz."&nbsp;</p>

  <p style="text-align: justify;">Hastaneye gitmeden önce Kristianstad'taki Göran Boman'ı arayıp, onunla Erik Magnuson hakkında konuştu.&nbsp;</p>

  <p style="text-align: justify;">"Belediyede görevli," dedi Göran Boman. "Ne var ki, orada ne iş yaptığını bilmiyorum. Burada bizim ender hafta sonlarımızdan biri yaşandı, kavgalar ve sarhoşlarla uğraştık. Birkaç serseriyle uğraşmaktan başka işlere pek fırsatım olmadı."&nbsp;</p>

  <p style="text-align: justify;">"Adamı bulurum," dedi Kurt Wallander. "En geç yarın erkenden seni ararım."&nbsp;</p>

  <p style="text-align: justify;">Saat on ikiyi birkaç dakika geçe hastaneye doğru yola çıktı. Kız kardeşi girişte onu bekliyordu, birlikte asansöre binip, babalarının bir günlük gözetimden sonra yatırıldığı bölüme çıktılar.&nbsp;</p>

  <p style="text-align: justify;">Bölüme vardıklarında, babaları taburcu edilmişti ve bir sandalyeye oturmuş onları bekliyordu. Başında bir şapka, yanında ise kirli çamaşırlarla ve boya tüpleriyle dolu bavulu duruyordu. Kurt Wallander onun üzerindeki giysiyi tanıyamadı.&nbsp;</p>

  <p style="text-align: justify;">"Onu ben satın aldım," diye açıkladı kız kardeşi. "En son kendine yeni bir takım alalı otuz yıl geçti."&nbsp;</p>

  <p style="text-align: justify;">"Nasılsın, baba?" diye sordu Kurt Wallander, ona yaklaşıp.&nbsp;</p>

  <p style="text-align: justify;">Babası cin gibi gözlerle baktı. Kurt Wallander onun dinlenip kendine gelmiş olduğunu anladı.&nbsp;</p>

  <p style="text-align: justify;">"Yine eve dönmek beni mutlu ediyor," dedi kısaca ve ayağa kalktı.&nbsp;</p>

  <p style="text-align: justify;">Kurt Wallander, babası Kristina'nın üzerine atılırken onun çantasını aldı. Löderup yolunda kız kardeşi babasının yanına arka koltuğa oturdu.&nbsp;</p>

  <p style="text-align: justify;">Malmö'ye gitmek için acele eden Kurt Wallander, saat altıya doğru yine geleceğini söyledi. Kız kardeşi geceyi babasının evinde geçirecekti, Wallander'den akşam yemeği için biraz alışveriş yapmasını istedi.&nbsp;</p>

  <p style="text-align: justify;">Babası, üzerindeki takımı çabucak resim tutumuyla değiştirmişti. Yine dışardaki şövalesinin önünde durmuş bitmemiş bir tabloyu boyuyordu.&nbsp;</p>

  <p style="text-align: justify;">"Ne diyorsun, eve gelecek yardımcıyla anlaşabilecek mi?" diye sordu Kurt Wallander.&nbsp;</p>

  <p style="text-align: justify;">"Ona biraz zaman tanımalıyız," diye yanıtladı kız kardeşi.&nbsp;</p>

  <p style="text-align: justify;">Öğleden sonra saat iki gibi Kurt Wallander, Malmö Belediye Binası'nın önündeydi. Önce Svedala motelinde aceleyle bir öğle yemeği yemişti. Arabayı park edip girişteki geniş salona girdi.&nbsp;</p>

  <p style="text-align: justify;">"Erik Magnuson'u arıyorum," dedi cam pencereyi yana doğru sürerek açmış olan kadına.&nbsp;</p>

  <p style="text-align: justify;">"Burada belediyede çalışan en az üç Erik Magnuson'umuz var," diye karşılık verdi kadın. "Hangisini arıyorsunuz?" Kurt Wallander kimliğini çıkarıp gösterdi.&nbsp;</p>

  <p style="text-align: justify;">"Bilmiyorum," dedi. "Ama doğum tarihi ellili yılların sonlarına doğru olmalı."&nbsp;</p>

  <p style="text-align: justify;">Camın ardındaki kadın kimden söz edildiğini hemen anladı.&nbsp;</p>

  <p style="text-align: justify;">"O halde bu merkez depodaki Erik Magnuson olmalı," diye yanıtladı. "Diğer iki Erik Magnuson çok daha yaşlılar. Suçu neymiş?"&nbsp;</p>

  <p style="text-align: justify;">Kurt Wallander onun bu cesur merakına gülümsedi&nbsp;</p>

  <p style="text-align: justify;">"Hiç," diye karşılık verdi. "Sadece ona birkaç soru soracaktım."&nbsp;</p>

  <p style="text-align: justify;">Kadın merkez depoya nasıl gidebileceğini tarif etti. Wallander teşekkür edip arabasına döndü.&nbsp;</p>

  <p style="text-align: justify;">Belediyenin merkez deposu, Malmö'nün kuzey çıkışında Petrol limanının yakınındaki bir bölgedeydi. Kurt Wallander depoyu bulana kadar epey bir arandı.&nbsp;</p>

  <p style="text-align: justify;">Üzerinde "büro" yazılı bir kapıdan girdi. Büyük bir cam pencereden, uzayıp giden sıralar halindeki raflar arasında gidip gelen forkliftleri gördü.&nbsp;</p>

  <p style="text-align: justify;">Büroda kimse yoktu. Bir merdivenden aşağı inip ilk depoya geldi. Saçları omuzlarına inen genç bir adam tuvalet kâğıtlarıyla dolu büyük naylon torbaları üst üste yığmakla meşguldü. Kurt Wallander onun yanına gitti.&nbsp;</p>

  <p style="text-align: justify;">"Erik Magnuson'u arıyorum," dedi.&nbsp;</p>

  <p style="text-align: justify;">Genç adam, o sırada bir kamyonun boşaltıldığı rampalardan birinin yanında duran sarı bir forklifti işaret etti.&nbsp;</p>

  <p style="text-align: justify;">Forkliftin sürücü kabininde oturan adam açık renk saçlıydı. Kurt Wallander, Maria Lövgren'in boğazına ilmeği geçiren adam buysa, onun kesinlikle yabancı olduğunu sanmayacağını düşündü.&nbsp;</p>

  <p style="text-align: justify;">Sonra kafasını karıştıran bu düşünceyi bir yana itti. Böyle acele karar vermesi gerekmezdi.&nbsp;</p>

  <p style="text-align: justify;">"Erik Magnuson!" diye seslendi, forkliftin gürültüsü arasında.&nbsp;</p>

  <p style="text-align: justify;">Adam motoru kapatıp inmeden önce, soru soran gözlerle ona baktı.&nbsp;</p>

  <p style="text-align: justify;">"Erik Magnuson?" diye sordu Kurt Wallander.&nbsp;</p>

  <p style="text-align: justify;">"Evet?"&nbsp;</p>

  <p style="text-align: justify;">"Ben polisim. Sizinle biraz konuşmak istiyorum."&nbsp;</p>

  <p style="text-align: justify;">Kurt Wallander adamın yüzünü inceledi.&nbsp;</p>

  <p style="text-align: justify;">Adamın yüzünde olağandışı bir ifade yoktu. Sadece biraz şaşırmış görünüyordu. Sadece şaşırmış.&nbsp;</p>

  <p style="text-align: justify;">"Neden?" diye sordu adam.&nbsp;</p>

  <p style="text-align: justify;">Kurt Wallander etrafına baktı.&nbsp;</p>

  <p style="text-align: justify;">"Oturabileceğimiz bir yer var mı?" diye sordu.&nbsp;</p>

  <p style="text-align: justify;">Erik Magnuson onu bir kahve otomatının durduğu bir köşeye götürdü. Burada kirli bir ahşap masa ve birkaç iğreti bank duruyordu. Kurt Wallander bozuk para atıp bir bardak kahve aldı. Erik Magnuson bir parça çiğnemelik tütünle yetindi.&nbsp;</p>

  <p style="text-align: justify;">"Ystad polisinden geliyorum," diye söze başladı. "Size birkaç sorum olacak, Lenarp diye bir köyde yaşanan vahşi bir cinayetle ilgili. Belki gazetelerde görmüşsünüzdür?"&nbsp;</p>

  <p style="text-align: justify;">"Gördüm sanırım. Ama bunun benimle ne ilgisi var?"&nbsp;</p>

  <p style="text-align: justify;">Kurt Wallander o sırada aynı soruyu kendisine sormak üzereydi. Erik Magnuson adındaki adam, işyerine polisin gelmesinden hiç de rahatsız olmamış görünüyordu.&nbsp;</p>

  <p style="text-align: justify;">"Size babanızın adını sormak zorundayım."&nbsp;</p>

  <p style="text-align: justify;">Adam kaşlarını çattı.&nbsp;</p>

  <p style="text-align: justify;">"Babam?" diye sordu. "Benim babam yok."&nbsp;</p>

  <p style="text-align: justify;">"Herkesin bir babası vardır."&nbsp;</p>

  <p style="text-align: justify;">"En azından bildiğim bir babam yok."&nbsp;</p>

  <p style="text-align: justify;">"Bu nasıl olur?"&nbsp;</p>

  <p style="text-align: justify;">"Ben doğduğumda annem evli değilmiş."&nbsp;</p>

  <p style="text-align: justify;">"Ve anneniz size babanızdan hiç söz etmedi mi?"&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">"Siz hiç sormadınız mı?"&nbsp;</p>

  <p style="text-align: justify;">"Tabii ki sordum. Çocukluğum ve gençliğim süresince annemin başının etini yedim. Sonra pes ettim."&nbsp;</p>

  <p style="text-align: justify;">Erik Magnuson ayağa kalkıp bir bardak kahve aldı.&nbsp;</p>

  <p style="text-align: justify;">"Neden babamı soruyorsunuz?" diye sordu. "Bu cinayetle bir ilgisi mi var?"&nbsp;</p>

  <p style="text-align: justify;">"Buna biraz sonra değineceğiz," diye yanıtladı Kurt Wallander. "Babanızı sorduğunuzda anneniz ne söyledi?"&nbsp;</p>

  <p style="text-align: justify;">"Bu duruma bağlıydı."&nbsp;</p>

  <p style="text-align: justify;">"Duruma mı bağlıydı?"&nbsp;</p>

  <p style="text-align: justify;">"Bazen, kendinden emin değildi. Bazen, bir daha hiç görmediği bir temsilci olduğundan söz etti. Bazen başka şeyler."&nbsp;</p>

  <p style="text-align: justify;">"Ve siz bu yanıtlarla yetindiniz?"&nbsp;</p>

  <p style="text-align: justify;">"Başka çarem var mıydı? Anlatmak istemiyorsa, istemiyordur."&nbsp;</p>

  <p style="text-align: justify;">Kurt Wallander aldığı yanıtları düşündü. İnsan gerçekten babasının kim olduğuna karşı bu kadar ilgisiz kalabilir miydi?&nbsp;</p>

  <p style="text-align: justify;">"Annenizle aranız iyi midir?" diye sordu.&nbsp;</p>

  <p style="text-align: justify;">"Bununla neyi kastediyorsunuz?"&nbsp;</p>

  <p style="text-align: justify;">"Sık sık görüşür müsünüz?"&nbsp;</p>

  <p style="text-align: justify;">"Arada bir beni arar. Bazen ben Kristianstad'a giderim. Üvey babamla aram daha iyidir."&nbsp;</p>

  <p style="text-align: justify;">Kurt Wallander birden şaşırdı. Göran Boman bir üvey babadan hiç söz etmemişti.&nbsp;</p>

  <p style="text-align: justify;">"Anneniz tekrar mı evlendi?"&nbsp;</p>

  <p style="text-align: justify;">"Ben çocukken annem bir adamla birlikte yaşıyordu. Hiç evlenmemişlerdi. Ama ona yine de baba diyordum. Hemen hemen on beşimdeyken ayrıldılar. Bundan bir yıl sonra ben de Malmö'ye gittim."&nbsp;</p>

  <p style="text-align: justify;">"Adı ne?"&nbsp;</p>

  <p style="text-align: justify;">"Neydi. Öldü. Bir trafik kazası geçirdi."&nbsp;</p>

  <p style="text-align: justify;">"Onun sizin gerçek babanız olmadığından emin misiniz?"&nbsp;</p>

  <p style="text-align: justify;">"Bizim gibi birbirinden bu kadar farklı görünen iki insan zor bulunur."&nbsp;</p>

  <p style="text-align: justify;">Kurt Wallander yeni bir girişimde bulundu.&nbsp;</p>

  <p style="text-align: justify;">"Lenarp'ta öldürülen adamın adı Johannes Lövgren," dedi. "Herhalde sizin babanız değildi?" Karşısında duran adam ona hayretle baktı.&nbsp;</p>

  <p style="text-align: justify;">"Bunu ben nereden bileyim Allah aşkına? Bunu anneme sormanız gerekecek."&nbsp;</p>

  <p style="text-align: justify;">"Sorduk bile. Ama bunu inkâr ediyor."&nbsp;</p>

  <p style="text-align: justify;">"O halde ona tekrar sorun. Babamın kim olduğunu öğrenmeyi çok isterdim. Öldürülmüş olsun ya da olmasın."&nbsp;</p>

  <p style="text-align: justify;">Kurt Wallander ona inanıyordu. Erik Magnuson'un adresini ve kimlik numarasını not edip ayağa kalktı.&nbsp;</p>

  <p style="text-align: justify;">"Belki sizinle tekrar irtibata geçeriz," dedi.&nbsp;</p>

  <p style="text-align: justify;">Adam forkliftin sürücü kabinine çıktı.&nbsp;</p>

  <p style="text-align: justify;">"Bence bir sakıncası yok. Annemi görürseniz benden selam söyleyin."&nbsp;</p>

  <p style="text-align: justify;">Kurt Wallander, Ystad'a döndü. Pazar yerinde park edip, yayalara ayrılan tarafa geçti ve eczaneden sargı bezleri aldı. Eczacı kadın onun yara bere içindeki yüzüne acıyarak baktı. Arabaya giderken fikrini değiştirip, aynı yolu geri giderek resmi alkol dükkânına girdi. Bir şişe viski aldı. Aslında bu, kendisi için fazlasıyla pahalı olan malt viskisiydi.&nbsp;</p>

  <p style="text-align: justify;">Saat dört buçukta yine emniyet müdürlüğündeydi. Ne Rydberg, ne de Martinson odalarında yoktular. Savcılık koridoruna yöneldi. Santraldeki kız gülümsedi.&nbsp;</p>

  <p style="text-align: justify;">"Çiçeklere çok sevindi," dedi.&nbsp;</p>

  <p style="text-align: justify;">"Odasında mı?"&nbsp;</p>

  <p style="text-align: justify;">"Saat beşe kadar mahkemede olacak."&nbsp;</p>

  <p style="text-align: justify;">Kurt Wallander odasına döndü. Koridorda Svedberg'le çarpıştılar.&nbsp;</p>

  <p style="text-align: justify;">"Bergman işi nasıl gidiyor?" diye sordu Kurt Wallander,&nbsp;</p>

  <p style="text-align: justify;">"Hâlâ konuşmuyor," diye yanıtladı Svedberg. "Ama yakında yumuşar. Teknik incelemeyi yapan teknisyenler el konulan silahın cinayette kullanılan silah olduğunu savunuyorlar."&nbsp;</p>

  <p style="text-align: justify;">"Cinayetin nedenleri hakkında biraz daha bilgi edinebildik mi?"&nbsp;</p>

  <p style="text-align: justify;">"Hem Bergman'ın, hem de Ström'ün yabancı düşmanlığı yapan çeşitli gruplarda aktif katılımcı olduklarını sanıyoruz. Kendi kararlarından mı yoksa bir teşkilatın görevlendirmesi üzerine mi bu cinayeti işlediler, henüz bilmiyoruz."&nbsp;</p>

  <p style="text-align: justify;">"Yani herkes mutlu ve memnun, öyle mi?"&nbsp;</p>

  <p style="text-align: justify;">"Bunu söylemek zor. Björk, katilleri tutuklamayı çok istemiş olduklarını ama bunun umdukları biçimde gerçekleşmediğini söyledi. Korkarım, Bergman'ın önemi göz ardı edilip, her şey Valfrid Ström'ün üzerine atılacak. Direnme gücünü yitirmiş olan Valfrid Ström'ün. Bana soracak olursan, bu işte Bergman'ın da en az Valfrid Ström kadar payı olduğunu düşünüyorum."&nbsp;</p>

  <p style="text-align: justify;">"Ben de acaba geceleri beni aramış olanın Ström mü olduğunu düşünüyorum," diye açıkladı Kurt Wallander. "Onun konuştuğunu pek duymadım, bu nedenle arayanın o olup olmadığından emin değilim."&nbsp;</p>

  <p style="text-align: justify;">Svedberg onu sınar gibi baktı.&nbsp;</p>

  <p style="text-align: justify;">"Bu demek olur ki?..."&nbsp;</p>

  <p style="text-align: justify;">"...en kötüsünü düşünecek olursak, Bergman ve Ström'ün açısından katil rolünü üstlenecek başkalarının olduğu anlamına gelir."&nbsp;</p>

  <p style="text-align: justify;">"Björk'e kamp gözetimlerinin devam ettirilmesi gerektiğini söyleyeceğim," diye yanıtladı Svedberg. "Ayrıca burada, Ystad'daki yangını bir grup gencin çıkardığına ilişkin birkaç duyum aldık."&nbsp;</p>

  <p style="text-align: justify;">"Kafasına bir torba turp yiyen adamı unutma," dedi Kurt Wallander.&nbsp;</p>

  <p style="text-align: justify;">"Lenarp ne âlemde?"&nbsp;</p>

  <p style="text-align: justify;">Kurt Wallander verdiği yanıtta duraksadı.&nbsp;</p>

  <p style="text-align: justify;">"Pek emin değilim," diye açıkladı. "Ama soruşturmalara doludizgin başladık."&nbsp;</p>

  <p style="text-align: justify;">Saat onu beş geçe Martinson ve Rydberg, Kurt Wallander'in odasındaydılar. Wallander, Rydberg'in hâlâ yorgun ve yenik düşmüş göründüğünü düşünüyordu. Martinson durumdan şikâyetçiydi.&nbsp;</p>

  <p style="text-align: justify;">"Lövgren'in 5 Ocak Cuma günü Ystad'a nasıl gidip sonra da nasıl döndüğünü bulamadık," dedi. "O güzergâhın otobüsüyle konuştum. Bana Johannes ve Maria'nın şehre gitmek istediklerinde normalde kendisiyle gittiklerini söyledi. Birlikte ya da her biri yalnız başına. Şoför, Johannes Lövgren'in yeni yılda otobüse binmediğinden emin. Taksiler de Lenarp'a gitmemişler. Nyström'ün dediğine göre bir yere gitmek istediklerinde hep otobüsü kullanırlarmış. Biz de onun cimri olduğunu biliyoruz zaten."&nbsp;</p>

  <p style="text-align: justify;">"Birlikte hep kahve içmişler," dedi Kurt Wallander. "Öğleden sonraları. Nyström'ler, Johannes Lövgren'in Ystad'a gidip gitmediğini görmüş olmalılar."&nbsp;</p>

  <p style="text-align: justify;">"İşte bilinmez olan da bu ya," diye karşılık verdi Martinson. "İkisi de onun o gün şehre gitmediğini iddia ediyorlar. Buna karşılık biz, onun saat on bir buçukla biri çeyrek geçe arası iki bankayı ziyaret ettiğini biliyoruz. O gün üç dört saat evden ayrılmış olmalı."&nbsp;</p>

  <p style="text-align: justify;">"Tuhaf," dedi Kurt Wallander. "Bunu biraz daha araştırmalısın."&nbsp;</p>

  <p style="text-align: justify;">Martinson yine notlarına döndü.&nbsp;</p>

  <p style="text-align: justify;">"Sonuçta şehirde başka bir gizli kasası olmadığı kesin."&nbsp;</p>

  <p style="text-align: justify;">"Güzel," dedi Kurt Wallander. "En azından bunu biliyoruz artık."&nbsp;</p>

  <p style="text-align: justify;">"Ama tabii, belki Simrishamn'da olabilir," diye söze karıştı Martinson. "Ya da Trelleborg'da? Ya da Malmö'de?"&nbsp;</p>

  <p style="text-align: justify;">"Önce onun Ystad'a nasıl gidip geldiğiyle ilgilen," dedi Kurt Wallander ve Rydberg'e göz attı.&nbsp;</p>

  <p style="text-align: justify;">"Lars Herdin anlattıklarında ısrar ediyor," dedi Rydberg yıpranmış not defterine kısa bir göz atarak. "1979 yılı ilkbaharında tesadüfen Kristiantad'da Johannes Lövgren'le kadını birlikte görmüş. Ve isimsiz bir mektuptan ikisinin bir çocuk sahibi olduklarını öğrendiğini iddia ediyor."&nbsp;</p>

  <p style="text-align: justify;">"Kadını tarif edebiliyor mu?"&nbsp;</p>

  <p style="text-align: justify;">"Çok az. En kötü olasılıkla kadınları önüne dizip bize hangisi olduğunu göstermesini isteriz. Tabii eğer içlerinden biriyse," diye ekledi.&nbsp;</p>

  <p style="text-align: justify;">"Kararsız gibisin?"&nbsp;</p>

  <p style="text-align: justify;">Rydberg sert bir hamleyle not defterini kapattı.&nbsp;</p>

  <p style="text-align: justify;">"Bence bütün bunlar birbirine hiç uymuyor," dedi. "Bunu biliyorsun. Elimizdeki izlerin peşinden gitmeliyiz tabii. Ama doğru olduğumuzdan kesinlikle emin değilim. Aklımı kurcalayan şey; başka bir yol bulamamak."&nbsp;</p>

  <p style="text-align: justify;">Kurt Wallander, Erik Magnuson'la yaptığı görüşmeyi aktardı.&nbsp;</p>

  <p style="text-align: justify;">"Neden ona cinayet gecesi ne yaptığını sormadın?" diye sordu Martinson hayretle, Wallander konuşmasını bitirince.&nbsp;</p>

  <p style="text-align: justify;">Kurt Wallander tüm şişliklerinin ve morluklarının ardında yüzünün kızardığını hissetti.&nbsp;</p>

  <p style="text-align: justify;">Bunu unutmuştu.&nbsp;</p>

  <p style="text-align: justify;">Ama itiraf da edemezdi tabii.&nbsp;</p>

  <p style="text-align: justify;">"Bunu ertelemeyi tercih ettim," diye açıkladı. "Onunla tekrar görüşmek için bir bahane bıraktım."&nbsp;</p>

  <p style="text-align: justify;">Söylediğinin kulağa ne kadar anlamsız geldiğinin bilincindeydi. Ama ne Rydberg, ne de Martinson onun bu açıklamasına tepki vermemişlerdi.&nbsp;</p>

  <p style="text-align: justify;">Uzun bir sessizlik oldu. Hepsi de kendi düşüncelerine dalmış öylece oturuyorlardı.&nbsp;</p>

  <p style="text-align: justify;">Kurt Wallander bu durumu kaç kez yaşamış olduğunu düşündü. Bir soruşturmanın ansızın sona erdiği an. Artık koşmak istemeyen bir at gibi. Şimdi atı çekmek ve zorlamak zorundaydılar ki; tekrar harekete geçsin.&nbsp;</p>

  <p style="text-align: justify;">"Nasıl devam edeceğiz?" diye sordu Kurt Wallander sessizlik sonunda hepsini sıkmaya başladığı zaman. Soruya kendisi yanıt verdi.&nbsp;</p>

  <p style="text-align: justify;">"Martinson, sen, Johannes Lövgren'in kimse anlamadan nasıl Ystad'a gidip döndüğünü bulacaksın. Bunu bir an önce öğrenmeliyiz."&nbsp;</p>

  <p style="text-align: justify;">"Mutfak dolaplarından birinde içi makbuzlarla dolu bir kutu vardı," dedi Rydberg. "O cuma bir dükkândan alışveriş yapmış olabilir. Belki onu hatırlayan bir satıcı vardır?"&nbsp;</p>

  <p style="text-align: justify;">"Belki bir uçan halısı vardı," diye atıldı Martinson, " kurcalamaya devam edeceğim."&nbsp;</p>

  <p style="text-align: justify;">"Akrabaları," diye açıkladı Kurt Wallander. "Hepsini gözden geçirmeliyiz."&nbsp;</p>

  <p style="text-align: justify;">Dosyasından isim ve adreslerden oluşan bir liste çıkarıp Rydberg'e verdi.&nbsp;</p>

  <p style="text-align: justify;">"Cenaze töreni çarşamba günü," dedi Rydberg. "Villie kilisesinde. Cenaze törenlerini sevmem. Ama bu seferkine gideceğim, sanırım."&nbsp;</p>

  <p style="text-align: justify;">"Ben de yarın yine Kristianstad'a gideceğim," dedi Kurt Wallander. "Anlaşılan Göran Boman, Ellen Magnuson'a inanmıyor. Onun doğruyu söylemediğini düşünüyor."&nbsp;</p>

  <p style="text-align: justify;">Toplantıları son bulduğunda saat altıya birkaç dakika vardı.&nbsp;</p>

  <p style="text-align: justify;">Ertesi gün öğleden sonra tekrar toplanmaya karar verdiler.&nbsp;</p>

  <p style="text-align: justify;">"Nâslund iyileşsin, şu çalınan kiralık arabayla ilgilenir," dedi Kurt Wallander. "Şu Lenarp'taki Polonyalı ailenin ne yaptığını öğrenebildik mi?"&nbsp;</p>

  <p style="text-align: justify;">"Adam Jordberga'daki şeker fabrikasında çalışıyor," diye yanıtladı Rydberg. "Evraklarında bir sorun yoktu. Bundan bizzat kendisinin haberi olmadığı halde."&nbsp;</p>

  <p style="text-align: justify;">Rydberg ve Martinson gittikten sonra Kurt Wallander bürosunda kaldı. Masasının üzerinde bakması gereken bir yığın evrak vardı. Yılbaşı gecesi uğraştığı adam yaralama ihbarının dosyalarıydı bunlar. Ayrıca kaçıp kaybolan köpeklerden, geçen geceki fırtınada devrilen kamyonlara kadar her konuyla ilgili sayısız rapor duruyordu. Yığının en altında kendisine maaşının artırıldığını bildiren bir yazı buldu. Aylık 39 kron daha fazla alacağını hesapladı.&nbsp;</p>

  <p style="text-align: justify;">Evrak yığınını gözden geçirdiğinde saat neredeyse yedi olmuştu. Löderup'u arayıp kız kardeşine yola çıktığını söyledi.&nbsp;</p>

  <p style="text-align: justify;">"Acıktık," dedi kız kardeşi. "Hep böyle geç saatlere kadar çalışır mısın?"&nbsp;</p>

  <p style="text-align: justify;">Puccini'nin bir operasını içeren bir kaset alarak arabasına gitti. Aslında Anette Brolin'in dün akşam yaşananları gerçekten unuttuğundan da emin olmak istiyordu. Ama bundan vazgeçti. Ona ve kendisine biraz zaman tanımalıydı.&nbsp;</p>

  <p style="text-align: justify;">Kız kardeşi Kristina ona, babalarının evine gelecek yardımcı kadının yaklaşık ellisinde, babalarına bakmaya herhangi bir engeli bulunmayan, anlayışlı bir kadın olduğunu anlattı.&nbsp;</p>

  <p style="text-align: justify;">"Daha iyisini bulamazdı," dedi kız kardeşi Wallander'i karanlık avluda karşıladığında.&nbsp;</p>

  <p style="text-align: justify;">"Babam nasıl?"&nbsp;</p>

  <p style="text-align: justify;">"Resim yapıyor."&nbsp;</p>

  <p style="text-align: justify;">Kız kardeşi akşam yemeğini pişirirken Kurt Wallander atölyede kızağın üzerine oturup, sonbahar resminin nasıl oluştuğunu izledi. Babası, birkaç gün önce olanları tamamen unutmuşa benziyordu.&nbsp;</p>

  <p style="text-align: justify;">Onu düzenli olarak ziyaret etmeliyim, diye düşündü Kurt Wallander. En azından haftada üç kez, en iyisi hep aynı saatlerde.&nbsp;</p>

  <p style="text-align: justify;">Yemekten sonra babalarıyla birlikte birkaç saat kâğıt oynadılar. Saat on birde babaları yattı.&nbsp;</p>

  <p style="text-align: justify;">"Yarın eve gidiyorum," dedi kız kardeşi. "Evden daha fazla uzak kalamam."&nbsp;</p>

  <p style="text-align: justify;">"Geldiğin için teşekkürler," dedi Kurt Wallander.&nbsp;</p>

  <p style="text-align: justify;">Ertesi sabah saat sekizde Wallander'in onu alıp havaalanına götürmesini kararlaştırdılar.&nbsp;</p>

  <p style="text-align: justify;">"Sturup'ta hiç yer kalmamıştı," dedi kız kardeşi, "Pröd'den uçacağım."&nbsp;</p>

  <p style="text-align: justify;">Bu Kurt Wallander'e son derece uygundu, zaten Kristianstad’a gitmesi gerekiyordu.&nbsp;</p>

  <p style="text-align: justify;">Gece yarısını biraz geçe Maria Caddesi'ndeki evine geldi Büyük bir bardak viski doldurup, yanında banyoya götürdü. Küvette uzun süre yatıp, sıcak suda eklemlerini dinlendirdi.&nbsp;</p>

  <p style="text-align: justify;">Düşünmemeye çalıştıysa da Rune Bergman'la Valfrid Ström aklına takıldı. Anlamaya çalıştı. Ama vardığı sonuç, daha önce çok kereler düşündüğü şey oldu. O anlayamadan, yeni bir dünya oluşmuştu. Polis olarak eskiden beri önceki dünyada yaşıyordu. Bu yeni zamana ayak uydurmayı nasıl öğrenecekti? Büyük değişimlerle karşı karşıya gelmekten duyulan güvensizlikle nasıl baş edilirdi, üstelik bu değişimler fazlasıyla hızlı gerçekleşiyorlarsa?&nbsp;</p>

  <p style="text-align: justify;">Somalilinin cinayeti yeni bir cinayet türüydü.&nbsp;</p>

  <p style="text-align: justify;">Lenarp çifte cinayeti ise buna karşın eskiden beri bilinen bir biçimdeydi.&nbsp;</p>

  <p style="text-align: justify;">Ama böyle miydi gerçekten? Vahşeti ve ilmeği hatırladı.&nbsp;</p>

  <p style="text-align: justify;">Serin yatağına girdiğinde saat neredeyse bir buçuk olmuştu.&nbsp;</p>

  <p style="text-align: justify;">Yataktaki yalnızlığı şimdiye dek olduğundan çok daha acı verici buluyordu.&nbsp;</p>

  <p style="text-align: justify;">Sonraki üç günü herhangi bir sonuca ulaşamadan geçirdi.&nbsp;</p>

  <p style="text-align: justify;">Nâslund dönmüş, çalınmış araba sorununu çözmeyi başarmıştı.&nbsp;</p>

  <p style="text-align: justify;">Bir adam ve kadın bir dizi hırsızlık yapmış sonra da arabayı Halmstad'ta bırakmışlardı. Cinayet gecesi Bastad'ta bir pansiyonda konaklamışlardı. Pansiyon sahibi anlatılanları onayladı.&nbsp;</p>

  <p style="text-align: justify;">Kurt Wallander, Ellen Magnuson'la konuştu. Kadın, Johannes Lövgren'in oğlu Erik'in babası olduğunu şiddetle reddetmişti.&nbsp;</p>

  <p style="text-align: justify;">Erik Magnuson'u da ikinci kez ziyaret etmiş ve ilk ziyaretinde sormayı unuttuğu şeyi, cinayet gecesi nerede olduğunun ispatını sormuştu.&nbsp;</p>

  <p style="text-align: justify;">Erik Magnuson nişanlısıyla beraberdi. Bundan şüphelenmek için hiçbir neden yoktu.&nbsp;</p>

  <p style="text-align: justify;">Martinson, Lövgren'in Ystad'a nasıl gidip döndüğü konusundaki araştırmasında herhangi bir ilerleme kaydedemedi.&nbsp;</p>

  <p style="text-align: justify;">Nyström'ler dediklerinde ısrarlıydılar, otobüs ve taksi şoförleri de öyle.&nbsp;</p>

  <p style="text-align: justify;">Rydberg cenaze törenine gidip Lövgren'lerin on dokuz akrabasıyla konuştu.&nbsp;</p>

  <p style="text-align: justify;">Olayda ilerlemelerini sağlayacak hiçbir sonuç çıkmadı.&nbsp;</p>

  <p style="text-align: justify;">Hava sıcaklığı sıfır civarında seyrediyordu. Bazen rüzgârlı, bazen rüzgârsız…&nbsp;</p>

  <p style="text-align: justify;">Kurt Wallander, Anette Brolin'le koridorda karşılaştı. Brolin çiçekler için teşekkür etti. Wallander yine de onun o gece olanların üzerine sünger çekip çekmediğinden emin değildi.&nbsp;</p>

  <p style="text-align: justify;">Rune Bergman, suçlu olduğuna dair güçlü kanıtlar bulunmasına karşın hâlâ susuyordu. Çeşitli milliyetçi gerillacı teşkilatlar suçu üstlenmeye çalışıyordu. Basında ve diğer medya organlarında İsveç'teki göçmen sorunu hakkında ateşli tartışmalar gündeme geldi. Schonen'de her şey sakinken, ülkenin diğer bölgelerinde çeşitli göçmen kamplarının önünde haçlar yakılıyordu.&nbsp;</p>

  <p style="text-align: justify;">Kurt Wallander ve Lenarp çifte cinayetini çözmeye çalışan soruşturma grubundaki elemanlar tüm bunlardan uzak durdu. Çıkmaza girmiş bu soruşturmayla doğrudan ilgisi olmayan işlerin belirtildiğine çok az tanık olundu. Ama Wallander, karşısında oluşmakta olan bu topluma karşı güvensizlik ve çelişki duyan tek kişinin kendisi olmadığını fark etti.&nbsp;</p>

  <p style="text-align: justify;">Kaybolmuş bir cennetin ardından yas tutar gibiyiz, diye düşündü. Onları almaya geldiğimizde, şapkalarını çıkarıp bize sevecen davranan, eski zamanlardaki araba hırsızlarını ve kasa soyguncularını özler gibiyiz. Ama o zamanlar artık geri gelmeyecek; geçip gitti ve geriye, o günlerin gerçekten anılarımızdaki gibi cennet olup olmadıkları sorusu kaldı.&nbsp;</p>

  <p style="text-align: justify;">Sonra 19 Ocak Cuma günü her şey bir anda olup bitti.&nbsp;</p>

  <p style="text-align: justify;">Kurt Wallander için gün kötü başladı. Saat yedi buçukta Peugeot'suyla Teknik Denetim Kurumu'na gidip arabasını trafikten men edilmekten kıl payı kurtardı. Eksik listesini gözden geçirdiğinde, binlerce kronluk bir tamirin gerekli olduğunu gördü.&nbsp;</p>

  <p style="text-align: justify;">Keyfi kaçmış bir halde emniyet müdürlüğüne gitti.&nbsp;</p>

  <p style="text-align: justify;">Daha ceketini çıkarmaya fırsat bulamadan Martinson aceleyle içeri daldı.&nbsp;</p>

  <p style="text-align: justify;">"Sonunda!" diye bağırdı Martinson heyecanla. "Artık Johannes Lövgren'in Ystad'a nasıl gidip geldiğini biliyorum."&nbsp;</p>

  <p style="text-align: justify;">Kurt Wallander arabasından duyduğu öfkeyi unutup birden içini kaplayan merakı hissetti.&nbsp;</p>

  <p style="text-align: justify;">"Uçan halı değilmiş," diye devam etti Martinson. "Baca temizleyicisi onu yanına alıyormuş."&nbsp;</p>

  <p style="text-align: justify;">Kurt Wallander masasındaki koltuğuna çöktü.&nbsp;</p>

  <p style="text-align: justify;">"Hangi baca temizleyicisi?"&nbsp;</p>

  <p style="text-align: justify;">"Baca temizleme ustası Arthur Lundin, Slimminge'li. Hanna birden baca temizleyicisinin 5 Ocak Cuma günü oraya geldiğini hatırladı. Adam iki evin bacasını temizleyip gitmiş. Kadın, en son Lövgren'lerin bacasını temizleyip saat on bire doğru gittiğini söyleyince sonunda kafamda bir şimşek çaktı. Az önce adamla konuştum. Onu Rydsgard'taki bakımevinin bacasını temizlerken buldum. Adamın hiçbir zaman radyo dinlemeyen, televizyon izlemeyen ve gazete okumayan biri olduğu anlaşıldı. Bacaları temizleyip geri kalan zamanını şnaps içip, birkaç ev tavşanıyla ilgilenmekle geçiriyor. Lövgren'lerin öldüğünden haberi bile yok. Ama Johannes Lövgren'in kendisiyle birlikte arabayla Ystad'a geldiğini söyleyebildi. Adam bir nakliye arabası kullanıyormuş. Johannes Lövgren penceresi bulunmayan arka koltukta oturduğundan onu kimsenin görmemiş olmamasına şaşmamak gerek."&nbsp;</p>

  <p style="text-align: justify;">"Araba döndüğünde Nyström'lerin görmüş olması gerekir?"&nbsp;</p>

  <p style="text-align: justify;">"Hayır," diye yanıtladı Martinson zafer kazanmışçasına. "Dediğim de bu ya. Lövgren, Lundin'den Veberöd yolunda durmasını istemiş. Oradan Lövgren'lerin evinin arkasına kadar giden bir keçi yolu var. Yaklaşık bir kilometre. Nyström'ler pencere kenarında bile otursalar, Lövgren'in ahırdan geldiğini sanırlardı."&nbsp;</p>

  <p style="text-align: justify;">Kurt Wallander kaşlarını çattı.&nbsp;</p>

  <p style="text-align: justify;">"Yine de bir tuhaflık var."&nbsp;</p>

  <p style="text-align: justify;">"Lundin çok açık biriydi. Johannes Lövgren'in kendisine çeyrek litre votka sözü verdiğini söyledi, onu yine geri götürmesi için. Lövgren'i Ystad'da indirdi ve şehrin kuzeyindeki birkaç eve doğru yoluna devam etti. Sonra anlaştıkları saatte Lövgren'i yine aldı, onu Veberöd yolunda indirdi, buna karşılık da votkasını aldı."&nbsp;</p>

  <p style="text-align: justify;">"Güzel," dedi Kurt Wallander. "Zamanlar birbirini tutuyor mu?"&nbsp;</p>

  <p style="text-align: justify;">"Dakikası dakikasına."&nbsp;</p>

  <p style="text-align: justify;">"Evrak çantasını sordun mu?"&nbsp;</p>

  <p style="text-align: justify;">"Lundin, Lövgren'in yanında bir evrak çantası olduğunu hatırladığını sanıyor."&nbsp;</p>

  <p style="text-align: justify;">"Yanında daha çoğu mu varmış?"&nbsp;</p>

  <p style="text-align: justify;">"Lundin öyle olmadığını söylüyor."&nbsp;</p>

  <p style="text-align: justify;">"Lundin, Lövgren'in Ystad'da biriyle buluşup buluşmadığım görmüş mü?"&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">"Lövgren şehirde ne yapacağını söylemiş mi?"&nbsp;</p>

  <p style="text-align: justify;">"Hiçbir şey söylememiş."&nbsp;</p>

  <p style="text-align: justify;">"O halde bu baca temizleyicisinin Lövgren'in evrak çantasındaki 27.000 krondan haberi olduğunu söyleyemeyiz?"&nbsp;</p>

  <p style="text-align: justify;">"Bunun pek mümkün olmadığını sanıyorum. Adam bir hırsızdan başka her şeye benziyor. Onun yalnız yaşayan, tavşancıkları ve şnapsıyla mutlu olan bir baca temizleyicisi olduğunu sanıyorum. Başka biri değil."&nbsp;</p>

  <p style="text-align: justify;">Kurt Wallander düşündü.&nbsp;</p>

  <p style="text-align: justify;">"Lövgren acaba bu keçi yolunda biriyle buluşmuş olabilir mi? Evrak çantası kayıp ya?"&nbsp;</p>

  <p style="text-align: justify;">"Köpekli bir bölük ayarlayıp yolu aratmayı düşündüm."&nbsp;</p>

  <p style="text-align: justify;">"En iyisi bunu hemen yap," dedi Kurt Wallander. "Belki sonunda biraz olsun ilerleme kaydederiz."&nbsp;</p>

  <p style="text-align: justify;">Martinson odadan ayrıldı. Neredeyse içeri girmekte olan Hanson'la çarpışacaklardı.&nbsp;</p>

  <p style="text-align: justify;">"Vaktin var mı?" diye sordu Hanson.&nbsp;</p>

  <p style="text-align: justify;">Kurt Wallander başıyla onayladı.&nbsp;</p>

  <p style="text-align: justify;">"Bergman işi nasıl gidiyor?"&nbsp;</p>

  <p style="text-align: justify;">"Adam susuyor. Ama artık saldırıya katılmış olduğu anlaşıldı. Şu hatun, Brolin, ona bugün dava açacak."&nbsp;</p>

  <p style="text-align: justify;">Kurt Wallander, Hanson'un Anette Brolin'e karşı takındığı aşağılayıcı tutumunu eleştirmeye kalkışmadı.&nbsp;</p>

  <p style="text-align: justify;">"Ne istiyorsun?" diye sordu sadece.&nbsp;</p>

  <p style="text-align: justify;">Hanson pencere kenarındaki sandalyeye oturdu, sıkıntılı göründü.&nbsp;</p>

  <p style="text-align: justify;">"Bilirsin belki, sık sık atlara bahis oynarım," diye başladı.&nbsp;</p>

  <p style="text-align: justify;">"Senin önerdiğin at da ayrıca dörtnala kalktığı için diskalifiye edildi. Sana tüyoyu kim vermişti?"&nbsp;</p>

  <p style="text-align: justify;">Kurt Wallander bir seferinde Hanson'un odasında yaptığı yorumu hayal meyal hatırlıyordu.&nbsp;</p>

  <p style="text-align: justify;">"Bu bir şakadan ibaretti," dedi. "Anlatmaya devam et."&nbsp;</p>

  <p style="text-align: justify;">"Sizin Malmö'deki belediyenin merkez deposunda çalışan bir Erik Magnuson'la ilgilendiğinizi tesadüfen duydum," dedi. "Olay şu, Erik Magnuson adında bir adam sık sık Jâgersro'da görülür. Adam yüksek miktarlarda bahis oynar, çok kaybeder ve ben onun belediyede çalıştığını tesadüfen öğrendim."&nbsp;</p>

  <p style="text-align: justify;">Kurt Wallander birden ilgilendi.&nbsp;</p>

  <p style="text-align: justify;">"Kaç yaşında? Nasıl biri?"&nbsp;</p>

  <p style="text-align: justify;">Hanson onu tarif etti. Kurt Wallander bunun, iki kez ziyaret ettiği adamla aynı kişi olduğunu hemen anladı.&nbsp;</p>

  <p style="text-align: justify;">"Borçları olduğuna ilişkin söylentiler dolaşıyor," diye açıkladı Hanson. "Ve bahis borçları tehlikeli olabilir."&nbsp;</p>

  <p style="text-align: justify;">"Güzel," diye yanıtladı Kurt Wallander. "Bu tam bizim ihtiyacımız olan bilgiydi."&nbsp;</p>

  <p style="text-align: justify;">Hanson ayağa kalktı.&nbsp;</p>

  <p style="text-align: justify;">"Bilmek imkânsız," dedi. "Şans zehiri ve uyuşturucu şekilde işleyebilir. Benim gibi sadece eğlence olsun diye oynamıyorsan."&nbsp;</p>

  <p style="text-align: justify;">Kurt Wallander'in aklına, Rydberg'in bir keresinde söylemiş olduğu bir şey geldi. Uyuşturucuya olan bağımlılıkları nedeniyle vahşi cinayetler işlemeye hazır olan insanlar.&nbsp;</p>

  <p style="text-align: justify;">"Güzel," dedi Hanson'a. "Çok güzel."&nbsp;</p>

  <p style="text-align: justify;">Hanson odadan ayrıldı. Kurt Wallander, Kristianstad'taki Göran Boman'ı aramadan önce bir an düşündü. Şansı vardı, onunla hemen konuşabilecekti.&nbsp;</p>

  <p style="text-align: justify;">"Ne yapmam gerek?" diye sordu Boman, Kurt Wallander, Hanson'un hikâyesini anlattıktan sonra.&nbsp;</p>

  <p style="text-align: justify;">"Kadını çok iyi gözetlemen," diye yanıt verdi Wallander. "Kadını gözden kaçırma."&nbsp;</p>

  <p style="text-align: justify;">Göran Boman, Ellen Magnuson'u izleteceğine söz verdi.&nbsp;</p>

  <p style="text-align: justify;">Kurt Wallander, Hanson'u emniyet müdürlüğünden çıkmak üzereyken yakaladı.&nbsp;</p>

  <p style="text-align: justify;">"Bahis borçları," dedi. "Kime borcu vardı?"&nbsp;</p>

  <p style="text-align: justify;">Hanson bunun yanıtını da biliyordu.&nbsp;</p>

  <p style="text-align: justify;">"Tagarp'lı bir demir tüccarı var, borç para verir," dedi. "Erik Magnuson'un birine borcu varsa, onadır. O, Jâgersro'da yüksek miktarda bahis oynayan herkese borç verir, tam bir tefeci. Ve bildiğim kadarıyla, insanlara ödeme tarihlerini hatırlatmak için gönderdiği adamakıllı tehlikeli birkaç tip tutmuş."&nbsp;</p>

  <p style="text-align: justify;">"Onu nerede bulabiliriz?"&nbsp;</p>

  <p style="text-align: justify;">"Tagarp'taki demir ticarethanesinin sahibi. Kısa boylu, şişman bir herif, altmışında."&nbsp;</p>

  <p style="text-align: justify;">"Adı ne?"&nbsp;</p>

  <p style="text-align: justify;">"Larson. Ama ona Nicken diyorlar."&nbsp;</p>

  <p style="text-align: justify;">Kurt Wallander odasına döndü. Rydberg'i bulmaya çalıştı, bulamadı. Ebba onun nerede olduğunu biliyordu. Rydberg, hastanede olduğundan saat ondan önce gelmeyecekti.&nbsp;</p>

  <p style="text-align: justify;">"Hasta mı?" diye sordu Kurt Wallander.&nbsp;</p>

  <p style="text-align: justify;">"Romatizması," diye açıkladı Ebba. "Bu kış ne kadar kötü aksadığını görmedin mi?"&nbsp;</p>

  <p style="text-align: justify;">Kurt Wallander, Rydberg'i beklerse geç kalacağını düşündü. Ceketini giydi, arabaya gitti ve Tagarp'a doğru yola çıktı.&nbsp;</p>

  <p style="text-align: justify;">Demir ticarethanesi şehrin içindeydi.&nbsp;</p>

  <p style="text-align: justify;">O sırada el arabaları ucuzluğa girmişti.&nbsp;</p>

  <p style="text-align: justify;">Kapı zili çalındığında arka odadan gelen adam gerçekten kısa boylu ve şişmandı. Kurt Wallander dükkândaki tek müşteriydi ve hemen konuya girmeye karar vermişti. Görev kimliğini gösterdi. Nicken diye adlandırılan adam, kimliği iyice inceledi, ancak oldukça sakin görünüyordu.&nbsp;</p>

  <p style="text-align: justify;">"Ystad," dedi. "Oradaki polis benden ne istiyor olabilir?"&nbsp;</p>

  <p style="text-align: justify;">"Erik Magnuson adlı birini tanıyor musunuz?"&nbsp;</p>

  <p style="text-align: justify;">Çelik eşyaların ardındaki adam yalan söylemek için fazla deneyimliydi.&nbsp;</p>

  <p style="text-align: justify;">"Olabilir. Neden?"&nbsp;</p>

  <p style="text-align: justify;">"Onunla ne zaman tanıştınız?"&nbsp;</p>

  <p style="text-align: justify;">Yanlış soru, diye geçti Kurt Wallander'in aklından. Adama geri adım atma fırsatı vermişti.&nbsp;</p>

  <p style="text-align: justify;">"Bunu hatırlamıyorum."&nbsp;</p>

  <p style="text-align: justify;">"Ama onu tanıyorsunuz, öyle mi?"&nbsp;</p>

  <p style="text-align: justify;">"Ortak birkaç yönümüz var."&nbsp;</p>

  <p style="text-align: justify;">"Örneğin tırıs yarışı ve at bahisleri?"&nbsp;</p>

  <p style="text-align: justify;">"Belki."&nbsp;</p>

  <p style="text-align: justify;">Kurt Wallander adamın sarsılması mümkün olmayan kendine güveninden öfke duydu.&nbsp;</p>

  <p style="text-align: justify;">"Şimdi beni iyi dinlemelisiniz," dedi. "Bahis tutkularını kontrol edemeyen insanlara borç para verdiğinizi biliyorum. Ama şu an, borçlarına ne kadar faiz eklediğinizi kesinlikle bilmek istemiyorum. Yasadışı tefecilikle uğraşıyor olmanız da umurumda değil. Burada olmamın sebebi çok başka!"&nbsp;</p>

  <p style="text-align: justify;">Nicken dedikleri adam merakla baktı.&nbsp;</p>

  <p style="text-align: justify;">"Erik Magnuson'un size borcu var mı, bilmek istiyorum," dedi. "Ve ne kadar, olduğunu da..."&nbsp;</p>

  <p style="text-align: justify;">"Hiç," diye yanıtladı adam.&nbsp;</p>

  <p style="text-align: justify;">"Hiç?"&nbsp;</p>

  <p style="text-align: justify;">"Bir öre bile yok."&nbsp;</p>

  <p style="text-align: justify;">Yanlış, diye düşündü Kurt Wallander. Hanson'un izi yanlıştı.&nbsp;</p>

  <p style="text-align: justify;">Bir saniye sonra bunun tam tersi olduğunu anladı. Sonunda doğru iz üzerindeydiler.&nbsp;</p>

  <p style="text-align: justify;">"Ama doğrusunu bilmek isterseniz, bana borcu vardı," dedi adam.&nbsp;</p>

  <p style="text-align: justify;">"Ne kadar?"&nbsp;</p>

  <p style="text-align: justify;">"Çok fazla. Ama 25.000 kron ödedi."&nbsp;</p>

  <p style="text-align: justify;">"Ne zaman?"&nbsp;</p>

  <p style="text-align: justify;">Adam biraz düşündü.&nbsp;</p>

  <p style="text-align: justify;">"Yaklaşık bir hafta önce… Geçen perşembe."&nbsp;</p>

  <p style="text-align: justify;">11 Ocak Perşembe, diye düşündü Kurt Wallander.&nbsp;</p>

  <p style="text-align: justify;">Lenarp cinayetinden üç gün sonra.&nbsp;</p>

  <p style="text-align: justify;">"Nasıl ödedi?"&nbsp;</p>

  <p style="text-align: justify;">"Buraya geldi."&nbsp;</p>

  <p style="text-align: justify;">"Kaçlık banknotlarla?"&nbsp;</p>

  <p style="text-align: justify;">"Binlik ve beş yüzlüklerle!"&nbsp;</p>

  <p style="text-align: justify;">"Parayı nereye koymuştu?"&nbsp;</p>

  <p style="text-align: justify;">"Parayı nereye mi koymuştu?"&nbsp;</p>

  <p style="text-align: justify;">"Bir çantaya mı? Bir evrak çantasına mı?"&nbsp;</p>

  <p style="text-align: justify;">"Bir naylon torbaya! Bir süpermarketten sanırım."&nbsp;</p>

  <p style="text-align: justify;">"Ödemeyi çok mu geciktirmişti?"&nbsp;</p>

  <p style="text-align: justify;">"Biraz."&nbsp;</p>

  <p style="text-align: justify;">"Ödemeseydi, ne olacaktı?"&nbsp;</p>

  <p style="text-align: justify;">"Ona bunu biraz hatırlatmak zorunda kalacaktım."&nbsp;</p>

  <p style="text-align: justify;">"Parayı nereden bulduğunu biliyor musunuz?"&nbsp;</p>

  <p style="text-align: justify;">Nicken lakaplı adam omuzlarını silkti. Aynı anda dükkâna bir müşteri girdi.&nbsp;</p>

  <p style="text-align: justify;">"Bu benim işim değil," diye yanıtladı. "Başka bir şey ister miydiniz?"&nbsp;</p>

  <p style="text-align: justify;">"Teşekkürler, şimdilik hayır. Ama mutlaka tekrar görüşeceğiz."&nbsp;</p>

  <p style="text-align: justify;">Kurt Wallander dışarıya çıkıp arabasına gitti.&nbsp;</p>

  <p style="text-align: justify;">Rüzgâr çıkmıştı.&nbsp;</p>

  <p style="text-align: justify;">İşte, diye düşündü. İşte onu yakaladık.&nbsp;</p>

  <p style="text-align: justify;">Hanson'un sefil bahislerinden günün birinde iyi bir şeyler çıkacağı kimin aklına gelirdi.&nbsp;</p>

  <p style="text-align: justify;">Kurt Wallander, Ystad'a dönerken kendini bir şans oyununda büyük ikramiyeyi kazanmış biri gibi hissetti.&nbsp;</p>

  <p style="text-align: justify;">Çözümü seziyordu.&nbsp;</p>

  <p style="text-align: justify;">Erik Magnuson, diye düşündü.&nbsp;</p>

  <p style="text-align: justify;">İşte geliyoruz.&nbsp;</p>
</body>
</html>
