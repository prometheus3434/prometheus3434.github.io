<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">3&nbsp;<br /></h1>

  <p style="text-align: justify;">Öğleden sonra saat dörde çeyrek kala Kurt Wallander acıktığını fark etti. Öğlen yemek yemeğe fırsat bulamamıştı. Sabahki soruşturma toplantısından sonra Lenarp katillerinin soruşturmasıyla meşguldü. Nedense katilin bir kişi değil de birden fazla kişi olduğunu düşünüyordu. Ona göre, bir kişinin tek başına bu kanlı katliamı gerçekleştirmiş olması imkânsızdı.&nbsp;</p>

  <p style="text-align: justify;">Masasındaki koltuğuna geçip basın toplantısında vereceği raporu düzenlemeye başladığında hava çoktan kararmıştı. Masanın üzerinde santral memurelerinden birinin getirdiği, telefon edenlerin adlarının yazılı olduğu bir dizi not kâğıdı duruyordu. Notların arasında kızının adını boşuna aradıktan sonra hepsini bir yığın halinde toparlayıp gelen posta bölmesine koydu. Bölge yayınının televizyon kameralarının karşısında durmanın ve polisin henüz katil ya da katillerle ilgili herhangi bir ipucu bulamadığını söylemek zorunda kalmanın doğuracağı sıkıntıdan kurtulmak için Rydberg'e adeta yalvararak bu işi üstlenmesini istedi. Buna rağmen, basına raporu kendisi sunacaktı. Ancak acaba ne yazmalıydı? Gün boyu çalışmış, ama sonuçta bir yığın soru işaretinden başka bir şey ortaya çıkmıştı.&nbsp;</p>

  <p style="text-align: justify;">Bu bekleyişle geçen bir gün olmuştu. Yoğun bakım ünitesinde, boynundaki ipten son anda kurtulmuş olan yaşlı kadın yatmakta ve ölüm kalım savaşı vermekteydi.&nbsp;</p>

  <p style="text-align: justify;">Kadının o korkunç gecede, ıssız çiftlikte neler görmüş olduğunu öğrenmeyi başarabilecekler miydi? Yoksa bunları anlatmaya fırsat bulamadan ölüp gidecek miydi?&nbsp;</p>

  <p style="text-align: justify;">Kurt Wallander pencereden dışarıya, karanlığa baktı.&nbsp;</p>

  <p style="text-align: justify;">Basın raporu yerine o gün neler yapıldığına ve hangi izlerin peşinde koştuklarına dair bir özet yazmaya başladı.&nbsp;</p>

  <p style="text-align: justify;">Hiçbir şey, diye düşündü yazısını bitirdiğinde. Yaşlı iki insan, saklanmış paraları da yok, vahşice hırpalanmışlar ve işkenceye tabi tutulmuşlar. Komşular hiçbir şey duymamış. Ancak katiller ortadan kaybolduktan sonra yaşlı kadının yardım çağrısını duymuşlar ve pencerelerden birinin kırılmış olduğunu fark etmişler. Hepsi bu.&nbsp;</p>

  <p style="text-align: justify;">Yerleşim merkezlerinden uzak çiftliklerde yaşayan yaşlı insanlar saldırganların eskiden beri tercih ettikleri kurbanlardı. Bu gibi olaylarda bu insanlar bazen bağlanmış, dövülmüş ya da hatta öldürülmüşlerdi.&nbsp;</p>

  <p style="text-align: justify;">Ancak bu kez bir başkalık var, diye düşündü Kurt Wallander. Boğaza geçirilmiş olan ip bu olayın endişe verici boyuttaki vahşetine ve nefretine, hatta belki de bir öç alma olayı olduğuna işaret ediyor.&nbsp;</p>

  <p style="text-align: justify;">Bu saldırıda alışılmadık bir şeyler vardı.&nbsp;</p>

  <p style="text-align: justify;">Şu an yapılabilecek tek şey umut etmekti. Bütün gün birçok polis Lenarp sakinleri ile konuşmuştu. Belki bir şeyler görmüş olan birileri vardı? Çoğu kez saldırganlar eyleme geçmeden önce çevredeki ıssız yerde oturan yaşlı insanları araştırırlardı. Ayrıca belki Rydberg de her şeye rağmen olay yerinde birkaç ipucu bulmuş olabilirdi?&nbsp;</p>

  <p style="text-align: justify;">Kurt Wallander saate baktı. Hastaneyi en son ne zaman aramıştı? Kırk beş dakika önce mi? Bir saat mi?&nbsp;</p>

  <p style="text-align: justify;">Basın raporunu tamamlayana kadar beklemeye karar verdi.&nbsp;</p>

  <p style="text-align: justify;">Küçük teybin kulaklıklarını taktı ve Jussi Björling'in bir kasetini koydu. Otuzlu yılların kaydı olan tiz ses 'Rigoletto' müziğinin güzelliğini bastıramıyordu.&nbsp;</p>

  <p style="text-align: justify;">Basın raporu sekiz sayfayı buldu. Kurt Wallander bir sekreter bulup raporu yazmasını ve kopyalayıp çoğaltmasını rica etti. Bu arada Lenarp, çevresinde yaşayan herkese postalanacak olan bir anketi okudu. Bu vahşi cinayetle bağlantılı olabilecek olağandışı bir şeyler görülmüş müydü? Bu anket formuna pek olumlu bakmıyordu, olsa olsa fazladan uğraştırmış olacaktı. Telefonların durmadan çalacağına ve iki polisin bütün gün bu olay hakkında önemsiz açıklamalar getirmeye çalışacak insanları dinlemek zorunda kalacaklarını biliyordu.&nbsp;</p>

  <p style="text-align: justify;">Yine de bu uygulama gerekli, diye düşündü. Böylece en azından kimsenin bir şey görmemiş olduğundan emin olacağız.&nbsp;</p>

  <p style="text-align: justify;">Odasına döndü ve bir kez daha hastaneyi aradı. Ancak durumda değişiklik yoktu; yaşlı kadın eskisi gibi yaşama savaşı veriyordu.&nbsp;</p>

  <p style="text-align: justify;">Telefonu henüz kapatmıştı ki, Nâslund odaya girdi.&nbsp;</p>

  <p style="text-align: justify;">"Haklıydım," dedi Nâslund.&nbsp;</p>

  <p style="text-align: justify;">"Haklı mı?"&nbsp;</p>

  <p style="text-align: justify;">"Manson'un avukatı öfkelendi."&nbsp;</p>

  <p style="text-align: justify;">Kurt Wallander umursamaz tavrını omuzlarını kaldırarak gösterdi.&nbsp;</p>

  <p style="text-align: justify;">"Bu gerçekle yaşamak zorundayız."&nbsp;</p>

  <p style="text-align: justify;">Nâslund kafasını kaşıdı ve herhangi bir ilerlemenin olup olmadığını sordu.&nbsp;</p>

  <p style="text-align: justify;">"Henüz elimizde hiçbir şey yok. Ama her zamanki işleri tamamladık. Şimdilik bu kadar."&nbsp;</p>

  <p style="text-align: justify;">"Geçici adli tıp raporunun geldiğini gördüm."&nbsp;</p>

  <p style="text-align: justify;">Kurt Wallander kaşlarını kaldırdı.&nbsp;</p>

  <p style="text-align: justify;">"Benim neden haberim yok?"&nbsp;</p>

  <p style="text-align: justify;">"Rapor Hanson'da."&nbsp;</p>

  <p style="text-align: justify;">"Orada işi ne?"&nbsp;</p>

  <p style="text-align: justify;">Kurt Wallander kalktı ve koridora çıktı. Hep aynı, diye düşündü. Evraklar hiçbir zaman ait oldukları yere ulaşmaz. Polis işlerinin gün geçtikçe daha çok bölümü bilgisayarlar aracılığıyla da yapılıyor olsa önemli evraklar eskisi gibi yanlış adreslere ulaşıyor.&nbsp;</p>

  <p style="text-align: justify;">Kurt Wallander kapıyı vurup içeri girdiğinde, Hanson telefon görüşmesi yapıyordu. Hanson'un önündeki masanın beceriksizce gizlenmeye çalışılmış piyango makbuzları ve ülkenin çeşitli hipodromlarının programlarıyla kaplı olduğunu gördü. Emniyet müdürlüğünde, Hanson'un işinin çoğu vaktinde çeşitli antrenörleri arayıp, at yarışları hakkında akıl danıştığı herkesçe bilinirdi. Akşamları ise güya kendisine büyük ödülü garantileyecek en delice piyango sistemlerini bulmakla geçirirdi. Ortalıklarda dolaşan bir söylentiye göre Hanson bir zamanlar büyük bir ödül kazanmıştı. Ancak kimse bu konuda daha fazla şey bilmiyordu. Zaten Hanson da öyle bol keseden yaşamıyordu.&nbsp;</p>

  <p style="text-align: justify;">Kurt Wallander içeri girince Hanson ahizeyi eliyle kapattı.&nbsp;</p>

  <p style="text-align: justify;">"Adli tıp raporu," dedi Kurt Wallander. "Sende mi?"&nbsp;</p>

  <p style="text-align: justify;">Hanson Jâgersro'dan bir yarış programını kenara itti.&nbsp;</p>

  <p style="text-align: justify;">"Ben de şimdi raporla birlikte sana gelmek üzereydim."&nbsp;</p>

  <p style="text-align: justify;">"Yedinci koşudaki dört numara güvenilir bir tüyo," dedi Kurt Wallander ve evrak dosyasını masadan aldı.&nbsp;</p>

  <p style="text-align: justify;">"Ne demek istedin?"&nbsp;</p>

  <p style="text-align: justify;">"Diyorum ki, bu iyi bir tüyo." Kurt Wallander, Hanson'u ağzı açık bakakalmış bir halde orada bırakarak çıktı. Koridordaki saatte basın toplantısına dar daha yarım saat vaktinin olduğunu gördü. Odasına gitti raporu iyice inceledi.&nbsp;</p>

  <p style="text-align: justify;">Cinayetin vahşetini, o sabah Lenarp'ta olduğundan, da iyi kavradı, mümkün olduğunca tabii.&nbsp;</p>

  <p style="text-align: justify;">Cesedin ilk yüzeysel incelemesinde doktor gerçek ölü nedenini teşhis edememişti.&nbsp;</p>

  <p style="text-align: justify;">Fazlasıyla olasılık vardı.&nbsp;</p>

  <p style="text-align: justify;">Tırtıklı ya da keskin bir nesneyle vücut sekiz yerinden kesilmiş ya da bıçaklanmıştı. Doktor bunun bir delik testeresi olabileceğini söylüyordu. Bundan başka üst bacak kemiği darbeyle kırılmıştı, sol kolun üst kemiği ve bilek kemiği de. Vücutta yanık izleri bulunmuş, hayalar şişmiş ve alın kemiği içeri göçmüştü Asıl ölüm nedeni henüz kesin olarak teşhis edilememişti.&nbsp;</p>

  <p style="text-align: justify;">Doktor resmi raporun yanı sıra bir de kenara not düşmüştü.&nbsp;</p>

  <p style="text-align: justify;">"Çılgınca bir iş," diye yazıyordu. Bu adama öyle bir vahşet uygulanmış ki, dört ya da beş kişiyi öldürmeye de yeterdi.&nbsp;</p>

  <p style="text-align: justify;">Kurt Wallander raporu bir kenara bıraktı.&nbsp;</p>

  <p style="text-align: justify;">Gitgide kendini daha kötü hissediyordu.&nbsp;</p>

  <p style="text-align: justify;">Bu olayda ters giden bir şeyler vardı.&nbsp;</p>

  <p style="text-align: justify;">Yaşlı insanları hedef alan hırsızlar böylesi nefret dolu olmazlardı. Düşündükleri şey, sadece para olurdu.&nbsp;</p>

  <p style="text-align: justify;">O halde bu anlamsız vahşetin anlamı neydi?&nbsp;</p>

  <p style="text-align: justify;">Bu soruya kendi başına tatminkâr bir yanıt bulamadığını kabullendiğinde, yazmış olduğu özeti tekrar okudu. Unuttuğu bir şey var mıydı? Sonradan önemli olduğu anlaşılacak herhangi bir ayrıntıyı gözden kaçırmış olabilir miydi? Polis işinin büyük bölümü birbiriyle bağlantılı faktörlerin titizlik ve sabırla aranmasıysa olsa deneyimlerinden öğrendiği şey, olay yerinin ilk izleniminin önemli olduğuydu. Özellikle de eğer olaydan sonra olay yerine gelen ilk kişiler polis ise.&nbsp;</p>

  <p style="text-align: justify;">Yazmış olduğu özette onu düşündüren bir şey vardı. Bir ayrıntıyı atlamamış mıydı?&nbsp;</p>

  <p style="text-align: justify;">Uzun süre oturup düşündü, ancak bunun ne olduğunu bulamadı.&nbsp;</p>

  <p style="text-align: justify;">Sekreter kapıyı açıp daktilo edilmiş ve kopyalanarak çoğaltılmış basın raporunu getirdi. Basın toplantısına giderken tuvalete uğradı, aynada kendisini inceledi. Berbere gitmesi gerekiyordu. Kahverengi saçları kulaklarını örtmeye başlamıştı. Ayrıca kilo da vermeliydi. Karısı onu terk ettiğinden beri yedi kilo almıştı. Dayanılmaz yalnızlık içinde pizza, yağlı hamburger ve börek gibi hazır yemeklerden başka şey yememişti.&nbsp;</p>

  <p style="text-align: justify;">"Seni yağ torbası," dedi yüksek sesle kendine. "Yaşlı ve çirkin bir adam olmanın zamanı geldi mi sanıyordun?"&nbsp;</p>

  <p style="text-align: justify;">O andan itibaren yeme alışkanlıklarını değiştirmeye karar verdi. Hatta gerekirse, kilo verebilmek için sigaraya tekrar başlamayı da düşündü.&nbsp;</p>

  <p style="text-align: justify;">Nedeninin ne olduğunu kendine sordu. Her iki polisten birinin boşanmış olmasının. Kadınların kocalarını terk etmesinin. Bir zamanlar bir polisiye roman okuduğunda, durumun orada da aynı yazıldığını üzülerek fark etmişti: Polisler boşanmış kişilerdi. İşte o kadar...&nbsp;</p>

  <p style="text-align: justify;">Basın toplantısının yapılacağı oda çoktan dolmuştu. Gazetecilerin çoğunu tanıyordu. Ama aralarında tanımadığı yüzler de vardı. Sivilceli suratlı genç bir kız, ses kayıt cihazını çalıştırırken cilveli bakışlarla kendisini süzüyordu.&nbsp;</p>

  <p style="text-align: justify;">Kurt Wallander, pek de fazla bilgi içermeyen basın raporunu sundu ve odanın bir köşesine kurulu küçük bir kürsüye oturdu. Aslında Ystad Emniyet Müdürü'nün de toplantıya katılması gerekirdi, ama izine çıkmıştı. İspanya'da kış tatili yapmaktaydı: Rydberg televizyoncularla görüşmesi biter bitmez geleceğine dair söz vermişti. Bu durumda Kurt Wallander yalnız sayılırdı.&nbsp;</p>

  <p style="text-align: justify;">"Basın raporunu aldınız," diye söze başladı. "Aslında şu an için söyleyebileceğim başka şey de yok."&nbsp;</p>

  <p style="text-align: justify;">"Soru sorabilir miyiz?" dedi, Kurt Wallander'in Arbete gazetesinin yerel redaktörü olduğunu hatırladığı bir gazeteci.&nbsp;</p>

  <p style="text-align: justify;">Kurt Wallander, "Burada olmamın nedeni de bu," diye yanıtladı.&nbsp;</p>

  <p style="text-align: justify;">"Dürüst olmak gerekirse, bu raporu oldukça yetersiz buldum," diye açıkladı gazeteci. "Biraz daha bilgi sunmanız gerekirdi."&nbsp;</p>

  <p style="text-align: justify;">"Katillerin izini henüz bulamadık," diyerek karşılık verdi Kurt Wallander.&nbsp;</p>

  <p style="text-align: justify;">"Yani birden fazla kişi mi söz konusu?"&nbsp;</p>

  <p style="text-align: justify;">"Büyük olasılıkla."&nbsp;</p>

  <p style="text-align: justify;">"Bunu nasıl anladınız?"&nbsp;</p>

  <p style="text-align: justify;">"Öyle sanıyoruz. Ancak bundan henüz emin değiliz."&nbsp;</p>

  <p style="text-align: justify;">Gazetecinin yüzü asıldı, Kurt Wallander, tanıdığı bir başka gazeteciye başıyla işaret ederek söz hakkı verdi.&nbsp;</p>

  <p style="text-align: justify;">"Adam nasıl öldürülmüş?"&nbsp;</p>

  <p style="text-align: justify;">"Güç kullanılarak."&nbsp;</p>

  <p style="text-align: justify;">"Bu pek çok anlama gelebilir."&nbsp;</p>

  <p style="text-align: justify;">"Nasıl olduğunu bilmiyoruz. Doktorlar adli tıp işlemlerini henüz bitirmediler. Bu birkaç gün sürebilir."&nbsp;</p>

  <p style="text-align: justify;">Gazetecinin sormak istediği başka sorular da vardı, ancak üzerinde ses kayıt cihazı tutan, sivilceli kız sözünü kesti. Kurt Wallander kızın üzerindeki armadan onun bölge radyosundan gelmiş olduğunu anladı.&nbsp;</p>

  <p style="text-align: justify;">"Hırsızlar evden ne çalmışlar?"&nbsp;</p>

  <p style="text-align: justify;">"Bunu bilmiyoruz," diye yanıtladı Kurt Wallander. "Hatta bunun bir hırsızlık olup olmadığını dahi bilmiyoruz."&nbsp;</p>

  <p style="text-align: justify;">"O halde başka ne olabilir?"&nbsp;</p>

  <p style="text-align: justify;">"Bunu söyleyebilmek için henüz çok erken."&nbsp;</p>

  <p style="text-align: justify;">"Bunun bir hırsızlık olmadığını gösteren herhangi bir ipucu var mı?"&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">Wallander bu dar odada terlemeye başladığını hissetti. Bir zamanlar genç bir polisken basın toplantılarını yönetmeyi düşlediğini hatırladı. Ama düşlerindeki görüntü, hiç de böyle sıkıntılı ve terletici değildi.&nbsp;</p>

  <p style="text-align: justify;">"Bir soru sormuştum," dediğini duydu odanın öte ucundaki bir gazetecinin.&nbsp;</p>

  <p style="text-align: justify;">"Sorunuzu anlayamadım," dedi Kurt Wallander.&nbsp;</p>

  <p style="text-align: justify;">"Polis bunun önemli bir saldırı olduğu görüşünde mi?" diye sordu gazeteci.&nbsp;</p>

  <p style="text-align: justify;">Bu soru Wallander'i şaşırttı.&nbsp;</p>

  <p style="text-align: justify;">"Tabii ki, bu cinayetin çözülmesi bizim için önemli. En kısa sürede olayın çözüme kavuşmasını istiyoruz. Sorunuzu hâlâ anlamış değilim."&nbsp;</p>

  <p style="text-align: justify;">Henüz çok genç olan ve kalın camlı bir gözlük takan gazeteci kalabalığın arasından öne ilerledi. Kurt Wallander onu daha önce hiç görmemişti.&nbsp;</p>

  <p style="text-align: justify;">"Demek istediğim şu: Günümüz İsveç'inde yaşlı insanlar kimsenin umurunda değil."&nbsp;</p>

  <p style="text-align: justify;">"Biz ilgileniyoruz," diye yanıtladı Kurt Wallander. "Katilleri yakalamak için tüm gücümüzü kullanacağız. Schonen bölgesini de yerleşim merkezinden uzakta yaşayan pek çok yaşlı insanlar var. En azından elimizdeki tüm olanakları kullanacağımızdan emin olabilirsiniz."&nbsp;</p>

  <p style="text-align: justify;">Ayağa kalktı.&nbsp;</p>

  <p style="text-align: justify;">"Elimize yeni bir bilgi geçtiğinde size bildireceğiz. Geldiğiniz için teşekkürler."&nbsp;</p>

  <p style="text-align: justify;">Odadan ayrılmak üzereyken bölge radyosundan gelen kız yolunu kesti.&nbsp;</p>

  <p style="text-align: justify;">"Ekleyeceğim hiçbir şey yok," dedi Kurt Wallander.&nbsp;</p>

  <p style="text-align: justify;">"Kızınız Linda'yı tanıyorum," diye atıldı kız.&nbsp;</p>

  <p style="text-align: justify;">Kurt Wallander durdu.&nbsp;</p>

  <p style="text-align: justify;">"Tanıyor musun?" diye sordu. "Nereden?"&nbsp;</p>

  <p style="text-align: justify;">"Birkaç kez karşılaşmıştık."&nbsp;</p>

  <p style="text-align: justify;">Kurt Wallander kızı bir yerlerden tanıyıp tanımadığını hatırlamaya çalıştı. Belki de kızıyla sınıf arkadaşıydılar?&nbsp;</p>

  <p style="text-align: justify;">Kız düşüncelerini okumuşçasına hayır anlamında kafa salladı.&nbsp;</p>

  <p style="text-align: justify;">"Sizinle daha önce hiç karşılaşmadık," dedi. "Beni tanımıyorsunuz. Biz Linda'yla tesadüfen Malmö'de tanışmıştık."&nbsp;</p>

  <p style="text-align: justify;">"Demek öyle," dedi Kurt Wallander. "Memnun oldum."&nbsp;</p>

  <p style="text-align: justify;">"Ben sizi çok seviyorum. Şimdi acaba birkaç soru sorabilir miyim?"&nbsp;</p>

  <p style="text-align: justify;">Kurt Wallander kızın uzattığı mikrofona biraz önce söylemiş olduklarını tekrarladı. Ona kalsa Linda hakkında konuşurdu,: ama buna cesaret edemiyordu.&nbsp;</p>

  <p style="text-align: justify;">"Ona selam söyleyin," dedi kız ses kayıt cihazını toparlarken. "Cathrin'den selamlar. Ya da Cattis."&nbsp;</p>

  <p style="text-align: justify;">"Söylerim," dedi Kurt Wallander. "Söz." Odasına döndüğünde midesinde bir gerilme hissetti. Bu açlık mıydı? Yoksa huzursuzluk mu?&nbsp;</p>

  <p style="text-align: justify;">Aklımı başıma toplamalıyım, diye düşündü. Karımın beni terk etmiş olmasını kabullenmeliyim. Linda'nın kendi isteğiyle benimle bağlantı kurmasını beklemeyi kabullenmeliyim. Yaşamımın, işte şu anda nasılsa öyle olduğunu kabullenmeliyim...&nbsp;</p>

  <p style="text-align: justify;">Saat altıya doğru polis memurları yine bir toplantı için bir araya geldiler. Hastaneden yeni bir haber çıkmamıştı. Kurt Wallander çabucak gece için bir nöbet programı hazırladı.&nbsp;</p>

  <p style="text-align: justify;">"Bu gerçekten gerekli mi?" diye sordu Hanson. "Bir ses kayıt cihazı koy gitsin. Cihazı, yaşlı kadın kendine geldiği an her hemşire çalıştırabilir."&nbsp;</p>

  <p style="text-align: justify;">"Bu gerekli," diye karşılık verdi Kurt Wallander. "Gece yarısından sabah altıya kadar nöbeti ben alabilirim. O zamana dek nöbet tutmaya gönüllü var mı?"&nbsp;</p>

  <p style="text-align: justify;">Rydberg başıyla onayladı.&nbsp;</p>

  <p style="text-align: justify;">"Başka yerde oturabildiğim kadar hastanede de bekleyebilirim," diye açıkladı.&nbsp;</p>

  <p style="text-align: justify;">Kurt Wallander çevresindekileri süzdü. Tavandaki neon lambanın ışığı altında hepsi kireç gibi bembeyaz görünüyorlardı.&nbsp;</p>

  <p style="text-align: justify;">"Biraz ilerleme kaydedebildik mi?" diye sordu.&nbsp;</p>

  <p style="text-align: justify;">"Lenarp'taki işler tamamlandı," dedi civar evlerde oturanların sorgulamasını yürütmüş olan Peters. "Kimse bir şey görmemiş. Ama insanların olayı düşünüp hatırlamaları genelde de birkaç günlerini alır. Bunun yanı sıra oradakiler korku içindeler. Bu neredeyse inanılmaz bir durum. Hemen hemen hepsi yaşlı insanlar. Bir de Polonya'dan buraya büyük olasılıkla yasadışı sığınmış olan, korku içinde genç bir aile. Ama onlarla uğraşmadım. Yarın devam edeceğiz."&nbsp;</p>

  <p style="text-align: justify;">Kurt Wallander başıyla onayladı ve Rydberg'e döndü.&nbsp;</p>

  <p style="text-align: justify;">"Bir dolu parmak izi var," dedi Rydberg. "Belki bu biraz yardımcı olur. Fakat beni ilgilendiren en önemli şey, bir düğüm."&nbsp;</p>

  <p style="text-align: justify;">Kurt Wallander ona soran gözlerle baktı.&nbsp;</p>

  <p style="text-align: justify;">"Bir düğüm mü?"&nbsp;</p>

  <p style="text-align: justify;">"Boğaza geçirilmiş ipe atılmış düğüm."&nbsp;</p>

  <p style="text-align: justify;">"Ne olmuş ona?"&nbsp;</p>

  <p style="text-align: justify;">"Bu alışılmadık bir düğüm. Böylesini daha önce hiç görmemiştim."&nbsp;</p>

  <p style="text-align: justify;">"Sanki daha önce hiç böyle boğaza geçirilen bir ilmik mi gördün?" diye atıldı, kapıda gitmek üzere sabırsızca bekleyen Hanson.&nbsp;</p>

  <p style="text-align: justify;">"Evet," diye yanıtladı Rydberg. "Evet, gördüm. Neyse, bir düğümden neler çıkacağını göreceğiz bakalım."&nbsp;</p>

  <p style="text-align: justify;">Kurt Wallander, Rydberg'in o anda konu hakkında daha fazla konuşmak istemediğini biliyordu. Ancak düğüm onu ilgilendirmişse bir anlam taşıdığı da kesindi.&nbsp;</p>

  <p style="text-align: justify;">"Sabah erkenden komşulara tekrar gideceğim," dedi Kurt Wallander. "Lövgren'in çocuklarına haber verildi mi acaba?"&nbsp;</p>

  <p style="text-align: justify;">"Bunu Martinson yapacaktı," diye yanıtladı Hanson. "Martinson hastanede değil miydi?" diye atıldı Kurt Wallander hayretle.&nbsp;</p>

  <p style="text-align: justify;">"Onun nöbetini Svedlund devraldı."&nbsp;</p>

  <p style="text-align: justify;">"Kahretsin, peki nerede şimdi?"&nbsp;</p>

  <p style="text-align: justify;">Martinson'un nerede olduğunu kimse bilmiyordu. Kurt Wallander merkezi aradı ve Martinson'un bir saat erken çıkmış olduğunu öğrendi.&nbsp;</p>

  <p style="text-align: justify;">"Onu evden ara," dedi Kurt Wallander.&nbsp;</p>

  <p style="text-align: justify;">Sonra kolundaki saate baktı.&nbsp;</p>

  <p style="text-align: justify;">"Sabah onda toplantı yapılacak. Bugünlük bu kadar."&nbsp;</p>

  <p style="text-align: justify;">Merkez Martinson'un telefonunu bağladığında Kurt Wallander odasında yalnızdı.&nbsp;</p>

  <p style="text-align: justify;">"Üzgünüm," dedi Martinson. "Toplantıyı tamamen unutmuşum."&nbsp;</p>

  <p style="text-align: justify;">"Çocuklar ne oldu?"&nbsp;</p>

  <p style="text-align: justify;">"Hiç sorma, Rickard suçiçeği mi çıkarıyor nedir."&nbsp;</p>

  <p style="text-align: justify;">"Ben Lövgren'in çocuklarından bahsediyorum. Şu iki kızından."&nbsp;</p>

  <p style="text-align: justify;">"Martinson'un sesi yanıt verirken şaşırmış gibiydi.&nbsp;</p>

  <p style="text-align: justify;">"Haberimi almadın mı?"&nbsp;</p>

  <p style="text-align: justify;">"Ben hiçbir şey almadım."&nbsp;</p>

  <p style="text-align: justify;">"Haberi merkezdeki kızlardan birine vermiştim."&nbsp;</p>

  <p style="text-align: justify;">"Bakarım. Ama sen anlat hele."&nbsp;</p>

  <p style="text-align: justify;">"Kızlardan biri, elli yaşında, Kanada'da yaşıyor. Winnipeg'de, her neredeyse. Onu telefonla aradığımda oralarda gece yarısı olduğunu tamamen unutmuşum. Önce ne dediğimi bir türlü anlamadı. Ancak kocası telefona gelince neler olduğunu kavradılar. Bu arada kocası bir polis. Basbayağı Kanadalı, atlı polislerden. Yarın onları tekrar aramamız gerekiyor. Ama kızın uçağa atlayıp eve geleceği kesin. Diğer kızı bulmak ise zor oldu, İsveç'te yaşamasına rağmen. Yirmi yedi yaşında ve Göteborg Rubin'de meze bölümünde çalışıyor. Bir el topu takımının antrenörlüğünü yapıyor, takım şu an Norveç'te kayak tatilinde. Ama ona bu olayı bildireceklerine söz verdiler. Ayrıca Lövgren'lerin diğer akrabalarının bir listesini de verdim merkeze. Epey akrabaları var. Çoğu Schonen'de yaşıyor. Belki yarın gazeteyi okuduktan sonra daha çok kişi arar."&nbsp;</p>

  <p style="text-align: justify;">"Bunlar iyi haberler," dedi Kurt Wallander. "Nöbetimi yarın sabah altıda hastaneden devralabilir misin? Tabii kadın o saate kadar ölmezse."&nbsp;</p>

  <p style="text-align: justify;">"Alırım. Ama bu nöbeti senin tutman şart mıydı? Bunun iyi bir fikir olduğundan emin misin?"&nbsp;</p>

  <p style="text-align: justify;">"Neden olmasın?"&nbsp;</p>

  <p style="text-align: justify;">"Soruşturmayı yürütecek olan sensin. Biraz dinlemeye senin de ihtiyacın olmalı."&nbsp;</p>

  <p style="text-align: justify;">"Bir gece dayanabilirim," dedi Kurt Wallander ve konuşmasını bitirdi.&nbsp;</p>

  <p style="text-align: justify;">Kıpırdamadan yerinde oturmuş önüne bakıyordu.&nbsp;</p>

  <p style="text-align: justify;">Bunu başarabilecek miyiz ki, diye düşündü.&nbsp;</p>

  <p style="text-align: justify;">Yoksa bizimle aralarını çoktan açtılar mı?&nbsp;</p>

  <p style="text-align: justify;">Mantosunu giydi, masa lambasını söndürerek odayı terk etti. Merkeze giden koridor bomboştu. Telefon memuresinin oturup gazete okumakta olduğu camlı bölmeye kafasını uzattı Okumakta olduğu sayfanın bir yarış programı olduğunu gördü Acaba buradaki herkes son zamanlarda at yarışlarına mı merak sarmış, diye düşündü.&nbsp;</p>

  <p style="text-align: justify;">"Martinson buraya benim için birkaç evrak bırakmış olmalı," dedi.&nbsp;</p>

  <p style="text-align: justify;">Telefon memuresi, adı Ebba'ydı ve otuz yılı aşkın süredir emniyette çalışıyordu. Başını dostça sallayıp masanın üzerini işaret etti.&nbsp;</p>

  <p style="text-align: justify;">"Gençlere iş bulma kurumundan yeni bir kızımız var burada. Çok tatlı ve sevimli, fakat son derece deneyimsiz. Acaba sana evrakı vermeyi unuttu mu?"&nbsp;</p>

  <p style="text-align: justify;">Wallander başıyla onayladı.&nbsp;</p>

  <p style="text-align: justify;">"Ben çıkıyorum," dedi. "Birkaç saate kadar evde olurum. Bir şey olursa beni babamdan bulursun."&nbsp;</p>

  <p style="text-align: justify;">"Hastanedeki zavallı kadıncağızı düşünüyorsun, değil mi?"&nbsp;</p>

  <p style="text-align: justify;">Kurt Wallander evet anlamında başını salladı.&nbsp;</p>

  <p style="text-align: justify;">"Korkunç bir olay."&nbsp;</p>

  <p style="text-align: justify;">"Evet," diye yanıtladı Kurt Wallander. "Bazen kendime soruyorum; bu ülkede şu sıralar neler oluyor böyle, diye."&nbsp;</p>

  <p style="text-align: justify;">Emniyet müdürlüğünün cam kapısından çıkarken onu rüzgâr karşıladı. Soğuk ve iliklerine işleyen rüzgâr altında Wallander park yerine giderken büzüldü. Umarım kar yağmaz, diye düşündü. Biz Lenarp'ı ziyaret etmiş olanları yakalamadan önce.&nbsp;</p>

  <p style="text-align: justify;">Arabaya bindi ve uzun bir süre torpido gözünde sakladığı kasetleri karıştırdı. Doğru düzgün karar veremeden Verdi'nin 'Requiem'ini teybe koydu. Arabaya pahalı amfiler taktırmıştı, kuvvetli tonlar kulaklarını çınlatıyordu. Direksiyonu sağa kırdı ve Dragon Caddesi'nden aşağıya, doğu çevre yolu yönünde ilerlemeye başladı. Yol üzerinde birkaç yaprak uçuşuyor ve bir bisikletli rüzgârla mücadele ediyordu. Arabanın saati altıyı gösteriyordu. Yine acıkmış olduğunu hissederek "Oks Kafeteryasında" durdu. Beslenme alışkanlıklarımı yarından itibaren değiştiririm, diye düşündü. Babama bir dakika dahi gecikirsem, onu unuttuğuna dair her zamanki onu unuttuğum vaazını dinlemek zorunda kalırım.&nbsp;</p>

  <p style="text-align: justify;">Kızarmış patates ve bir hamburger yedi.&nbsp;</p>

  <p style="text-align: justify;">Öyle hızlı yedi ki, bağırsakları bozuldu.&nbsp;</p>

  <p style="text-align: justify;">Tuvalette otururken çamaşırını değiştirme zamanının da geldiğini düşündü.&nbsp;</p>

  <p style="text-align: justify;">Birden ne kadar yorgun olduğunu hissetti.&nbsp;</p>

  <p style="text-align: justify;">Ancak kapı çalındığında kalktı.&nbsp;</p>

  <p style="text-align: justify;">Depoyu doldurdu, Sanskogen üzerinden doğuya ilerledi ve Kaseberga Caddesi'ne saptı. Babası, deniz ve yeşillikler içindeki Löderup arasında bir evde oturuyordu.&nbsp;</p>

  <p style="text-align: justify;">Evin önündeki çakıllı avluya saptığında saat yediye dört vardı.&nbsp;</p>

  <p style="text-align: justify;">Çakıl kaplı yol, babasıyla arasındaki en son ve en uzun tartışmanın nedeni olmuştu. Eskiden avlu babasının yaşadığı kadar yaşlı olan parke taşlarıyla kaplıydı. Günün birinde babası birden avluyu çakılla kaplamaya karar vermişti. Kurt Wallander buna karşı çıkınca babası çılgına dönmüştü. "İtiraz istemez!" diye gürlemişti.&nbsp;</p>

  <p style="text-align: justify;">"Bu güzel parke taşları neden bozmak istiyorsun?" diye soracak olmuştu Kurt Wallander.&nbsp;</p>

  <p style="text-align: justify;">Bunun üzerine sıkı bir tartışmaya girişmişlerdi.&nbsp;</p>

  <p style="text-align: justify;">Ve işte, avlu tekerleklerin altında gıcırdayan gri çakıllarla kaplanmıştı.&nbsp;</p>

  <p style="text-align: justify;">Yan binanın ışıklarının yandığını gördü.&nbsp;</p>

  <p style="text-align: justify;">Sıradaki babam olabilir, diye geçti birden aklından.&nbsp;</p>

  <p style="text-align: justify;">Babasını bir saldırıya, belki de bir cinayete uygun kurbanı seçen gece katilleri.&nbsp;</p>

  <p style="text-align: justify;">Kimse imdat çığlıklarını duyamazdı. Bu rüzgârda ve en yakın eve beş yüz metre uzakta mümkün değildi bu, üstelik o evin sahibi de yine yaşlı bir adamdı.&nbsp;</p>

  <p style="text-align: justify;">Arabadan inip gerinmeden önce 'Dies Irae'yi son bulana dek dinledi.&nbsp;</p>

  <p style="text-align: justify;">Babasının atölyesinin bulunduğu yan binanın kapısından girdi. Babası burada her zamanki gibi resimlerini yapıyordu.&nbsp;</p>

  <p style="text-align: justify;">Bu Kurt Wallander'in ilk çocukluk anılarından biriydi. Babasının nasıl terebentin ve gazyağı koktuğunu hatırlıyordu. Ve hep aynı lacivert tulumu ve kesilmiş lastik çizmeleriyle boyaya bulanmış şövalesinin önünde duruşunu.&nbsp;</p>

  <p style="text-align: justify;">Kurt Wallander, babasının yıllar boyu hep aynı resim üzerinde çalışmadığını ancak beş altı yaşına gelince anlamıştı.&nbsp;</p>

  <p style="text-align: justify;">Hiç değişmeyen şey, resmettiği görüntüydü.&nbsp;</p>

  <p style="text-align: justify;">Babası melankolik bir güz manzarasını resmediyordu, ön planda ayna gibi düz bir göl, çıplak dallarıyla bükülmüş bir ağaç ve en arkada ufukta belli belirsiz, bulutlar içinde kaybolmuş sıradağlar seçiliyordu, hepsi de gerçeküstü parlaklıkta bir akşam güneşinin altında ışıldıyordu.&nbsp;</p>

  <p style="text-align: justify;">Zaman zaman resmin sol tarafına, bir kütüğün üzerine tünemiş bir yaban horozu eklerdi.&nbsp;</p>

  <p style="text-align: justify;">Sonra düzenli aralıklarla evlerine ipek takımlar giymiş, parmaklarında kalın, altın yüzükler taşıyan adamlar gelmeye başlamışlardı. Adamlar paslı nakliye araçlarıyla ya da kocaman, pırıl pırıl Amerikan arabalarıyla gelir ve yaban horozu var mı yok mu ayrım yapmadan resimleri satın alırlardı.&nbsp;</p>

  <p style="text-align: justify;">Böylece babası yaşamı boyunca hep tek ve aynı manzarayı resmetmişti. Pazarlarda ya da açık artırmalarda satılan resimleriyle geçimlerini sağlamışlardı.&nbsp;</p>

  <p style="text-align: justify;">Malmö'nün dışında, Klagshamn'da, eve dönüştürülmüş eski bir demirci binasında yaşamışlardı. Burada Kurt Wallander kızkardeşi Kristina ile birlikte büyümüştü ve çocuklukları baygın bir terebentin kokusuna bürünmüştü.&nbsp;</p>

  <p style="text-align: justify;">Babası dul kalınca eski demirhaneyi satmış, bir çiftlik evine geçmişti. Kurt Wallander bunun nedenini bir türlü çözememişti, çünkü babası sürekli yalnızlıktan şikâyet ederdi.&nbsp;</p>

  <p style="text-align: justify;">Kurt Wallander yan binanın kapısını açıp babasının, yaban horozsuz bir manzara resmetmekte olduğunu gördü. O anda önplandaki ağacı çiziyordu. Bir selam homurdanarak resmine devam etti.&nbsp;</p>

  <p style="text-align: justify;">Kurt Wallander yanarken isler çıkaran bir gazyağı ocağındaki kirli kahve kabından bir fincan aldı.&nbsp;</p>

  <p style="text-align: justify;">Neredeyse seksen yaşında olan babasına baktı. Kısa boylu ve küçülmüştü, ama yine de güç ve azim yansıtıyordu.&nbsp;</p>

  <p style="text-align: justify;">Yaşlandığımda ben de böyle mi görüneceğim, diye düşündü.&nbsp;</p>

  <p style="text-align: justify;">Çocukken anneme benzerdim. Şimdi dedeme benziyorum. Belki yaşlanınca babama benzeyeceğim?&nbsp;</p>

  <p style="text-align: justify;">"Kendine bir fincan kahve al," dedi babası. "İşim bitmek üzere."&nbsp;</p>

  <p style="text-align: justify;">"Aldım bile," diye karşılık verdi Kurt Wallander.&nbsp;</p>

  <p style="text-align: justify;">"O halde bir tane daha al," dedi babası.&nbsp;</p>

  <p style="text-align: justify;">Tamam, keyfi yok, diye düşündü Kurt Wallander. Babasının bu ne zaman değişeceği belli olmayan hali, onu canavara dönüştürüyordu. Benimle ne alıp veremediği varsa?&nbsp;</p>

  <p style="text-align: justify;">"Yapacak çok işim var," dedi Kurt Wallander. "Bütün gece çalışmak zorundayım. Benden bir şey istediğini sanmıştım."&nbsp;</p>

  <p style="text-align: justify;">"Neden bütün gece çalışmak zorundasın?"&nbsp;</p>

  <p style="text-align: justify;">"Hastanede nöbet tutacağım."&nbsp;</p>

  <p style="text-align: justify;">"Neden? Kim hasta?"&nbsp;</p>

  <p style="text-align: justify;">Kurt Wallander iç geçirdi. Şimdiye dek yüzlerce sorgulama yapmış olmasına rağmen babasının kendisini sorgularken gösterdiği azme asla erişemezdi. Üstelik babası kendisinin polislik mesleğine bir parça ilgi göstermediği halde. Kurt Wallander on sekiz yaşında, polis olmaya karar verdiğinde babasını hayal kırıklığına uğratmış olduğunu biliyordu. Ama babasının ondan ne gibi beklentileri olduğunu da bir türlü çözememişti.&nbsp;</p>

  <p style="text-align: justify;">Onunla konuşmayı denemiş, ama bu asla mümkün olmamıştı.&nbsp;</p>

  <p style="text-align: justify;">Kız kardeşi Kristina ile yaptığı seyrek görüşmelerden birinde -kardeşi Stockholm'de yaşıyor ve bir bayan kuaför salonu işletiyordu- ona danışmıştı, çünkü onun babasıyla arasının iyi olduğunu biliyordu. Ancak kız kardeşi de sorusuna yanıt bulamamıştı.&nbsp;</p>

  <p style="text-align: justify;">Ilık kahveyi yudumlarken düşündü. Herhalde babası içten içe onun günün birinde elindeki fırçayı devralıp, bir soy boyunca daha aynı manzarayı resmetmesini dilemişti.&nbsp;</p>

  <p style="text-align: justify;">Babası birden elindeki fırçayı bıraktı ve ellerini kirli bir beze sildi. Kendisine bir kahve almak için yaklaştığında, babasının yıkanmamış ve kirli çamaşırlar koktuğunu fark etti.&nbsp;</p>

  <p style="text-align: justify;">Bir babaya kötü koktuğu nasıl söylenir, diye düşündü Kurt Wallander.&nbsp;</p>

  <p style="text-align: justify;">Belki de artık gerçekten de yalnız başına idare edemeyecek kadar yaşlandı?&nbsp;</p>

  <p style="text-align: justify;">O zaman ne yaparım?&nbsp;</p>

  <p style="text-align: justify;">Onu yanıma alamam, bu mümkün değil. Birbirimizi öldürürüz.&nbsp;</p>

  <p style="text-align: justify;">Bir eliyle burnunun üzerini silerken diğeriyle kahvesini höpürdeterek yudumlayan babasını inceledi.&nbsp;</p>

  <p style="text-align: justify;">"Uzun zamandır beni ziyaret etmedin," dedi babası azarlarcasına.&nbsp;</p>

  <p style="text-align: justify;">"Daha dün buradaydım ya."&nbsp;</p>

  <p style="text-align: justify;">"Yarım saat için."&nbsp;</p>

  <p style="text-align: justify;">"Ama buradaydım."&nbsp;</p>

  <p style="text-align: justify;">"Neden beni görmek istemiyorsun?"&nbsp;</p>

  <p style="text-align: justify;">"Bunu istiyorum ya! Ama bazen çok işim oluyor."&nbsp;</p>

  <p style="text-align: justify;">Babası ağırlığı altında gıcırdayan eski, kırık bir kızağa oturdu.&nbsp;</p>

  <p style="text-align: justify;">"Sana sadece kızının dün bana uğradığını söylemek istedim."&nbsp;</p>

  <p style="text-align: justify;">Kurt Wallander pek şaşırmadı.&nbsp;</p>

  <p style="text-align: justify;">"Linda burada mıydı?"&nbsp;</p>

  <p style="text-align: justify;">"Beni dinlemiyor musun?"&nbsp;</p>

  <p style="text-align: justify;">"Neden?"&nbsp;</p>

  <p style="text-align: justify;">"Bir resim istedi."&nbsp;</p>

  <p style="text-align: justify;">"Bir resim mi?"&nbsp;</p>

  <p style="text-align: justify;">"Senin tersine o yaptığım işin değerini anlıyor."&nbsp;</p>

  <p style="text-align: justify;">Kurt Wallander artık kulaklarına inanamıyordu.&nbsp;</p>

  <p style="text-align: justify;">Linda, henüz küçücükken dedesine hiç özel bir ilgi göstermemişti.&nbsp;</p>

  <p style="text-align: justify;">"Ne istiyormuş?"&nbsp;</p>

  <p style="text-align: justify;">"Bir resim, dedim ya az önce. Yoksa beni hiç dinlemez mi oldun?"&nbsp;</p>

  <p style="text-align: justify;">"Dinliyorum. Nereden gelmiş? Nereye gitmek istiyormuş? Kahretsin, buraya nasıl gelmiş? Her şeyi kerpetenle ağzından çekmem mi gerek?"&nbsp;</p>

  <p style="text-align: justify;">"Bir arabayla geldi," dedi babası. "Siyah suratlı bir genç adam kullanıyordu arabayı."&nbsp;</p>

  <p style="text-align: justify;">"Ne demek istiyorsun? Siyah mı?"&nbsp;</p>

  <p style="text-align: justify;">"Zenci diye bir şey duydun mu hiç? Adam çok kibardı ve mükemmel İsveççe konuşuyordu. Ona resmi verdim ve sonra arabaya binip gittiler. Bunun seni ilgilendireceğini düşündüm, ne de olsa kızınla çok az görüşüyorsunuz."&nbsp;</p>

  <p style="text-align: justify;">"Nereye gittiler?"&nbsp;</p>

  <p style="text-align: justify;">"Bunu nereden bileyim?"&nbsp;</p>

  <p style="text-align: justify;">Kızımın nerede yaşadığını kimseler bilmiyor, diye geçirdi Kurt Wallander aklından. Bazen annesinde kalırdı. Ama sonra yine kendi, bilinmeyen yoluna giderdi.&nbsp;</p>

  <p style="text-align: justify;">Mutlaka Mona'yla konuşmam gerek, diye düşündü. Boşanmış olalım olmayalım, mutlaka konuşmalıyız. Bu böyle devam edemez.&nbsp;</p>

  <p style="text-align: justify;">"Bir şnaps ister misin?" diye sordu babası damdan düşercesine.&nbsp;</p>

  <p style="text-align: justify;">Kurt Wallander'in istediği en son şeydi bu. Ama hayır demenin boşuna olacağını biliyordu.&nbsp;</p>

  <p style="text-align: justify;">"Evet, lütfen," dedi.&nbsp;</p>

  <p style="text-align: justify;">Yan bina bir koridorla alçak duvarlı ve hayli mütevazı mobilyalarla döşenmiş eve bağlanmıştı. Kurt Wallander bir bakışta evin dağınık ve kirli olduğunu gördü.&nbsp;</p>

  <p style="text-align: justify;">Artık bunu fark edemiyor, diye düşündü. Ya ben neden hiç fark etmedim?&nbsp;</p>

  <p style="text-align: justify;">Kristina'yla bu konuda görüşmeliyim. Babam daha fazla yalnız başına yaşayamaz.&nbsp;</p>

  <p style="text-align: justify;">Tam bu anda telefon çaldı.&nbsp;</p>

  <p style="text-align: justify;">Babası açtı.&nbsp;</p>

  <p style="text-align: justify;">"Seni arıyorlar," dedi öfkesi fark edilir bir ses tonuyla.&nbsp;</p>

  <p style="text-align: justify;">Linda, diye düşündü. Kesin odur.&nbsp;</p>

  <p style="text-align: justify;">Ama telefondaki hastaneden arayan Rydberg'di.&nbsp;</p>

  <p style="text-align: justify;">"Kadın öldü," dedi Rydberg.&nbsp;</p>

  <p style="text-align: justify;">"Hiç kendine geldi mi?"&nbsp;</p>

  <p style="text-align: justify;">"Evet. On dakika için. Doktorlar krizi atlattığını sandılar! Sonra kadın öldü."&nbsp;</p>

  <p style="text-align: justify;">"Bir şey söyledi mi peki?"&nbsp;</p>

  <p style="text-align: justify;">Rydberg'in sesi yanıt verirken düşünceliydi.&nbsp;</p>

  <p style="text-align: justify;">"Sanırım en iyisi şehre gelmen."&nbsp;</p>

  <p style="text-align: justify;">"Ne söyledi?"&nbsp;</p>

  <p style="text-align: justify;">"Hoşuna gitmeyecek bir şey."&nbsp;</p>

  <p style="text-align: justify;">"Hastaneye geliyorum."&nbsp;</p>

  <p style="text-align: justify;">"Merkeze gelmen daha iyi olur. Dedim ya, kadın öldü zaten."&nbsp;</p>

  <p style="text-align: justify;">Kurt Wallander telefonu kapattı.&nbsp;</p>

  <p style="text-align: justify;">"Gitmek zorundayım," dedi.&nbsp;</p>

  <p style="text-align: justify;">Babası öfkeyle baktı.&nbsp;</p>

  <p style="text-align: justify;">"Benimle ilgilenmiyorsun," diye suçladı Wallander'i.&nbsp;</p>

  <p style="text-align: justify;">"Yarın yine geleceğim," diye yanıtladı Kurt Wallander ve kendi kendine, babasının içinde bulunduğu bu vahim durum için ne yapması gerektiğini düşündü. "Yarın mutlaka gelirim. Birlikte oturup sohbet ederiz ya da birlikte yemek yaparız. Sonra da istersen poker oynarız."&nbsp;</p>

  <p style="text-align: justify;">Kurt Wallander kötü bir oyuncu olmasına rağmen bunun babasını yumuşatacağını biliyordu.&nbsp;</p>

  <p style="text-align: justify;">"Yedide gelirim," diye söz verdi.&nbsp;</p>

  <p style="text-align: justify;">Sonra Ystad'a döndü.&nbsp;</p>

  <p style="text-align: justify;">Saat sekize beş kala iki saat önce binadan çıkarken geçmiş olduğu kapılardan geçiyordu. Ebba onu başıyla selamladı.&nbsp;</p>

  <p style="text-align: justify;">"Rydberg kantinde," dedi.&nbsp;</p>

  <p style="text-align: justify;">İşte orada bir fincan kahveye eğilmiş oturuyordu. Kurt Wallander onun yüzünü görünce kendisini kötü bir şeylerin beklediğini anladı.</p>
</body>
</html>
