<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">7</h1>

  <p style="text-align: justify;">Kış gecesini aydınlatan alevlerin karşısında donmuşçasına ne kadar kaldığını bilmiyordu. Belki birkaç dakika, belki de birkaç saniye. Sonunda şoku atlatmayı başardığında araç telefonuna atılıp alarm vermeyi aklına getirebildi.&nbsp;</p>

  <p style="text-align: justify;">Cızırtılı telefonda yanıt veren adamın sesi güçlükle duyulabiliyordu.&nbsp;</p>

  <p style="text-align: justify;">"Ystad'daki göçmen kampı yanıyor!" diye bağırdı Kurt Wallander. "Tüm araçlara ihtiyacımız var. Rüzgâr çok şiddetli."&nbsp;</p>

  <p style="text-align: justify;">"Kiminle görüşüyorum?" diye sordu acil telefon servisindeki adam.&nbsp;</p>

  <p style="text-align: justify;">"Ben Wallander, Ystad Emniyet Müdürlüğü'nden. Yangın başladığı sırada tesadüfen buradaydım."&nbsp;</p>

  <p style="text-align: justify;">"Kimliğinizi kanıtlayabilir misiniz?" diye devam etti hattın diğer ucundaki ses.&nbsp;</p>

  <p style="text-align: justify;">"Kahretsin! 471121! Haydi acele et!"&nbsp;</p>

  <p style="text-align: justify;">Daha fazla soru yanıtlamak zorunda kalmamak için telefonu kapattı. Ayrıca acil telefon servisinin bölgede görevli polislerin kimliğini çıkartabileceğini biliyordu.&nbsp;</p>

  <p style="text-align: justify;">Sonra yolu geçerek yanmakta olan barakaya koştu. Rüzgârla birlikte alevler daha da artıyordu. Bu yangın geçen geceki fırtınada çıkmış olsaydı neler olurdu, diye sordu kendine. Ama şimdi bitişik baraka da alev almaya başlamıştı.&nbsp;</p>

  <p style="text-align: justify;">Alarmların hiçbiri neden çalışmıyor, diye düşündü. Kurt barakalarda mültecilerin kalıp kalmadığını da bilmiyordu. O ana dek alevlerin sadece yaladığı barakanın kapısını açınca yangının sıcaklığını yüzünde hissetti.&nbsp;</p>

  <p style="text-align: justify;">Yangının başladığı baraka artık tamamen alevler içindeydi. Kapıya yaklaşmaya çalıştıysa da yangın buna imkân vermedi. Binanın diğer yanına gitti. Burada tek bir pencere buldu. Cam tıklattı ve içeriyi görmeye çalıştı, ama içersi öyle yoğun bir dumanla kaplanmıştı ki; sadece beyaz bir sis tabakasını görebildi Camı kırabileceği bir şeyler arandı, bulamadı. Ceketini çıkardı koluna doladı ve yumruğuyla pencere camını kırdı. Dumandan korunmak için nefesini tutarak pencere kolunu bulmaya çalıştı. Pencereyi açmayı başarana kadar iki kez geri çekilip nefes almak zorunda kaldı.&nbsp;</p>

  <p style="text-align: justify;">"Dışarı," diye bağırdı pencereden içeriye doğru. "Dışarı, dışarı!"&nbsp;</p>

  <p style="text-align: justify;">Barakada iki ranza duruyordu. Pencerenin kenarına tutunarak kendini yukarıya çekti. Aynı anda da cam kırıklarının bacağını kestiğini hissetti. Üst ranzalar boştu. Ama alttakilerden birinde biri yatıyordu.&nbsp;</p>

  <p style="text-align: justify;">Bir kez daha seslendi, ama yanıt alamadı. Sonra pencereden içeri girip, yere inmeden önce başını bir masanın köşesine çarptı. Yatağa ulaşmaya çalışırken neredeyse dumandan boğulacaktı. Önce ölü bir bedene dokunduğunu sandı. Ardından insan sandığı bu şeyin rulo yapılmış bir şilte olduğunu anladı. Aynı anda ceketi alev aldı ve kendini baş aşağı pencereden dışarı attı. Uzaklarda bir yerlerde siren seslerini duydu. Üzerindeki ateşi silkeleyip söndürmeye çalışırken, barakaların önünde yarı çıplak insanların kaynaştığını gördü. Yangın şimdi iki binaya daha sıçramıştı. Kapıları açınca barakalarda insanların yaşadıklarını gördü. Ama burada yatmış olan insanlar dışarıya çıkmışlardı. Ve bacağı acıyor, ciğerlerine çekmiş olduğu dumandan midesi bulanıyordu. Tam o sırada ilk itfaiye arabası geldi; hemen ardından bir ambulans. Görev başındaki itfaiye şefinin Peter Edler olduğunu gördü. Peter Edler otuz yaşlarındaydı. Hakkında iyi şeyler duymuştu. Her zaman kendine güvenen biri olarak bilinirdi. Ona doğru aksayarak ilerlerken bir yandan kolunun yanlış olduğunu fark etti.&nbsp;</p>

  <p style="text-align: justify;">"Yanan barakalar boş," dedi. "Diğerlerini bilmiyorum."&nbsp;</p>

  <p style="text-align: justify;">"Tanrım, bu halin ne?" dedi Peter Edler. "Sanırım diğer barakaları kurtarabiliriz."&nbsp;</p>

  <p style="text-align: justify;">İtfaiye erleri bitişikteki barakalara su tutmaya başlamışlardı bile. Kurt Wallander, Peter Edler'in, yangının yayılmasını önlemek için, o an yanmakta olan barakaları uzaklaştıracak bir traktör istediğini duydu.&nbsp;</p>

  <p style="text-align: justify;">İlk polis arabası son sürat, sirenlerini açmış halde geldi. Kurt Wallander onların Peters ve Noren olduklarını gördü. Aksayarak arabaya yöneldi.&nbsp;</p>

  <p style="text-align: justify;">"Durum nasıl?" diye sordu Noren.&nbsp;</p>

  <p style="text-align: justify;">"Halledilecek," diye yanıtladı Kurt Wallander. "Çevreyi kapatmaya başlayın ve yardım gerekiyor mu diye Edler'e sorun."&nbsp;</p>

  <p style="text-align: justify;">Peter, Wallander'e baktı.&nbsp;</p>

  <p style="text-align: justify;">"Biraz kötü görünüyorsun sanırım," dedi. "Hem buraya nasıl geldin?"&nbsp;</p>

  <p style="text-align: justify;">"Arabayla çevrede dolaşıyordum," diye yanıtladı Kurt Wallander. "Şimdi işe koyulun."&nbsp;</p>

  <p style="text-align: justify;">Bundan sonraki bir saat kargaşa ve yangın söndürme çalışmalarıyla geçti. Kampın aklı karışmış yöneticilerinden biri şaşkınlıkla ortalarda koşuşturuyordu. Kurt Wallander, bir sayım yapabilmek üzere kampta kaç kişinin kaldığını öğrenmek için epeyce çaba gösterdi. Göçmen bürosunun Ystad'daki göçmenler hakkında tam ve kesin bilgisinin olmadığını anlayınca hayrete düştü. Aklı karışmış yöneticiden de herhangi bir yardım beklemek mümkün değildi. Tüm bunlar olurken bir traktör dumanlar içindeki barakaları yangın yerinden uzaklaştırdı, böylece itfaiye görevlileri kısa sürede yangını kontrol altına aldılar. Sadece birkaç göçmenin ambulansla hastaneye yetiştirilmesi gerekti. Neyse ki, çoğu sadece yangının şokuna girmekle kalmıştı. Ama içlerinde Lübnanlı bir genç tökezlemiş ve başını bir taşa çarpmıştı.&nbsp;</p>

  <p style="text-align: justify;">Peter Edler, Kurt Wallander'i kenara çekti.&nbsp;</p>

  <p style="text-align: justify;">"Haydi, git artık da bir doktora görün," dedi.&nbsp;</p>

  <p style="text-align: justify;">Kurt Wallander olur anlamında başını salladı. Kolu acıyor ve bacağının kan içinde olduğunu hissediyordu.&nbsp;</p>

  <p style="text-align: justify;">"Yangının çıktığı an burada olmamış, alarm vermemiş olsaydın neler olurdu? Bunu düşünmek bile istemiyorum," diye açıkladı Peter Edler.&nbsp;</p>

  <p style="text-align: justify;">"Nasıl olur da, barakaları birbirine bu kadar yakın yapabilirler!" dedi öfkeyle Kurt Wallander.&nbsp;</p>

  <p style="text-align: justify;">Peter Edler başını salladı.&nbsp;</p>

  <p style="text-align: justify;">"Yaşlı şefimin sabrı taşmak üzere," diye karşılık verdi. "Tabii ki haklısın, lanet olası şeyler, birbirlerine fazlasıyla yakınlar."&nbsp;</p>

  <p style="text-align: justify;">Kurt Wallander çevreyi kapatma işini henüz bitirmiş olan Noren'in yanına gitti.&nbsp;</p>

  <p style="text-align: justify;">"Bu yöneticiyi yarın erkenden büromda görmek istiyorum," diye talimat verdi.&nbsp;</p>

  <p style="text-align: justify;">Noren başıyla onayladı.&nbsp;</p>

  <p style="text-align: justify;">"Gördüğün bir şey var mı?" diye sordu Noren.&nbsp;</p>

  <p style="text-align: justify;">"Bir tıkırtı duydum. Ardından patlamalar. Ama araba yoktu. Hiç kimse yoktu. Yangın çıkartıcı düzenek önceden yerleştirildiyse, zaman ayarlı bir ateşleyiciye bağlı bir patlayıcı kullanılmıştır. "&nbsp;</p>

  <p style="text-align: justify;">"Seni evine ya da hastaneye götürmem gerekir mi?"&nbsp;</p>

  <p style="text-align: justify;">"Kendim hallederim. Ama şimdi gidiyorum."&nbsp;</p>

  <p style="text-align: justify;">Hastanenin ayakta tedavi bölümünde durumunun düşündüğünden çok daha kötü olduğunu gördü. Alt kolunda büyük bir yanık yarası vardı. Kasığı ve üst bacağı camlardan kesilmiş, sağ gözünün üzerinde kocaman bir şişlik, birkaç da kötü sıyrık oluşmuştu. Ayrıca fark etmeden bir de dilini ısırmıştı.&nbsp;</p>

  <p style="text-align: justify;">Sonunda hastaneden çıkabildiğinde saat neredeyse dörttü. Sargıları sıkıyor ve ciğerlerine çekmiş olduğu tüm o dumandan hâlâ midesi bulanıyordu.&nbsp;</p>

  <p style="text-align: justify;">Hastaneyi terk ederken yüzünde bir flaş patladı. Schonen'in en büyük gazetelerinden birinin fotoğrafçısını tanıdı. Karanlığın içinden bir gazeteci çıkıp kendisiyle röportaj yapmak istediğini söyleyince onu önlemek istercesine elini salladı. Sonra da eve gitti.&nbsp;</p>

  <p style="text-align: justify;">Hayretle kendini yorgun hissettiğini fark etti. Üzerindekileri çıkardı ve yorganın altına girdi. Tüm kemikleri sızlıyor, başı cayır cayır yanıyordu. Buna rağmen hemen uykuya daldı.&nbsp;</p>

  <p style="text-align: justify;">Saat sekizde, birisinin başına indirdiği balyoz darbesiyle uyandı. Gözlerini açtığında şakaklarının zonkladığını hissetti. Daha önceleri de rüyalarında kendisini ziyaret etmiş olan şu tanımadığı, zenci kadını görmüştü rüyasında. Ama tam elini ona uzattığı sırada birden elinde viski şişesiyle Sten Widen belirmiş, kadın da Kurt Wallander'a sırtını dönüp Sten'in peşinden gitmişti.&nbsp;</p>

  <p style="text-align: justify;">Kıpırdamadan öylece durdu. Sonra da dikkatle kendisinin nasıl bir durumda olduğunu yokladı. Boğazı ve kolu yanıyordu. Başının içi zonkluyordu. Bir an için neredeyse, tüm cinayet soruşturmalarını ve gece birdenbire çıkan büyük yangını unutmak için arkasını dönüp uyumaya devam edecekti.&nbsp;</p>

  <p style="text-align: justify;">Karar vermek için fırsatı olmadı, çünkü düşüncelerini telefon bir kez daha böldü.&nbsp;</p>

  <p style="text-align: justify;">Açmayacağım, diye düşündü.&nbsp;</p>

  <p style="text-align: justify;">Sonra bir hamleyle yataktan çıkıp aksayarak mutfağa yöneldi.&nbsp;</p>

  <p style="text-align: justify;">Arayan Mona'ydı.&nbsp;</p>

  <p style="text-align: justify;">"Kurt Wallander," diyordu. "Ben Mona."&nbsp;</p>

  <p style="text-align: justify;">Birden içini büyük bir sevinç kapladı.&nbsp;</p>

  <p style="text-align: justify;">Mona, diye düşündü. Tanrım! Mona! Seni nasıl da özledim!&nbsp;</p>

  <p style="text-align: justify;">"Resmini gazetede gördüm. Nasılsın?"&nbsp;</p>

  <p style="text-align: justify;">Geçen gece hastanenin önündeki fotoğrafçıları anımsadı. Birden patlayan flaşları.&nbsp;</p>

  <p style="text-align: justify;">"İyiyim," diye yanıtladı. "Sadece biraz hırpalandım."&nbsp;</p>

  <p style="text-align: justify;">"Gerçekten mi?"&nbsp;</p>

  <p style="text-align: justify;">Birden tüm mutluluğu üflenmişçesine sönüverdi. Geriye sadece bir acı kaldı, midesine bir darbe yemişçesine.&nbsp;</p>

  <p style="text-align: justify;">"Nasıl olduğum gerçekten umurunda mı?"&nbsp;</p>

  <p style="text-align: justify;">"Neden umurumda olmasın ki?"&nbsp;</p>

  <p style="text-align: justify;">"Neden olsun ki?"&nbsp;</p>

  <p style="text-align: justify;">Kulağında onun nefesini duydu.&nbsp;</p>

  <p style="text-align: justify;">"Senin cesur biri olduğunu düşünüyorum," dedi Mona. "Seninle gurur duyuyorum. Gazetede, kendi yaşamını tehlikeye atarak başkalarınınkini kurtardığın yazıyor."&nbsp;</p>

  <p style="text-align: justify;">"Kimsenin hayatını kurtarmadım ben. Bu ne saçmalık böyle?"&nbsp;</p>

  <p style="text-align: justify;">"Sadece senin yaralanıp yaralanmadığını öğrenmek için aramıştım."&nbsp;</p>

  <p style="text-align: justify;">"Öyle olsaydı ne yapardın?"&nbsp;</p>

  <p style="text-align: justify;">"Ne mi yapardım?"&nbsp;</p>

  <p style="text-align: justify;">"Yaralanmış olsaydım. Ölmek üzere olsaydım? O zaman ne yapardın?"&nbsp;</p>

  <p style="text-align: justify;">"Neden bu kadar saldırgansın?"&nbsp;</p>

  <p style="text-align: justify;">"Saldırgan değilim. Sadece soruyorum. Senin yine dönmeni istiyorum. Buraya. Bana."&nbsp;</p>

  <p style="text-align: justify;">"Bunu yapmayacağımı biliyorsun. Birlikte konuşabilmemizi isterdim sadece."&nbsp;</p>

  <p style="text-align: justify;">"Hiç aramıyorsun ki! Bu durumda nasıl konuşabiliriz?"&nbsp;</p>

  <p style="text-align: justify;">Onun iç çekişini duydu. Bu onu deli etti. Ya da korkuttu.&nbsp;</p>

  <p style="text-align: justify;">"Tabii ki buluşabiliriz," dedi Mona. "Ama burada benim evimde değil ya da seninkinde."&nbsp;</p>

  <p style="text-align: justify;">Çabucak bir karara vardı. Söyledikleri gerçi çok da doğru değildi, ama tamamen yalan da sayılmazdı.&nbsp;</p>

  <p style="text-align: justify;">"Birkaç konu hakkında konuşmamız gerek," dedi. "Kolay konular. İstersen Malmö'ye gelebilirim."&nbsp;</p>

  <p style="text-align: justify;">Mona'nın yanıt vermesi biraz zaman aldı.&nbsp;</p>

  <p style="text-align: justify;">"Bu akşam olmasın," diye açıkladı. "Ama yarın uygun."&nbsp;</p>

  <p style="text-align: justify;">"Nerede? Birlikte yemeğe çıkalım mı? Bildiğim bir 'Savoy' var bir de istasyondaki restoran."&nbsp;</p>

  <p style="text-align: justify;">"Savoy çok pahalı."&nbsp;</p>

  <p style="text-align: justify;">"O halde istasyondaki? Kaçta?"&nbsp;</p>

  <p style="text-align: justify;">"Sekiz nasıl?"&nbsp;</p>

  <p style="text-align: justify;">"Tamam."&nbsp;</p>

  <p style="text-align: justify;">Konuşma bitmişti. Gardırobun aynasında yara bere içindeki yüzünü gördü.&nbsp;</p>

  <p style="text-align: justify;">Seviniyor muydu? Ya da heyecanlanmış mıydı?&nbsp;</p>

  <p style="text-align: justify;">Emin değildi. Aklında çılgın fikirler dolaşıyordu. Mona'yla buluşacağı yerde kendini birden Savoy'da Anette Brolin'le gördü. Hâlâ Ystad'da savcıydı ama bir zenciye dönüşmüştü.&nbsp;</p>

  <p style="text-align: justify;">Giyindi, kahveden vazgeçip dışarı arabasına gitti. Rüzgâr dinmişti. Hava yine biraz ısınmıştı. Deniz yönünden şehir üzerine nemli bir sisten arta kalan parçalar yaklaşmaktaydı.&nbsp;</p>

  <p style="text-align: justify;">Merkeze geldiğinde kendisine dostça selam verildi ve omuzlarına vuruldu. Ebba onu kucaklayarak bir kavanoz armut reçeli hediye etti. Kendini hem biraz mahcup, hem de biraz gururlu hissetti.&nbsp;</p>

  <p style="text-align: justify;">Şimdi Björk burada olmalıydı, diye düşündü.&nbsp;</p>

  <p style="text-align: justify;">Burada olmalıydı, İspanya'da değil.&nbsp;</p>

  <p style="text-align: justify;">Burada bu olanlar hep düşlediği şeydi. Polislerin kahramanı...&nbsp;</p>

  <p style="text-align: justify;">Saat dokuz buçukta işler yine günlük akışına dönmüştü. O saate kadar göçmen kampının yöneticisini orada kalan göçmenler hakkındaki baştan savma kontrolleri nedeniyle adamakıllı paylamıştı bile. Yönetici kısa boylu, yuvarlakça bir adamdı ve oldukça tembel bir havası vardı. Hararetle, göçmen bürosunun kurallarını ve talimatlarını en ufak ayrıntılarına dek uyguladığını savunuyordu.&nbsp;</p>

  <p style="text-align: justify;">"Güvenliği sağlamak polisin işidir," diyordu ve tüm tartışmayı kendi yararına çevirmeye çalışıyordu.&nbsp;</p>

  <p style="text-align: justify;">"Sizin lanet olası barakalarda kaç kişinin ya da kimlerin kaldığına dair en ufak bir bilginiz bile yoksa biz güvenliği nasıl sağlayalım ki?"&nbsp;</p>

  <p style="text-align: justify;">Kurt Wallander'in odasından çıkarken yöneticinin yüzü hiddetten kıpkırmızı olmuştu.&nbsp;</p>

  <p style="text-align: justify;">"Şikâyet edeceğim," diye söylendi. "Göçmenlerin güvenliğini sağlamak polisin görevidir."&nbsp;</p>

  <p style="text-align: justify;">"Krala şikâyet edin," diye karşılık verdi Kurt Wallander "Başbakana ya da Avrupa Savcılığı'na. Kime isterseniz şikâyet edin. Ama bundan sonra kampta kaç kişinin kaldığına, isimlerinin ne olduğuna ve hangi barakalarda kaldıklarına dair ayrıntılı listeler bulundurulacak."&nbsp;</p>

  <p style="text-align: justify;">Cinayete yönelik araştırmalar hakkındaki toplantı başlayacaktı ki, Peter Edler aradı.&nbsp;</p>

  <p style="text-align: justify;">"Nasılsın?" diye sordu. "Günün kahramanı."&nbsp;</p>

  <p style="text-align: justify;">"Hadi oradan," diye karşılık verdi Kurt Wallander. "Bir şeyler buldunuz mu?"&nbsp;</p>

  <p style="text-align: justify;">"Bu pek zor olmadı," diye yanıtladı Peter Edler. "Üzerlerine benzin dökülmüş bez parçalarını tutuşturmuş olan basit bir patlayıcı."&nbsp;</p>

  <p style="text-align: justify;">"Emin misin?"&nbsp;</p>

  <p style="text-align: justify;">"Tabii ki eminim. Raporu birkaç saat içinde alırsın."&nbsp;</p>

  <p style="text-align: justify;">"Yangın hakkındaki araştırmaları çifte cinayetinkilerle paralel yürütmeye çalışmalıyız. Ama olaylar büyürse Malmö'den destek istemek zorunda kalacağım."&nbsp;</p>

  <p style="text-align: justify;">"Simrishamn'da bir karakol daha var mı? Kapatıldığını sanıyordum?"&nbsp;</p>

  <p style="text-align: justify;">"Gönüllü itfaiye dağıtıldı. Burada bizlere yeni görevler ekleneceğine dair söylentiler de var."&nbsp;</p>

  <p style="text-align: justify;">Soruşturma toplantısı Kurt Wallander'in, Peter Edler'le yaptığı görüşmeyi bildirmesiyle başladı. Ardından suikastı gerçekleştiren kişiler hakkında kısa bir tartışma yapıldı. Herkes, bu işin ardında çok iyi teşkilatlanmış olduğu sanılan bir serseri gençler çetesinin olduğunda hemfikirdi. Ama duruma hâkim olan ciddiyetin kimse farkında değildi.&nbsp;</p>

  <p style="text-align: justify;">"Onları bir an önce yakalamamız çok önemli," diye açıkladı Hanson. "Lenarp katillerini yakalamak kadar önemli."&nbsp;</p>

  <p style="text-align: justify;">"Belki de bu, yaşlı herifin kafasına turpları atmış olan kişidir," dedi Svedberg.&nbsp;</p>

  <p style="text-align: justify;">Kurt Wallander onun sesinde belli belirsiz bir aşan, sezdi.&nbsp;</p>

  <p style="text-align: justify;">"Onunla konuş. Belki o kişiyi tanımlayabilir."&nbsp;</p>

  <p style="text-align: justify;">"Ben Arapça konuşamam," diye karşılık verdi Svedberg.&nbsp;</p>

  <p style="text-align: justify;">"Tercümanlar ne güne duruyor? En geç bugün öğleden sonra o adamın neler anlattığını bilmek istiyorum." Wallander öfkelendiğini hissetti.&nbsp;</p>

  <p style="text-align: justify;">Toplantı çok kısa sürdü. O gün, polis memurlarının çoğu araştırmaların tam ortasında bulundukları dönemlerden biriydi. Bulgular ve varılan sonuçlar yetersizdi.&nbsp;</p>

  <p style="text-align: justify;">"Öğleden sonraki toplantıyı iptal ediyoruz," dedi Kurt Wallander sonunda. "Olağanüstü bir durumla karşılaşmadıkça iptal edilmiştir. Martinson kampla ilgilenecek. Svedberg! Sen eğer acilse Martinson'un şu anki görevini üstlenebilirsin."&nbsp;</p>

  <p style="text-align: justify;">"Ben kamyon şoförünün görmüş olduğu arabayı araştırıyorum," diye yanıtladı Martinson. "Dosyalarımı veririm."&nbsp;</p>

  <p style="text-align: justify;">Toplantı bittiğinde Kurt Wallender'in odasında Nâslund ve Rydberg kaldılar.&nbsp;</p>

  <p style="text-align: justify;">"Şu andan itibaren fazla mesai yapmamız gerekecek," dedi Kurt Wallander. "Björk İspanya'dan ne zaman dönüyor?"&nbsp;</p>

  <p style="text-align: justify;">Bunu hiçbiri bilmiyordu.&nbsp;</p>

  <p style="text-align: justify;">"Burada olanlardan haberi var mı acaba?" diye sordu Rydberg.&nbsp;</p>

  <p style="text-align: justify;">"Onu ilgilendirir mi?" diye karşılık verdi Kurt Wallander,&nbsp;</p>

  <p style="text-align: justify;">Ebba'yı aradı ve bunun cevabını hemen aldı. Ebba hatta onun hangi havayoluyla eve döneceğini bile biliyordu.&nbsp;</p>

  <p style="text-align: justify;">"Cumartesi akşamı," dedi Wallander. "Ama onun temsilcisi olduğum için gerekli olan tüm fazla mesaileri ben düzenleyeceğim."&nbsp;</p>

  <p style="text-align: justify;">Rydberg bunun üzerine, cinayetin işlenmiş olduğu çiftliğe son ziyaretini anlatmaya başladı.&nbsp;</p>

  <p style="text-align: justify;">"Her yeri karıştırdım ve ortalığı allak bullak ettim," dedi. "Hatta ahırdaki saman balyalarını bile araştırdım. Ama kahverengi bir evrak çantası bulmak mümkün olmadı."&nbsp;</p>

  <p style="text-align: justify;">Kurt Wallander bundan emindi. Rydberg kendinden yüzde yüz emin olmadan hiçbir şeyden vazgeçmezdi.&nbsp;</p>

  <p style="text-align: justify;">"O halde en azından bir şeyden eminiz: Kahverengi bir evrak çantası 27.000 kronla ortadan kayboldu."&nbsp;</p>

  <p style="text-align: justify;">"Bugüne kadar bundan çok daha az paralar için insanlar öldürüldü," diye atıldı Rydberg.&nbsp;</p>

  <p style="text-align: justify;">Konuşmadan oturup Rydberg'in az önce söylediklerini düşündüler.&nbsp;</p>

  <p style="text-align: justify;">"Şu arabanın bulunmasının bu kadar zor olması," diye belirtti Kurt Wallander ve alnındaki ağrıyan şişliğe bastırdı.&nbsp;</p>

  <p style="text-align: justify;">"Arabanın tarifini basın toplantısına sundum ve sürücüden bizi aramasını istedim."&nbsp;</p>

  <p style="text-align: justify;">"Sabırlı olmalıyız," dedi Rydberg.&nbsp;</p>

  <p style="text-align: justify;">"Kızlarla yapılan görüşmenin sonucu ne oldu? Eğer onlarla yapılan görüşmeye ait dosyalar varsa Kristianstad'a giderken bunları yolda okuyabilirim. Bir de, aranızda geçen geceki kundakçılığın bana gelen tehditle ilişkili olduğunu düşünen var mı?"&nbsp;</p>

  <p style="text-align: justify;">Rydberg de Nâslund da başlarını salladılar.&nbsp;</p>

  <p style="text-align: justify;">"Ben de sanmıyorum," dedi Kurt Wallander. "Bu da, cuma ya da cumartesi günü olası herhangi bir saldırı için önlem anlamlıyız demek oluyor. Bunun için seni uygun gördüm Rydberg. Bugün bu konuyu düşünebilir ve öğleden sonra planladığın önlemlerle ilgili önerileri sunabilirsin."&nbsp;</p>

  <p style="text-align: justify;">Rydberg yüzünü astı.&nbsp;</p>

  <p style="text-align: justify;">"Böyle bir şey için pek de becerikli olduğum söylenemez."&nbsp;</p>

  <p style="text-align: justify;">"Sen iyi bir polissin, üstesinden gelirsin."&nbsp;</p>

  <p style="text-align: justify;">Rydberg ona eleştiren gözlerle baktı.&nbsp;</p>

  <p style="text-align: justify;">Sonra ayağa kalktı ve odadan çıkmak için yürüdü. Kapıda durdu.&nbsp;</p>

  <p style="text-align: justify;">"Benim görüştüğüm kız, şu Kanadalı olan, yanında eşi de vardı. Atlı polis olan. Bana neden silah taşımadığımızı sordu."&nbsp;</p>

  <p style="text-align: justify;">"Belki birkaç yıl içinde biz de taşımak zorunda kalabiliriz," diye yanıtladı Kurt Wallander.&nbsp;</p>

  <p style="text-align: justify;">Nâslund'a tam Lars Herdin'le aralarında geçen konuşmayı anlatacaktı ki, telefon çaldı. Arayan Ebba'ydı, göçmen bürosu şefinin hatta olduğunu söylüyordu.&nbsp;</p>

  <p style="text-align: justify;">Hattın diğer ucunda bir kadın sesi duyunca şaşırdı. Kendisi, devletin genel müdürlerinin hâlâ oldukça vakur tavırlı ve kibirli, kendini olduğundan üstün gören adamlar olduğunu sanırdı.&nbsp;</p>

  <p style="text-align: justify;">Kadının hoş bir sesi vardı. Ama söyledikleri onu hemen öfkelendirdi. Bir an için, devlet makamının başrahibine karşı gelirse, taşralı bir polis şefi vekilinin görev suçu işlemiş sayılabileceği geçti aklından.&nbsp;</p>

  <p style="text-align: justify;">"Hiç memnun değiliz," dedi kadın. "Polis, göçmenlerimizin ve mültecilerimizin güvenliğini sağlamak zorundadır."&nbsp;</p>

  <p style="text-align: justify;">Bu da aynen şu aptal yönetici gibi konuşuyor, diye düşündü.&nbsp;</p>

  <p style="text-align: justify;">"Elimizden geleni yapıyoruz," diye karşılık verdi ve hoşnutsuzluğunu gizlemek için hiçbir çaba harcamadı.&nbsp;</p>

  <p style="text-align: justify;">"Anlaşılan bu yeterli olmuyor."&nbsp;</p>

  <p style="text-align: justify;">"Çeşitli kamplarda ne kadar sayıda göçmenin kaldığı konusunda sürekli bilgi edinmiş olsaydık, işimiz oldukça kolaylaşırdı."&nbsp;</p>

  <p style="text-align: justify;">"Makamımızın göçmenler hakkında tam kontrolü vardır."&nbsp;</p>

  <p style="text-align: justify;">"Bana öyle gelmiyor."&nbsp;</p>

  <p style="text-align: justify;">"Göçmen bakanı endişeleniyor."&nbsp;</p>

  <p style="text-align: justify;">Kurt Wallander düzenli aralıklarla televizyonda konuşma yapan kızıl saçlı kadını görmüştü.&nbsp;</p>

  <p style="text-align: justify;">"Her zaman arayabilirsiniz," dedi Kurt Wallander ve önündeki birtakım evrakı karıştıran Nâslund'a doğru yüzünü buruşturdu.&nbsp;</p>

  <p style="text-align: justify;">"Öyle görünüyor ki; göçmenleri koruyabilmesi için polis tarafından yeterli destek sağlanmamış."&nbsp;</p>

  <p style="text-align: justify;">"Ya da fazlasıyla göçmen akını var. Nerede kaldıklarından da haberdar değilsiniz."&nbsp;</p>

  <p style="text-align: justify;">"Ne demek istiyorsunuz?"&nbsp;</p>

  <p style="text-align: justify;">Kadının hoş sesi birden soğudu.&nbsp;</p>

  <p style="text-align: justify;">Kurt Wallander içinde kabaran öfkeyi hissetti.&nbsp;</p>

  <p style="text-align: justify;">"Geçen geceki yangında kampta olağanüstü bir düzensizlik olduğunu gördük. Bunu demek istiyorum. Göçmen bürosundan açık ve net bir talimat alabilmekse çok zor. Polis sık sık sizden, sürgünlere ilişkin talimatlar alıyor. Ama siz, sürülmesi gereken bu insanların nerede olduklarını bilmiyorsunuz. Bazen bu insanları haftalarca aramak zorunda kalıyoruz."&nbsp;</p>

  <p style="text-align: justify;">Bu gerçekti. Wallander, Malmö'deki, görevlerini kurallara uygun yerine getiremeyen göçmen bürosunun beceriksizliği yüzünden ne yapacağını bilmez hale gelmiş iş arkadaşlarından duymuştu bunları.&nbsp;</p>

  <p style="text-align: justify;">"Bu pis bir yalan," diye karşılık verdi kadın hiddetle. "Değerli zamanımı sizinle daha fazla tartışarak harcamaya niyetim yok."&nbsp;</p>

  <p style="text-align: justify;">Konuşma bitmişti.&nbsp;</p>

  <p style="text-align: justify;">"Kahrolası," diye söylendi Kurt Wallander öfkeyle ve ahizeyi yerine çarptı.&nbsp;</p>

  <p style="text-align: justify;">"Kimdi o?" diye sordu Nâslund.&nbsp;</p>

  <p style="text-align: justify;">"Bir genel müdire," diye yanıtladı Kurt Wallander. Emniyetten olan bitenden bir nebze haberi olmayan biri. Bize bir kahve alır mısın?"&nbsp;</p>

  <p style="text-align: justify;">Rydberg, Svedberg'le birlikte Lövgren'in kızlarıyla olan konuşmaların tutanağını uzattı.&nbsp;</p>

  <p style="text-align: justify;">Kurt Wallander da ona telefon konuşmasını özetledi.&nbsp;</p>

  <p style="text-align: justify;">"Göçmen bakanı yakında mutlaka arayacak ve senden söz edecektir," diye açıkladı Rydberg ve sinirle.</p>

  <p style="text-align: justify;">"Onunla sen görüşürsün," dedi Kurt Wallander. "Saat dörde kadar Kristianstad'tan dönmeye çalışırım."&nbsp;</p>

  <p style="text-align: justify;">Nâslund iki fincan kahveyle döndüğünde artık kahve içecek keyfi kalmamıştı. Bir an önce binadan çıkmak istiyordu Sargılar sıkıyor ve başı ağrıyordu. Biraz araba kullanmak belki iyi gelirdi.&nbsp;</p>

  <p style="text-align: justify;">"Arabada anlatabilirsin," dedi ve kahveyi bir yana itti.&nbsp;</p>

  <p style="text-align: justify;">Nâslund kararsız göründü.&nbsp;</p>

  <p style="text-align: justify;">"Aslında nereye gitmemiz gerektiğini pek bilmiyorum. Lars Herdin, tam bilgilenmiş göründüğü Lövgren'in para işlerinin aksine sevgilinin kimliği hakkında çok az şey biliyor."&nbsp;</p>

  <p style="text-align: justify;">"Bir şeyler biliyor olmalı yine de?"&nbsp;</p>

  <p style="text-align: justify;">"Onu iyice deştim," dedi Nâslund. "Gerçeği söylediğinden son derece eminim. Kesin bildiği tek şey, Lövgren'in sevgilisinin olduğu."&nbsp;</p>

  <p style="text-align: justify;">"Bunu nereden biliyormuş?"&nbsp;</p>

  <p style="text-align: justify;">"Bir defasında tesadüfen Kristianstad'tayken Lövgren'le kadını yolda görmüş."&nbsp;</p>

  <p style="text-align: justify;">"Bu ne zaman olmuş?"&nbsp;</p>

  <p style="text-align: justify;">"On bir yıl önce."&nbsp;</p>

  <p style="text-align: justify;">Kurt Wallander kahve konusundaki fikrini değiştirerek bir yudum kahve aldı.&nbsp;</p>

  <p style="text-align: justify;">"Burada yanlış olan bir şeyler var," dedi. "Daha fazla şey bilmesi gerekir, çok daha fazla. Yoksa bir çocuğunun olduğundan nasıl bu kadar emin olabilir? Paraların miktarını nereden biliyor? Onu sıkıştırmadın mı?"&nbsp;</p>

  <p style="text-align: justify;">"Birinin kendisine bir mektup yazıp, hikâyeyi anlattığını iddia etti."&nbsp;</p>

  <p style="text-align: justify;">"Kim yazmış?"&nbsp;</p>

  <p style="text-align: justify;">"Bunu söylemek istemedi."&nbsp;</p>

  <p style="text-align: justify;">Kurt Wallander düşündü.&nbsp;</p>

  <p style="text-align: justify;">"Yine de Kristianstad'a gideceğiz," diye kararını bildirdi. "Oradaki meslektaşlarımızın bize yardım etmeleri gerekecek. Sonra Lars Herdin'le kendim ilgilenirim."&nbsp;</p>

  <p style="text-align: justify;">Bir devriye arabasını aldılar. Kurt Wallander arka koltuğa yerleşti ve Nâslund'u direksiyona geçirdi. Şehirden çıkarlarken Kurt Wallander, Nâslund'un arabayı çok hızlı kullandığını fark etti.&nbsp;</p>

  <p style="text-align: justify;">"İşe yetişmemiz gerekmiyor," diye hatırlatma gereği duydu. "Yavaş sür. Dosyalan incelemek ve düşünmek istiyorum."&nbsp;</p>

  <p style="text-align: justify;">Nâslund, Kurt Wallander'in uyarısı üzerine yavaşladı.&nbsp;</p>

  <p style="text-align: justify;">Dışarsı gri ve pusluydu. Kurt Wallander dışarda uzanıp giden ıssızlığa baktı. Schonen'in ilkbahar ve yazında kendini evinde hissederken, sonbahar ve kışın kuru sessizliğinde bir yabancı gibi hissederdi.&nbsp;</p>

  <p style="text-align: justify;">Arkasına yaslanarak gözlerini kapattı. Her yanı sızlıyor ve kolu yanıyordu. Ayrıca kalbinde çarpıntı hissediyordu.&nbsp;</p>

  <p style="text-align: justify;">Boşanmış erkekler kalp sektesinden ölürler, diye düşündü. Fazla yağlı yiyeceklerle besleniyor ve yalnızlığımızla boğuşuyoruz. Ya da yeni ilişkilere atılıyoruz ve sonunda kalp bunlara ayak uyduramıyor.&nbsp;</p>

  <p style="text-align: justify;">Mona'yı düşünmek onu hem öfkelendirdi, hem de üzdü.&nbsp;</p>

  <p style="text-align: justify;">Gözlerini açıp yine dışardaki Schonen manzarasına baktı.&nbsp;</p>

  <p style="text-align: justify;">Ardından polisin Lövgren'in kızlarıyla yaptığı konuşma tutanaklarını okudu.&nbsp;</p>

  <p style="text-align: justify;">Tutanaklarda kendilerine biraz olsun yardımcı olacak hiç bir şey bulamadı. Ne düşmanlar, ne birikmiş anlaşmazlıklar, ne de para.&nbsp;</p>

  <p style="text-align: justify;">Johannes Lövgren kızlarına da servetinden hiç söz etmemişti. Kurt Wallander adamı anlamaya çalıştı. Nasıl biriydi? Onu bunları yapmaya iten ne olmuştu? Tüm bu parayı ölmesi durumunda ne yapmayı düşünüyordu?&nbsp;</p>

  <p style="text-align: justify;">Bunları düşünürken birden durdu.&nbsp;</p>

  <p style="text-align: justify;">Bir vasiyet düzenlenmiş olmalıydı.&nbsp;</p>

  <p style="text-align: justify;">Ama bu bankadaki gizli kasaların hiçbirinde yoksa o halde nerede olabilirdi? Cinayet kurbanının başka bir gizli kasası daha mı vardı?&nbsp;</p>

  <p style="text-align: justify;">"Ystad'da kaç banka var?" diye sordu Nâslund'a.&nbsp;</p>

  <p style="text-align: justify;">Nâslund bu gibi şeyleri iyi bilirdi.&nbsp;</p>

  <p style="text-align: justify;">"On kadar," diye yanıtladı.&nbsp;</p>

  <p style="text-align: justify;">"Yarın şimdiye kadar gitmediğin bankaları araştır. Johannes Lövgren'in başka gizli kasaları var mıydı? Ayrıca kasaların bulunduğu bankalara nasıl gidip sonra Lenarp'a tekrar nasıl döndüğünü bilmek istiyorum. Taksiler, otobüsler, her şey."&nbsp;</p>

  <p style="text-align: justify;">Nâslund başıyla onayladı.&nbsp;</p>

  <p style="text-align: justify;">"Okul otobüsünü kullanmış olmalı," diye açıkladı.&nbsp;</p>

  <p style="text-align: justify;">"Biri onu görmüş olmalı."&nbsp;</p>

  <p style="text-align: justify;">Tomelilla üzerinden gidiyorlardı. Malmö'ye giden anayoldan sapıp kuzey yönünde ilerlemeye başladılar.&nbsp;</p>

  <p style="text-align: justify;">"Lars Herdin'in evi nasıl görünüyordu?" diye sordu Kurt Wallander.&nbsp;</p>

  <p style="text-align: justify;">"Eski moda. Fakat düzenli ve temiz. Tuhaf ama yemeğini fırında yapıyor. Bana kendi yaptığı tarçınlı çöreklerden ikram etti. Bir kafesin içinde büyük bir papağanı var. Bahçesi de oldukça bakımlıydı. Bütün arazi iyi durumda. Bahçe çitlerden hiçbiri kırık değil."&nbsp;</p>

  <p style="text-align: justify;">"Arabası ne marka?"&nbsp;</p>

  <p style="text-align: justify;">"Kırmızı bir Mersedes."&nbsp;</p>

  <p style="text-align: justify;">"Bir Mersedes?"&nbsp;</p>

  <p style="text-align: justify;">"Evet. Bir Mersedes."&nbsp;</p>

  <p style="text-align: justify;">"Masraflarını kıl payı karşılayabildiğinden bahsetmemiş miydi sanki?"&nbsp;</p>

  <p style="text-align: justify;">"Sahip olduğu Mersedes üç yüz binden fazla eder."&nbsp;</p>

  <p style="text-align: justify;">Kurt Wallander bir süre düşündü.&nbsp;</p>

  <p style="text-align: justify;">"Lars Herdin hakkında biraz daha bilgi edinmeliyiz," dedi. "Katillerin kim olduğundan haberi yoksa bile, belki de farkında olmadan bildiği bir şeyler vardır."&nbsp;</p>

  <p style="text-align: justify;">"Bunun Mersedes'le ne ilgisi var?"&nbsp;</p>

  <p style="text-align: justify;">"Yok. Sadece, Lars Herdin'in bizim için kendisinin sandığından daha önemli olduğu yönünde bir his var içimde. Ayrıca bir çiftçinin bugün üç yüz bin kronluk bir arabasının olması insanı ne de olsa şüphelendiriyor. Belki makbuzun üzerinde bir traktör satın aldığı yazıyordur."&nbsp;</p>

  <p style="text-align: justify;">Kristianstad'a varıp emniyet müdürlüğünün önünde durduklarında karla karışık yağmur yağmaya başlamıştı. Kurt Wallander boğazında bir soğuk algınlığının işareti olan ağrıları hissetti.&nbsp;</p>

  <p style="text-align: justify;">Lanet olsun, diye düşündü. Şimdi hasta olamam. Mona'nın karşısına ateş ve nezleyle çıkmak istemiyorum.&nbsp;</p>

  <p style="text-align: justify;">Ystad polisi ve Kristianstad'taki polisin birbiriyle sıkı ilişkisi yoktu, sadece gerektiğinde işbirliği yaparlardı. Ama Kurt Wallander bölgede çeşitli soruşturmalarda çalışan birkaç meslektaşı yakından tanıyordu. Aslında Göran Boman'ın görev başında olmasını diliyordu. Göran Boman, Wallander'le aynı yaştaydı, Tyiösand'da viski içerken tanışmışlardı. Orada, bölge polisinin eğitim komitesinin düzenlemiş olduğu uzun, sıkıcı bir eğitim günü geçirmişlerdi. Eğitimin amacı, onları iş yerlerinde daha iyi ve etkili bir kişisel politikaya teşvik etmekti. Akşamları birlikte yemek yemişler, yarım şişe viskiyi paylaşmışlar ve ortak birçok yönlerinin bulunduğunu fark etmişlerdi. Örneğin oğulları polis olmaya karar verdiklerinde ikisinin de babası şiddetle karşı çıkmıştı.&nbsp;</p>

  <p style="text-align: justify;">Wallander ve Nâslund emniyet müdürlüğünden içeri girdiler. Tuhaf bir biçimde Kuzey Norveçlilerin melodik aksanıyla konuşan kız, Göran Boman'ın görevde olduğunu söyledi.&nbsp;</p>

  <p style="text-align: justify;">"Şu anda bir sorguda," dedi kız. "Ama eminim fazla uzun sürmez."&nbsp;</p>

  <p style="text-align: justify;">Kurt Wallander tuvalete gitti. Aynaya bakınca görüntüsünden kendisi de ürktü. Şişlikler ve sıyrıklar kıpkırmızıydı. Yüzünü soğuk suyla yıkadı. Aynı anda Göran Boman'ın sesini koridordan duydu.&nbsp;</p>

  <p style="text-align: justify;">Tekrar karşılaşmaları oldukça içtendi. Kurt Wallander, Göran Boman'ı tekrar görmekten çok memnundu. Kahve alıp onun odasına oturdular. Wallander, Göran Boman'ın masasının kendisininkiyle aynı olduğunu fark etti. Ama bunun dışında Boman'ın odası daha güzeldi. Hemen hemen Anette Brolin'in bürosunu döşediği stildeydi.&nbsp;</p>

  <p style="text-align: justify;">Göran Boman, Lenarp'taki çifte cinayeti pek tabii ki duymuştu. Göçmen kampına düzenlenen saldırıyı ve Kurt Wallander'in abartılarak anlatılan kurtarma operasyonunu da. Göçmen politikası hakkında konuştular. Göran Boman aynı Kurt Wallander gibi, göçmen adaylarının kabulünün karmaşık ve düzensiz düşünüyordu. Kristianstad'taki polis de, ancak büyük çabalar sonucu gerçekleştirilebilen sürgün kararlarına pek çok örnek gösterebilirdi. Henüz Noel'den bir hafta önce, birkaç Bulgarı sürme görevi almışlardı. Göçmen bürosunun verdiği bilgiye göre bu kişiler Kristianstad'taki bir kampta olmalıydılar. Ancak günler süren yoğun aramalar sonucunda polis, Bulgarların Kuzey İsveç'teki Arjeplog'da bir kampta kaldıklarını tespit etmeyi başarmıştı.&nbsp;</p>

  <p style="text-align: justify;">Bu konuşmalardan sonra ziyaretin asıl nedenine geçtiler. Wallander davayı ayrıntılarıyla özetledi.&nbsp;</p>

  <p style="text-align: justify;">"Yani onları senin için aramalıyız," dedi Göran Boman, Wallander sözlerini bitirdiğinde.&nbsp;</p>

  <p style="text-align: justify;">"Bu fena olmazdı."&nbsp;</p>

  <p style="text-align: justify;">O ana dek Naslund hiç söz almadan yanlarında oturmuştu.&nbsp;</p>

  <p style="text-align: justify;">"Burada aklıma bir şey geldi," dedi. "Eğer Johannes Lövgren'in bu kadından bir çocuğu varsa ve biz çocuğun bu şehirde doğduğundan yola çıkarsak, mutlaka nüfus dairesinde kayıtlıdır. Tabii Johannes Lövgren de baba olarak gösterilmiş olmalı değil mi?"&nbsp;</p>

  <p style="text-align: justify;">Kurt Wallander başını salladı.&nbsp;</p>

  <p style="text-align: justify;">"Evet," dedi. "Ayrıca çocuğun ne zaman doğduğunu da tahmin ediyoruz. On yıllık bir süreç üzerinde yoğunlaşabiliriz, yaklaşık 1947 ile 1957 arası, eğer Lars Herdin'in anlattığı hikâye doğruysa ki bu hikâyeye benim aklım yattı."&nbsp;</p>

  <p style="text-align: justify;">"Kristianstad'ta on yıl içinde kaç çocuk doğuyor?" diye söze katıldı Göran Boman. "Bilgisayarlarımız yokken bunu araştırıp bulmak bir hayli vakit alırdı."&nbsp;</p>

  <p style="text-align: justify;">"Tabii şu da olabilir, belki Johannes Lövgren kendini 'babası bilinmiyor' olarak kayıt ettirmiştir," diye ekledi Kurt Wallander. "Bu durumda bu gibi kayıtlara özellikle dikkat etmeliyiz."&nbsp;</p>

  <p style="text-align: justify;">"Neden kadının kayıtlarını araştırmıyorsun?" diye sordu Göran Boman. "Ondan seni aramasını iste."&nbsp;</p>

  <p style="text-align: justify;">"Çünkü bunu yapmayacağına neredeyse eminim," diye yanıtladı Kurt Wallander. "İçimde böyle bir his var. Belki sadece polislik hissi değil bu. Ama bu araştırmayı önce bu yoldan yapmayı tercih ederim."&nbsp;</p>

  <p style="text-align: justify;">"Onu buluruz," dedi Göran Boman kesin bir ifadeyle. "Kaybolmanın neredeyse imkânsız olduğu bir toplumda ve zamanda yaşıyoruz. Vücudun havaya uçup kaybolacağı kadar akıllıca bir intihar dışında. Böyle bir olayla geçen yaz karşılaşmıştık. Her şeyden bunalmış bir adam. Karısı onun kaybolduğunu bildirdi. Teknesi kaybolmuştu. Onu bulamadık. Günün birinde bulabileceğimizi de hiç sanmıyorum. Denize açılıp teknesiyle birlikte hayatına son verdiğini düşünüyorum. Ama bu kadın ve çocuk varsa, o zaman onları buluruz. Bu iş için hemen birisini görevlendireceğim."&nbsp;</p>

  <p style="text-align: justify;">Kurt Wallander terlemeye başladığını fark etti.&nbsp;</p>

  <p style="text-align: justify;">Boğazı yanıyordu.&nbsp;</p>

  <p style="text-align: justify;">Ona kalsa kalıp Göran Boman'la rahatça çifte cinayet hakkında konuşurdu. Boman'ın iyi bir polis olduğunu düşünüyordu ve bu olay hakkındaki görüşleri önemli olabilirdi. Ancak birden yorgun olduğunu hissetmişti.&nbsp;</p>

  <p style="text-align: justify;">Konuşmayı bitirdiler. Göran Boman onları arabaya kadar geçirdi.&nbsp;</p>

  <p style="text-align: justify;">"Onları bulacağız," diye tekrarladı.&nbsp;</p>

  <p style="text-align: justify;">"Sonra da bir akşam buluşuruz," dedi Kurt Wallander. "Huzur içinde. Ve viski içeriz." Göran Boman başıyla onayladı.&nbsp;</p>

  <p style="text-align: justify;">"Belki yine öyle anlamsız bir eğitim günümüz olur," dedi vedalaşırken.&nbsp;</p>

  <p style="text-align: justify;">Karla karışık yağmur dinmemişti. Kurt Wallander ayaklarının ıslandığını fark etti. Arka koltuğa geçerek bir köşeye büzüldü Kısa süre içinde uyuyakaldı ve ancak, Nâslund'ın, Ystad'da emniyet müdürlüğü önünde frene basmasıyla uyandı. Ateşi vardı ve kendini çok kötü hissediyordu. Eve gidip yatağına girmesi gerektiğini bilmesine rağmen o gün neler yaptıklarını gözden geçirmeden yapamadı. Ayrıca Rydberg'in alınacak önlemler konusunda vardığı sonucu da merak ediyordu.&nbsp;</p>

  <p style="text-align: justify;">Masası, kendisini arayanların isimlerinin yazılı olduğu kâğıtlarla doluydu. Arayanlar arasında Anette Brolin de vardı. Ve babası. Linda yoktu. Sten Widen de yoktu. Kâğıtlara göz attıktan sonra Anette Brolin ve babası dışında diğerlerini bir yana itti. Sonra da Martinson'u aradı.&nbsp;</p>

  <p style="text-align: justify;">"Bingo," dedi Martinson. "Sanırım, arabayı bulduk. Tanıma uyan bir araba geçen hafta Göteborg'daki 'Avis'den kiralanmış. Ama önceden belirlenen zamanda geri getirilmemiş. Garip olan bir şey daha var."&nbsp;</p>

  <p style="text-align: justify;">"Nedir?"&nbsp;</p>

  <p style="text-align: justify;">"Arabayı bir kadın kiralamış."&nbsp;</p>

  <p style="text-align: justify;">"Bunun neresi tuhaf?"&nbsp;</p>

  <p style="text-align: justify;">"Çifte cinayeti bir kadının işlediğini düşünmekte zorlanıyorum."&nbsp;</p>

  <p style="text-align: justify;">"Şimdi yanlış düşünüyorsun. Bize araba lazım. Ve sürücüsü. Kadın ya da değil. Onların bu olayla ilgili olup olmadıklarını daha sonra inceleyeceğiz. Birini araştırma listesinden çıkartmak, birini tutuklamak kadar önemlidir. Ama kamyon şoförüne arabanın plakasını söyle ve sor bakalım, arabayı hatırlayabilecek mi?"&nbsp;</p>

  <p style="text-align: justify;">Telefonu kapatarak Rydberg'in yanına gitti.&nbsp;</p>

  <p style="text-align: justify;">"Baş edebildin mi?" diye sordu.&nbsp;</p>

  <p style="text-align: justify;">"Pek kolay olmadı," diye yanıtladı Rydberg sıkıntıyla.&nbsp;</p>

  <p style="text-align: justify;">"Polis işinin eğlenceli olacağını kim demiş?"&nbsp;</p>

  <p style="text-align: justify;">Ama Rydberg işini her zamanki gibi özenle yapmıştı, Kurt Wallander'in tahmin ettiği gibi. Çeşitli kampların etrafı çevrilmiş ve Rydberg her biri hakkında kısa birer rapor hazırlamıştı. İlk önlem olarak kampları önceden belirlenen zaman planına uygun bir şekilde düzenli aralıklarla gezecek gece devriyeleri düşünmüştü.&nbsp;</p>

  <p style="text-align: justify;">"Güzel," dedi Kurt Wallander. "Devriyelerin işi ciddiye almalarına dikkat et."&nbsp;</p>

  <p style="text-align: justify;">Rydberg'e, Kristianstad'a yaptığı ziyaretin sonucundan bahsetti. Sonra koltuğundan kalktı.&nbsp;</p>

  <p style="text-align: justify;">"Şimdi eve gidiyorum," dedi.&nbsp;</p>

  <p style="text-align: justify;">"Çok kötü görünüyorsun."&nbsp;</p>

  <p style="text-align: justify;">"Üşütmüşüm. Ama zaten her şey kendiliğinden ilerliyor gibi değil mi?"&nbsp;</p>

  <p style="text-align: justify;">Doğruca eve gidip kendine çay yaptı ve yatağa girdi. Birkaç saat sonra uyandığında hiç dokunmadığı çay fincanı yatağın başucunda duruyordu. Saat yediye çeyrek vardı. Soğuk çayı boşalttı ve bu kez kahve hazırladı.&nbsp;</p>

  <p style="text-align: justify;">Sonra babasını aradı.&nbsp;</p>

  <p style="text-align: justify;">Kurt Wallander babasının geçen geceki yangın hakkında hiçbir şey duymadığını hemen anladı.&nbsp;</p>

  <p style="text-align: justify;">"Hani kâğıt oynayacaktık?" diye sordu babası öfkeyle.&nbsp;</p>

  <p style="text-align: justify;">"Hastayım," diye yanıtladı Kurt Wallander.&nbsp;</p>

  <p style="text-align: justify;">"Sen hiç hasta olmazsın ki!"&nbsp;</p>

  <p style="text-align: justify;">"Üşütmüşüm."&nbsp;</p>

  <p style="text-align: justify;">"Bunun bence hasta olmayla hiçbir ilgisi yok."&nbsp;</p>

  <p style="text-align: justify;">"Herkes senin gibi yedi canlı olamaz ya."&nbsp;</p>

  <p style="text-align: justify;">"Bu da ne demek oluyor?"&nbsp;</p>

  <p style="text-align: justify;">Kurt Wallander iç çekti.&nbsp;</p>

  <p style="text-align: justify;">Eğer bir an önce söyleyecek bir şeyler bulamazsa, babasıyla yaptığı konuşma çekilmez olacaktı.&nbsp;</p>

  <p style="text-align: justify;">"Yarın sabah erkenden gelirim. Sekiz gibi. Tabii eğer o saatte uyanmış olursan."&nbsp;</p>

  <p style="text-align: justify;">"Asla saat dört buçuktan geçe kalmam ben."&nbsp;</p>

  <p style="text-align: justify;">"Ama ben kalırım."&nbsp;</p>

  <p style="text-align: justify;">Konuşmayı bitirdi ve ahizeyi yerine koydu.&nbsp;</p>

  <p style="text-align: justify;">Aynı anda yarın için babasına buluşma sözü verdiğine pişman oldu. Güne onu ziyaretle başlamak demek, sıkıntı ve suçluluk duygularıyla bezenmiş bir günü kabullenmek demekti.&nbsp;</p>

  <p style="text-align: justify;">Evine göz gezdirdi. Her şey kalın bir toz tabakasıyla kaplanmıştı. Sık sık havalandırdığı halde etraf küf kokuyordu. Terk edilmişlik ve küf.&nbsp;</p>

  <p style="text-align: justify;">Birden aklına, son zamanlarda rüyasında gördüğü zenci kadın geldi. Her gece ihtirasla karşısında beliren. Bu kadın nereden geliyordu? Onu nerede görmüştü? Gazeteden bir resim miydi, yoksa televizyonda mı çıkmıştı?&nbsp;</p>

  <p style="text-align: justify;">Mona'yla yaşadığından çok farklı erotik bir tutkuya boğulmuş bu rüyaları görmesine neyin neden olduğunu sordu kendine.&nbsp;</p>

  <p style="text-align: justify;">Düşünceleri onu uyardı. Bir kez daha Anette Brolin'i arayıp aramaması gerektiğini düşündü. Ama buna cesaret edemedi. Öfke içinde, çiçekli kanepeye oturdu ve televizyonu açtı. Saat yediye bir dakika vardı. Bu saatte haberleri yayınlayacak olan Danimarka kanallarından birini buldu.&nbsp;</p>

  <p style="text-align: justify;">Haber spikeri haber özetlerini sunuyordu. Yine bir açlık felaketi. Romanya'daki terör yayılıyordu. Odense'de büyük miktarda uyuşturucu yakalanmıştı.&nbsp;</p>

  <p style="text-align: justify;">Uzaktan kumandayı alarak televizyonu kapattı. Birden haberlere daha fazla katlanamayacağını anlamıştı.&nbsp;</p>

  <p style="text-align: justify;">Mona'yı düşündü. Ama düşünceleri değişmeye başlamıştı Birden onun gerçekten kendisine dönmesini istediğinden pek de emin olmadığını düşündü. Dönerse aralarının düzeleceğini kim söyleyebilirdi ki?&nbsp;</p>

  <p style="text-align: justify;">Evet: Bu tam anlamıyla kendini kandırmak demekti.&nbsp;</p>

  <p style="text-align: justify;">Huzursuzluk içinde mutfağa giderek bir bardak meyve suyu içti. Oturdu ve soruşturmaların son durumunu bir kez daha ayrıntılarıyla gözden geçirdi. İncelemeyi bitirdiğinde, inceleme sırasında aldığı notları masaya yaydı ve bir yapbozun parçalarıymış gibi gözden geçirdi onları. Birden çözümden belki de hiç de sandıkları kadar uzak olmadıkları hissine kapıldı. Hâlâ ipuçları havada asılı gibi duruyorsa da, birbirini tamamlayan birçok ayrıntı vardı.&nbsp;</p>

  <p style="text-align: justify;">Ellerinde bir katil yoktu. Şüpheli birileri bile yoktu. Yine de polisin çözüme çok yaklaştığını seziyordu. Bu onu memnun etmekle birlikte huzursuz da etmişti. Bugüne kadar çoğu kez zor soruşturmaların çözümünde görevlendirilmişti. Büyük ipuçlarıyla başlayan ama sonradan dönüşü olmayan çıkmazlara götüren, en kötü halde ise çözümsüz kapatılan dosyalar olmuştu.&nbsp;</p>

  <p style="text-align: justify;">Sabır, diye düşündü. Sabır...&nbsp;</p>

  <p style="text-align: justify;">Saat neredeyse on olmuştu. Bir kez daha Anette Brolin'i aramayı düşündü. Ama bundan hemen vazgeçti. Ona ne söyleyeceğini gerçekten bilmiyordu. Belki telefona kocası çıkardı.&nbsp;</p>

  <p style="text-align: justify;">Kanepeye oturarak tekrar televizyonu açtı. Karşısında kendi yüzünü görünce şaşırdı. Arka planda röportajcı bir kadının tekdüze sesi duyuluyordu. Haber, Wallander ve tüm Ystad polisinin, göçmenlerin kaldığı çeşitli kampların güvenliğine karşı son derece sorumsuz bir tutum sergileyerek ilgisiz kaldıklarından bahsediyordu.&nbsp;</p>

  <p style="text-align: justify;">Yüzü görüntüden kayboldu ve yerini bir kadın aldı. Kadın büyük bir işyeri binasının önünde durarak kendisine sorulan soruları yanıtlıyordu. Adı verildiğinde onu yeniden tanıdı. Bu kadın, göçmen bürosunun şefiydi, daha bugün onunla görüşmüştü.&nbsp;</p>

  <p style="text-align: justify;">"Polisin ilgisizliğinin altında ırkçı eğilimlerin yatması mümkündür," diye anlatıyordu kadın.&nbsp;</p>

  <p style="text-align: justify;">İçinde müthiş bir öfkenin kabardığını hissetti.&nbsp;</p>

  <p style="text-align: justify;">Aptal inek, diye düşündü. Söylediklerin pis bir yalan. Hem neden bu lanet olası röportajcılar benimle görüşmediler ki? Onlara Rydberg'in önlem planlarını gösterebilirdim.&nbsp;</p>

  <p style="text-align: justify;">Irkçılar? Bununla ne demek istedi bu kadın? Öfkesi, halkın önünde haksız yere suçlanmaktan duyduğu utançla karıştı.&nbsp;</p>

  <p style="text-align: justify;">Tam o sırada telefon çaldı. Önce açmak istemedi. Sonra yine de koridoru geçip ahizeyi öfkeyle kaldırdı.&nbsp;</p>

  <p style="text-align: justify;">Daha önce kendisine tehdit telefonu edenle aynı sesti bu. Biraz daha kısık sesle konuşuyordu. Wallander adamın ahizeyi bir mendille kapattığını tahmin ediyordu.&nbsp;</p>

  <p style="text-align: justify;">"Sonuçları bekliyoruz," dedi adam.&nbsp;</p>

  <p style="text-align: justify;">"S.....git!" diye bağırdı Kurt Wallander.&nbsp;</p>

  <p style="text-align: justify;">"En geç cumartesiye kadar," diye devam etti adam. . "Geçen geceki yangını siz mi çıkardınız?" diye bağırdı telefona.&nbsp;</p>

  <p style="text-align: justify;">"En geç cumartesi," diye yineledi adam umursamadan. "En geç cumartesi."&nbsp;</p>

  <p style="text-align: justify;">Konuşma kesildi.&nbsp;</p>

  <p style="text-align: justify;">Kurt Wallander birden artık bütün huzurunu kaybettiğini düşündü. Aklındaki kötü düşünceleri savuşturamıyordu. Tüm vücuduna yayılan bir ağrı gibi.&nbsp;</p>

  <p style="text-align: justify;">İşte şimdi korkuyorsun, diye düşündü. Şimdi Kurt Wallander korkuyordu.&nbsp;</p>

  <p style="text-align: justify;">Mutfağa döndü, pencereye yanaşarak sokağa baktı.&nbsp;</p>

  <p style="text-align: justify;">Rüzgârın dinmiş olduğunu fark etti. Sokak lambaları sallanmıyordu.&nbsp;</p>

  <p style="text-align: justify;">Bir şeyler olacaktı, buna emindi.&nbsp;</p>

  <p style="text-align: justify;">Ama ne? Ve nerede?&nbsp;</p>
</body>
</html>
