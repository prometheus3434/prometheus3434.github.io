<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">11</h1>

  <p style="text-align: justify;">Kurt Wallander biraz uyumak için gözaltı hücrelerinden birine girdi. Kolundaki saatin alarm mekanizmasını ancak büyük bir uğraş sonucu ayarlamayı becerebildi. Kolundan gelen bip sesiyle uyandığında başı, çatlayacakmış gibi ağrıyordu. Aklından geçen ilk şey, babası oldu. Dolaptaki ilkyardım kutularından birinden birkaç baş ağrısı tableti alarak ılık kahveyle yuttu. Sonra uzun süre orada öylece durup önce duş mu almalı yoksa Stockholm'deki kız kardeşini mi aramalı, diye düşündü. Sonunda emniyet müdürlüğünün soyunma odasına giderek duşa girdi. Başının ağrısı yavaş yavaş geçiyordu. Ama masasındaki koltuğa yığıldığında yorgunluğun kendisini bir hayli zorladığını hissetti. Saat yediyi çeyrek geçiyordu. Kız kardeşinin sabahları erkenden uyandığını biliyordu. Telefonu daha ilk çalışında da açtı zaten. Ona, elinden geldiğince onu üzmemeye çalışarak neler olduğunu anlattı.&nbsp;</p>

  <p style="text-align: justify;">"Neden daha önce aramadın?" diye sordu kız kardeşi kızmış bir halde. "Bunları daha önce fark etmiş olmalısın?"&nbsp;</p>

  <p style="text-align: justify;">"Çok geç farkına vardım," diye yanıtladı Wallander kaçarcasına.&nbsp;</p>

  <p style="text-align: justify;">Hastanenin bakıcısıyla konuştuktan sonra, kız kardeşinin ne zaman Schonen'e gelmesi gerektiğini belirlemeye karar verdiler.&nbsp;</p>

  <p style="text-align: justify;">"Mona ve Linda nasıllar?" diye sordu, konuşma biterken.&nbsp;</p>

  <p style="text-align: justify;">Wallander kız kardeşinin, karısıyla ayrıldığından haberdar olmadığını anladı.&nbsp;</p>

  <p style="text-align: justify;">"İyi," dedi. "Seni daha sonra ararım."&nbsp;</p>

  <p style="text-align: justify;">Sonra hastaneye gitti. Hava sıcaklığı yine sıfırın altına düşmüştü. Güneybatı yönünden şehre doğru buz gibi bir rüzgâr esiyordu.&nbsp;</p>

  <p style="text-align: justify;">Gece personelinin verdiği raporu henüz alan bir hemşireden, babasının gece boyunca huzursuz uyuduğunu öğrendi. Ama tarlaların üzerinde yaptığı gece yürüyüşünün sonucu olan yaralanmaları atlatmış görünüyordu.&nbsp;</p>

  <p style="text-align: justify;">Kurt Wallander babasını, bakıcıyla görüştükten sonra ziyaret etmeye karar verdi.&nbsp;</p>

  <p style="text-align: justify;">Kurt Wallander bakıcıya güvenmiyordu. Ona göre, polis suç işlemiş gençleri yakaladığında görevlendirilen sosyal görevlilerin çoğu, ne yapmaları gerektiği konusunda yanlış fikirlere sahiptiler. Bakıcılar belirli bazı gerekleri yerine getirmeleri gerektiği halde hassastılar ve fazla taviz veriyorlardı. Hoşgörülü yaklaşımlarıyla, suçlu gençleri yanlış yollarında ilerlemeye teşvik ettiklerini düşündüğü için, ilgili resmi kurumlara şimdiye dek çok kereler öfkelenmişti.&nbsp;</p>

  <p style="text-align: justify;">Belki hastane bakıcıları farklıdır, diye düşündü. Kısa bir süre bekledikten sonra ellisinde bir kadınla görüştü. Kurt Wallander ani yaşanan olayı anlattı. Nasıl da beklenmedik bir anda meydana geldiğini ve kendisini nasıl çaresiz hissettiğini de anlattı.&nbsp;</p>

  <p style="text-align: justify;">"Belki her şey yine düzelir," diye açıkladı bakıcı. "Yaşlı insanlar bazen geçici telaşlara kapılabilirler. Bu telaş atlatıldığında, başkaları kendilerine yardımcı olabilir. Birinin gerçekten de kronik olarak bunamış olduğu ortaya çıkarsa başka bir çözüm yolu bulmaya çalışırız."&nbsp;</p>

  <p style="text-align: justify;">Babasının hafta sonu boyunca hastanede kalmasına karar verdiler. Ondan sonra ne yapılması gerektiğini bakıcı kadın doktorlarla görüşecekti.&nbsp;</p>

  <p style="text-align: justify;">Kurt Wallander ayağa kalktı. Karşısındaki bu kadın ne konuştuğunu bilen birine benziyordu.&nbsp;</p>

  <p style="text-align: justify;">"Ne yapılması gerektiğinden emin olmak güç," dedi.&nbsp;</p>

  <p style="text-align: justify;">Kadın başıyla onayladı.&nbsp;</p>

  <p style="text-align: justify;">"Kendi ailemize ana babalık yapmak zorunda kalmak kadar güç bir şey yoktur," diye karşılık verdi. "Bunu bilirim. Benim annemin bakımı sonunda öylesine zorlaşmıştı ki; artık onu evde tutamaz olmuştum."&nbsp;</p>

  <p style="text-align: justify;">Kurt Wallander, dört yataklı bir odaya yerleştirilmiş olan babasının yanına gitti. Bütün yataklar doluydu: Alçılı bir adamla birlikte sanki mide sancıları çekiyormuşçasına iki büklüm olmuş başka bir adam daha vardı. Kurt Wallander'in babası ise orada yatmış tavana bakıyordu.&nbsp;</p>

  <p style="text-align: justify;">"Nasılsın baba?" diye sordu.&nbsp;</p>

  <p style="text-align: justify;">Babasının yanıt vermesi zaman aldı.&nbsp;</p>

  <p style="text-align: justify;">"Beni rahat bırak."&nbsp;</p>

  <p style="text-align: justify;">Yanıt kısık sesle söylenmişti. Şimdiye dek keyifsiz ve suçlama sezilen ses tonundan eser kalmamıştı. Kurt Wallander babasının sesinin üzüntüyle dolu olduğunu hissetti.&nbsp;</p>

  <p style="text-align: justify;">Bir süre daha yatağın kenarında oturdu. Sonra da gitti.&nbsp;</p>

  <p style="text-align: justify;">"Yine geleceğim, baba. Sana Kristina'nın selamı var."&nbsp;</p>

  <p style="text-align: justify;">Bir şey yapamamanın çaresizliğiyle hastaneden bir an önce çıkmaya çalıştı. Soğuk rüzgâr iliklerine işliyordu. Emniyet müdürlüğüne gitmek istemedi, bu nedenle de cızırtılı araç telefonundan Hanson'u aradı.&nbsp;</p>

  <p style="text-align: justify;">"Malmö'ye gidiyorum," dedi. "Helikopter yola çıktı mı?"&nbsp;</p>

  <p style="text-align: justify;">"Yarım saattir aranıyor," diye yanıtladı Hanson. "Şimdiye kadar bir şey bulamadı. Oraya iki sürü de köpek gönderdik.&nbsp;</p>

  <p style="text-align: justify;">Eğer lanet olası araba gerçekten konaklama alanındaysa mutlaka buluruz."&nbsp;</p>

  <p style="text-align: justify;">Kurt Wallander, Malmö'ye doğru yola çıktı. Trafik işlek ve yoğundu.&nbsp;</p>

  <p style="text-align: justify;">Kendisini tehlikeli biçimde sollayan sürücüler yüzünden yolun kenarından gitmek zorunda kalıyordu.&nbsp;</p>

  <p style="text-align: justify;">Gerçek bir devriye arabası almalıydım, diye düşündü. Ama belki günümüzde bunun da artık bir önemi yoktur?&nbsp;</p>

  <p style="text-align: justify;">Malmö Emniyet Müdürlüğü'ndeki odaya girdiğinde saat dokuzu çeyrek geçiyordu. Arabası çalınan adamı odasında kendisini beklerken buldu. Onun yanına gitmeden önce, hırsızlık ihbarını alan polis memuruyla görüştü.&nbsp;</p>

  <p style="text-align: justify;">"Adamın polis olduğu doğru mu?" diye sordu Kurt Wallander.&nbsp;</p>

  <p style="text-align: justify;">"Öyleymiş eskiden," diye yanıtladı polis memuru. "Ama erken emekliye ayrılmış."&nbsp;</p>

  <p style="text-align: justify;">"Hangi nedenden?"&nbsp;</p>

  <p style="text-align: justify;">Memur omuzlarını kaldırdı.&nbsp;</p>

  <p style="text-align: justify;">"Sinirleri bozukmuş. Tam olarak bilgim yok."&nbsp;</p>

  <p style="text-align: justify;">"Onu tanıyor musun?"&nbsp;</p>

  <p style="text-align: justify;">"Oldukça tuhaf biriydi. On yıl birlikte çalıştığımız halde onu tanıdığımı söyleyemem. Ne düşündüğümü söylemem gerekirse; kimsenin onu tanımış olduğunu sanmıyorum."&nbsp;</p>

  <p style="text-align: justify;">"Hakkında biraz daha çok şey bilen birileri olmalı?"&nbsp;</p>

  <p style="text-align: justify;">Polis yine omuzlarını silkti.&nbsp;</p>

  <p style="text-align: justify;">"Bir şeyler bulmaya çalışırım. Ama sonuçta herkesin arabası çalınabilir, değil mi?"&nbsp;</p>

  <p style="text-align: justify;">Kurt Wallander odaya girerek adı Runa Bergman olan adamı selamladı. Adam 53 yaşındaydı ve dört yıl önce emekli olmuştu. Cılız biriydi, kaçamak ve kararsız bakışları vardı. Burun deliklerinden birinde bir bıçak darbesinden meydana gelmiş olabilecek bir yara izi vardı.&nbsp;</p>

  <p style="text-align: justify;">Kurt Wallander birden karşısında oturan bu adamın tetikte olduğu hissine kapıldı. Neden, bilmiyordu. Ama bir kere bu hisse kapılmıştı işte, konuşma boyunca bu his daha da yoğunlaşacaktı.&nbsp;</p>

  <p style="text-align: justify;">"Anlatın," dedi. "Saat dörtte arabanızın çalınmış olduğunu fark ettiniz."&nbsp;</p>

  <p style="text-align: justify;">"Göteborg'a gitmek istiyordum. Önümde uzun bir yolculuk varsa tan ağarırken yola çıkmayı severim. Dışarı çıktığımda araba yoktu."&nbsp;</p>

  <p style="text-align: justify;">"Garajdan mı kayboldu yoksa park yerinden mi?"&nbsp;</p>

  <p style="text-align: justify;">"Oturduğum evin önündeki yoldan. Bir garajım var. Ama içinde öyle çok döküntü var ki, arabaya yer kalmadı."&nbsp;</p>

  <p style="text-align: justify;">"Nerede oturuyorsunuz?"&nbsp;</p>

  <p style="text-align: justify;">"Jâgersro'da sıra evlerin bulunduğu bir mahallede."&nbsp;</p>

  <p style="text-align: justify;">"Komşularınızdan biri bir şey görmüş olabilir mi?"&nbsp;</p>

  <p style="text-align: justify;">"Onlara sordum. Kimse ne bir şey duymuş ne de görmüş."&nbsp;</p>

  <p style="text-align: justify;">"Arabanızı en son ne zaman görmüştünüz?"&nbsp;</p>

  <p style="text-align: justify;">"Bütün gün evdeydim. Ama bir akşam önce yerinde duruyordu."&nbsp;</p>

  <p style="text-align: justify;">"Kilitlemiş miydiniz?"&nbsp;</p>

  <p style="text-align: justify;">"Tabii ki kilitlemiştim."&nbsp;</p>

  <p style="text-align: justify;">"Direksiyon kilidi var mıydı?"&nbsp;</p>

  <p style="text-align: justify;">"Ne yazık ki hayır. Bozulmuştu."&nbsp;</p>

  <p style="text-align: justify;">Yanıtlarda tutukluk sezilmiyordu. Ama Kurt Wallander yine de adamın tedirgin olduğu hissinden vazgeçemiyordu. "Hangi sergiye gitmek istemiştiniz?" Karşısındaki adam şaşkın şaşkın Wallander'in yüzüne baktı.&nbsp;</p>

  <p style="text-align: justify;">"Bunun bu olayla ne ilgisi var?"&nbsp;</p>

  <p style="text-align: justify;">"Bir ilgisi yok. Sadece merak ediyorum."&nbsp;</p>

  <p style="text-align: justify;">"Bir uçak sergisine, eğer tam olarak bilmek istiyorsanız."&nbsp;</p>

  <p style="text-align: justify;">"Bir uçak sergisi mi?"&nbsp;</p>

  <p style="text-align: justify;">"Eski uçaklara meraklıyımdır. Yaptığım birkaç model uçak var."&nbsp;</p>

  <p style="text-align: justify;">"Doğru anladıysam, erken emekliye ayrıldınız?"&nbsp;</p>

  <p style="text-align: justify;">"Bunun çalınan arabamla ne ilgisi var Allah aşkına?"&nbsp;</p>

  <p style="text-align: justify;">"Hiçbir ilgisi yok."&nbsp;</p>

  <p style="text-align: justify;">"Özel hayatımı karıştırmaktansa neden arabamı bulmaya çalışmıyorsunuz?"&nbsp;</p>

  <p style="text-align: justify;">"Şu an aranıyor. Sizin de artık bildiğiniz gibi; arabanızı çalan kişinin çifte cinayeti işlemiş olan kişi olduğunu sanıyoruz. Ya da buna idam mı diyelim?"&nbsp;</p>

  <p style="text-align: justify;">Adam onun gözlerinin içine baktı. Birden gözündeki kaçamak bakışlar yok olmuştu.&nbsp;</p>

  <p style="text-align: justify;">"Cinayeti duydum," dedi.&nbsp;</p>

  <p style="text-align: justify;">Kurt Wallander'in soracak başka sorusu kalmamıştı.&nbsp;</p>

  <p style="text-align: justify;">"Evinize gidebiliriz, diye düşünmüştüm. Böylece arabanın nereye park edilmiş olduğunu görebilirim."&nbsp;</p>

  <p style="text-align: justify;">"Size kahve ikram edemeyeceğim. Evim çok dağınık."&nbsp;</p>

  <p style="text-align: justify;">"Evli misiniz?"&nbsp;</p>

  <p style="text-align: justify;">"Boşandım."&nbsp;</p>

  <p style="text-align: justify;">Kurt Wallander'in arabasını kullandılar. Sıra evlerden oluşan mahalle uzun yıllar önce yapılmıştı, Jâgersro yarış pistinin arkasında yer alıyordu. Sarı kiremitten yapılmış, önünde küçük bir bahçesi olan bir evin önünde durdular.&nbsp;</p>

  <p style="text-align: justify;">"İşte, arabam tam durduğunuz yerdeydi," dedi adam. "Tam burada."&nbsp;</p>

  <p style="text-align: justify;">Kurt Wallander birkaç metre geri gitti, arabadan indiler Kurt Wallander arabanın iki sokak lambasının ortasında durmuş olması gerektiğini gördü.&nbsp;</p>

  <p style="text-align: justify;">"Geceleri buraya park eden çok araba olur mu?" diye sordu&nbsp;</p>

  <p style="text-align: justify;">"Hemen hemen her evin önünde bir tane durur. Burada oturanların çoğunun iki arabası vardır. Garajlar tek arabalıktır."&nbsp;</p>

  <p style="text-align: justify;">Kurt Wallander sokak lambalarını işaret etti.&nbsp;</p>

  <p style="text-align: justify;">"Bunlar çalışıyor mu?" diye sordu.&nbsp;</p>

  <p style="text-align: justify;">"Evet. Biri bozulsa hemen fark ederim."&nbsp;</p>

  <p style="text-align: justify;">Kurt Wallander etrafına bakarak düşündü. Başka sorusu yoktu.&nbsp;</p>

  <p style="text-align: justify;">"Tekrar görüşeceğimizi sanıyorum," dedi.&nbsp;</p>

  <p style="text-align: justify;">Birden aklına bir soru daha geldi.&nbsp;</p>

  <p style="text-align: justify;">"Silah ruhsatınız var mı?" diye sordu. "Silahınız?"&nbsp;</p>

  <p style="text-align: justify;">Yanında duran adam şaşırdı.&nbsp;</p>

  <p style="text-align: justify;">Aynı anda Kurt Wallander'in aklından cin gibi bir fikir geçti.&nbsp;</p>

  <p style="text-align: justify;">Araba hırsızlığı bir aldatmacadan ibaretti.&nbsp;</p>

  <p style="text-align: justify;">Yanındaki adam önceki gün Somaliliyi vurmuş olan iki adamdan biriydi.&nbsp;</p>

  <p style="text-align: justify;">"Bu soru da ne demek oluyor?" diye karşılık verdi adam. "Silah ruhsatı? Herhalde benim bu işle ilgili olduğumu düşünecek kadar aptal değilsiniz?"&nbsp;</p>

  <p style="text-align: justify;">"Eski bir polis olarak, çok çeşitli sorular sorulması gerektiğini bilirsiniz," diye karşılık verdi Kurt Wallander. "Evinizde silahınız var mı?"&nbsp;</p>

  <p style="text-align: justify;">"Silahlarım da var, bir silah ruhsatım da."&nbsp;</p>

  <p style="text-align: justify;">"Ne tür silahlar?"&nbsp;</p>

  <p style="text-align: justify;">"Zaman zaman avlanırım. Geyik avı için bir mavzerim var."&nbsp;</p>

  <p style="text-align: justify;">"Peki başka?"&nbsp;</p>

  <p style="text-align: justify;">"Bir de av tüfeğim. Lanber Baron. İspanyol yapımı. Tavşan avı için."&nbsp;</p>

  <p style="text-align: justify;">"Silahları alması için birini göndereceğim."&nbsp;</p>

  <p style="text-align: justify;">"Neden?" "Çünkü dün öldürülen adam, kısa mesafeden bir av tüfeğiyle vurulmuş."&nbsp;</p>

  <p style="text-align: justify;">Adam ona önemsemezmiş gibi baktı.&nbsp;</p>

  <p style="text-align: justify;">"Saçmalıyorlar," diye açıkladı. "Akılları başlarında değil bunların."&nbsp;</p>

  <p style="text-align: justify;">Kurt Wallander onu orada öylece bırakarak emniyet müdürlüğüne döndü. Bir telefon numarası sorarak Ystad'ı aradı. Araba henüz bulunamamıştı. Sonra Malmö'deki şiddetli suçlar bölümünün görevli müdürüyle konuşmak istedi. Onunla daha önce karşılaşmıştı, onu kendini beğenmiş ve başına buyruk biri olarak hatırlıyordu. Tanışmalarına yol açan fırsatta Göran Boman'la da ilk karşılaşması gerçekleşmişti.&nbsp;</p>

  <p style="text-align: justify;">Kurt Wallander isteğini dile getirdi.&nbsp;</p>

  <p style="text-align: justify;">"Adamın silahlarının denetlenmesini istiyorum," dedi. "Evin aranmasını istiyorum. Ayrıca ırkçı teşkilatlarla bir ilgisinin olup olmadığını da bilmek istiyorum."&nbsp;</p>

  <p style="text-align: justify;">Polis memuru uzunca bir süre onu inceledi.&nbsp;</p>

  <p style="text-align: justify;">"Bu araba hırsızlığını kendisinin planladığına inanmak için nedenlerin mi var? Cinayete karışmış olduğuna dair?"&nbsp;</p>

  <p style="text-align: justify;">"Adamın silahları var. Bizim de her şeyi araştırmamız gerekiyor."&nbsp;</p>

  <p style="text-align: justify;">"Bu ülkede yüz binlerce av tüfeği vardır. Hem bir araba hırsızlığından dolayı ev arama izni verebileceğini mi sanıyorsun?"&nbsp;</p>

  <p style="text-align: justify;">"Bu olayın birinci dereceden önceliği var," diye karşılık verdi Kurt Wallander sinirlenmiş olarak. "Eyalet polis amirini arayacağım. Gerekirse de, emniyet genel müdürünü."&nbsp;</p>

  <p style="text-align: justify;">"Elimden geleni yaparım," diye yanıtladı memur. "Ama meslektaşlarımın özel hayatlarına burnunu sokmak pek anlayışla karşılanmaz. Hem eğer bu gazeteye yansırsa neler olabilir hiç düşündün mü?"&nbsp;</p>

  <p style="text-align: justify;">"Umurumda değil," diye karşılık verdi Kurt Wallander. "Üçüncü cinayetle burun burunayım. Bir dördüncüsü de yolda. Tek düşündüğüm, yeni bir cinayeti engelleyebilmek."&nbsp;</p>

  <p style="text-align: justify;">Ystad'a giderken Hageholm'de durdu. Teknik inceleme tamamlanmıştı. Rydberg'in olayın gelişimi hakkındaki tezini düşündü ve ona hak verdi. Araba mutlaka Rydberg'in işaretlediği yerde park etmiş olmalıydı.&nbsp;</p>

  <p style="text-align: justify;">Birden arabası çalınmış olan polise, sigara içip içmediğini sormayı unuttuğu aklına geldi. Ya da elma yiyip yemediğini.&nbsp;</p>

  <p style="text-align: justify;">Ystad'a doğru yoluna devam etti. Saat on ikiydi. Emniyetin kapısından girerken, öğle yemeğine çıkan bir sekreterle karşılaştı ve ondan kendisine bir pizza getirmesini rica etti.&nbsp;</p>

  <p style="text-align: justify;">Ayaküstü Hanson'a uğradı, hâlâ araba bulunamamıştı.&nbsp;</p>

  <p style="text-align: justify;">"On beş dakika içinde benim orada toplanalım," dedi Kurt Wallander. "Herkesi bir araya getirmeye çalış. Dışarda görevde olanlar telefon başında hazır beklesinler."&nbsp;</p>

  <p style="text-align: justify;">Ceketini çıkarmadan koltuğuna geçerek kız kardeşini tekrar aradı. Ertesi gün saat onda onu Sturup'tan almayı kararlaştırdılar.&nbsp;</p>

  <p style="text-align: justify;">Başındaki şişliğe dokundu, şişliğin rengi artık sarı, siyah ve kırmızı renklerindeydi.&nbsp;</p>

  <p style="text-align: justify;">Yirmi dakika sonra Martinson ve Svedberg dışında herkes toplanmıştı.&nbsp;</p>

  <p style="text-align: justify;">"Svedberg dışarda ve bir çakıl ocağını araştırıyor," dedi Svedberg. "Biri arayıp orada esrarengiz bir araba gördüğünü söylemiş. Martinson, Citroen kulübünden olup Schonen'deki tüm Citroen'leri bildiğini iddia eden birinin peşinde. Lundiu bir cilt uzmanı doktor."&nbsp;</p>

  <p style="text-align: justify;">"Lundiu bir cildiyeci mi?" diye sordu Kurt Wallander hayretle.&nbsp;</p>

  <p style="text-align: justify;">"Pul koleksiyonu yapan insanlar da var," diye karşılık verdi Rydberg. "Bu durumda Lundiu bir cildiyecinin Citroen sevmesinde ne sakınca olabilir?"&nbsp;</p>

  <p style="text-align: justify;">Kurt Wallander, Malmö'de emekli polisle yaptığı görüşmeyi aktardı.&nbsp;</p>

  <p style="text-align: justify;">Adamın esaslıca araştırılmasını sağladığını söylerken bunun kulağa ne denli boş geldiğini fark etti.&nbsp;</p>

  <p style="text-align: justify;">"Bu pek mümkün gibi değil," diye açıkladı Hanson. "Cinayet planlayan bir polis, niçin kendi arabasının çalındığını ihbar edecek kadar aptalca davransın ki?"&nbsp;</p>

  <p style="text-align: justify;">"Haklı olabilirsin," diye yanıtladı Kurt Wallander. "Ama en küçük ipucunu bile gözden kaçırmamalıyız, ne kadar saçma ve yersiz gözükürse gözüksün."&nbsp;</p>

  <p style="text-align: justify;">Sonra tartışma konusu kaybolan arabaya yöneldi.&nbsp;</p>

  <p style="text-align: justify;">"Halktan aldığımız bilgiler yeterli değil," diye belirtti Hanson. "Bu da benim görüşümü, yani arabanın bölgeden ayrılmadığı savını destekliyor."&nbsp;</p>

  <p style="text-align: justify;">Kurt Wallander kurmay haritasını yaydı, hepsi birden bir sefer planı hazırlayacaklarmış gibi haritanın üzerine eğildiler.&nbsp;</p>

  <p style="text-align: justify;">"Göller," dedi Rydberg. "Krageholmsee gölü, Svaneholmsee gölü. Oralara gidip arabayı batırdıkları olasılığını akla getiriyor. O bölgeler küçük yollarla dolu."&nbsp;</p>

  <p style="text-align: justify;">"Bu yine de oldukça riskli gibi," diye söze karıştı Kurt Wallander. "Birinin onları görmesi olasılığı oldukça yüksek"&nbsp;</p>

  <p style="text-align: justify;">Her şeye rağmen göl kıyılarını iyice incelemeye karar verdiler. Bir de terk edilmiş ambarları gözden geçirmek üzere birilerini görevlendirmeyi.&nbsp;</p>

  <p style="text-align: justify;">Malmö'den gelen bir köpek sürüsü arama görevini yapmıştı bile, ancak herhangi bir ize rastlamamıştı. Helikopterle aramadan da bir sonuç alınamamıştı.&nbsp;</p>

  <p style="text-align: justify;">"Konuştuğun Arap yanılmış olabilir mi?" diye sordu Hanson.&nbsp;</p>

  <p style="text-align: justify;">Kurt Wallander bir an düşündü.&nbsp;</p>

  <p style="text-align: justify;">"Onu bir kez daha çağıralım," diye kararını belirtti. "Onu en azından altı farklı arabayla teste tabi tutalım. Biri de Citroen olsun."&nbsp;</p>

  <p style="text-align: justify;">Hanson tanıkla ilgileneceğini söyledi.&nbsp;</p>

  <p style="text-align: justify;">Ardından Lenarp olayı soruşturmasının son durumu hakkında konuştular. O olayda da esrarengiz bir araba söz konusuydu, şafak vakti kamyon şoförünün görmüş olduğu araba.&nbsp;</p>

  <p style="text-align: justify;">Kurt Wallander polis memurlarının yorgun olduklarını fark etti. Günlerden cumartesiydi ve çoğu uzun süredir hiç ara vermeden görev başındaydı.&nbsp;</p>

  <p style="text-align: justify;">"Lenarp'a pazartesiye kadar ara veriyoruz," dedi. "Şimdi sadece Hageholm'le ilgilenelim. Dinlenmek için eve gitmek isteyenlerin dışındakileri kastediyorum. Önümüzdeki hafta da eminim ki, bu hafta kadar zorlu geçecek."&nbsp;</p>

  <p style="text-align: justify;">Sonra Björk'ün pazartesiden itibaren tekrar işbaşı yapacağı aklına geldi.&nbsp;</p>

  <p style="text-align: justify;">"Yakında Björk işi devralacak," dedi. "Sizlere şimdiye dek gösterdiğiniz çaba ve yardımlarınız için teşekkür etmek istiyorum."&nbsp;</p>

  <p style="text-align: justify;">"Şimdi iyi mi aldık yani?" diye sordu Hanson alayla.&nbsp;</p>

  <p style="text-align: justify;">"Pekiyi aldınız," diye yanıtladı Kurt Wallander.&nbsp;</p>

  <p style="text-align: justify;">Toplantıdan sonra Rydberg'den biraz daha kalmasını istedi. Durumu birisiyle sakince konuşmaya ihtiyacı vardı. Rydberg, fikirlerine güvendiği kişi olmuştu her zaman. Göran Boman'ın Kristianstad'taki yardımlarından bahsetti. Rydberg düşünceli düşünceli başını salladı. Kurt Wallander bir şeylerin Rydberg'i endişelendirdiğini fark etti.&nbsp;</p>

  <p style="text-align: justify;">"Burada bir kör mermi söz konusu olabilir," dedi Rydberg onu uyarırcasına. "Bu çifte cinayet, düşündükçe aklımı daha da karıştırıyor."&nbsp;</p>

  <p style="text-align: justify;">"Neden?" diye sordu Kurt Wallander.&nbsp;</p>

  <p style="text-align: justify;">"Kadının ölmeden önce söylediği aklımdan çıkmıyor bir türlü. Bana öyle geliyor ki; ta içinde, acı çekmiş, hırpalanmış bilincinde, kocasının ölmüş olduğunu biliyordu. Ve kendisinin de öleceğini. Sanıyorum, başka çıkar yolu kalmayan bir insanın, bir bulmacanın çözümüne yardım etmesi içgüdüsel bir davranış. Kadın da tek bir kelime söyledi. 'Yabancı.' Hatta bunu tekrarladı da. Dört beş kez. Bunun bir anlamı olmalı. Sonra elimizde şu ilmik var. Düğüm. Senin dediğin gibi. Bu cinayet öç ve nefret kokuyor. Ama biz buna rağmen bambaşka bir yönde arama yapıyoruz."&nbsp;</p>

  <p style="text-align: justify;">"Svedberg, Lövgren'lerin akrabalarını araştırdı," dedi Kurt Wallander. "Yurtdışıyla herhangi bir bağlantıları söz konusu değil. Sadece İsveçli çiftçiler ve kimi esnaf."&nbsp;</p>

  <p style="text-align: justify;">"Sürdürdüğü çifte yaşamı unutma," diye atıldı Rydberg. "Nyström, kırk yıldır tanıdığı komşusunu sıradan bir insan gibi tanımladı. Hem de serveti olmayan biri olduğunu söyledi. İki gün sonra bunların hiçbirinin doğru olmadığını gördük. Bu hikâyede aldatıcı başka ikili oyunların olmadığını kim iddia edebilir?"&nbsp;</p>

  <p style="text-align: justify;">"Sence ne yapmalıyız?"&nbsp;</p>

  <p style="text-align: justify;">"Şimdiye kadar ne yaptıysak. Ama yanlış iz üzerinde olabileceğimizi de hesaplamalıyız."&nbsp;</p>

  <p style="text-align: justify;">Ardından, öldürülen Somalili hakkında konuştular.&nbsp;</p>

  <p style="text-align: justify;">Kurt Wallander, Malmö'den döndüğünden beri aklına takılan bir düşünceden kurtulamamıştı.&nbsp;</p>

  <p style="text-align: justify;">"Biraz daha dayanabilecek misin?" diye sordu.&nbsp;</p>

  <p style="text-align: justify;">"Pek tabii," diye karşılık verdi Rydberg hayretle. "Tabii ki dayanabilirim."&nbsp;</p>

  <p style="text-align: justify;">"Şu poliste bir şeyler vardı," dedi Kurt Wallander. "Bunun sadece bir his olduğunu biliyorum. Bir polis için son derece güvenilmez bir özellik. Ama bu herifi gözden kaçırmamalıyız. Özellikle bu hafta sonu. Sonra devam edip etmeyeceğimize ve bununla başkasını görevlendirip görevlendirmeyeceğimize bakarız. Ama umduğum gibiyse, yani adam olaya bulaşmış, arabası da aslında hiç çalınmamış ise, özellikle şimdi çok dikkatli olmalıyız."&nbsp;</p>

  <p style="text-align: justify;">"Ben Hanson'un görüşüne katılıyorum; bir polis eğer cinayete karışmışsa, arabasının çalındığı aldatmacasına başvuracak kadar aptal olamaz," diye karşı çıktı.&nbsp;</p>

  <p style="text-align: justify;">"Bence yanlış düşünüyorsunuz," diye yanıtladı Kurt Wallander. "Aynen adamın yanlış düşündüğü gibi. Yani bir zamanlar kendisinin de bir polis olmasının, onu bütün şüphelerden koruyacağı gerçeği."&nbsp;</p>

  <p style="text-align: justify;">Rydberg ağrıyan dizini ovdu.&nbsp;</p>

  <p style="text-align: justify;">"Ne yapılacağını sen bilirsin," dedi. "Bunun peşini bırakmamamız gerektiğini düşünüyorsan, benim ne düşündüğümün pek bir anlamı kalmıyor."&nbsp;</p>

  <p style="text-align: justify;">"Onu yirmi dört saat gözlemenizi istiyorum," dedi Kurt Wallander. "Pazartesiye kadar olan zamanı dört nöbete ayıracağız. Zor olsa da başa çıkarız. İstersen, geceleri ben üstlenirim."&nbsp;</p>

  <p style="text-align: justify;">Saat on ikiydi. Rydberg, nöbetini gece yarısına kadar uzatabileceğini söyledi. Kurt Wallander ona adresi verdi.&nbsp;</p>

  <p style="text-align: justify;">Tam o sırada sekreter kız, ısmarladığı pizzayla içeri girdi.&nbsp;</p>

  <p style="text-align: justify;">"Yemek yedin mi?" diye sordu Wallander.&nbsp;</p>

  <p style="text-align: justify;">"Evet," diye yanıtladı Rydberg duraksayarak.&nbsp;</p>

  <p style="text-align: justify;">"Hayır, yemedin. Bunu sen al, ben kendime yeni bir tane ısmarlarım."&nbsp;</p>

  <p style="text-align: justify;">Rydberg pizzayı Kurt Wallander'in masasında yedi. Sonra ağzını silip ayağa kalktı.&nbsp;</p>

  <p style="text-align: justify;">"Belki şüphelerinde haklısındır," diye açıkladı.&nbsp;</p>

  <p style="text-align: justify;">"Belki," diye karşılık verdi Kurt Wallander.&nbsp;</p>

  <p style="text-align: justify;">O gün kayda değer başka bir gelişme olmadı.&nbsp;</p>

  <p style="text-align: justify;">Araba kayıptı ve bulunamadı. İtfaiye, gölleri araştırdıysa da bir biçerdöverin parçalarından başka bir şey bulamadı.&nbsp;</p>

  <p style="text-align: justify;">Çevrede yaşayanlardan da pek fazla bilgi edinemediler.&nbsp;</p>

  <p style="text-align: justify;">Gazeteciler, radyo ve televizyonlar durmadan arıyor, olayın son durumu hakkında bilgi ediniyorlardı. Kurt Wallander mavi bir Citroen görenlerin haber vermeleri isteğini tekrarlıyordu. Göçmen kamplarından arayan öfkeli müdürler daha güçlü polis koruması talep ediyorlardı.&nbsp;</p>

  <p style="text-align: justify;">Kurt Wallander bütün bunlara elinden geldiğince sabırla yanıt veriyordu.&nbsp;</p>

  <p style="text-align: justify;">Saat dörtte Bjârasjö'de yaşlı bir kadına bir araba çarpıp ölümüne neden oldu. Svedberg, araştırdığı çakıl ocağına döndü. Kurt Wallander kendisine öğleden sonra izin vermiş olmasına rağmen soruşturmayı üstlendi.&nbsp;</p>

  <p style="text-align: justify;">Saat beşte Nâslund aradı. Kurt Wallander, sesinden onun sarhoş olduğunu anladı. Herhangi bir olay olup olmadığını, Skillinge'deki partiye gidip gitmediğini sordu.&nbsp;</p>

  <p style="text-align: justify;">Kurt Wallander ona anlayış gösterdi.&nbsp;</p>

  <p style="text-align: justify;">İki kez hastaneyi arayıp, babasının durumunu sordu kendisine babasının yorgun ve dalgın olduğunu söylediler.&nbsp;</p>

  <p style="text-align: justify;">Nâslund'la yaptığı konuşmanın hemen ardından Sten Weden'i de aradı. Telefonu Wallander'in tanıdığı bir ses açtı.&nbsp;</p>

  <p style="text-align: justify;">"Ben size tavan penceresinden yardım eden kişiyim," dedi Wallender. "Polis olduğumu hemen anlamıştınız hani. Sten'le konuşabilir miyim, eğer oradaysa."&nbsp;</p>

  <p style="text-align: justify;">"Sten Danimarka'da, at satın alıyor," diye yanıtladı Loise adlı kız.&nbsp;</p>

  <p style="text-align: justify;">"Ne zaman eve döner?"&nbsp;</p>

  <p style="text-align: justify;">"Belki yarın."&nbsp;</p>

  <p style="text-align: justify;">"Döndüğünde beni aramasını söyler misiniz?"&nbsp;</p>

  <p style="text-align: justify;">"Bunu ona iletirim."&nbsp;</p>

  <p style="text-align: justify;">Konuşma bitmişti. Kurt Wallander, Sten Widen'in kesinlikle Danimarka'da olmadığını düşünüyordu. Belki de kızın hemen başucunda durmuş, konuşmaları dinliyordu.&nbsp;</p>

  <p style="text-align: justify;">Belki de aradığı sırada, yataktaydılar.&nbsp;</p>

  <p style="text-align: justify;">Rydberg aramadı.&nbsp;</p>

  <p style="text-align: justify;">Hazırladığı raporunu, o akşam Sturup'ta uçaktan iner inmez Björk'e ileteceğine söz veren bir devriyeye verdi.&nbsp;</p>

  <p style="text-align: justify;">Bütün bunları yaptıktan sonra ay sonunda ödemeyi unuttuğu hesaplarını gözden geçirdi. Bir deste havaleyi doldurup, kahverengi zarfa bir çek koydu. Bu ay ne bir video cihazına, ne de müzik setine parası kalmadığını kabullenmek zorundaydı.&nbsp;</p>

  <p style="text-align: justify;">Ardından şubat ayı sonunda Kopenhag'daki kraliyet operasına götüren tura katılıp katılmayacağını soran davetiyeye yanıt verdi. Yanıtı evet olmuştu. Şimdiye dek sahnede izlememiş olduğu operalardan biriydi bu, adı 'Woyzeck' idi.&nbsp;</p>

  <p style="text-align: justify;">Saat sekizde Svedberg'in Bjâresjö'deki kaza raporunu okudu ve olayın herhangi bir davaya neden olmayacağını hemen anladı. Kadın yavaş seyreden bir arabanın önüne dosdoğru yürümüştü. Sürücü sabıkasız bir çiftçiydi. Görgü tanıklarının ifadeleri birbirini doğruluyordu. Bir sicil kaydı hazırladı. Kadının otopsisi tamamlandıktan sonra soruşturma evrakının Anette Brolin'e iletilmesini istiyordu.&nbsp;</p>

  <p style="text-align: justify;">Saat sekiz buçukta Ystad'ın girişindeki bir kiralık evde oturan iki adam kavgaya başlamışlardı. Peters ve Noren iki kavgacıyı sakinleştirmeyi başardılar. Bu adamlar polisin gayet iyi tanıdığı iki kardeşti. Birbirlerini yılda yaklaşık iki kez döverlerdi.&nbsp;</p>

  <p style="text-align: justify;">Marvinsholm'den gelen bir ihbar, evden kaybolan bir tazıyla ilgiliydi. Köpeğin batı yönüne doğru kaçtığı görüldüğü için ihbarı Skurup'taki meslektaşlarına devretti.&nbsp;</p>

  <p style="text-align: justify;">Saat onda emniyet müdürlüğünden ayrıldı. Hava soğuktu ve fırtına şiddetinde bir rüzgâr esiyordu. Gökyüzü açık, yıldızlar pırıl pırıldı. Hâlâ kar yağmamıştı. Eve gidip kışlık çamaşırlarını giyerek başına kalın bir yün bere geçirdi. Mutfak penceresinin önünde duran kurumuş çiçekleri özensizce suladı. Sonra da Malmö'ye doğru yola çıktı.&nbsp;</p>

  <p style="text-align: justify;">Gece nöbeti Noren'indi. Wallander ona kendisini sık sık arayacağı sözünü vermişti. Ancak büyük olasılıkla Noren, Björk'e artık tatilinin kesin olarak sona erdiğini söylemekle meşguldü.&nbsp;</p>

  <p style="text-align: justify;">Kurt Wallander, Svedala'daki bir motelde durdu. Sadece bir salata yemeye karar vermeden önce uzunca bir süre düşündü. Bunun yemek alışkanlıklarını değiştirmek için uygun bir zaman olduğundan emin değildi. Ama bir gece gözetiminden önce ağır yemek yerse uyuyakalma tehlikesiyle karşı karşıya kalacağını biliyordu.&nbsp;</p>

  <p style="text-align: justify;">Yemekten sonra birkaç fincan koyu kahve içti. Nöbetçi Kulesi isimli dergiyi satmak için masasına yaşlı bir kadın yanaştı. Derginin bir örneğini alarak bunun gece boyunca kendisine yeterli olacağını düşündü.&nbsp;</p>

  <p style="text-align: justify;">Saat on biri biraz geçe yine E 14'e çıkmış, Malmö yönündeki son kilometreleri kat ediyordu. Birden Rydberg'e ve kendisine paylaştırdığı görevin ne denli doğru olduğunu düşündü. Sadece kendi sezgilerinden yola çıkıp karar vermeye hakkı var mıydı? Hanson ve Rydberg'in itirazları, gece nöbetini aklından çıkarmaya yetmez miydi?&nbsp;</p>

  <p style="text-align: justify;">Kararsızdı. Düşünceleri sürekli değişiyordu.&nbsp;</p>

  <p style="text-align: justify;">Ayrıca yediği salata dişinin kovuğunu doldurmamıştı.&nbsp;</p>

  <p style="text-align: justify;">Rune Bergman'ın sarı evine giden yola saptığında on ikiye birkaç dakika kalmıştı. Soğuk geceye çıkmadan önce beresini kulaklarına kadar indirdi. Etrafta ışığı yanmayan evler vardı. Uzaklardan bir arabanın tekerlek gıcırtısı duyuluyordu. Mümkün olduğunca gölgede kalarak ağaçlıklı Rosenallee yoluna saptı.&nbsp;</p>

  <p style="text-align: justify;">Büyük bir kestane ağacının yanında duran Rydberg'i zorlanmadan buldu. Ağacın gövdesi öyle kalındı ki; Rydberg'i tamamen gizliyordu. Wallander'in onu yine de görebilmesinin nedeni, burasının sarı evi gözetleyebilecek mantıklı tek gizlenme yeri olmasıydı.&nbsp;</p>

  <p style="text-align: justify;">Kurt Wallander heybetli gövdenin gölgesine girdi.&nbsp;</p>

  <p style="text-align: justify;">Rydberg donuyordu. Ellerini birbirine sürterek ayaklarını yere vuruyordu.&nbsp;</p>

  <p style="text-align: justify;">"Olay var mı?" diye sordu Kurt Wallander.&nbsp;</p>

  <p style="text-align: justify;">"On iki saat için oldukça az," diye yanıtladı Rydberg. "Saat dörtte süpermarkete gidip alışveriş yaptı. İki saat sonra evden çıkıp, rüzgârda açılan bahçe kapısını kapattı. Ama tedirgin görünüyordu. Acaba haklı mısın diye düşünüyorum."&nbsp;</p>

  <p style="text-align: justify;">Rune Bergman'ın oturduğu evin yanındaki evi işaret etti.&nbsp;</p>

  <p style="text-align: justify;">"Bu ev boş," dedi. "Bahçeden yolu da arka kapıyı da gözetlemek mümkün. Belki o taraftan sıvışmayı planlıyordur. Orada oturacak bir bank var. Eğer sıkı giyinmişsen."&nbsp;</p>

  <p style="text-align: justify;">Kurt Wallander, Bergman'ın evine doğru giderken bir telefon kulübesi görmüştü. Rydberg'den Noren'i aramasını istedi. Önemli bir olay çıkmadıysa Rydberg eve gidebilirdi.&nbsp;</p>

  <p style="text-align: justify;">"Saat yedide geleceğim," dedi Rydberg. "Sakın donayım deme."&nbsp;</p>

  <p style="text-align: justify;">Ses çıkarmadan ortadan kayboldu. Kurt Wallander bir süre orada kalıp sarı eve baktı. Işığı yanan iki pencere vardı. Biri zemin katta, diğeri birinci katta. Perdeler kapalıydı. Saatine baktı. Gece yarısını üç dakika geçiyordu. Rydberg dönmemişti. O halde Ystad Emniyet Müdürlüğü'nde her şey yolundaydı.&nbsp;</p>

  <p style="text-align: justify;">Hızlı adımlarla yolun diğer tarafına geçti ve boş evin bahçesine açılan kapıyı açtı. Karanlıkta etrafını yoklayarak Rydberg' in bahsettiği bankı buldu. Burası iyi bir gözetleme yeriydi. Vücut ısısını korumak için bir aşağı bir yukarı yürümeye başladı; beş adım aşağı, beş yukarı.&nbsp;</p>

  <p style="text-align: justify;">Saate bir sonraki sefer baktığında henüz bire on kalayı gösteriyordu. Uzun bir gece olacağa benziyordu ve daha şimdiden üşümeye başlamıştı bile. Oyalanmak için yıldızlı gökyüzüne baktı. Ensesi ağrıyınca yine aşağı yukarı yürümeye başladı.&nbsp;</p>

  <p style="text-align: justify;">Saat bir buçukta zemin kattaki ışık söndü. Kurt Wallander birinci kattan bir radyo sesi duyar gibi oldu.&nbsp;</p>

  <p style="text-align: justify;">Rune Bergman bir gece insanı olmalı, diye düşündü.&nbsp;</p>

  <p style="text-align: justify;">Belki erken emekli olunduğunda böyle bir insan olunuyordu.&nbsp;</p>

  <p style="text-align: justify;">Saat ikiye beş kala yoldan bir araba geçti. Kısa bir süre sonra bir tane daha. Sonra yine her şey sessizliğe büründü.&nbsp;</p>

  <p style="text-align: justify;">Birinci kattaki ışık hâlâ yanıyordu. Kurt Wallander ise donuyordu.&nbsp;</p>

  <p style="text-align: justify;">Saat üçe beş kala ışık söndü. Kurt Wallander radyo sesini duymaya çalıştı. Ama hiç ses yoktu. Üşümemek için kollarını kendi etrafında doladı.&nbsp;</p>

  <p style="text-align: justify;">İçinden bir Strauss valsinin melodisini mırıldanıyordu. Ses neredeyse duyamayacağı kadar hafifti. Bir kilit sesi. Hepsi bu kadar. Kurt Wallander kollarıyla yaptığı ısınma hareketini kesip kulak kabarttı.&nbsp;</p>

  <p style="text-align: justify;">Sonra gölgeyi fark etti.&nbsp;</p>

  <p style="text-align: justify;">Adam çok sessiz hareket etmiş olmalıydı. Yine de Kurt Wallander, Rune Bergman'ın yavaşça aşağı evin arkasındaki bahçeye sıvıştığını fark etti. Kurt Wallander birkaç saniye bekledi. Sonra dikkatlice o da çiti aştı. Karanlıkta hareket etmek güçtü, ama yan binayla Bergman'ın evine simetrik duran bahçe arasındaki dar yolu gördü. Hızlı davrandı. Neredeyse hiçbir şey göremeyecek kadar çabuk.&nbsp;</p>

  <p style="text-align: justify;">Sonra ağaçlıklı Rosenallee yoluna paralel caddeye çıktı.&nbsp;</p>

  <p style="text-align: justify;">Birkaç saniye gecikmiş olsaydı, Rune Bergman'ın sağdaki yan sokağa saptığını asla göremeyecekti.&nbsp;</p>

  <p style="text-align: justify;">Bir an duraksadı. Arabası sadece elli metre ötede duruyordu. Eğer arabayı almaz ve Bergman'ın da yakında arabası duruyorsa, onu takip etme şansını kaçırmış olurdu.&nbsp;</p>

  <p style="text-align: justify;">Çılgınlar gibi arabasına koşmaya başladı. Kaskatı donmuş eklemleri çatırdıyordu. Birkaç adım sonra nefes nefese kalmıştı. Arabanın kapısını hızla açtı, beceriksizce anahtarları kurcaladı ve mümkün olursa Rune Bergman'ın yolunu kesmeye karar verdi.&nbsp;</p>

  <p style="text-align: justify;">Doğru olduğunu düşündüğü sokağa girdi, ama bunun bir çıkmaz sokak olduğunu çok geç fark etti. Lanetler yağdırarak geri döndü. Herhalde Rune Bergman bu sokakları çok iyi biliyordu. Ayrıca yakınlarda bir de park vardı.&nbsp;</p>

  <p style="text-align: justify;">Karar ver, diye düşündü öfkeyle. Haydi, karar ver, lanet olsun.&nbsp;</p>

  <p style="text-align: justify;">Jâgersro koşu yoluyla büyük mağazaların arasındaki park alanına sürdü arabayı. Neredeyse pes edecekti ki, Rune Bergman'ı fark etti. Yarış alanının girişinde, yeni inşa edilmiş bir otelin yanındaki telefon kulübesindeydi.&nbsp;</p>

  <p style="text-align: justify;">Kurt Wallander frene basıp, motoru susturdu ve farları söndürdü.&nbsp;</p>

  <p style="text-align: justify;">Telefon kulübesindeki adam onu görmemişti.&nbsp;</p>

  <p style="text-align: justify;">Birkaç dakika sonra otelin önünde bir taksi durdu. Rune Bergman taksiye binip arka koltuğa geçti, Kurt Wallander de arabayı çalıştırdı.&nbsp;</p>

  <p style="text-align: justify;">Taksi Göteborg yönündeki anayola çıktı. Kurt Wallander takibe başlamadan önce bir kamyonun kendisini sollamasına izin verdi.&nbsp;</p>

  <p style="text-align: justify;">Benzin göstergesine baktı. Taksiyi Halmstad'tan sonra takip edemeyecekti.&nbsp;</p>

  <p style="text-align: justify;">Birden taksi şoförünün sağ sinyalini yaktığını gördü. Demek Lund çıkışında sapacaktı. Kurt Wallander taksiyi izlemeye devam etti.&nbsp;</p>

  <p style="text-align: justify;">Taksi istasyonda durdu. Kurt Wallander taksinin yanından geçerken Rune Bergman'ın ücreti ödediğini gördü. Yan sokaklardan birine saparak dikkatsizce, yaya geçidinin tam ortasına park etti.&nbsp;</p>

  <p style="text-align: justify;">Rune Bergman hızlı adımlarla yürüyordu. Wallander da onu gölgeler boyunca takip ediyordu.&nbsp;</p>

  <p style="text-align: justify;">Rydberg haklıydı. Adam son derece tedirgindi.&nbsp;</p>

  <p style="text-align: justify;">Birdenbire olduğu yerde durdu ve etrafına baktı.&nbsp;</p>

  <p style="text-align: justify;">Kurt Wallander apar topar kendini bir apartman girişine attı. Alnını bir merdiven tırabzanına çarptı. Gözünün üzerindeki şişliğin patladığını ve kanın yüzüne aktığını hissetti. Eldiveniyle silip ona kadar saydı, sonra takibe devam etti. Gözünün üzerindeki kan yapış yapıştı.&nbsp;</p>

  <p style="text-align: justify;">Rune Bergman, çuval beziyle örtülü ve yapı iskelesi dağılmış bir binanın önünde durdu. Yine etrafına baktı. Aynı anda Kurt Wallender oraya park etmiş bir arabanın arkasına çöktü&nbsp;</p>

  <p style="text-align: justify;">Sonra Bergman gözden kayboldu.&nbsp;</p>

  <p style="text-align: justify;">Kurt Wallender kapının kapandığını duyana kadar bekledi. Biraz sonra da ikinci katta bir odanın ışığı yandı.&nbsp;</p>

  <p style="text-align: justify;">Yolun karşısına geçip çuval bezlerinin arkasına saklandı Sonra hiç tereddüt etmeden yapı iskelesinin ilk basamağına çıktı.&nbsp;</p>

  <p style="text-align: justify;">Kıpırdandıkça bastığı yer gıcırdayıp çatırdıyordu. Gözüne yapışan kanı durmadan siliyordu. Ardından sonraki basamağa çıktı. Işıklı pencereler artık başının bir metre kadar yakınındaydı. Atkısını alıp, geçici bir sargı gibi alnına sardı.&nbsp;</p>

  <p style="text-align: justify;">Sonra dikkatle bir sonraki basamağa çıktı. Yorgunluktan öyle tükenmişti ki; tırmanmaya devam etmeden önce basamakta biraz uzandı. Üzeri yer yer sıva dökülmüş, soğuk kalasların üzerinde süründü. Yerden ne kadar yüksekte olduğunu düşünmeye cesareti yoktu; aksi halde başı dönerdi.&nbsp;</p>

  <p style="text-align: justify;">Işığı yanan, en yakınındaki pencerenin pervazından içeriye dikkatle göz attı. İnce perdelerin arasından, çift kişilik bir yatakta yatmış uyuyan bir kadını seçebiliyordu. Kadının yanındaki örtü öyle açılmıştı ki, biri sanki aceleyle yataktan kalkmıştı.&nbsp;</p>

  <p style="text-align: justify;">Sürünerek ilerlemeye devam etti.&nbsp;</p>

  <p style="text-align: justify;">Bir başka pencerenin pervazından baktığında, Rune Bergman'ın orada bir adamla konuştuğunu gördü.&nbsp;</p>

  <p style="text-align: justify;">Kurt Wallender bu adamı daha önce görmüş olabileceğini düşündü.&nbsp;</p>

  <p style="text-align: justify;">Romanyalı genç kadın, tarlada elma yiyen adamı aynen böyle tanımlamıştı.&nbsp;</p>

  <p style="text-align: justify;">Kalbinin hızla çarptığını hissetti.&nbsp;</p>

  <p style="text-align: justify;">Demek haklıydı. Bu ondan başkası olamazdı.&nbsp;</p>

  <p style="text-align: justify;">İki adam sessizce konuşuyorlardı. Kurt Wallander onların söylediklerini duyamıyordu. Birden sabahlık giymiş adam bir kapıdan geçip kayboldu. Aynı anda Rune Bergman doğrudan Kurt Wallender'e baktı.&nbsp;</p>

  <p style="text-align: justify;">Kafasını geri çekerken, yakaladı, diye düşündü.&nbsp;</p>

  <p style="text-align: justify;">Bu domuzlar beni vurmak için bir saniye tereddüt etmeyecekler.&nbsp;</p>

  <p style="text-align: justify;">Korkudan taşlaşmış gibiydi.&nbsp;</p>

  <p style="text-align: justify;">Öleceğim, diye düşündü çaresizce. Kafamı uçuracaklar.&nbsp;</p>

  <p style="text-align: justify;">Ancak kafasını uçurmak için gelen kimse olmadı. Sonunda yine içeri bakmaya cesaret etti.&nbsp;</p>

  <p style="text-align: justify;">Sabahlıklı adam orada durmuş bir elma yiyordu.&nbsp;</p>

  <p style="text-align: justify;">Rune Bergman'ın ellerinde iki av tüfeği vardı. Birini masanın üzerine koydu. Diğerini mantosunun içine gizledi. Kurt Wallander, artık gördüklerinin yeterli olduğunu biliyordu. Arkasını döndü, geldiği yoldan geri süründü.&nbsp;</p>

  <p style="text-align: justify;">Nasıl olduğunu asla öğrenemeyecekti.&nbsp;</p>

  <p style="text-align: justify;">Ama karanlıkta yanlış bir adım attı. Yapı iskelesine tutunmak isterken eli boşluğu yakaladı.&nbsp;</p>

  <p style="text-align: justify;">Sonra düştü.&nbsp;</p>

  <p style="text-align: justify;">Her şey öyle çabuk oldu ki, yaklaşan ölümünü düşünemedi bile.&nbsp;</p>

  <p style="text-align: justify;">Yere çok az kala iki kalasın arasındaki bir boşluğa bir ayağı takılmış halde asılı kaldı. Ani darbe korkunç bir acıya neden oldu. Asfaltın birkaç metre üzerinde baş aşağı asılı kalmıştı.&nbsp;</p>

  <p style="text-align: justify;">Bacağını kurtarmayı denedi. Ama ayağı sıkışmıştı. Hiçbir şey yapamadan orada öylece aşağıya sallanıyor, şakaklarında kalbinin atışını duyuyordu.&nbsp;</p>

  <p style="text-align: justify;">Öyle acı çekiyordu ki; gözleri yaşardı.&nbsp;</p>

  <p style="text-align: justify;">O anda giriş kapısının kapandığını duydu.&nbsp;</p>

  <p style="text-align: justify;">Rune Bergman evden çıkmıştı.&nbsp;</p>

  <p style="text-align: justify;">Wallender bağırmamak için parmağını ısırdı.&nbsp;</p>

  <p style="text-align: justify;">Çuval bezlerinin arasından adamın tam önünde birden durduğunu gördü.&nbsp;</p>

  <p style="text-align: justify;">Bir şeyin ateşlendiğini gördü.&nbsp;</p>

  <p style="text-align: justify;">Silah, diye geçti aklından. Şimdi öleceğim.&nbsp;</p>

  <p style="text-align: justify;">Sonra Rune Bergman'ın sadece bir sigara yakmış olduğunu anladı.&nbsp;</p>

  <p style="text-align: justify;">Adımlar uzaklaşıyordu.&nbsp;</p>

  <p style="text-align: justify;">Başına biriken kandan bayılmak üzereydi. Gözünün önünde Linda'nın yüzü belirdi.&nbsp;</p>

  <p style="text-align: justify;">Büyük bir çabayla iskelenin destek kirişlerinden birini yakalamayı başardı. Bir koluyla kendini yukarı çekerek, iskelede ayağının takılı kaldığı yere ulaştı. Tüm gücünü toplayıp kendini kurtarmak için son bir çaba gösterdi. Gerildi ve bir hamleyle ayağı takıldığı yerden kurtuldu, böylece sırtüstü bir çakıl yığınının üzerine düştü. Kıpırdamadan yattığı yerde kalarak herhangi bir yerinde kırık olup olmadığını kontrol etti.&nbsp;</p>

  <p style="text-align: justify;">Zorlukla ayağa kalktı. Başı öyle şiddetli dönüyordu ki, duvara tutunmak zorunda kaldı.&nbsp;</p>

  <p style="text-align: justify;">Arabaya ancak yirmi dakikada dönebildi.&nbsp;</p>

  <p style="text-align: justify;">İstasyon saatinde göstergeler dört buçuğu gösteriyordu.&nbsp;</p>

  <p style="text-align: justify;">Şoför koltuğuna yığılarak gözlerini kapattı.&nbsp;</p>

  <p style="text-align: justify;">Sonra eve gitti.&nbsp;</p>

  <p style="text-align: justify;">Artık uyumalıyım, diye düşündü. Yarın yeni bir gün. Yapılması gereken neyse o zaman yaparım.&nbsp;</p>

  <p style="text-align: justify;">Banyo aynasında yüzünü görünce inledi. Sıcak suyla yaralarını temizledi.&nbsp;</p>

  <p style="text-align: justify;">Yatağa girdiğinde saat neredeyse altı olmuştu. Saati yediye çeyrek kalaya kurdu. Daha uzun süre uyumaya cesaret edemiyordu.&nbsp;</p>

  <p style="text-align: justify;">En az acı veren yatış pozisyonunu bulmaya çalıştı.&nbsp;</p>

  <p style="text-align: justify;">Tam uykuya dalmak üzereyken, dış kapının önündeki bir gürültüyle yerinden fırladı.&nbsp;</p>

  <p style="text-align: justify;">Gazete.&nbsp;</p>

  <p style="text-align: justify;">Sonra yine rahata geçti.&nbsp;</p>

  <p style="text-align: justify;">Anette Brolin girdi rüyalarına.&nbsp;</p>

  <p style="text-align: justify;">Bir yerlerde bir at kişniyordu.&nbsp;</p>

  <p style="text-align: justify;">Günlerden pazar, 14 Şubattı. Gün kuzeydoğudan eserek gittikçe şiddetlenen bir rüzgârla başlıyordu.&nbsp;</p>

  <p style="text-align: justify;">Kurt Wallander uyuyordu.</p>
</body>
</html>
