<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">14</h1>

  <p style="text-align: justify;">19 Ocak Cuma günü akşam geç saatlere dek süren yoğun çalışmanın ardından Kurt Wallander ve beraberinde çalışanlar savaşa hazırdılar. Björk uzun soruşturma toplantısına katılmış ve Hanson'u Hageholm cinayetindeki görevinden azat etmişti. Bunu Kurt Wallander istemişti, böylece Hanson tekrar Lenarp grubuna katılabilecekti. Nâslund hâlâ hastaydı, ama telefon edip ertesi gün geleceğini bildirmişti.&nbsp;</p>

  <p style="text-align: justify;">Ertesi günler cumartesi ve pazar olmasına rağmen çalışmalar aksatılmadan devam edecekti. Martinson köpekli bir bölükle Veberöd Caddesi'nden Lövgren'lerin ahırının arkasına uzanan keçi yolunu iyice araştırmış ve geri dönmüştü. Çalılıkların içinden geçip iki tarlaya sınır oluşturan ve sonra da kurumuş bir dere yatağından devam eden 1912 metre uzunluğundaki yolda büyük çaba harcamıştı. Emniyet müdürlüğüne içi dolu bir naylon torbayla dönmüş, ama çözüme yardımcı olabilecek hiçbir şey bulamamıştı. Torbanın içindekiler arasında oyuncak bir bebek arabasının paslı tekerleği, yağlı bir naylon bez ve yabancı bir marka sigaranın boş paketi vardı. Bu nesneler incelemeye alınacaktı, ama Kurt Wallander bunların soruşturmanın ilerlemesine yardımcı olabileceğini sanmıyordu.&nbsp;</p>

  <p style="text-align: justify;">Toplantının en önemli kararı, Erik Magnuson'un o andan itibaren aralıksız izlenmesi gerektiğiydi. Adam Rosengard bölgesinde kiralık bir evde oturuyordu. Hanson sayesinde, pazar günü Jâgersro'da bir tırıs yarışı olduğunu öğrendiklerinden, bahislerde gözetimi ona verdiler.&nbsp;</p>

  <p style="text-align: justify;">"Ama müşterek bahis makbuzlarını kabul etmem," dedi Björk başarısız bir şaka yapma girişimiyle.&nbsp;</p>

  <p style="text-align: justify;">"Hep birlikte bir bahis kuponu doldurmamızı öneriyorum," diye yanıtladı Hanson. "Şunun şurasında bir defalığına da olsa bir cinayet davasının soruşturmasından kazançlı çıkmaya çalışıyoruz."&nbsp;</p>

  <p style="text-align: justify;">Ama Björk'ün grubuna ciddiyetten başka hiçbir şey hâkim değildi. Bir çözüme yaklaştıkları hissine kapılmışlardı.&nbsp;</p>

  <p style="text-align: justify;">Erik Magnuson'a yavaş yavaş kapana kısıldığının hissettirilmesi konusunda tartışmaları epey uzun sürdü. Rydberg de Björk de bundan pek emin değildiler. Ama Kurt Wallander, Erik Magnuson'un polisin ilgi alanında olduğunu gerçekten fark etmesi halinde kaybedecekleri bir şey olmadığı görüşündeydi. Tabii bütün bunlar yine de gizli yapılacaktı. Ama polisin harekete geçmiş olduğunu gizlemek için herhangi başka bir önleme başvurulmayacaktı.&nbsp;</p>

  <p style="text-align: justify;">"Onu telaşlandırmaktan çekinmeyin," dedi Kurt Wallander. "Tedirgin olmasına neden olacak bir şey varsa, bunu bulacağımızı umuyorum."&nbsp;</p>

  <p style="text-align: justify;">Dolaylı yollardan Erik Magnuson'la ilgili olabilecek bağlantıları bulabilmek için tüm soruşturma raporlarını gözden geçirmek üç saatlerini aldı. Hiçbir şey bulamadılar, ancak Erik Magnuson'un kız arkadaşını göstererek ispatlamasına karşın o gece Lenarp'ta bulunabileceğini yalanlayan herhangi bir şey de bulamadılar. Kurt Wallander tüm bunlara rağmen yeni bir çıkmaza girdikleri endişesine kapılıyordu zaman zaman.&nbsp;</p>

  <p style="text-align: justify;">Endişe duyan özellikle Rydberg'di. Durmadan, bu çifte cinayeti gerçekten sadece tek bir kişinin işlemiş olup olamayacağını soruyordu kendine.&nbsp;</p>

  <p style="text-align: justify;">"Şu mezbahaya dönen evde bir cinayette bir yardımcı olduğuna işaret eden bir şey vardı. Bunu bir türlü aklımdan çıkaramıyorum."&nbsp;</p>

  <p style="text-align: justify;">"Hiçbir şey Erik Magnuson'un bir suç ortağı bulunduğuna karşı çıkmıyor," diye yanıtladı Kurt Wallander. "Adım adım ilerleyelim."&nbsp;</p>

  <p style="text-align: justify;">"Cinayeti, bahis borçlarını ödemek için işlediyse, bir suç ortağı kullanmış olması neredeyse imkânsız," diye itiraz etti Rydberg.&nbsp;</p>

  <p style="text-align: justify;">"Biliyorum," dedi Kurt Wallander. "Ama şimdi devam etmemiz gerekiyor."&nbsp;</p>

  <p style="text-align: justify;">Martinson'un yıldırım hızıyla giriştiği bir araştırma sonucunda Erik Magnuson'un belediye arşivinden elde edilen bir fotoğrafı da bulundu. Fotoğraf, belediyenin bir broşüründen alınmıştı. Belediye onun yaptığı işleri, halka tanıtıyordu broşürde. Tüm resmi ve belediye kurumlarının, şu veya bu kurumun hangi fevkalade anlamı olduğunu, ihtiyaç duyulduğunda bilinçsiz yığınlara ezberletebilen bir bakanlığa ihtiyaç duydukları görüşünde olan Björk, broşürü mükemmel buldu. Erik Magnuson broşürdeki fotoğrafta üzerinde bembeyaz bir tulum sarı forkliftinin yanında duruyordu. Gülümsüyordu.&nbsp;</p>

  <p style="text-align: justify;">Polis memurları onun yüzünü incelediler, sonra da Johannes Lövgren'in birkaç siyah beyaz fotoğrafıyla karşılaştırdılar.&nbsp;</p>

  <p style="text-align: justify;">Fotoğrafların arasında, Johannes Lövgren'in traktörünün yanında yeni sürülmüş bir tarlada durduğunu gösteren bir resim de vardı.&nbsp;</p>

  <p style="text-align: justify;">Baba ve oğul olabilirler miydi? Traktör ve forklift sürücüsü?&nbsp;</p>

  <p style="text-align: justify;">Kurt Wallander resimleri iyice inceleyip sonra da birbirlerine benzetmekte zorlanıyordu.&nbsp;</p>

  <p style="text-align: justify;">Gözünün önünde beliren tek şey, burnu kesilmiş yaşlı bir adamın kanlı yüzüydü.&nbsp;</p>

  <p style="text-align: justify;">Cuma akşamı saat on bire doğru görev planlarını tamamlamışlardı. Björk, yerel golf kulübünün bir yemeğinde kendisine ayrılan yeri almak için yanlarından daha önce ayrılmıştı.&nbsp;</p>

  <p style="text-align: justify;">Kurt Wallander ve Rydberg, cumartesi gününü Kristianstad'taki Ellen Magnuson'u bir kez daha ziyaret ederek değerlendireceklerdi. Martinson, Nâslund ve Hanson dönüşümlü olarak Erik Magnuson'u izleyecekler, ayrıca kız arkadaşına, kendisinin bir ispat olarak gösterilmiş olduğunu bildireceklerdi. Pazar günü takibe devam edip, soruşturma sonuçlarını yeniden gözden geçireceklerdi. Pazartesi günü özel bir ilgisi olmadığı halde bilgisayar uzmanları olarak atanan Martinson, Erik Magnuson'un geçmişini araştıracaktı. Başka borçları var mıydı? Daha önce yasadışı işlere bulaşmış mıydı?&nbsp;</p>

  <p style="text-align: justify;">Kurt Wallander, Rydberg'den her şeyi tekrar gözden geçirmesini rica etti. Rydberg'in genellikle haçlı seferi diye adlandırdıkları şeyi yapmasını istiyordu. Hiçbir bağlantıları yokmuş gibi gözüken insanları ve olayları birbirine bağlamayı denemeliydi. Belki her şeye rağmen o güne kadar ortaya çıkmamış gizli bağlantı noktaları vardı. İşte bunu Rydberg bulmalıydı.&nbsp;</p>

  <p style="text-align: justify;">Rydberg ve Wallander emniyet müdürlüğünden birlikte çıktılar. Kurt Wallander birden Rydberg'in bitkin olduğunu fark edip, hastaneye gitmesi gerektiğini hatırladı.&nbsp;</p>

  <p style="text-align: justify;">"Bu arada nasılsın?" diye sordu.&nbsp;</p>

  <p style="text-align: justify;">Rydberg omuzlarını silkip anlaşılmayan bir yanıt mırıldandı.&nbsp;</p>

  <p style="text-align: justify;">"Bacakların?" diye sordu Kurt Wallander.&nbsp;</p>

  <p style="text-align: justify;">"Değişmedi," diye yanıtladı Rydberg. Aksaklığından daha fazla bahsetmek istemediği anlaşılıyordu.&nbsp;</p>

  <p style="text-align: justify;">Kurt Wallander eve gidip kendine bir bardak viski ikram etti. Ama elini sürmeksizin oturma odasındaki masada bırakıp yatağa yattı. Yorgunluk galip gelmişti. Beyninde oradan oraya kaynaşan düşüncelerle uykuya daldı.&nbsp;</p>

  <p style="text-align: justify;">O gece rüyasında Sten Widen'i gördü.&nbsp;</p>

  <p style="text-align: justify;">Birlikte, sanatçıların kendisinin bilmediği bir dilde şarkı söyledikleri bir operaya gidiyorlardı.&nbsp;</p>

  <p style="text-align: justify;">Kurt Wallander uyandıktan sonra hangi operayı izlemiş olduklarını hatırlayamıyordu.&nbsp;</p>

  <p style="text-align: justify;">Buna karşın ertesi gün uyanır uyanmaz, bir gece önce Rydberg'le ne konuştuğunu hemen hatırladı.&nbsp;</p>

  <p style="text-align: justify;">Johannes Lövgren'in vasiyeti. Var olmayan vasiyetname.&nbsp;</p>

  <p style="text-align: justify;">Rydberg, Lövgren'in kızları tarafından tutulmuş olan miras müşaviriyle konuşmuştu. Bu, çevredeki ziraat derneklerinin sık sık tuttukları bir avukattı. Ortada bir vasiyetname yoktu. Bu da, iki kızın Johannes Lövgren'in beklenmedik büyük servetinin tümünü miras edinecekleri anlamına geliyordu.&nbsp;</p>

  <p style="text-align: justify;">Erik Magnuson, Johannes Lövgren'in büyük servetini öğrenmiş olabilir miydi? Yoksa Johannes Lövgren bunu karısından gizlediği gibi ondan da gizlemiş miydi?&nbsp;</p>

  <p style="text-align: justify;">Kurt Wallander, bugün Ellen Magnuson'un oğlu Erik Magnuson'un Johannes Lövgren'in oğlu olup olmadığını kesin olarak öğrenene kadar pes etmeyeceği sözüyle yataktan kalktı.&nbsp;</p>

  <p style="text-align: justify;">Aceleyle kahvaltı edip saat dokuzu biraz geçe emniyet müdürlüğünün önünde Rydberg'le buluştu. Martinson geceyi Rosengard'ta Erik Magnuson'un evinin önünde bir arabanın içinde geçirmişti. Bütün gece boyunca bir kıpırdanma bile gözlenmediğini raporuna geçmiş ve nöbeti Nâslund'a devretmişti. Erik Magnuson evindeydi. Gece sakin geçmişti.&nbsp;</p>

  <p style="text-align: justify;">Puslu bir ocak günüydü. Kahverengi tarlalar kırağı çalmıştı. Rydberg yorgun ve suskun bir halde Kurt Wallander'in yanında arabanın koltuğunda oturuyordu. Ancak Kristianstad'a yaklaştıklarında konuşmaya başladılar.&nbsp;</p>

  <p style="text-align: justify;">Saat on buçukta Kristianstad emniyet müdürlüğünde Göran Boman'la buluştular.&nbsp;</p>

  <p style="text-align: justify;">Göran Boman'ın kadınla yaptığı sorgulamanın suretini birlikte gözden geçirdiler.&nbsp;</p>

  <p style="text-align: justify;">"Kadın hakkında kayda değer hiçbir şey yok," dedi Göran Boman. "Onu ve yakın çevresini iyice araştırdık. Dikkati çeken hiçbir şey yok. Geçmişi bir sayfayı anca doldurur. Otuz yıl boyunca hep aynı eczanede çalışmış. Birkaç yıl bir koroda şarkı söylemiş, ama sonra ayrılmış. Şehir kütüphanesinden bir sürü kitap ödünç almış. Tatillerini Vemmenhög'teki bir kız kardeşinin yanında geçiriyor, yurtdışına hiç çıkmıyor, hiç yeni giysiler almıyor. En azından görünüşte son derece normal bir yaşam süren bir insan. Düzenli alışkanlıkları var, hatta müşkülpesent denilebilir. Şaşılacak şey, aslında böyle yaşama katlanabilmesi."&nbsp;</p>

  <p style="text-align: justify;">Kurt Wallander ona bu çabasından dolayı teşekkür etti.&nbsp;</p>

  <p style="text-align: justify;">"Artık biz devralıyoruz," dedi.&nbsp;</p>

  <p style="text-align: justify;">Ellen Magnuson'un evine gittiler.&nbsp;</p>

  <p style="text-align: justify;">Kadın kapıyı açtığında, Kurt Wallander oğlunun annesine çok benzediğini düşündü. Kadının ziyaretlerini bekleyip beklemediğine karar veremedi. Gözleri dalgındı, sanki bambaşka bir yerlerdeydi. Kurt Wallander oturma odasında etrafına bakındı Kadın onlara bir fincan kahve isteyip istemediklerini sormuştu Rydberg reddetmiş, Kurt Wallander ise memnuniyetle kabul etmişti.&nbsp;</p>

  <p style="text-align: justify;">Kurt Wallander, bilmediği bir eve her girişinde, yeni edindiği bir kitabın kapağını incelediğini düşünürdü. Ev, mobilyalar, tablolar ve kokular kitabın ismiydi. Şimdi okumaya başlayabilirdi. Ama Ellen Magnuson'un evinde hiç koku yoktu. Kurt Wallander sanki hiç oturulmamış bir evdeydi. İçine çektiği koku sadece ümitsizlik kokusuydu. Koyu bir teslimiyet kokuyordu. Rengi kaçmış halılardan oluşan fonun önünde, soyut motiflerden oluşan renkler asılıydı. Odayı dolduran mobilyalar eski moda ve kabaydı. Birkaç maun sehpanın üzerinde düzgünce katlanmış küçük dantel örtüler yerleştirilmişti. Küçük bir duvar rafında, bir gül bahçesinin önünde oturan bir çocuk fotoğrafı duruyordu. Kurt Wallander bunun kadının oğluna ait tek resim olduğunu fark etti, oğlunun çocukluğuna ait. Yetişkin bir adam olarak burada değildi.&nbsp;</p>

  <p style="text-align: justify;">Oturma odasının yan tarafında küçük bir yemek odası vardı. Kurt Wallander yarı açık kapıyı ayağıyla iterek açtı. Duvarda babasının bir tablosunu görünce bir hayli şaşırdı, sonbahar manzarası, ama yaban horozsuzdu.&nbsp;</p>

  <p style="text-align: justify;">Arkasında bir tepsinin tıkırdadığını duyana dek orada durup tabloyu inceledi.&nbsp;</p>

  <p style="text-align: justify;">Sanki babasının yaptığı resmi ilk kez görüyordu.&nbsp;</p>

  <p style="text-align: justify;">Rydberg pencere kenarındaki bir sandalyeye oturmuştu. Kurt Wallander ona, neden hep pencere kenarına oturduğunu sormayı düşündü.&nbsp;</p>

  <p style="text-align: justify;">Alışkanlıklarımız nereden kaynaklanıyor, diye düşündü. Alışkanlıklarımız ve kötü âdetlerimiz hangi gizli fabrika tarafından üretiliyor?&nbsp;</p>

  <p style="text-align: justify;">Ellen Magnuson ona bir fincan kahve doldurdu.&nbsp;</p>

  <p style="text-align: justify;">Şimdi başlaması gerektiğini düşündü.&nbsp;</p>

  <p style="text-align: justify;">"Kristianstad emniyetinden Göran Boman buraya gelerek size bir dizi soru sordu," dedi. "Şimdi aynı soruları size bir kez daha soracak olursak şaşırmayın."&nbsp;</p>

  <p style="text-align: justify;">"Ama siz de yine aynı yanıtları alacak olursanız şaşırmayın," diye karşılık verdi Ellen Magnuson.&nbsp;</p>

  <p style="text-align: justify;">Tam bu anda Kurt Wallander, karşısında oturan kadının, Johannes Lövgren'in, birlikte çocuk sahibi oldukları, sevgilisi olduğunu anladı.&nbsp;</p>

  <p style="text-align: justify;">Kurt Wallander nedenini bilmediği halde bundan emindi.&nbsp;</p>

  <p style="text-align: justify;">Son derece tehlikeli bir anda gerçeği gizleyip yalan söylemeye karar verdi. Eğer yanılmıyorsa, Ellen Magnuson polisle şimdiye dek pek az karşılaşmış bir kadındı. Gerçeği biliyor görünüp de gerçeği ararmış görünürlerse bunu kesinlikle yutardı. Yalan söyleyecek olan o olurdu, polis değil.&nbsp;</p>

  <p style="text-align: justify;">"Bayan Magnuson," dedi Kurt Wallander. "Johannes Lövgren'in oğlunuz Erik'in babası olduğunu biliyoruz. Bunu daha fazla inkâr etmeniz size bir fayda sağlamaz."&nbsp;</p>

  <p style="text-align: justify;">Kadın korkuyla baktı. Bakışındaki dalgın ifade birden kaybolmuştu. Şimdi tamamen kendine gelmişti.&nbsp;</p>

  <p style="text-align: justify;">"Bu doğru değil," dedi.&nbsp;</p>

  <p style="text-align: justify;">Af dileyen bir yalan, diye düşündü Kurt Wallander. Birazdan dünya başına yıkılacak.&nbsp;</p>

  <p style="text-align: justify;">"Tabii ki doğru," dedi. "Bunu biz biliyoruz, siz de biliyorsunuz. Johannes Lövgren öldürülmüş olmasaydı, bizden başka kimse size bu soruyu sormayı akıl edemeyecekti. Ama böylece bunu hepimiz bilmek zorundayız. Ve eğer sizden hiçbir şey öğrenemezsek, tüm soruları yemin altında bir mahkemede yanıtlamak zorunda kalacaksınız."&nbsp;</p>

  <p style="text-align: justify;">Olay sandığından daha hızlı gelişiyordu.&nbsp;</p>

  <p style="text-align: justify;">Kadın birden kontrolünü kaybetti.&nbsp;</p>

  <p style="text-align: justify;">"Bunu neden bilmek istiyorsunuz?" diye bağırdı. "Ben hiçbir şey yapmadım. Neden özel sırlarımı saklamama izin verilmiyor?"&nbsp;</p>

  <p style="text-align: justify;">"Kimse sizin özel sırlarınızla ilgilenmiyor," dedi Kurt Wallander yavaşça. "Ama insanlar öldürüldüğünde katillerini bulmak zorundayız. Sonra da sorular sormalıyız. Ardından da yanıtlarını almalıyız."&nbsp;</p>

  <p style="text-align: justify;">Rydberg pencere kenarındaki sandalyesinde oturuyor, yorgun gözleriyle kadını izliyordu.&nbsp;</p>

  <p style="text-align: justify;">Sonra birlikte kadının anlattıklarını dinlediler. Kurt Wallander kadının yaşamını ifade edemeyeceği kadar acıklı buldu. Önüne serilen yaşam, bu sabah geçtiği yollardaki kırağılı tarlalar kadar hüzün doluydu.&nbsp;</p>

  <p style="text-align: justify;">Kadın, yaşı ilerlemiş bir çiftçi karı kocanın kızı olarak Yngsjö'de doğmuştu. Ailesinin çiftliğinden ayrılmış sonra da eczacı kalfası olmuştu. Johannes Lövgren eczanenin bir müşterisi olarak yaşamına girmişti. İlk kez kendisinden bikarbonat alırken tanıştıklarını anlattı. Sonra adam tekrar gelmiş ve ona kur yapmaya başlamıştı.&nbsp;</p>

  <p style="text-align: justify;">Ona kendini tek başına yaşayan bir çiftçi olarak tanıtmıştı. Çocuk dünyaya geldiğinde kadın, onun evli olduğunu öğrenmişti. Duygularını kadere bağlamıştı, asla nefret duymamıştı. Adam kadını yılda birkaç kez ödediği parasıyla susturmuştu.&nbsp;</p>

  <p style="text-align: justify;">Ama oğul kadının yanında büyümüştü. Bu çocuk kadının çocuğu olmuştu.&nbsp;</p>

  <p style="text-align: justify;">"Johannes Lövgren'in öldürüldüğünü öğrendiğinizde ne düşündünüz?" diye sordu Wallander, kadın susunca.&nbsp;</p>

  <p style="text-align: justify;">"Tanrı'ya inanırım," dedi. "Adil bir öce inanırım."&nbsp;</p>

  <p style="text-align: justify;">"Öç?"&nbsp;</p>

  <p style="text-align: justify;">"Johannes Lövgren kaç kişiyi aldattı?" diye sordu kadın. "Beni, oğlunu, karısını ve kızlarını aldattı. Herkesi aldattı o."&nbsp;</p>

  <p style="text-align: justify;">Şimdi de yakında oğlunun bir katil olduğunu öğrenecek, diye düşündü Kurt Wallander. O zaman oğlunun kutsal bir öç emrini yerine getiren bir melek olduğunu mu düşünecek? Buna dayanabilecek mi?&nbsp;</p>

  <p style="text-align: justify;">Sorularına devam etti. Rydberg pencere kenarındaki konumunu değiştirdi. Mutfaktan bir saatin gonkları duyuldu.&nbsp;</p>

  <p style="text-align: justify;">Sonunda bitirdiklerinde Kurt Wallander sorduğu tüm soruların yanıtlarını almıştı.&nbsp;</p>

  <p style="text-align: justify;">Artık sevgilinin kim olduğunu biliyordu. Gizli oğulun da. Kadının ocak ayı başında Johannes Lövgren'in parayı vermesini beklemiş olduğunu biliyordu. Ama Johannes Lövgren bir daha gelmemişti.&nbsp;</p>

  <p style="text-align: justify;">Bir başka sorudan ise hiç beklemediği bir yanıt aldı.&nbsp;</p>

  <p style="text-align: justify;">Ellen Magnuson oğluna hiçbir zaman Johannes Lövgren'in gönderdiği paradan vermemişti. Kadın tüm parayı bir tasarruf hesabına yatırmıştı. Ancak kendisi öldüğü zaman oğlu bunu miras alabilecekti. Belki de oğlunun bu parayı bahislerde kaybetmesinden korkmuştu.&nbsp;</p>

  <p style="text-align: justify;">Ama Erik Magnuson, babasının Johannes Lövgren olduğunu biliyordu. Bu konuda yalan söylemişti. Belki de Johannes Lövgren'in, babasının, büyük bir servete sahip olduğunu da biliyordu.&nbsp;</p>

  <p style="text-align: justify;">Rydberg sorgulama sırasında hep susmuştu. Ancak tam gitmek üzereyken, kadına oğluyla ne kadar sıklıkta görüştüklerini ve iyi bir ilişkilerinin olup olmadığını sordu. Kadın oğlunun kız arkadaşını tanıyor muydu?&nbsp;</p>

  <p style="text-align: justify;">Kadın kaçamak bir yanıt verdi.&nbsp;</p>

  <p style="text-align: justify;">"O artık yetişkin biri," diye yanıtladı. "Kendine ait bir yaşamı var. Ama saygılıdır ve beni ziyarete gelir. Bir kız arkadaşının olduğunu tabii ki, biliyorum."&nbsp;</p>

  <p style="text-align: justify;">İşte yine yalan söylüyor, diye düşündü Kurt Wallander. Kız arkadaşından haberi yoktu.&nbsp;</p>

  <p style="text-align: justify;">Degerberga'daki lokantada durup yemek yediler. Rydberg yine kendine gelmişe benziyordu.&nbsp;</p>

  <p style="text-align: justify;">"Sorgulaman mükemmeldi," diye açıkladı. "Polis okulu için kusursuz bir örnek."&nbsp;</p>

  <p style="text-align: justify;">"Ama yalan söyledim," dedi Kurt Wallander. "Bu da pek ideal yöntem sayılmaz."&nbsp;</p>

  <p style="text-align: justify;">Yemek sırasında bundan sonra nasıl devam edeceklerini konuştular. Erik Magnuson'u sorgulamaya çağırmadan önce hakkındaki soruşturma sonuçlarını beklemeye karar verdiler.&nbsp;</p>

  <p style="text-align: justify;">"Onun olduğunu mu düşünüyorsun?" diye sordu Rydberg.&nbsp;</p>

  <p style="text-align: justify;">"Tabii ki oydu," diye yanıtladı Kurt Wallander. "Yalnız başına ya da başka biriyle birlikte. Sence?"&nbsp;</p>

  <p style="text-align: justify;">"Umarım haklısındır."&nbsp;</p>

  <p style="text-align: justify;">Saat üçe çeyrek kala yine Ystad Emniyet Müdürlüğü'ndeydiler. Nâslund odasında oturmuş hapşırıyordu. Saat on ikide nöbetini Hanson devralmıştı.&nbsp;</p>

  <p style="text-align: justify;">Erik Magnuson öğleden önceyi bir çift yeni ayakkabı almakla ve birkaç loto makbuzunu bir büfeye teslim etmekle geçirmişti. Sonra yine evine dönmüştü.&nbsp;</p>

  <p style="text-align: justify;">"Tedirgin mi?" diye sordu Kurt Wallander.&nbsp;</p>

  <p style="text-align: justify;">"Emin değilim," dedi Nâslund. "Bazen öyle olduğunu düşünüyorum. Sonra bana öyle geldiği hissine kapılıyorum."&nbsp;</p>

  <p style="text-align: justify;">Rydberg eve gitti, Kurt Wallander de odasına çekildi.&nbsp;</p>

  <p style="text-align: justify;">Herhangi bir şey düşünmeden, masasına konulmuş olan yeni bir evrak yığınını karıştırıyordu.&nbsp;</p>

  <p style="text-align: justify;">Dikkatini toplamakta zorlanıyordu.&nbsp;</p>

  <p style="text-align: justify;">Ellen Magnuson'un anlattıkları onu huzursuzlandırmıştı.&nbsp;</p>

  <p style="text-align: justify;">Kendi yaşamının da kadınınkinden pek farklı olmadığını düşünüyordu. Kendi boktan yaşamı.&nbsp;</p>

  <p style="text-align: justify;">Bu iş bitsin, biraz tatil yapacağım, diye düşündü. Bu kadar fazla mesaiyle bir hafta işten uzak kalabilirdim. Yedi günü sadece kendime ayıracağım. Yedi gün, yedi zor yıl gibi. Sonra yeni bir insan olarak döneceğim.&nbsp;</p>

  <p style="text-align: justify;">Birkaç kilo vermesinde yardım edecek bir sağlık tesisine gidip gitmemesi gerektiğini düşündü. Ama bu düşünce hiç hoşuna gitmedi. Arabasına atlayıp güneye gitmeyi tercih ederdi.&nbsp;</p>

  <p style="text-align: justify;">Belki Paris'e ya da Amsterdam'a. Hollanda Arnheim'ında bir zamanlar, uyuşturucu hakkında bir seminerde karşılaşmış olduğu bir polis memuru tanıyordu. Belki onu ziyarete gidebilirdi?&nbsp;</p>

  <p style="text-align: justify;">Önce şu Lenarp cinayetini çözeceğiz, diye düşündü. Gelecek hafta yaparız bunu.&nbsp;</p>

  <p style="text-align: justify;">Nereye gitmek istediğime daha sonra karar verebilirim...&nbsp;</p>

  <p style="text-align: justify;">25 Ocak Perşembe günü Erik Magnuson polis tarafından sorgulamaya alındı. Tutuklama adamın oturduğu apartmanın önünde gerçekleşti. Rydberg ve Hanson tarafından tutuklanmıştı. Kurt Wallander arabada oturmuş olanları izliyordu. Erik Magnuson karşı koymadan devriye arabasına doğru onlarla birlikte yürüdü. Tüm bunlar sabah işe gitmek üzereyken oldu. Kurt Wallander dikkat çekmeden gerçekleştirebilecekleri ilk sorgulamaların Erik Magnuson'la yapılacağını düşündüğünden, işyerini arayıp işe gelmediği için uygun bir özür bildirmesine izin verdi.&nbsp;</p>

  <p style="text-align: justify;">Björk, Wallander ve Rydberg, Erik Magnuson'un sorgulandığı odada hazır bulundular. Wallander sorularını sorarken, Björk ve Rydberg geri planda kaldılar.&nbsp;</p>

  <p style="text-align: justify;">Polis ilk sorgulamalardan, adamın Lenarp çifte cinayetinin katili olduğu görüşünü edinmişti. Çeşitli araştırmalar sonucu, Erik Magnuson'un büyük borçları olan biri olduğu anlaşılmıştı. Çok kez, ödenmemiş bahis borçları nedeniyle dövülmekten son anda kurtulmuştu. Hanson, Jâgersro'ya gittiğinde Magnuson'un bahse yüklü miktarlar yatırdığını görmüştü. Ekonomik durumu içler acısıydı.&nbsp;</p>

  <p style="text-align: justify;">Bir yıl önce de banka soyguncusu olduğu şüphesiyle Eslöv polisinin dikkatini çekmişti. Ancak herhangi bir kanıt bulamamışlardı. Buna karşın Magnuson'un uyuşturucu işlerine karıştığı düşünülebilirdi. Son günlerde işsiz gezen kız arkadaşı daha önce birçok kez uyuşturucu suçundan, bir kez de sahte çek düzenlemekten sabıkalıydı. Yani Erik Magnuson'un çok borcu vardı. Ama zaman zaman da şaşırtıcı miktarda parası oluyordu. Buna bağlı olarak işinden aldığı maaşın hiçbir önemi yoktu.&nbsp;</p>

  <p style="text-align: justify;">Ocak ayının bu perşembe sabahı soruşturmalara son noktayı koyacaktı. Artık Lenarp çifte cinayeti açıklanmalıydı. Kurt Wallander bu sabah erken ve şiddetli bir gerilimle uyanmıştı.&nbsp;</p>

  <p style="text-align: justify;">Ertesi gün, 26 Ocak Cuma günü, hata yapmış olduğunu anladı.&nbsp;</p>

  <p style="text-align: justify;">Suçlu olanın ya da en azından suçlulardan birinin Erik&nbsp;</p>

  <p style="text-align: justify;">Magnuson olduğu şüphesi kâğıttan yapılmış bir ev gibi çöküverdi, izledikleri yolun bir çıkmaz sokak olduğu anlaşıldı. Cuma günü öğleden sonra, bu cinayeti Magnuson'un işlediğinin asla ispatlanamayacağını anladılar. Bunun basit bir nedeni vardı, çünkü suçsuzdu.&nbsp;</p>

  <p style="text-align: justify;">Cinayet gecesi için öne sürdüğü kanıt, kız arkadaşının ziyarete gelen annesi tarafından onaylanmıştı. Kadının söylediklerinin gerçek olduğu su götürmezdi. Geceleri iyi uyuyamayan yaşlı bir kadındı. Erik Magnuson, Johannes ve Maria Lövgren'in vahşice öldürüldükleri gece boyunca horlamıştı. Tagarp'taki demir tüccarına borçlarını kapatmak için verdiği parayı bir arabayı satarak elde etmişti. Magnuson satılan Chrysler'in makbuzunu gösterebildi ve Loma'lı bir marangoz olan alıcı, parayı nakit ödediğini bildirdi. Binlik ve beş yüzlük banknotlar halinde.&nbsp;</p>

  <p style="text-align: justify;">Johannes Lövgren'in babası olup olmadığı sorusuna neden yalan söylediği sorusuna da inandırıcı bir yanıt verdi. Annesi için yalan söylemişti, çünkü bunun annesi için daha iyi olacağını düşünmüştü. Wallander ona, Johannes Lövgren'in servet sahibi biri olduğundan bahsettiğinde oldukça şaşırmış gözükmüştü.&nbsp;</p>

  <p style="text-align: justify;">Sonuçta geriye hiçbir şey kalmadı.&nbsp;</p>

  <p style="text-align: justify;">Björk, olayda yeni bir gelişme olana kadar Erik Magnuson'un eve gönderilmesinde bir sakınca olmadığını söylediğinde kimse buna karşı çıkmadı. Kurt Wallander tüm soruşturmayı yanlış bir yöne çevirmiş olmaktan kendisini son derece suçlu hissediyordu. Sadece Rydberg hiç etkilenmemiş gibiydi. Zaten başta beri her şeye karşı en büyük şüpheyi o göstermişti.&nbsp;</p>

  <p style="text-align: justify;">Soruşturmanın gemisi şapa oturmuştu. Geriye kalan her şey batıktı.&nbsp;</p>

  <p style="text-align: justify;">Tekrar baştan başlamaktan başka çareleri yoktu.&nbsp;</p>

  <p style="text-align: justify;">Aynı zamanda kar geldi.&nbsp;</p>

  <p style="text-align: justify;">27 Ocak Cumartesi gecesi güneybatı yönünden şiddetli bir kar fırtınası patlak verdi. Kısa süre içinde E 14 tıkandı. Altı saat hiç durmadan kar yağdı. Şiddetli rüzgâr, kar temizleme araçlarının çalışmasını engelledi. Karı yollardan kaldırdıkları an hızla yerine yığınlarla kar birikiyordu.&nbsp;</p>

  <p style="text-align: justify;">Polis yirmi dört saat boyunca sadece karışıklığı engellemekle uğraştı. Sonra kötü hava geldiği hızla gitti.&nbsp;</p>

  <p style="text-align: justify;">30 Ocak günü Kurt Wallander 43 yaşına bastı. Doğum gününü, yemek alışkanlıklarını değiştirmeye ve tekrar sigaraya başlamaya karar vermekle kutladı. Akşam Linda'nın aramasına çok sevindi. Kızı o sırada Malmö'deydi ve Stockholm yakınlarında bir okula gitmeye karar vermişti. Yola çıkmadan önce ona uğrayacağına dair söz verdi.&nbsp;</p>

  <p style="text-align: justify;">Kurt Wallander günlerini babasını haftada en az üç kez ziyaret edeceği şekilde düzenledi. Stockholm'deki kız kardeşine yazdığı mektupta, babasının yeni yardımcısının mucizeler yarattığını bildirdi. Onu İtalya'ya doğru yolculuğa çıkmaya iten kriz hali anlaşılan geçmişti. Düzenli olarak babasının evine gelen kadın onun kurtuluşu olmuştu.&nbsp;</p>

  <p style="text-align: justify;">Doğum gününden birkaç gün sonra, bir akşam Kurt Wallander Anette Brolin'i arayıp, ona Schonen'in kışlarının nasıl olduğunu göstermeyi önerdi. O akşam olanlar için tekrar özür diledi. Kadın bu özürü kabul etti ve ertesi cumartesi, 4 Şubatta, Wallander ona büyük Ale Stenar gemisini ve Glimmingehus şatosunu gösterdi. Hammenhög'de bir restoranda birlikte akşam yemeği yediler. Kurt Wallander onun, kendisini affettiğine gerçekten inanmaya başladı.&nbsp;</p>

  <p style="text-align: justify;">Soruşturmalarında yeni bir ilerleme kaydedilmeden haftalar geçti. Martinson ve Nâslund'a yeni görevler verildi. Kurt Wallander ve Rydberg ise başka bir olay yaşanana kadar sadece çifte cinayet üzerinde yoğunlaşabilirdiler.&nbsp;</p>

  <p style="text-align: justify;">Şubat ayının ortalarında, açık ve soğuk, tamamen rüzgârsız bir gündü. Johannes ve Maria Lövgren'in Göteborg'da yaşayan ve çalışan kızları Wallander'i bürosunda ziyarete geldi.&nbsp;</p>

  <p style="text-align: justify;">Kadın Schonen'e dönmüştü. Anne ve babasının Villie mezarlığındaki mezarlarına mezar taşı konurken orada bulunmak istemişti. Wallander ona, olayların son durumunu anlattı. Polisin hâlâ bir ipucu aradığından söz etti. Kızın ziyaretinden bir gün sonra mezarlığa giderek, altın yazılı siyah mezar taşının önünde bir süre düşündü.&nbsp;</p>

  <p style="text-align: justify;">Tüm şubat ayını, araştırmanın boyutlarını genişletip derinleştirmekle geçirmişlerdi.&nbsp;</p>

  <p style="text-align: justify;">Suskun ve içine kapanık biri olan Rydberg bacağından rahatsız olduğundan işlerini halletmek için daha çok telefonu kullanırken, Kurt Wallander olay yerine gitmeyi tercih ediyordu. Schonen'deki tüm banka şubelerini araştırdılar, ama başka gizli kasa bulamadılar. Wallander, Johannes ve Maria Lövgren'in akrabası ya da tanıdığı olan iki yüzden fazla insanla konuştu. Gittikçe kabaran araştırma dosyasını birçok kez yeniden ele almayı denedi, ardında bırakalı uzun zaman olan noktalara döndü, artık güncel olmayan raporları tekrar tekrar inceledi ve onları bir kez daha iyice gözden geçirdi. Ama zayıf da olsa bir ümit ışığı göremedi.&nbsp;</p>

  <p style="text-align: justify;">Buz gibi soğuk ve rüzgârlı bir şubat günü Sten Widen'i çiftliginden alarak Lenarp'a gitti. Birlikte, büyük olasılıkla bir sırrı saklayan hayvanı incelediler, kısrağın bir balya samanı yiyişini gözlediler ve gittikleri her yerde yaşlı Nyström peşlerini bırakmıyordu. Lövgren'lerin kızları kısrağı Nyström'e hediye vermişlerdi.&nbsp;</p>

  <p style="text-align: justify;">Orada sessiz ve kapatılmış duran ev ise satılmak üzere Skurup'taki bir emlakçıya devredilmişti. Kurt Wallander rüzgârda durup, hiç tamir edilmemiş, sadece bir kontrplakla kapatılıp çivilenmiş olan kırık camlı mutfak penceresine baktı. Sten Widen'le, yıllardan beri var olmayan ilişkisini yeniden canlandırmaya çalıştı. Ama dörtnala yarışa antrenörü olan arkadaşı pek oralı olmadı. Kurt Wallander onu eve götürdüğünde aralarındaki ilişkinin sonsuza kadar bitmiş olduğunu kabul etti.&nbsp;</p>

  <p style="text-align: justify;">Somalili göçmenin cinayeti için yapılan ön soruşturmalar kapatıldı. Rune Bergman ise Ystad'da mahkeme önüne çıkarıldı. Mahkeme binası birçok basın görevlisiyle dolmuştu. O zamana dek, cinayet silahını ateşleyenin Valfrid Ström olduğu kanıtlanmıştı. Rune Bergman ise cinayette işbirliği yapmaktan hüküm giydi, hukuki psikiyatri uzmanı onun tamamen temyiz yeteneğine sahip olduğunu açıkladı.&nbsp;</p>

  <p style="text-align: justify;">Kurt Wallander tanık olarak mahkemeye çıktı ve Anette Brolin'in sorgulamaları yönetip, adli hitabetini sunduğu pek çok duruşmada orada bulundu. Rune Bergman, artık eskisi kadar inatla susmasa da pek konuşmuyordu. Duruşmalar, Ku-Klux-Klan'a benzer politik görüşleri ağır basan gizli bir ırkçı örgütü ortaya çıkardı. Rune Bergman ve Valfrid Ström, çeşitli ırkçı teşkilatlarla bağlantıları varken, bir yandan bağımsız hareket etmişlerdi.&nbsp;</p>

  <p style="text-align: justify;">Kurt Wallander, İsveç'te bir dönüm noktası yaşandığını düşünüyordu. Anlık zamanlar içinde kendisinde de yabancı düşmanı gerekçelerin bir bölümüne karşı, tartışmalı geçen davalarda ve basında dile gelen sempatisini keşfetti. Hükümet ve göçmen bürosu İsveç'e gelen insanların kimler olduklarını kontrol edebiliyor muydu? Kimler göçmendi, kimler maceraperest? Bu farkları tespit etmek mümkün müydü?&nbsp;</p>

  <p style="text-align: justify;">Kargaşaya yol açmadan, hoşgörülü bir göçmen politikasının prensiplerini geçerli kılmak ne kadar mümkündü? Bunun için üst sınır gibi bir şey var mıydı bakalım?&nbsp;</p>

  <p style="text-align: justify;">Kurt Wallander pek istekli olmasa da bu soruların iyice derinine inmeye çalıştı. İçinde diğer birçok insan gibi sıkıcı ve huzursuz edici bir his taşıdığını anladı. Tanımadığı, kendisine yabancı olan kişiden duyduğu huzursuzluk hissi.&nbsp;</p>

  <p style="text-align: justify;">Şubat sonu Rune Bergman için uzun bir hapis cezası anlamına gelen hüküm verildi. Rune Bergman karara karşı çıkmayınca mahkemeye katılanlar da buna şaşırdı; böylece de karar hemen kesinleşmiş oldu.&nbsp;</p>

  <p style="text-align: justify;">Schonen'e o kış daha fazla kar yağmadı. Mart ayı başında bir sabah erkenden Anette Brolin ve Kurt Wallander Falsterbonâs'te deniz kıyısında uzun bir yürüyüş yaptılar. Birlikte, güney tacındaki çok uzak ülkelerden dönen ilk göçmen kuşları gördüler. Wallander tereddüt etmeden onun elini, eline aldı ve Brolin de elini çekmedi, en azından hemen çekmedi.&nbsp;</p>

  <p style="text-align: justify;">Wallander dört kilo vermeyi başardı. Ancak, Mona'nın onu öyle birdenbire terk ettiği zamanki kilosuna asla dönemeyeceğini kabullenmek zorunda kaldı.&nbsp;</p>

  <p style="text-align: justify;">Zaman zaman telefonda sesleri buluşuyor, Kurt Wallander de kıskançlığının yok olmak üzere olduğunu fark ediyordu. Bir zamanlar rüyalarına giren zenci kadın da artık ortalarda yoktu.&nbsp;</p>

  <p style="text-align: justify;">Mart ayı, Svedberg'in Stockholm'e geri dönme isteğini tekrarlamasıyla başladı. Aynı zamanda Rydberg iki haftalığına hastalık izni almıştı. Hepsi önce bunun hasta bacağından kaynaklandığını sandılar. Ama bir gün Ebba, Kurt Wallander'e Rydberg'in büyük olasılıkla kanser olduğu sırrını verdi. Bunu nereden bildiğinden, kanserin hangi çeşidi olduğundan bahsetmedi. Wallander, Rydberg'i hastanede ziyaret ettiğinde, Rydberg ona sadece rutin bir mide kontrolü yapıldığını söyledi. Röntgende çıkan bir leke kalın bağırsakta küçük bir kist olabileceğine işaret etmişti.&nbsp;</p>

  <p style="text-align: justify;">Rydberg'in belki de ağır hasta olduğu düşüncesi Kurt Wallander'in acıyla içini yaktı. Giderek büyüyen umutsuzluk hissiyle birlikte soruşturmasına devam etmeye çalışıyordu. Günün birinde bir öfke krizi içinde kalın dosyayı duvara çarptı. Bütün zemin kâğıtlarla kaplandı. Sonra uzun süre orada durup dağınıklığı seyretti. Ardından yerde sürünerek raporları yeniden düzene koydu ve yeni baştan başladı.&nbsp;</p>

  <p style="text-align: justify;">Bir yerlerde benim görmediğim bir şey var, diye düşündü.&nbsp;</p>

  <p style="text-align: justify;">Çevirmem gereken anahtara gizlenmiş bir ilişki, bir ayrıntı. Ama sağa mı, sola mı çevirmeliyim?&nbsp;</p>

  <p style="text-align: justify;">Sık sık Kristianstad'taki Göran Boman'ı arayıp dert yandı.&nbsp;</p>

  <p style="text-align: justify;">Göran Boman kendi sorumluluğu altında, Nils Velander ve akla gelebilecek diğer adayları yoğun bir araştırmaya tabi tutmuştu. Duvar hiçbir yerinden delinmiyordu. Kurt Wallander iki koca günü tek bir adım ilerlemeksizin Lars Herdin'in yanında oturarak geçirdi.&nbsp;</p>

  <p style="text-align: justify;">Bu olayın sonsuza kadar bir sır olarak kalmasını bir türlü kendine yediremiyordu.&nbsp;</p>

  <p style="text-align: justify;">Mart ortasında, Anette Brolin'i Kopenhag'a bir opera yolculuğu için ikna edebildi. Ertesi gece Brolin onun yalnızlığını paylaşmayı kabul etti. Ama Wallander onu sevdiğini söylediğinde, geri çekildi.&nbsp;</p>

  <p style="text-align: justify;">Olan olmuştu. Fazlası değil.&nbsp;</p>

  <p style="text-align: justify;">17 Mart Cumartesi ve 18'i Pazar günü kızı kendisini ziyarete geldi. Yanına Kenyalı tıp öğrencisini almadan, yalnız başına gelmişti. Kurt Wallander onu istasyondan aldı. Ebba bir gün önce onun Maria Caddesi'ndeki evini güzelce temizlemesi için bir arkadaşını göndermişti. Sonunda kızına tekrar kavuşmuş gibiydi. Österlen sahillerinde büyük bir gezinti yaptılar, Lilla Vik'te öğle yemeği yediler, sonra da ertesi sabah saat beşe kadar oturup, sohbet ettiler. Birlikte Wallender'in babasını, yani Linda'nın dedesini ziyaret ettiler, o da Kurt Wallender'in çocukluk günlerinden komik hikâyeler anlatarak onları şaşırttı.&nbsp;</p>

  <p style="text-align: justify;">Pazartesi sabahı Wallander kızını istasyona götürdü.&nbsp;</p>

  <p style="text-align: justify;">Onun güvenini tekrar kazandığını sanıyordu.&nbsp;</p>

  <p style="text-align: justify;">Yine odasında, soruşturma dosyalarına gömülmüş otururken Rydberg beklenmedik bir şekilde odasına geldi. Pencere kenarındaki sandalyeye oturup dolambaçlı yollara başvurmadan kendisine prostat kanseri teşhisi koyduklarını söyledi. Şimdi ışın tedavisi ve kemoterapiye gönderilecek, bu da can sıkıcı olduğu kadar sonuçsuz bir girişim de olabilecekti. Acımaya fırsat vermedi. Kurt Wallander'e ölen Maria Lövgren'in son sözlerini hatırlatmaya gelmişti yalnızca. Ve ilmeği. Sonra kalktı, Kurt Wallander'le tokalaştı ve gitti.&nbsp;</p>

  <p style="text-align: justify;">Kurt Wallander acısı ve soruşturmalarıyla baş başaydı. Björk, polis zaten işlerden başını kaldıramayacak durumda olduğundan, şimdilik tek başına çalışabileceğini söylemişti.&nbsp;</p>

  <p style="text-align: justify;">Martın kalan günlerinde hiçbir şey olmadı. Nisanda da öyle.&nbsp;</p>

  <p style="text-align: justify;">Rydberg'in sağlık durumu hakkındaki raporlar değişkendi. Ebba düzenli aralıklarla haber getiriyordu.&nbsp;</p>

  <p style="text-align: justify;">Mayısın ilk günlerinden birinde Kurt Wallander, Björk'ü odasına girerek, soruşturmaları bir başkasının devralmasını önerdi, ama Björk buna karşı çıktı. Kurt Wallander en azından yaza ve tatillere kadar devam etmeliydi. Ondan sonra duruma ilişkin yeni bir değerlendirme yapılabilirdi.&nbsp;</p>

  <p style="text-align: justify;">Wallander hep baştan başlıyordu. Geri hamle yapıyor, malzemeyi her yöne döndürüyor, çeviriyor, onu yaşama döndürmeye uğraşıyordu. Bastığı toprak bir türlü ısınmıyordu.&nbsp;</p>

  <p style="text-align: justify;">Haziran ayının başında Peugeot'sunu bir Nissan'la değiştirdi. 8 Haziran günü tatile çıkıp, kızını görmek için Stockholm'e gitti. Sonra birlikte Nordkap'a kadar yolculuk yaptılar. Herman Mboya, Kenya'daydı, ama ağustosta dönecekti.&nbsp;</p>

  <p style="text-align: justify;">9 Temmuz Pazartesi günü Kurt Wallander yine iş başındaydı. Björk'ten kendisine bir talimat gelmişti. Björk ağustos başlangıcında tekrar dönene kadar soruşturmasını sürdürmesi gerektiğini okudu. Ne yapılacağına ondan sonra karar vereceklerdi.&nbsp;</p>

  <p style="text-align: justify;">Ebba ona Rydberg'in durumunun gözle görülür şekilde iyiye gitmeye başladığı müjdesini verdi. Belki her şeye rağmen doktorlar kanseri yenmesine yardımcı olurlardı.&nbsp;</p>

  <p style="text-align: justify;">10 Temmuz Salı günü Ystad'da güzel bir gün yaşanıyordu. Kurt Wallander öğle yemeği için şehir merkezine giderek etrafta dolaştı. Pazar yerindeki mağazaya girerek kendine neredeyse yeni bir müzik seti alacaktı.&nbsp;</p>

  <p style="text-align: justify;">Sonra cüzdanında biraz Norveç banknotu olduğunu hatırladı. Nordkap gezisinden kalmıştı bu paralar. Raiffeisen bankasına giderek, açık olan tek kasanın önündeki kuyruğa girdi.&nbsp;</p>

  <p style="text-align: justify;">Veznedeki kadını tanıyamadı. İyi bir hafızası olan BrittaLena Boden adlı kız değildi bu. BrittaLena Boden'in tatile çıkmış olabileceğini yerine de çalıştığını düşündü.&nbsp;</p>

  <p style="text-align: justify;">Önündeki adam yüklü miktarda nakit para çekti. Kurt Wallander, bu kadar çok nakitin ne için kullanılabileceğini düşündü. Adam banknotlarını bir kez daha sayarken, Kurt Wallander onun yanındaki vezneye koymuş olduğu ehliyetinden adını okudu.&nbsp;</p>

  <p style="text-align: justify;">Sonra sıra kendisine geldi, dövizini bozdurdu. Arkasında, kuyrukta bir turistin İtalyanca ya da İspanyolca konuştuğunu duydu.&nbsp;</p>

  <p style="text-align: justify;">Ancak yine dışarı çıktığında birden aklında şimşek hızıyla bir fikir geldi.&nbsp;</p>

  <p style="text-align: justify;">Kıpırdamadan olduğu yerde durdu, aklına birdenbire gelen bu fikirle taşlaşmış gibiydi.&nbsp;</p>

  <p style="text-align: justify;">Sonra bankaya döndü. Turistlerin döviz bozdurmalarını bekledi.&nbsp;</p>

  <p style="text-align: justify;">Kasadaki kıza görev kimliğini gösterdi.&nbsp;</p>

  <p style="text-align: justify;">"BrittaLena Boden," diye sordu ve gülümsedi. "Tatilde mi?"&nbsp;</p>

  <p style="text-align: justify;">"Simrishamn'da anne ve babasının yanında," diye yanıtladı kasiyer kız. "İki hafta daha tatili var."&nbsp;</p>

  <p style="text-align: justify;">"Boden," dedi Wallander. "Ailesinin soyadı bu mu?"&nbsp;</p>

  <p style="text-align: justify;">"Babası Simrishamn'da bir benzin istasyonunun sahibi. Sanırım AnetteLena'nın bugünkü adı Statoil."&nbsp;</p>

  <p style="text-align: justify;">"Teşekkürler," dedi Kurt Wallander. "Ona sormak istediğim sadece birkaç olağan soru var."&nbsp;</p>

  <p style="text-align: justify;">"Sizi hatırlıyorum," diye açıkladı kasiyer kız. "Şu korkunç hikâyeyi çözmek size hâlâ nasip olmadı değil mi?"&nbsp;</p>

  <p style="text-align: justify;">"Evet," diye karşılık verdi Kurt Wallander. "Bu gerçekten çok korkunç."&nbsp;</p>

  <p style="text-align: justify;">Emniyet müdürlüğüne kadar neredeyse koştu, arabaya binerek Simrishamn'a gitti. BrittaLena Boden'in babası kızının bir kaç arkadaşıyla Sandhammar plajında olabileceğini söyledi. Onu bulana kadar epey araması gerekti, bir kum tepesinin arkasında iyi saklanmıştı. Arkadaşlarıyla tavla oynuyordu. Kumlara bata çıka yaklaşan Kurt Wallander'i görünce hepsi hayretle baktı.&nbsp;</p>

  <p style="text-align: justify;">"Önemli olmasaydı, rahatsız etmezdim," dedi.&nbsp;</p>

  <p style="text-align: justify;">BrittaLena Boden onun bu çabasını anlamış göründü ve doğruldu. Üzerinde oldukça cüretkâr bir bikini vardı, Kurt Wallander başını çevirdi. Rahatsız edilmeden konuşabilmek için, diğerlerinden biraz öteye oturdular.&nbsp;</p>

  <p style="text-align: justify;">"Ocak ayındaki şu gün," diye başladı Kurt Wallander. "O gün hakkında sizinle tekrar konuşmak istiyorum. Sizden tekrar o güne dönmenizi istiyorum. Ve Johannes Lövgren hesabından yüklü miktarı çektiği sırada, bankada başka birinin olup olmadığını hatırlamanızı istiyorum."&nbsp;</p>

  <p style="text-align: justify;">Kızın hâlâ çok iyi bir hafızası vardı.&nbsp;</p>

  <p style="text-align: justify;">"Hayır," dedi. "Kesinlikle yalnızdı."&nbsp;</p>

  <p style="text-align: justify;">Wallander onun gerçeği söylediğinden emindi.&nbsp;</p>

  <p style="text-align: justify;">"Olayın devamını düşünün," diye devam etti. "Johannes Lövgren kapıya yöneldi, dışarı çıktı. Kapı çarptı. Sonra ne oldu?"&nbsp;</p>

  <p style="text-align: justify;">Kız hızlı ve kesin yanıtladı.&nbsp;</p>

  <p style="text-align: justify;">"Kapı asla çarpmaz."&nbsp;</p>

  <p style="text-align: justify;">"Yeni bir müşteri?"&nbsp;</p>

  <p style="text-align: justify;">"İki müşteri."&nbsp;</p>

  <p style="text-align: justify;">"Onları tanıyor muydunuz?"&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">Sonraki soru belirleyiciydi.&nbsp;</p>

  <p style="text-align: justify;">"Yabancı uyruklu olduklarından mı?"&nbsp;</p>

  <p style="text-align: justify;">Kız hayretle baktı ona.&nbsp;</p>

  <p style="text-align: justify;">"Evet. Bunu nereden biliyorsunuz?"&nbsp;</p>

  <p style="text-align: justify;">"Şu ana kadar bilmiyordum. Biraz daha düşünün."&nbsp;</p>

  <p style="text-align: justify;">"İki adamdı. Oldukça genç."&nbsp;</p>

  <p style="text-align: justify;">"Ne istiyorlardı?"&nbsp;</p>

  <p style="text-align: justify;">"Döviz bozdurmak."&nbsp;</p>

  <p style="text-align: justify;">"Dövizin cinsini hatırlıyor musunuz?"&nbsp;</p>

  <p style="text-align: justify;">"Dolar."&nbsp;</p>

  <p style="text-align: justify;">"İngilizce mi konuşuyorlardı? Amerikalı mıydılar?"&nbsp;</p>

  <p style="text-align: justify;">Kız başını iki yana salladı.&nbsp;</p>

  <p style="text-align: justify;">"İngilizce değil. Hangi dilde konuştuklarını bilmiyorum." "Sonra ne oldu? Gözünüzde canlandırmaya çalışın."&nbsp;</p>

  <p style="text-align: justify;">"Vezneye geldiler."&nbsp;</p>

  <p style="text-align: justify;">"İkisi de mi?"&nbsp;</p>

  <p style="text-align: justify;">Yanıt vermeden önce iyice düşündü. Sıcak rüzgâr saçlarını savurdu.&nbsp;</p>

  <p style="text-align: justify;">"Biri gelerek, parayı vezneye koydu. Sanırım, yüz dolardı. Ona, dövizi bozdurmak mı istediğini sordum. Başıyla onayladı."&nbsp;</p>

  <p style="text-align: justify;">"Diğer adam ne yapıyordu?"&nbsp;</p>

  <p style="text-align: justify;">Kız düşündü.&nbsp;</p>

  <p style="text-align: justify;">"Yere bir şey düşürmüş, almak için eğilmişti. Sanırım bir eldiven."&nbsp;</p>

  <p style="text-align: justify;">Wallander sorularında bir adım geriye döndü.&nbsp;</p>

  <p style="text-align: justify;">"Johannes Lövgren henüz gitmişti," dedi. "Evrak çantasına doldurduğu yüklü miktarda nakit para almıştı. Başka bir şey almış mıydı?"&nbsp;</p>

  <p style="text-align: justify;">"Para için bir makbuz almıştı."&nbsp;</p>

  <p style="text-align: justify;">"Onu da evrak çantasına mı koymuştu?"&nbsp;</p>

  <p style="text-align: justify;">Kız ilk kez kendinden emin değildi.&nbsp;</p>

  <p style="text-align: justify;">"Öyle sanırım."&nbsp;</p>

  <p style="text-align: justify;">"Ve eğer evrak çantasına koymadıysa. Bu makbuza ne olmuş olabilir?"&nbsp;</p>

  <p style="text-align: justify;">"Veznenin üzerinde hiçbir şey yoktu. Bundan eminim. Yoksa kaldırırdım."&nbsp;</p>

  <p style="text-align: justify;">"Yere düşmüş olabilir mi?"&nbsp;</p>

  <p style="text-align: justify;">"Belki."&nbsp;</p>

  <p style="text-align: justify;">"Ve eldiveni almak için eğilmiş olan adam, onu yerden almış olabilir mi?"&nbsp;</p>

  <p style="text-align: justify;">"Belki.&nbsp;</p>

  <p style="text-align: justify;">"Makbuzda ne yazıyordu?"&nbsp;</p>

  <p style="text-align: justify;">"Paranın miktarı. Lövgren'in adı. Adresi."&nbsp;</p>

  <p style="text-align: justify;">Kurt Wallander'in soluğu kesildi.&nbsp;</p>

  <p style="text-align: justify;">"Bunların hepsi makbuzun üzerinde yazılı mıydı? Emin misiniz?"&nbsp;</p>

  <p style="text-align: justify;">"Makbuzunu titrek bir yazıyla doldurmuştu. Adresini de yazdığını biliyorum, hiç gerekli olmadığı halde yazmıştı."&nbsp;</p>

  <p style="text-align: justify;">Kurt Wallander yine geri çıktı.&nbsp;</p>

  <p style="text-align: justify;">"Lövgren parasını alıp gitti. Girişte tanımadık iki adamla karşılaştı. Biri eğilip yerden bir eldiven ve belki bir de alındı makbuzunu aldı. Bu makbuzda Johannes Lövgren'in az önce 27.000 kron çektiği yazılıydı. Doğru mu?"&nbsp;</p>

  <p style="text-align: justify;">Kız birden kavrayıverdi.&nbsp;</p>

  <p style="text-align: justify;">"Bunu yapanlar onlar mıydı?"&nbsp;</p>

  <p style="text-align: justify;">"Bilmiyorum. Şimdi tekrar geri gidebilirsiniz."&nbsp;</p>

  <p style="text-align: justify;">"Dövizi bozdum. Adam banknotları cebine soktu. Sonra da gittiler."&nbsp;</p>

  <p style="text-align: justify;">"Tüm bunlar ne kadar zaman aldı?"&nbsp;</p>

  <p style="text-align: justify;">"Üç ya da dört dakika. Daha uzun değil."&nbsp;</p>

  <p style="text-align: justify;">"Döviz bozdurma makbuzları bankadan bulunabilir, değil mi?"&nbsp;</p>

  <p style="text-align: justify;">Kız başıyla onayladı.&nbsp;</p>

  <p style="text-align: justify;">"Bugün bankada döviz bozdurdum. Adımı vermem gerekti. Adamlar bir adres de verdiler mi?"&nbsp;</p>

  <p style="text-align: justify;">"Belki. Hatırlamıyorum."&nbsp;</p>

  <p style="text-align: justify;">Kurt Wallander başıyla onayladı. Şimdi merakı doruğundaydı.&nbsp;</p>

  <p style="text-align: justify;">"Hafızanız inanılmaz," dedi. "Bu iki adamı bir daha hiç gördünüz mü?"&nbsp;</p>

  <p style="text-align: justify;">"Hayır. Asla."&nbsp;</p>

  <p style="text-align: justify;">"Onları görseniz tanır mıydınız?"&nbsp;</p>

  <p style="text-align: justify;">"Sanırım. Belki."&nbsp;</p>

  <p style="text-align: justify;">Kurt Wallander bir süre düşündü.&nbsp;</p>

  <p style="text-align: justify;">"Belki tatilinize birkaç gün ara vermeniz gerekecek," dedi sonra.&nbsp;</p>

  <p style="text-align: justify;">"Yarın Ölland'a gitmeyi planlıyoruz."&nbsp;</p>

  <p style="text-align: justify;">Kurt Wallander birden kesin kararını verdi.&nbsp;</p>

  <p style="text-align: justify;">"Bu olanaksız," diye karşılık verdi. "Belki yarından sonra. Ama lütfen daha önce olmasın."&nbsp;</p>

  <p style="text-align: justify;">Ayağa kalkarak pantolonundaki kumu silkeledi.&nbsp;</p>

  <p style="text-align: justify;">"Lütfen sizi nerede bulacağımıza dair ailenize sürekli haber verin," dedi.&nbsp;</p>

  <p style="text-align: justify;">Kız ayağa kalktı, arkadaşlarının yanına dönmek istiyordu.&nbsp;</p>

  <p style="text-align: justify;">"Onlara anlatabilir miyim?" diye sordu.&nbsp;</p>

  <p style="text-align: justify;">"Başka bir şey uydurun," diye yanıtladı Wallander. "Bunu becereceğinizden eminim."&nbsp;</p>

  <p style="text-align: justify;">Aynı gün öğleden sonra saat dördü biraz geçe, bozdurulan dövize ait makbuz, bankanın arşivinden bulundu.&nbsp;</p>

  <p style="text-align: justify;">İsim okunmuyordu. Herhangi bir adres de verilmemişti.&nbsp;</p>

  <p style="text-align: justify;">Kurt Wallander hayal kırıklığına uğramamasına kendisi de şaşırdı. Bunu, tüm olayın nasıl olup bittiğini her şeye rağmen şimdi çözmüş olmasına yordu.&nbsp;</p>

  <p style="text-align: justify;">Bankanın önünden hemen Rydberg'in evine gitti, Rydberg evinde dinleniyordu.&nbsp;</p>

  <p style="text-align: justify;">Kurt Wallander zili çaldığında, Rydberg balkonda oturuyordu. Çok zayıflamış ve beti benzi solmuştu.&nbsp;</p>

  <p style="text-align: justify;">Birlikte balkona oturdular, Kurt Wallander bulduklarını aktardı.&nbsp;</p>

  <p style="text-align: justify;">Rydberg düşünceyle başını salladı.&nbsp;</p>

  <p style="text-align: justify;">"Haklı olduğunu düşünüyorum," dedi, sonunda Kurt Wallander sustuğunda. "Bu kesin böyle olmuş."&nbsp;</p>

  <p style="text-align: justify;">"Geriye tek soru kalıyor; onları nasıl bulabiliriz?" diye açıkladı Kurt Wallander. "Tesadüfen İsveç'e gelmiş birkaç turist, yaklaşık altı ay önce."&nbsp;</p>

  <p style="text-align: justify;">"Belki hâlâ buradadırlar," diye açıkladı Rydberg. "Kaçak olarak, göçmen ya da işçi olarak."&nbsp;</p>

  <p style="text-align: justify;">"Nereden başlamalı?" diye sordu Kurt Wallander.&nbsp;</p>

  <p style="text-align: justify;">"Bilmiyorum," diye yanıtladı Rydberg. "Ama aklına mutlaka bir şey gelir."&nbsp;</p>

  <p style="text-align: justify;">Birkaç saat daha Rydberg'in balkonunda oturdular.&nbsp;</p>

  <p style="text-align: justify;">Yediye birkaç dakika kala Kurt Wallander arabasına döndü.&nbsp;</p>

  <p style="text-align: justify;">Bastığı toprak artık eskisi kadar soğuk değildi.</p>
</body>
</html>
