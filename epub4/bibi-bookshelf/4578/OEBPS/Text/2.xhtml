<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">2&nbsp;<br /></h1>

  <p style="text-align: justify;">Telefon görüşmesi Ystad Emniyet Müdürlüğü'nde saat 5.13’te kayda geçti. Görüşmeyi yapan, Noel'den bu yana neredeyse hiç durmadan mesai yapmış, yorgun ve uykusuz bir polisti. Hattın diğer ucundaki titrek sesi dinlemiş, önce bunun sadece aklı karışmış yaşlı bir adam olduğunu düşünmüştü. Ama sonradan bir şeyleri ilginç bulmuş olacaktı ki, sorular sormaya başlamıştı. Konuşması bitince, tekrar telefona sarılmadan önce bir süre durup düşünmüştü. Sonra da ezbere bildiği bir numarayı çevirmişti.&nbsp;</p>

  <p style="text-align: justify;">Kurt Wallander uyuyordu. Önceki gece çok geç saatte yatmıştı. Geç vakitlere kadar bir arkadaşının Bulgaristan'dan göndermiş olduğu Maria Callas plaklarını dinlemişti. "Traviata"sını özellikle peş peşe çalmış, böylece yatağa girdiğinde saat ikiyi bulmuştu.&nbsp;</p>

  <p style="text-align: justify;">Telefonun sesi onu ansızın uykusundan uyandırdığında ateşli, erotik bir rüyanın tam odasındaydı. Gördüğünün bir rüyadan ibaret olup olmadığını anlamak istercesine kolunu yatağın diğer yanına uzatıp çarşafı yokladı. Ne onu üç ay önce terk etmiş olan karısı yanında yatıyordu, ne de biraz önce ihtirasla seviştiği zenci kadın.&nbsp;</p>

  <p style="text-align: justify;">Bir yandan ahizeye uzanırken saate göz attı. Bir araba kazası, diye geçti aklından. Yerler buz tuttu, buna rağmen birileri aşırı hız yapıp E 14 yolunda savruldu. Ya da Polonya'dan gece feribotuyla gelen göçmenler sorun çıkarıyorlar.&nbsp;</p>

  <p style="text-align: justify;">Yatakta doğruldu ve ahizeyi omzuyla, sakalların yeni çıkmakta olduğu çenesinin arasına sıkıştırdı.&nbsp;</p>

  <p style="text-align: justify;">"Wallander!"&nbsp;</p>

  <p style="text-align: justify;">"Seni uyandırmadım ya?"&nbsp;</p>

  <p style="text-align: justify;">"Saçmalama, uyanıktım."&nbsp;</p>

  <p style="text-align: justify;">Neden yalan söylenir ki, diye düşündü. Gerçeği neden olduğu gibi söylemiyorum. Bana kalsa yine uyuyup, kaçırmış olduğum şu erotik rüyayı yakalamaya çalışmaz mıyım?&nbsp;</p>

  <p style="text-align: justify;">"Seni aramanın iyi olacağını düşündüm."&nbsp;</p>

  <p style="text-align: justify;">"Trafik kazası mı?"&nbsp;</p>

  <p style="text-align: justify;">"Hayır, değil, o yüzden seni aradım. Yaşlı bir çiftçi aradı. Adının Nyström olduğunu ve Lenarp'ta oturduğunu söyledi. Komşularından bir kadının elleri bağlı yerde olduğunu, bir diğerinin de öldürüldüğünü iddia etti."&nbsp;</p>

  <p style="text-align: justify;">Wallander bir an Lenarp'ın ne tarafta olduğunu düşündü. Marvinsholm'den pek de uzak sayılmazdı, Schonen şartlarında fazlasıyla engebeli, yükseltili bir bölgede.&nbsp;</p>

  <p style="text-align: justify;">"Ciddi bir sese benziyordu. Ben de seni aramanın en doğrusu olacağını düşündüm."&nbsp;</p>

  <p style="text-align: justify;">"Şu an merkezde senden başka kimler var?"&nbsp;</p>

  <p style="text-align: justify;">"Peters ve Noren dışardalar, Continental'in camını indirmiş birinin peşindeler. Telsizle çağırayım mı?"&nbsp;</p>

  <p style="text-align: justify;">"Söyle onlara, Kadesjö ile Katslösa arasındaki kavşağa gelsinler ve beni beklesinler. Onlara adresi ver. Telefon ne zaman geldi?"&nbsp;</p>

  <p style="text-align: justify;">"Birkaç dakika önce."&nbsp;</p>

  <p style="text-align: justify;">"Arayan kişinin sarhoşun biri olmadığına emin misin?"&nbsp;</p>

  <p style="text-align: justify;">"Sesi sarhoş birininkine benzemiyordu."&nbsp;</p>

  <p style="text-align: justify;">"İyi o zaman."&nbsp;</p>

  <p style="text-align: justify;">Duş almadan aceleyle giyinip termosta kalmış ılık kahveden bir fincan aldı, pencereden dışarıya göz attı. Ystad'ın merkezinde Maria Caddesi'nde oturuyordu. Apartman katı, karşıda, sıvaları yer yer çatlamış, gri renkli bir binaya bakıyordu. Bir an düşündü, acaba bu kış Schonen'de kar beklenir miydi? Böyle olmamasını umdu. Schonen'in tipileri büyük kargaşalara neden olurdu. Trafik kazaları, karda kalan doğurdu doğuracak hamile kadınlar, dış dünyayla bağlantısı kesilen yaşlı emekliler ve devrilen yüksek gerilim direkleri. Tipiler karmaşa yaratırdı ve o bu kış böylesi bir kaosa yeterince hazırlıklı olmadığını düşünüyordu. Karısının terk etmesiyle yakasına yapışmış olan bu korku onu rahat bırakmıyordu.&nbsp;</p>

  <p style="text-align: justify;">Doğudaki çevre yoluna gelinceye dek, arabasını Regement Caddesi boyunca sürdü. Dragon Caddesi'nde kırmızı ışıkta durduğunda haberleri dinlemek için radyoyu açtı. Heyecanlı ses uzak bir kıtada düşen bir uçaktan söz ediyordu.&nbsp;</p>

  <p style="text-align: justify;">Böyle işte; yaşamın da ölümün de zamanı var, diye düşündü, uykulu uykulu. Bu, yıllarca önce bulduğu bir parolaydı. O zamanlar henüz genç bir polisken memleketi Malmö'de devriye gezerdi. Günün birinde sarhoşun biri, Pildammspark'tan götürmek isterlerken elindeki büyük satırla üzerine yürümüştü. Wallander hemen kalbinin yanına derin bir darbe almıştı. Onu erken ölümden kurtaran birkaç milimetre olmuştu. O zamanlar yirmi üç yaşındaydı ve polis olmanın ne anlama geldiğini derin bir ciddiyetle kavramak zorundaydı. Bu parola, anılarındaki bu görüntüye karşı koyma çabasıydı onun.&nbsp;</p>

  <p style="text-align: justify;">Şehirden çıktı, yol kenarındaki yeni yapılan mobilya mağazasını geçti, kaçamak bir bakışla arkada bıraktığı denize doğru baktı. Deniz griydi. Kış ortasında oldukları düşünülürse alışılmadık bir sakinlik içinde uzanıyordu. Uzaklarda ufukta, rotası doğuya çevrili bir gemi belli belirsiz görünüyordu.&nbsp;</p>

  <p style="text-align: justify;">Tipiler başlayacak, diye düşündü.&nbsp;</p>

  <p style="text-align: justify;">Er ya da geç kar fırtınası tepemize iner.&nbsp;</p>

  <p style="text-align: justify;">Radyoyu kapattı ve kendisini bekleyen günü karşılamaya hazırlandı.&nbsp;</p>

  <p style="text-align: justify;">Şu ana kadar neler biliyordu?&nbsp;</p>

  <p style="text-align: justify;">Sıkıca bağlanmış, yerde oturan yaşlı bir kadın? Onu gördüğünü iddia eden yaşlı bir adam? Bjâresjö sapağında hızını artırırken tüm bunların bunaklığın pençesine düşüveren yaşlı bir adamın uydurmaları olduğuna karar verdi. Emniyet teşkilatında çalıştığı yıllar boyunca, böyle yaşlı ve dünyadan elini eteğini çekmiş insanların polise son bir yardım çağrısı yapmaya pek yatkın olduklarına çoğu kez şahit olmuştu.&nbsp;</p>

  <p style="text-align: justify;">Devriye arabası Kadesjö sapağında kendisini bekliyordu. Peters arabadan inmiş, bir tarlada, amaçsızca oradan oraya koşuşturan bir tavşanı izliyordu.&nbsp;</p>

  <p style="text-align: justify;">Mavi Peugeot'suyla yaklaşmakta olan Wallander'i görünce elini sallayarak onu selamladı ve direksiyonun başına geçti. Tekerleklerin altında donmuş molozlar takırdıyordu. Kurt Wallander polis arabasını takip etti. Trunnerupp sapağını geçtiler, birkaç tepeyi aştılar ve sonunda Lenarp'a ulaştılar. Burada bir traktör izinden fazlası sayılmayacak dar bir tarla yoluna girdiler. Yaklaşık bir kilometre kadar gittikten sonra hedefe varmışlardı. Yan yana konumlanmış iki çiftlik evi, beyaz badanalı uzun iki bina, her birinin önünde özenle bakıldığı belli birer bahçe.&nbsp;</p>

  <p style="text-align: justify;">Yaşlı bir adam koşarak yanlarına yaklaştı. Adamın dizi ağrıyormuşçasına aksaması Kurt Wallander'in gözünden kaçmadı.&nbsp;</p>

  <p style="text-align: justify;">Arabadan inerken rüzgârın başlamış olduğunu hissetti. Belki de yakında gerçekten kar yağacaktı?&nbsp;</p>

  <p style="text-align: justify;">Adamı görür görmez bu yerde kendisini oldukça ürpertici bir şeylerin beklediğini anlayıverdi. Adamın gözlerinin içinde hayal gücünün ürünü olmadığı apaçık belli olan bir korku fark ediliyordu.&nbsp;</p>

  <p style="text-align: justify;">"Kapıyı kırdım," diye durmadan tekrarlıyordu heyecanla. "Kapıyı kırdım, çünkü içerde ne olup bittiğini görmek zorundaydım. Ama hanımı da ölecek, evet o da ölmek üzere."&nbsp;</p>

  <p style="text-align: justify;">Kırılmış kapıdan eve girdiler. Kurt Wallander burnuna çarpan kekremsi yaşlı insan kokusunu aldı. Duvar kâğıtları eski modaydı, karanlıkta etrafını görebilmesi için gözlerini kısması gerekiyordu.&nbsp;</p>

  <p style="text-align: justify;">"Neler oldu burada?" diye sordu.&nbsp;</p>

  <p style="text-align: justify;">"İşte içerde," diye yanıtladı yaşlı adam.&nbsp;</p>

  <p style="text-align: justify;">Sonra da ağlamaya başladı.&nbsp;</p>

  <p style="text-align: justify;">Üç polis bakıştılar.&nbsp;</p>

  <p style="text-align: justify;">Kurt Wallander ayağıyla kapıyı araladı.&nbsp;</p>

  <p style="text-align: justify;">Düşündüğünden de beter bir görüntüydü bu. Çok daha beter. Sonraki günlerde bunun gördüklerinin en kötüsü olduğunu söyleyecekti. Oysa Tanrı biliyordu ki, pek çok kötü şey görmüştü.&nbsp;</p>

  <p style="text-align: justify;">Yaşlı çiftin yatak odasının her yanı kana bulanmıştı. Hatta tavandan sarkan porselen lambaya kadar sıçramıştı kan. Yaşlı bir adam, vücudunun üst kısmı çıplak, altında sıyrılmış donu yüzüstü yataktaydı. Yüzü tanınmayacak halde parçalanmıştı. Öyle görünüyordu ki, birisi burnunu kesmeye çalışmıştı. Elleri arkasında bağlanmış ve sol bacağının baldır kemiği kırılmıştı. Beyaz kemik çevresindeki kırmızının içinden açıkça seçiliyordu.&nbsp;</p>

  <p style="text-align: justify;">"Aman Tanrım," diye inlediğini duydu arkasındaki Noren'in ve kendi içindeki kusma isteğini fark etti.&nbsp;</p>

  <p style="text-align: justify;">"Ambulans," dedi yutkunarak. "Çabuk, çabuk..."&nbsp;</p>

  <p style="text-align: justify;">Sonra bir sandalyeye bağlanmış, yere kaykılmış kadının üzerine eğildi. Ellerindeki bağlardan başka boynu da bir ilmikle sıkılmıştı. Çok zayıf nefes alıyordu, Wallander bir bıçak bulması için Peters'e seslendi. Bileklerine ve boynuna iyice girmiş ve yer etmiş olan ince ipi kestiler, sonra kadını dikkatlice yere yatırdılar. Wallander kadının başını dizine dayadı.&nbsp;</p>

  <p style="text-align: justify;">Peters'e baktı ve ikisinin de aynı fikirde olduklarını anladı.&nbsp;</p>

  <p style="text-align: justify;">Kim böylesi bir şeyi yapacak kadar vahşi ve acımasız olabilirdi? Yaşlı ve çaresiz bir kadının boynunu bir iple sıkacak kadar?&nbsp;</p>

  <p style="text-align: justify;">"Dışarda bekle," dedi Kurt Wallander girişte bekleyen yaşlıya. "Dışarda bekle ve hiçbir şeye dokunma."&nbsp;</p>

  <p style="text-align: justify;">Sesinin sinirli olduğunu fark etti.&nbsp;</p>

  <p style="text-align: justify;">Sesimi yükselttim, çünkü korkuyorum, diye düşündü. Ne biçim bir dünyada yaşıyoruz böyle?&nbsp;</p>

  <p style="text-align: justify;">Ambulansın gelmesi yaklaşık yirmi dakika aldı. Kadının soluğu ise bu arada giderek daha düzensiz bir hale gelmişti. Kurt Wallander'i ise her türlü yardımın çok geç olacağı kaygısı almıştı.&nbsp;</p>

  <p style="text-align: justify;">Ambulansın şoförünü tanıyordu, adı Antonson'du. Yanındaki yardımcısı ise o güne dek hiç görmemiş olduğu bir gençti.&nbsp;</p>

  <p style="text-align: justify;">"Merhaba," diye selamladı Wallander. "Adam ölmüş. Ama kadın henüz yaşıyor. Onu yaşatmaya çalışın."&nbsp;</p>

  <p style="text-align: justify;">"Neler olmuş?" diye sordu Antonson.&nbsp;</p>

  <p style="text-align: justify;">"Umarım, kadın yaşarsa, bunun yanıtını bulurum. Acele edin, haydi!"&nbsp;</p>

  <p style="text-align: justify;">Ambulans toprak yolda uzaklaşırken Kurt Wallander ve Peters dışarı çıktılar. Noren bir mendille alnındaki teri siliyordu. Bu arada gün hiç fark ettirmeden aydınlanmaya başlamıştı. Kurt Wallander kolundaki saate göz attı. Yedi buçuğa iki vardı.&nbsp;</p>

  <p style="text-align: justify;">"Burası tam mezbaha," dedi Peters.&nbsp;</p>

  <p style="text-align: justify;">Wallander, "Daha da kötü," diye karşılık verdi. "Ara ve söyle tüm ekip toplansın. Noren buradaki her şeyi kilitlesin. Ben bu arada yaşlı adamla konuşacağım."&nbsp;</p>

  <p style="text-align: justify;">Bunları henüz söylemişti ki, çığlığa benzer bir ses duydular. Çığlık tekrarlanırken ürperdiğini hissetti.&nbsp;</p>

  <p style="text-align: justify;">Bu bir atın kişnemesiydi.&nbsp;</p>

  <p style="text-align: justify;">Ahıra doğru gidip kapısını açtılar. Karanlıkta bir at, bulunduğu yerin içinde huzursuzca tepiniyordu. İçersi sıcak tezek ve idrar kokuyordu.&nbsp;</p>

  <p style="text-align: justify;">"Ata biraz yem ve su ver," dedi Kurt Wallander. "Belki burada başka hayvanlar da vardır."&nbsp;</p>

  <p style="text-align: justify;">Ahırdan çıkarken soğukla ürperdi. Uzak bir tarlada yalnız başına bir ağaçta karakuşlar bağrışıyordu. Serin havayı içine çekti ve rüzgârın daha da soğumuş olduğunu anladı.&nbsp;</p>

  <p style="text-align: justify;">"Adınız Nyström," dedi ağlamayı kesmiş olan adama. "Şimdi, burada neler olduysa hepsini anlatacaksınız bana. Anladığım kadarıyla komşu evde yaşıyorsunuz?"&nbsp;</p>

  <p style="text-align: justify;">Adam başıyla onayladı.&nbsp;</p>

  <p style="text-align: justify;">"Neler oldu peki?" diye sordu titrek bir sesle.&nbsp;</p>

  <p style="text-align: justify;">"Ben de bunu sizden öğrenmeyi umuyorum," diye karşılık verdi Kurt Wallander. "Size gitmemiz mümkün mü?"&nbsp;</p>

  <p style="text-align: justify;">Mutfakta, üzerinde eski moda bir sabahlıkla, ağlayan bir kadın sandalyenin üzerinde büzülmüştü. Ama Kurt Wallander kendini tanıtır tanıtmaz kalktı ve kahve pişirmeye başladı. Mutfak masasına oturdular. Wallander henüz pencerede asılı kalmış olan Noel süslerine baktı. Pencerenin pervazında kendisini bir an gözden ayırmayan yaşlı bir kedi yatıyordu. Sevmek için elini uzattı.&nbsp;</p>

  <p style="text-align: justify;">"Isırır," dedi Nyström. "İnsanlara alışık değil, ben ve Hanna dışında tabii."&nbsp;</p>

  <p style="text-align: justify;">Kurt Wallander kendisini terk etmiş olan karısını düşündü ve işe hangi noktadan başlaması gerektiğini bulmaya çalıştı. Vahşice bir katliam, diye geçirdi içinden. Ve gerçekten şanssızsak neredeyse bir çifte cinayetle karşı karşıya olabiliriz.&nbsp;</p>

  <p style="text-align: justify;">Birden aklına bir fikir geldi. Pencere camını tıklatarak dışardaki Noren'e gelmesini işaret etti.&nbsp;</p>

  <p style="text-align: justify;">"Bana bir dakika izin verin lütfen," diyerek yerinden kalktı.&nbsp;</p>

  <p style="text-align: justify;">"Atın yeterince yemi ve suyu vardı. Başka hayvan da yok."&nbsp;</p>

  <p style="text-align: justify;">"Hastaneye gidecek birini ayarla," dedi Kurt Wallander. "Belki kadın kendine gelir ve bir şeyler söylemek ister. Her şeyi görmüş olmalı."&nbsp;</p>

  <p style="text-align: justify;">Noren kafasıyla anladığını işaret etti.&nbsp;</p>

  <p style="text-align: justify;">"Kulakları iyi duyan birini yolla," diye ekledi Kurt Wallander. "Ya da daha da iyisi, dudak okuyabilen biri olsun."&nbsp;</p>

  <p style="text-align: justify;">Mutfağa döndüğünde mantosunu çıkardı ve mutfak setinin üzerine koydu.&nbsp;</p>

  <p style="text-align: justify;">"Anlatın," dedi. "Şimdi anlatın ve hiçbir şeyi atlamayın. Kendinize zaman ayırın."&nbsp;</p>

  <p style="text-align: justify;">İki fincan oldukça hafif kahveden sonra ne Nyström'ün, ne de karısının önemli sayılabilecek hiçbir şey bilmediklerini anladı.&nbsp;</p>

  <p style="text-align: justify;">Öğrendiği tek şey, saat hakkında birkaç bilgi ve öldürülen çiftin hayat hikâyesiydi.&nbsp;</p>

  <p style="text-align: justify;">İki soru yanıtlanmamıştı henüz.&nbsp;</p>

  <p style="text-align: justify;">"Evlerinde büyük miktarda para saklayıp saklamadıkları hakkında bir bilginiz var mı?" İlk öğrenmek istediği buydu.&nbsp;</p>

  <p style="text-align: justify;">"Hayır," diye yanıtladı Nyström. "Hepsini bankaya yatırmışlardı. Emeklilik maaşlarını da. Ayrıca zengin de değillerdi. Araziyi, hayvanları ve araçlarını alırlarken parayı çocuklarına vermişlerdi."&nbsp;</p>

  <p style="text-align: justify;">İkinci soruyu daha sormadan kendisine pek anlamsız göründü. Yine de sordu. O an başka seçeneği de yoktu zaten.&nbsp;</p>

  <p style="text-align: justify;">"Hiç düşmanları var mıydı?" Bilmek istiyordu.&nbsp;</p>

  <p style="text-align: justify;">"Düşman?"&nbsp;</p>

  <p style="text-align: justify;">"Birileri, yani bunları yapmış olabilecek biri."&nbsp;</p>

  <p style="text-align: justify;">Sorudan bir şey anlamamış gözüktüler.&nbsp;</p>

  <p style="text-align: justify;">O da soruyu tekrarladı.&nbsp;</p>

  <p style="text-align: justify;">İki yaşlı hiçbir şey anlamamış bir ifadeyle baktılar.&nbsp;</p>

  <p style="text-align: justify;">"Bizim gibilerin düşmanı olmaz," diye yanıtladı sonunda adam. Wallander ses tonundan, adamın suçlanma hissine kapıldığını hissetti. "Arada sırada anlaşmadığımız şeyler olmuştur. Bir tarla yolunun masrafları ya da tarla sınırlarının tam olarak nerede başlayıp bittikleri hakkında. Ancak bu nedenle birbirimizi öldürecek değiliz ya."&nbsp;</p>

  <p style="text-align: justify;">Wallander anlar gibi başını salladı.&nbsp;</p>

  <p style="text-align: justify;">"Yakında yine haberleşiriz," dedi son olarak ve elinde mantosu doğruldu. "Ve eğer aklınıza gelen yeni bir şeyler olursa, aramaktan çekinmeyin. Kurt Wallander demeniz yeterli olur."&nbsp;</p>

  <p style="text-align: justify;">"Ya geri dönerlerse?" diye sordu yaşlı kadın.&nbsp;</p>

  <p style="text-align: justify;">Kurt Wallander kafasını salladı.&nbsp;</p>

  <p style="text-align: justify;">"Öyle bir şey olmayacak," diye karşılık verdi. "Bunlar mutlaka hırsızlardı. Böylesi bir daha dönmez. Korkmanıza gerek yok."&nbsp;</p>

  <p style="text-align: justify;">Sanki onları sakinleştirici birkaç söz daha söylemesi gerekiyordu. Ama daha ne diyebilirdi ki? Hemen yakınlarındaki komşularının bu denli canice katledilişine tanık olmuş insanlara nasıl güven verebilirdi? Ve bir başka insanın ölümünü beklemekten başka hiçbir şey yapamayan bu insanlara?&nbsp;</p>

  <p style="text-align: justify;">"Ya at," dedi. "Onu kim yemliyor?"&nbsp;</p>

  <p style="text-align: justify;">"Bunu biz yaparız," diye yanıtladı yaşlı adam. "İhtiyacı olanı alacaktır."&nbsp;</p>

  <p style="text-align: justify;">Wallander dışardaki soğuk sabah aydınlığına çıktı. Rüzgâr artmıştı, arabasına giderken başını eğerek büzüldü. Aslında orada kalmalı ve cinayet teknisyenlerini beklemeliydi. Ancak soğuktan donuyordu ve kendisini kötü hissediyordu, bu nedenle ille de zorunlu olmadıkça orada daha fazla kalmayı istemiyordu. Ayrıca pencereden Rydberg'in devriye arabasıyla yaklaştığını görmüştü. Bu demekti ki, teknisyenler cinayet mahallindeki her parça toprağı kaldırıp incelemeden oradan ayrılmayacaklardı. Birkaç yıl sonra emekliye ayrılacak olan Rydberg, işine sadık bir polisti. Zamanla kılı kırk yaran ve fazlasıyla eli ağır bir görüntüye bürünmüşse de, bir cinayet mahallinin gerektiği titizlikle inceleneceğinin garantisi oydu.&nbsp;</p>

  <p style="text-align: justify;">Rydberg'in romatizması vardı, bu yüzden bir baston kullanırdı. O anda avludan aksayarak kendisine doğru ilerliyordu.&nbsp;</p>

  <p style="text-align: justify;">"Bu gerçekten de pek iç açıcı bir görüntü değildi," diye açıkladı düşüncesini. "İçersi bir mezbahaya dönmüş."&nbsp;</p>

  <p style="text-align: justify;">Kurt Wallander, "Bunu söyleyen ilk kişi değilsin," diye karşılık verdi.&nbsp;</p>

  <p style="text-align: justify;">Rydberg ciddi görünüyordu.&nbsp;</p>

  <p style="text-align: justify;">"Elimizde herhangi bir ipucu var mı?"&nbsp;</p>

  <p style="text-align: justify;">Kurt Wallender başını salladı.&nbsp;</p>

  <p style="text-align: justify;">"Hiçbir şey yok mu?" Rydberg'in sesinde yalvarırcasına bir ifade seziliyordu.&nbsp;</p>

  <p style="text-align: justify;">"Komşular ne bir şey görmüş ne de duymuşlar. Sanırım bunlar sıradan hırsızlarmış."&nbsp;</p>

  <p style="text-align: justify;">"Bu inanılmaz vahşeti sıradan diye mi tanımlıyorsun yani?"&nbsp;</p>

  <p style="text-align: justify;">Rydberg heyecanlanmıştı. Wallender seçtiği sözcükten pişmanlık duydu.&nbsp;</p>

  <p style="text-align: justify;">"Yani benim de demek istediğim; bu olayda karşı karşıya olduklarımız, yalnız ve yaşlı insanların yaşadığı, yerleşim bölgelerinden uzak çiftlikleri seçen türde olan, çok ender karşılaştığımız iğrenç tiplerden oldukları."&nbsp;</p>

  <p style="text-align: justify;">"Bunları yapmış olanları mutlaka yakalamalıyız," dedi Rydberg. "Onlar böyle bir işe yeniden kalkışmadan."&nbsp;</p>

  <p style="text-align: justify;">Kurt Wallender, "Evet," diye yanıtladı. "Bu yıl başka kimseleri yakalayamayacak da olsak; bu olaydakileri mutlaka bulmalıyız."&nbsp;</p>

  <p style="text-align: justify;">Arabaya bindi ve oradan ayrıldı. Dar arazi yolunda bir virajda hızla ilerleyen bir arabayla az kalsın çarpışacaktı. Sürücüyü tanıdı. Bu, en çok satan günlük gazetelerden birinde çalışan ve Ystad çevresindeki tüm bölgeyi ilgilendiren olaylarda ortaya çıkan bir haberciydi.&nbsp;</p>

  <p style="text-align: justify;">Wallender, Lenarp'ta oradan oraya birkaç tur attı. Pencerelerden evlerin ışıkları görünüyordu, ama insanlar henüz sokaklara çıkmamışlardı.&nbsp;</p>

  <p style="text-align: justify;">Bu olayı öğrendiklerinde ne düşünecekler acaba, diye düşündü.&nbsp;</p>

  <p style="text-align: justify;">Bitkin ve şaşkındı. Yaşlı kadının, boğazına geçirilmiş olan iple görüntüsü onu rahat bırakmıyordu. Böylesi vahşiliği anlamasına imkân yoktu. Bunu kim yapmış olabilirdi? Neden kadının kafasına bir balta indirip de birkaç saniyede işini bitirmemişti? Neden böylesi bir işkenceyi seçmişti?&nbsp;</p>

  <p style="text-align: justify;">Küçük kasabada arabasıyla ilerlerken incelemelerin sonuçlarını kafasında düzene koymaya çalıştı. Blentarp yönündeki kavşakta durdu, motoru susturmadan arabanın kaloriferini çalıştırdı, çünkü donuyordu. Sonra da kıpırdamadan orada oturup ufka baktı.&nbsp;</p>

  <p style="text-align: justify;">Soruşturmayı yürütebilecek tek kişi kendisiydi, bunu biliyordu. Bir başkasının bu işle görevlendirilmesi söz konusu olamazdı. Rydberg'den sonra Ystad'daki en deneyimli cinayet polisiydi. Oysa henüz kırk iki yaşındaydı.&nbsp;</p>

  <p style="text-align: justify;">Soruşturmanın büyük kısmı rutin iş olacaktı. Olay yerinin incelenmesi, Lenarp'ta ve hırsızların kaçış yolları sayılabilecek sokaklarda oturan insanların sorgulanması. Herhangi şüpheli bir durumla karşılaşan oldu mu? Olağandışı bir durumla? Bildik sorular kafasından geçiyordu.&nbsp;</p>

  <p style="text-align: justify;">Ama Kurt Wallander çok iyi biliyordu ki, geniş düzlüklerdeki saldırıları çözmek çok zordu.&nbsp;</p>

  <p style="text-align: justify;">Ümidini bağladığı tek şey yaşlı kadının hayatta kalabilmesiydi.&nbsp;</p>

  <p style="text-align: justify;">Kadın her şeyi görmüştü. Bir şeyler bilmek zorundaydı.&nbsp;</p>

  <p style="text-align: justify;">Ama eğer ölürse, işte o zaman bu çifte cinayeti çözmek çok zorlaşacaktı.&nbsp;</p>

  <p style="text-align: justify;">Huzursuzdu.&nbsp;</p>

  <p style="text-align: justify;">Olaya karşı duyduğu öfke onu güçlü ve girişimci olmaya kamçılıyordu. Bunlar her türlü polis işinin temel şartları olduğundan, kendisinin iyi bir polis olduğunu düşünürdü. Ancak bu defa güvensizlik ve bitkinlik hissediyordu.&nbsp;</p>

  <p style="text-align: justify;">Kendisini zorlayarak arabayı birinci vitese aldı. Araba birkaç metre ilerledi. Fakat daha sonra arabayı tekrar durdurdu. Sanki bu dondurucu kış sabahında neler yaşamış olduğunu tam o anda anlamıştı.&nbsp;</p>

  <p style="text-align: justify;">Bu olayın hiç tereddüt edilmeden ve korkunç şekilde yaşlı, savunmasız bir çifti hedef almış olması ona korku veriyordu. Bu bölgede karşılaşılmaması gereken bir olaydı.&nbsp;</p>

  <p style="text-align: justify;">Pencereden dışarıya baktı. Rüzgâr arabanın kapıları arasından ıslık çalıyordu.&nbsp;</p>

  <p style="text-align: justify;">Artık başlamam gerek, diye düşündü.&nbsp;</p>

  <p style="text-align: justify;">Aynen Rydberg'in dediği gibi.&nbsp;</p>

  <p style="text-align: justify;">Bunu yapanlar mutlaka yakalanmalı.&nbsp;</p>

  <p style="text-align: justify;">Arabayı doğruca Ystad Hastanesi'ne sürdü. Hastaneye vardığında asansöre binerek yoğun bakım bölümüne çıktı. Koridorda kapının yanında sandalyeye oturmuş genç polis adayı Martinson'u fark etti.&nbsp;</p>

  <p style="text-align: justify;">Kurt Wallander içinde öfkenin kabardığını hissediyordu.&nbsp;</p>

  <p style="text-align: justify;">Genç ve deneyimsiz bir polis adayından başka hastaneye gönderebilecekleri kimse yok muydu gerçekten? Ve o da neden dışarda, kapının yanında oturmaktaydı? Neden hırpalanmış kadının en sessiz fısıltısını bile yakalayabilmek için yatağının başucunda beklemiyordu?&nbsp;</p>

  <p style="text-align: justify;">"Merhaba," dedi Kurt Wallander. "Durum nasıl?"&nbsp;</p>

  <p style="text-align: justify;">"Kadın baygın," diye yanıtladı Martinson. "Doktorlar pek ümitli görünmüyorlar."&nbsp;</p>

  <p style="text-align: justify;">"Sen neden dışarda bekliyorsun? Neden odada değilsin?"</p>

  <p style="text-align: justify;">"Durumu değişirse bana haber verecekler."&nbsp;</p>

  <p style="text-align: justify;">Kurt Wallander, Martinson'un huzursuzlandığını sezdi.&nbsp;</p>

  <p style="text-align: justify;">Yaşlı ve aksi bir öğretmen gibiyim, diye düşündü.&nbsp;</p>

  <p style="text-align: justify;">Kapıyı dikkatle bir parmak kadar aralayarak göz ucuyla içeri baktı. Bu ölümün bekleme odasında bir dizi makine oflayıp pufluyor, pompalıyordu. Duvarlarda saydam solucanları andıran hortumlar döşeliydi. Kapıyı açtığı sırada bir hemşire diyagramı incelemekteydi.&nbsp;</p>

  <p style="text-align: justify;">"Buraya giremezsiniz," dedi sert bir sesle.&nbsp;</p>

  <p style="text-align: justify;">"Ben polisim," diye karşılık verdi Wallander alelacele. "Sadece durumunu öğrenmek istemiştim."&nbsp;</p>

  <p style="text-align: justify;">"Size dışarda beklemeniz gerektiği söylendi," diye yanıtladı hemşire.&nbsp;</p>

  <p style="text-align: justify;">Wallander bir şey söyleyecekti ki, içeriye hızlı adımlarla bir doktor girdi. Doktor şaşılacak kadar genç görünüyordu.&nbsp;</p>

  <p style="text-align: justify;">"Buraya görevliler dışında kimsenin girmesi yasaktır," dedi genç doktor bir yandan Wallander'i incelerken.&nbsp;</p>

  <p style="text-align: justify;">"Hemen gideceğim. Sadece kadının durumunu öğrenmek istiyorum. Adım Wallander ve polisim. Cinayet şubesinden," diye ekledi, bunun pek de etkili olmayacağı endişesiyle. "Bu işten sorumlu kişi ya da kişiler hakkındaki soruşturmayı yönetiyorum. Durumu nasıl?"&nbsp;</p>

  <p style="text-align: justify;">"Hâlâ yaşıyor olması bir mucize," dedi doktor ve başıyla kendisini yatağa doğru takip etmesini işaret etti. "Ne gibi iç yaralanmalarına maruz kaldığını henüz söyleyemeyiz. Öncelikle hayati durumu atlatması önemli. Ancak gırtlak oldukça zarar görmüş. Sanki biri onu boğmaya çalışmış."&nbsp;</p>

  <p style="text-align: justify;">"Tam anlamıyla böyle oldu," diye açıklayan Wallander örtüler ve hortumlarla çevrili zayıf yüzü inceledi.&nbsp;</p>

  <p style="text-align: justify;">"Aldığı darbeler çok öldürücü," diye belirtti doktor.&nbsp;</p>

  <p style="text-align: justify;">Wallander, "Umarım yaşar," diye karşılık verdi. "Elimizdeki tek tanık o."&nbsp;</p>

  <p style="text-align: justify;">"Biz tüm hastalarımızın yaşamasını ümit ederiz," diye yanıtladı doktor umarsızca ve üzerinde yeşil çizgilerin sonsuz dalgalar görüntülediği bir ekranı inceledi.&nbsp;</p>

  <p style="text-align: justify;">Doktor bir kez daha henüz kesin bir yorum getiremeyeceğini söyledikten sonra Kurt Wallander odadan çıktı. Ne olacağı belli değildi. Maria Lövgren'in, tekrar kendine gelmeden ölmesi pekâlâ mümkündü. Bunu kimse bilemezdi.&nbsp;</p>

  <p style="text-align: justify;">"Dudak okuyabilir misin?" diye sordu Martinson'a.&nbsp;</p>

  <p style="text-align: justify;">"Hayır," dedi beriki şaşkın bir ifadeyle.&nbsp;</p>

  <p style="text-align: justify;">"Yazık," dedi Wallander ve oradan ayrıldı.&nbsp;</p>

  <p style="text-align: justify;">Hastaneden uzaklaşarak doğrudan şehrin doğu tarafındaki çıkışında bulunan kahverengi polis merkezine gitti.&nbsp;</p>

  <p style="text-align: justify;">Masasına oturdu, pencereden dışarda görünen eski, kırmızı su kulesine baktı.&nbsp;</p>

  <p style="text-align: justify;">Belki de günümüz farklı özellikte polisler gerektiriyor; bir ocak ayının erken saatlerinde, İsveç'in güney bölgesinde bir insan mezbahasına girdiğinde gözünü bile kırpmayan polisler?&nbsp;</p>

  <p style="text-align: justify;">Benim gibi korku ve endişe duymayan polisler?&nbsp;</p>

  <p style="text-align: justify;">Bu düşünceleri telefonun çalmasıyla bölündü.&nbsp;</p>

  <p style="text-align: justify;">Hastane, diye geçti yıldırım hızıyla aklında.&nbsp;</p>

  <p style="text-align: justify;">Maria Lövgren'in öldüğünü bildirmek için arıyorlar. Acaba ölmeden önce kendine geldi mi? Bir şeyler söyledi mi?&nbsp;</p>

  <p style="text-align: justify;">Çalan telefona baktı.&nbsp;</p>

  <p style="text-align: justify;">Kahretsin, diye düşündü. Kahretsin.&nbsp;</p>

  <p style="text-align: justify;">Duyacağı bir bu olmasın.&nbsp;</p>

  <p style="text-align: justify;">Ama ahizeyi alırken telefondakinin kızı olduğunu anladı. Öyle şaşırdı ki, neredeyse telefonu masadan düşürecekti.&nbsp;</p>

  <p style="text-align: justify;">Kızı "Baba," derken, Wallander telefon kutusunda düşen bozuk paranın sesini duydu.&nbsp;</p>

  <p style="text-align: justify;">"Merhaba," diye yanıtladı. "Nereden arıyorsun?"&nbsp;</p>

  <p style="text-align: justify;">Önemli olan Lima'da olmasın. Ya da Katmandu. Ya da Kinshasa.&nbsp;</p>

  <p style="text-align: justify;">"Ystad'dayım."&nbsp;</p>

  <p style="text-align: justify;">Buna sevindi. Demek kızını görebilecekti.&nbsp;</p>

  <p style="text-align: justify;">"Aslında seni ziyaret etmek istemiştim," dedi kızı. "Ama fikrimi değiştirdim. Şu an tren garındayım. Yine yola çıkıyorum. Seni gerçekten görmek istediğimi bilmiş olmanı istedim."&nbsp;</p>

  <p style="text-align: justify;">Sonra hat kesildi ve Wallander, elinde telefon öylece kalakaldı.&nbsp;</p>

  <p style="text-align: justify;">Sanki bir şeyler sönüvermiş, hâlâ elinde tuttuğu bir şeyler baltalanıvermişti.&nbsp;</p>

  <p style="text-align: justify;">Canı çıkmayasıca, diye düşündü. Neden böyle bir şey yapıyor?&nbsp;</p>

  <p style="text-align: justify;">Kızının adı Linda'ydı, on dokuz yaşındaydı. On beş yaşına kadar aralarındaki bağ iyiydi. Sormaya çekindiği güç bir durumda ya da istediği bir şey olduğunda hep kendisine başvurmuştu, annesine değil. Onun tombul bir çocuktan iddialı bir çekiciliğe sahip genç bir kadına dönüşmesini yaşamıştı. On beş yaşına basmadan önce içindeki, onu aldatıcı ve gizemli bir dünyaya yönelten şeytanları hiç belli etmemişti.&nbsp;</p>

  <p style="text-align: justify;">On beşinci yaş gününden kısa süre sonra bir ilkbahar günü birdenbire, önceden en küçük bir uyarı sezdirmeden canına kıymaya kalkışmıştı. Bu bir cumartesi günü öğleden sonra yaşanmıştı. Kurt Wallander bahçe sandalyelerinden birini onarıyor, karısı da pencereleri siliyordu. İçinde ansızın uyanan bir huzursuzluk, onu elindeki çekici bir yana bırakıp eve girmeye zorlamıştı. Kızı odasında yatağında yatıyordu, bir jiletle bileklerini ve şahdamarını kesmeye çalışmıştı. Daha sonra, her şey atlatıldıktan sonra, doktor ona, eğer yetişmeseydi ve tampon bastırmayı akıl etmedeydi kızının ölmüş olacağını açıklamıştı.&nbsp;</p>

  <p style="text-align: justify;">Bu şoku hiçbir zaman tam olarak atlatamamıştı. Linda ile arasındaki bağ ise o günden sonra bozulmuştu. Kızı ondan uzaklaşmıştı. Kendisi de neyin kızını bu intihar girişimine sürüklediğini hiçbir zaman anlayamamıştı. Linda okulu bırakmış, geçici işlerde çalışmaya başlamıştı ve ara sıra uzun süre için ortadan kaybolduğu oluyordu. İki kez karısının ısrarı üzerine kızının kayıp olduğunu ihbar etmiş, onu aratmıştı. Kızının soruşturmalarına katılmasının onu ne kadar üzdüğüne iş arkadaşları bizzat tanık olmuşlardı. Ama günün birinde Linda geri dönmüş, o da gizlice ceplerinde ve pasaportunun sayfalarında yapmış olduğu yolculukları incelemekle kalmıştı.&nbsp;</p>

  <p style="text-align: justify;">Lanet olsun, diye düşündü. Neden burada kalmazsın ki? Neden aklından bambaşka düşünceler geçer?&nbsp;</p>

  <p style="text-align: justify;">Telefon bir kez daha çaldı. Ahizeyi kaptığı gibi kulağına götürdü.&nbsp;</p>

  <p style="text-align: justify;">"Alo, ben baban," dedi beklemeksizin.&nbsp;</p>

  <p style="text-align: justify;">"Bu da ne demek oluyor?" diye karşılık verdi öte yanda babası. "Neden kendini baba diye tanıtıyorsun telefonda? Senin bir polis olduğunu sanırdım?"&nbsp;</p>

  <p style="text-align: justify;">"Şimdi seninle konuşacak vaktim yok. Seni daha sonra arasam?"&nbsp;</p>

  <p style="text-align: justify;">"Hayır olmaz. Nedir bu kadar önemli olan?"&nbsp;</p>

  <p style="text-align: justify;">"Bu sabah kötü bir şey oldu. Seni ararım."&nbsp;</p>

  <p style="text-align: justify;">"Ne oldu?"&nbsp;</p>

  <p style="text-align: justify;">Babası onu hemen her gün arıyordu. Bazı günler santrale babası aradığında bağlamamalarını tembihlemişti. Ancak bu taktiği boşa çıkmıştı, çünkü babası kendisini farklı isimlerle tanıtmaya, ayrıca santral memureleri tanımasın diye sesini değiştirerek konuşmaya başlamıştı.&nbsp;</p>

  <p style="text-align: justify;">Kurt Wallander onu başından savabilecek tek çıkar yol görüyordu.&nbsp;</p>

  <p style="text-align: justify;">"Bu akşam sana uğrarım," dedi. "O zaman konuşuruz."&nbsp;</p>

  <p style="text-align: justify;">Babası buna isteksizce razı oldu.&nbsp;</p>

  <p style="text-align: justify;">"Yedide gel. O saatte seninle ilgilenebilecek vaktim var."&nbsp;</p>

  <p style="text-align: justify;">"Güzel, öyleyse yedide görüşmek üzere. Hoşça kal."&nbsp;</p>

  <p style="text-align: justify;">Ahizeyi yerine koydu ve telefonu her türlü aramalara kapattı.&nbsp;</p>

  <p style="text-align: justify;">Arabasını alıp tren garına gitmeyi ve orada kızını aramayı geçirdi aklından. Onunla konuşmayı, böyle esrarengiz biçimde kaybedilen o güzel bağı yeniden yaşama döndürmeyi düşündü. Ama bunu yapmaması gerektiğini biliyordu. Kızının kendisinden sonsuza dek uzaklaşmasını göze alamazdı.&nbsp;</p>

  <p style="text-align: justify;">Kapı açıldı ve Nâslund kafasını içeri uzattı.&nbsp;</p>

  <p style="text-align: justify;">"Merhaba," dedi. "Onu içeriye getireyim mi?"&nbsp;</p>

  <p style="text-align: justify;">"Kimi içeriye getireceksin?"&nbsp;</p>

  <p style="text-align: justify;">Nâslund saatine baktı.&nbsp;</p>

  <p style="text-align: justify;">"Saat dokuz," dedi. "Dün bu saatte Klas Manson'un senin tarafından sorgulanması için buraya getirilmesini istemiştin."&nbsp;</p>

  <p style="text-align: justify;">"Hangi Klas Manson?"&nbsp;</p>

  <p style="text-align: justify;">"Şu doğu çevre yolundaki dükkânı soyan adam. Unuttun mu yoksa?"&nbsp;</p>

  <p style="text-align: justify;">Şimdi hatırlıyordu. Ayrıca Nâslund'un geçen gece yaşananan cinayetten haberdar olmadığını da anladı.&nbsp;</p>

  <p style="text-align: justify;">"Manson'u sen devral. Bu gece bir cinayet vardı, Lenarp'ta. Hatta belki de bir çifte cinayet. Yaşlı bir çift. Manson'u tek başına sen devralmalısın. Ama bunu da ertelesen iyi olur. Şu an en önemlisi Lenarp olayının soruşturmasını planlamak."&nbsp;</p>

  <p style="text-align: justify;">"Manson'un avukatı geldi bile," diye karşılık verdi Nâslund "Onu yine evine gönderecek olursam çok öfkelenecek."&nbsp;</p>

  <p style="text-align: justify;">"Bir delil tutanağı düzenleyiver," diye yanıtladı Wallander "Avukat mızmızlanacak olsa da yapabileceğim bir şey yok. Benin büromda saat on için bir toplantı düzenle. Herkes katılmalı."&nbsp;</p>

  <p style="text-align: justify;">Birden canlanmıştı. Şimdi yine polis olmuştu. İşte şimdi katili arama çabasına girişebilirdi.&nbsp;</p>

  <p style="text-align: justify;">Masasındaki birkaç evrak tomarını bir yana kaldırdı, doldurmaya fırsat bulamayacağı bir toto makbuzunu yırttı, kantine giderek kendisine bir kahve doldurdu.&nbsp;</p>

  <p style="text-align: justify;">Saat onda herkes bürosunda toplanmıştı. Pencerenin yanındaki bir sandalyede oturan Rydberg cinayet mahallinden gelmişti. Sandalyelerde ve ayakta polisler odayı doldurmuşlardı, toplam yedi kişiydiler. Wallander hastaneyi aradı ve yaşlı kadının kritik durumunun değişmediğini öğrenmeyi başardı.&nbsp;</p>

  <p style="text-align: justify;">Sonra olanları ayrıntılarıyla anlattı.&nbsp;</p>

  <p style="text-align: justify;">"Orada olanlar hayal ettiğinizden de daha kötü," dedi. "Ya da sen ne dersin Rydberg?"&nbsp;</p>

  <p style="text-align: justify;">"Doğru," diye yanıtladı Rydberg. "Tıpkı bir Amerikan filmindeki gibi. Hatta kan kokusu bile var. Böylesini hiç görmemiştim."'&nbsp;</p>

  <p style="text-align: justify;">"Onları yakalamak zorundayız," sözleriyle bitirdi raporunu Kurt Wallander. "Böyle gözü dönmüş canilerin ortalıkta dolaşmalarına göz yumamayız!"&nbsp;</p>

  <p style="text-align: justify;">Oda sessizliğe gömüldü. Rydberg sandalyenin dirsekliğini parmaklarıyla tıkırdatıyordu. Dışarda koridorda bir kadının kahkahası duyuluyordu.&nbsp;</p>

  <p style="text-align: justify;">Kurt Wallander etrafına göz gezdirdi. Bunların hepsi onun birlikte çalıştığı kişilerdi. Hiçbiriyle sıkı bir arkadaşlığı yoktu. Ama birbirlerine bağlıydılar.&nbsp;</p>

  <p style="text-align: justify;">"Yani," diye açıkladı. "Ne yapmalıyız? Artık işe başlamamız gerekiyor."&nbsp;</p>

  <p style="text-align: justify;">Saat on bire yirmi vardı.</p>
</body>
</html>
