<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">9</h1>

  <p style="text-align: justify;">Kurt Wallander cuma sabahı saat yediyi az geçe, Simrishamn'daki Svea Oteli'nin kapısından girerken, kendini hiç de keyifli bir polis gibi hissetmiyordu. Schonen üzerine neredeyse aralıksız bir kar yağmuru yağıyordu ve arabadan otele kadar olan kısa mesafede ayakkabıları ıslanıp yumuşamıştı bile.&nbsp;</p>

  <p style="text-align: justify;">Ayrıca başı da ağrıyordu.&nbsp;</p>

  <p style="text-align: justify;">Garson kadından birkaç baş ağrısı pastili istedi. Kadın elinde, içinde beyaz bir tozun fokurdadığı bir bardak suyla döndü.&nbsp;</p>

  <p style="text-align: justify;">Kahvesini içerken, elinin titrediğini gördü.&nbsp;</p>

  <p style="text-align: justify;">Birkaç saat önce Svaneholm'le Slimminge arasındaki ara yolda Noren kendisine arabadan inmesini söylediğinde, her şeyin bittiğini, polislik yaşamının sona erdiğini düşünmüştü. Alkollü araba kullanmak, doğrudan meslekten men edilmeye neden olabilirdi. Yatacağı hapis cezasından sonra polislik işine dönecek olsa bile meslektaşlarının yüzlerine bakamaz olurdu.&nbsp;</p>

  <p style="text-align: justify;">Belki bir firmanın güvenlik işinde çalışabileceğini aklından geçirmişti çabucak. Ya da daha az özenli olan bekçilikle kendini avutmayı. Ne var ki polis memurluğundaki yirmi yıllık işi son bulacaktı. Çünkü o bir polisti, başka bir şey değildi.&nbsp;</p>

  <p style="text-align: justify;">Peters ve Noren'e rüşvet teklif etmeyi aklının ucundan geçirmemişti. Bunun imkânsız olduğunu biliyordu. Tek şansı onlara ısrarla dil dökmek, takım ruhundan ve meslektaşlıktan söz etmekti ve aralarında aslında hiç de var olmayan dostluktan.&nbsp;</p>

  <p style="text-align: justify;">Ancak bunlara gerek kalmamıştı.&nbsp;</p>

  <p style="text-align: justify;">"Sen Peters'le git, ben de senin arabanı kullanır evine getiririm," demişti Noren.&nbsp;</p>

  <p style="text-align: justify;">Kurt Wallander rahatladığını hatırlıyordu, ama Noren'in sesindeki fark edilmesi imkânsız küçümsemeyi de.&nbsp;</p>

  <p style="text-align: justify;">Tek kelime etmeden devriye arabasının arka koltuğuna geçmişti. Peters, Ystad'daki Maria Caddesi'ne kadar geçen yol boyunca konuşmamış, yüz vermemişti.&nbsp;</p>

  <p style="text-align: justify;">Noren de peşlerinden gelmiş, arabayı park ederek anahtarı kendisine teslim etmişti.&nbsp;</p>

  <p style="text-align: justify;">Noren, "Seni gören oldu mu?" diye sormuştu.&nbsp;</p>

  <p style="text-align: justify;">"Sizden başka hiç kimse."&nbsp;</p>

  <p style="text-align: justify;">"Şansın varmış."&nbsp;</p>

  <p style="text-align: justify;">Peters onaylarcasına başını sallamıştı. Ve o an Kurt Wallander bu sırrı kimsenin öğrenmeyeceğini anlamıştı. Ona yardım etmek için Peters ve Noren büyük bir meslek suçu işlemişlerdi. Nedenini bilmiyordu.&nbsp;</p>

  <p style="text-align: justify;">"Teşekkürler," demişti.&nbsp;</p>

  <p style="text-align: justify;">"Önemi yok," diye yanıtlamıştı Noren.&nbsp;</p>

  <p style="text-align: justify;">Sonra da gitmişlerdi.&nbsp;</p>

  <p style="text-align: justify;">Kurt Wallander dairesine çıkmış ve bitmek üzere olan bir şişe viskiyi bitirmişti. Sonra birkaç saat sonra ise yatakta sızmıştı. Düşünmeden, rüya görmeden. Saat altıyı çeyrek geçe üstünkörü bir tıraştan sonra yine arabasına binmişti.&nbsp;</p>

  <p style="text-align: justify;">Hâlâ henüz ayılamamış olduğunu kendisi de biliyordu pekâlâ. Ancak artık Peters ve Noren'le tekrar karşılaşma tehlikesi kalmamıştı. Onların işi saat altıda sona ermişti.&nbsp;</p>

  <p style="text-align: justify;">Kendisini bekleyen işlere yoğunlaşmayı denedi. Birkaç saat sonra Göran Boman gelecek, birlikte Lenarp çifte cinayeti soruşturma zincirindeki eksik halkaların peşine düşeceklerdi.&nbsp;</p>

  <p style="text-align: justify;">Kafasındaki diğer bütün düşünceleri bir yana itti. Onu onlarla baş edebileceği zaman tekrar izin verecekti. Acısını unutup her şeyden biraz uzaklaşabildiği zaman.&nbsp;</p>

  <p style="text-align: justify;">Otelin yemek salonundaki tek müşteri kendisiydi. Dışarıda kar yağışının içinde gri bir örtü gibi belli belirsiz seçilen deniz baktı. Bir balıkçı teknesi limandan ayrılıyordu, teknenin bordasına siyah renkle yazılmış numarayı seçmeye çalıştı.&nbsp;</p>

  <p style="text-align: justify;">Bir bira, diye düşündü. Fıçısından güzelce çekilmiş bir bira tam benim istediğim şey şimdi.&nbsp;</p>

  <p style="text-align: justify;">Şeytan kuvvetle dürtüyordu. Bir yandan da akşamları bir şeyler içebilmek için resmi alkol dükkânlarından alışveriş yapması gerektiğini düşünüyordu.&nbsp;</p>

  <p style="text-align: justify;">Öyle hemen ayılıvermemenin daha iyi olacağını hissediyordu.&nbsp;</p>

  <p style="text-align: justify;">Ben lanet bir polisim, diye düşündü.&nbsp;</p>

  <p style="text-align: justify;">Ne idüğü belirsiz bir aynasız.&nbsp;</p>

  <p style="text-align: justify;">Garson kadın ona kahve verdi. Wallander, otelden bir oda aldığını ve kadının ona geldiğini düşledi. Kapalı perdelerin ardında kendi varlığını ve çevresindeki her şeyi unutur, gerçekle hiçbir ilgisi olmayan bir dünyaya dalardı.&nbsp;</p>

  <p style="text-align: justify;">Kahveyi içip evrak çantasını aldı. Soruşturma dosyalarını inceleyebilmek için hâlâ yeterince zamanı vardı.&nbsp;</p>

  <p style="text-align: justify;">Birden beliren bir huzursuzlukla resepsiyona gidip Ystad Emniyet Müdürlüğü'nü aradı. Telefona Ebba çıktı.&nbsp;</p>

  <p style="text-align: justify;">"Akşamın güzel geçti mi?" diye sordu Ebba.&nbsp;</p>

  <p style="text-align: justify;">"Daha güzel olamazdı," diye yanıtladı Wallander. "Takım elbisemi temizlettiğin için tekrar teşekkür ederim."&nbsp;</p>

  <p style="text-align: justify;">"Memnuniyetle yaptım."&nbsp;</p>

  <p style="text-align: justify;">"Simrishamn'daki Svea Oteli'nden arıyorum. Yalnızca her şeyin yolunda olup olmadığını öğrenmek istedim. Biraz sonra Kristianstad polisinden Boman'la çıkacağız. Ama tekrar ararım."&nbsp;</p>

  <p style="text-align: justify;">"Burada her şey sakin. Kamplarda olay çıkmamış."&nbsp;</p>

  <p style="text-align: justify;">Telefonu kapattı, tuvalete gidip yüzünü yıkadı. Aynaya bakmaktan kaçındı. Parmaklarının ucuyla alnındaki şişliği yokladı. Acıyordu. Kolundaki yanık ise kaybolmak üzereydi. Sadece üzerine bastığında bacağındaki keskin acıyı hissediyordu.&nbsp;</p>

  <p style="text-align: justify;">Yemek salonuna döndüğünde bir kahvaltı ısmarladı. Kahvaltı sırasında dosyalarını inceledi.&nbsp;</p>

  <p style="text-align: justify;">Göran Boman dakikti. Tam dokuzda yemek salonuna girdi.&nbsp;</p>

  <p style="text-align: justify;">"Ne pis bir hava," dedi.&nbsp;</p>

  <p style="text-align: justify;">"Kar fırtınasından iyidir yine de," diye yanıtladı Kurt Wallander. Göran Boman kahvesini içerken o gün neler yapacaklarını planladılar.&nbsp;</p>

  <p style="text-align: justify;">"Şansımız varmış gibi görünüyor," diye açıkladı Göran Boman. "Gladsax'taki kadın ve Kristianstad'taki kadınların ikisini de bulmamız zor olmayacak."&nbsp;</p>

  <p style="text-align: justify;">Gladsax'taki kadından başladılar.&nbsp;</p>

  <p style="text-align: justify;">"Adı Anita Hessler," dedi Göran Boman. "58 yaşında. Birkaç yıldır bir emlakçıyla ikinci evliliğini sürdürüyor."&nbsp;</p>

  <p style="text-align: justify;">"Hessler onun kızlık soyadı mı?" diye sordu Kurt Wallander.&nbsp;</p>

  <p style="text-align: justify;">"Şimdiki adı Johanson. Kocasının adı Klas Johanson. Şehrin biraz dışında, müstakil evlerin bulunduğu bir mahallede oturuyorlar. Haklarında biraz bilgi topladık. Öğrenebildiğimiz kadarıyla ev kadını."&nbsp;</p>

  <p style="text-align: justify;">Belgelerini inceledi.&nbsp;</p>

  <p style="text-align: justify;">"Dokuz Mart 1951 günü Kristianstad hastanesinin doğum bölümünde bir oğlu olmuş. Tam olarak saat 4:13'te. Elimizdeki bilgilere göre, bu onun tek çocuğu. Ama Klas Johanson'un ilk evliliğinden dört çocuğu var. Ayrıca adam kadından altı yaş küçük."&nbsp;</p>

  <p style="text-align: justify;">"O halde oğlu bugün 39 yaşında," diye hesapladı Kurt Wallander.&nbsp;</p>

  <p style="text-align: justify;">"Çocuğa Stefan adı koyulmuş," diye ekledi Göran Boman "Ahus'ta yaşıyor ve Kristianstad'ta vergi danışmanlığı yapıyor. Maddi durumu yerinde. Apartman, karısı, iki çocuk."&nbsp;</p>

  <p style="text-align: justify;">"Vergi danışmanları sık cinayet işler mi?" diye sordu Kurt Wallander.&nbsp;</p>

  <p style="text-align: justify;">Göran Boman, "Pek sık sayılmaz," diye yanıtladı.&nbsp;</p>

  <p style="text-align: justify;">Gladsax'a gittiler. Kar yağmuru, ince kara dönüşmüştü Göran Boman yerleşim yerini gösteren tabelanın tam önünden sola saptı.&nbsp;</p>

  <p style="text-align: justify;">Mahalle, çevreye hâkim alçak, beyaz evlerden büyük bir farkla ayrılıyordu. Kurt Wallander burasının varlıklı ailelerin oturduğu bir büyük şehir banliyösü olabileceğini düşündü.&nbsp;</p>

  <p style="text-align: justify;">Ev, bir sıranın en sonuncusuydu. Evin yanındaki bir beton zeminde dev bir çanak anten vardı. Bahçe bakımlıydı. Birkaç dakika arabada oturup kırmızı tuğladan yapılmış evi incelediler. Garaj kapısının önüne beyaz bir Nissan park edilmişti.&nbsp;</p>

  <p style="text-align: justify;">"Adam kesin evde değildir," diye açıkladı Göran Boman. "İşyeri Simrishamn'da. Varlıklı Almanlara arazi satmakta ustalaşmış olmalı."&nbsp;</p>

  <p style="text-align: justify;">"Buna izin veriyorlar mı?" diye sordu Kurt Wallander hayretle.&nbsp;</p>

  <p style="text-align: justify;">Göran Boman omuzlarını kaldırdı.&nbsp;</p>

  <p style="text-align: justify;">"Dalavereciler," diye karşılık verdi. "Almanlar güzel para ödüyor, satış sözleşmesini de İsveçli eller imzalıyor.&nbsp;</p>

  <p style="text-align: justify;">Schonen'de, arazilerin kurallara aykırı satışından elde ettiği kazançla yaşayan pek çok insan var."&nbsp;</p>

  <p style="text-align: justify;">Birden perdenin arkasında bir hareket fark ettiler. Bu öyle kaçamak bir kıpırtıydı ki, ancak bir polisin deneyimli gözleri fark edebilirdi.&nbsp;</p>

  <p style="text-align: justify;">"İçeride biri var," dedi Kurt Wallander. "İçeri girelim mi?"&nbsp;</p>

  <p style="text-align: justify;">Onlara kapıyı açan kadın son derece çekiciydi. Üzerinde bir eşofman olmasına rağmen çok etkileyici bir havası vardı. Kurt Wallender'in aklından bu kadının tipik bir İsveçli için pek tipik bir görüntüsünün olmadığı geçti.&nbsp;</p>

  <p style="text-align: justify;">Kendilerini tanıtırken sergileyecekleri tavrın, soracakları bütün sorular kadar önemli olduğunu da düşündü.&nbsp;</p>

  <p style="text-align: justify;">Kendilerini polis memuru olarak tanıtacak olsalar, kadın acaba nasıl bir tepki gösterirdi?&nbsp;</p>

  <p style="text-align: justify;">Yakalayabildiği tek tepki, kadının hayretle kaşlarını kaldırması oldu. Sonra gülümseyerek, düzgün beyaz dişlerini sergiledi. Kurt Wallander, Göran Boman'ın gerçekten haklı olup olmadığını düşündü. Bu kadın gerçekten 58'inde var mıydı? Bunu bilmeseydi 45'inde olduğunu tahmin ederdi.&nbsp;</p>

  <p style="text-align: justify;">"Nasıl da sürpriz bir ziyaret," dedi kadın, "içeri girin."&nbsp;</p>

  <p style="text-align: justify;">Zevkle döşenmiş bir salona girdiler. Duvarlarda rafları kitaplarla dolu kitaplıklar vardı. Bir köşede Bang&amp;Olufsen markalı, en pahalı televizyonlardan biri duruyordu. Bir akvaryumun içinde kaplan desenli balıklar yüzüyordu. Kurt Wallander bu salonu Johannes Lövgren'le bağdaştırmakta zorlanıyordu. Herhangi bir bağlantı kurabilecek hiçbir şey yoktu.&nbsp;</p>

  <p style="text-align: justify;">"Size bir şeyler ikram edebilir miyim beyler?" diye sordu kadın.&nbsp;</p>

  <p style="text-align: justify;">Teşekkür edip ikram teklifini reddederek oturdular.&nbsp;</p>

  <p style="text-align: justify;">"Birkaç rutin soru sormak için geldik," diye başladı Kurt Wallander. "Ben Kurt Wallander ve bu da Kristianstad emniyetinden Göran Boman."&nbsp;</p>

  <p style="text-align: justify;">"Polislerin evde olmaları ne kadar heyecan verici," diye açıkladı kadın gülümsemeye devam ederek. "Burada, Gladsax'ta beklenmedik hiçbir şey olmaz aslında."&nbsp;</p>

  <p style="text-align: justify;">"Bilmek istediğimiz şey, Johannes Lövgren adında birini tanıyıp tanımadığınız," diye devam etti Kurt Wallander.&nbsp;</p>

  <p style="text-align: justify;">Kadın anlamamış bir ifadeyle baktı.&nbsp;</p>

  <p style="text-align: justify;">"Johannes Lövgren? Hayır. Kimmiş bu?"&nbsp;</p>

  <p style="text-align: justify;">"Emin misiniz?"&nbsp;</p>

  <p style="text-align: justify;">"Tabii ki eminim."&nbsp;</p>

  <p style="text-align: justify;">"Birkaç gün önce Lenarp adında bir köyde karısıyla birlikte öldürüldü. Belki bunu gazetede okumuşsunuzdur?"&nbsp;</p>

  <p style="text-align: justify;">Kadının şaşkınlığı hiç de sahte görünmüyordu.&nbsp;</p>

  <p style="text-align: justify;">"Hiçbir şey anlamıyorum," dedi. "Bu konu hakkında gazetede bir şeyler okuduğumu hatırlıyorum. Ama bunun benimle ne ilgisi var?"&nbsp;</p>

  <p style="text-align: justify;">Hayır, diye düşündü Kurt Wallander ve aynı şekilde düşündüğü belli olan Göran Boman'a baktı. Bu kadının Johannes Lövgren'le ne ilgisi olabilirdi?&nbsp;</p>

  <p style="text-align: justify;">"1951 yılında Kristianstad'ta bir erkek çocuk dünyaya getirdiniz," dedi Göran Boman. "Çocuğun babasını hiçbir makama bildirmediniz. Bu isimsiz babanın Johannes Lövgren olması ihtimali var mı acaba?"&nbsp;</p>

  <p style="text-align: justify;">Kadın, yanıt vermeden önce her iki adamı da uzunca süzdü.&nbsp;</p>

  <p style="text-align: justify;">"Bunu neden sorduğunuzu gerçekten anlamıyorum," diye yanıtladı. "Ayrıca, bunun öldürülen çiftçiyle ne gibi bir ilgisinin olabileceğini de. Ama eğer size yardımcı olacaksa, Stefan'ın babasının adının Rune Stierna olduğunu söyleyebilirim. O zamanlar başka biriyle evliydi. Ne yapmam gerektiğini bilememiştim, çocuğumla yetinerek onun kimliğini gizli tutmaya karar verdim.: On iki yıl önce öldü. Ve Stefan tüm bu zaman boyunca babasıyla sürekli görüştü."&nbsp;</p>

  <p style="text-align: justify;">'Sorularımızın size tuhaf geldiğini biliyoruz," diye özür diledi Kurt Wallander. "Ama bazen böyle zorunluluklarla karşılaşabiliyoruz işte."&nbsp;</p>

  <p style="text-align: justify;">Birkaç soru daha sorup notlar aldılar. Sonra hepsi bitti.&nbsp;</p>

  <p style="text-align: justify;">"Umarım sizi rahatsız ettiğimiz için bizi bağışlarsınız," dedi Kurt Wallander, koltuktan kalkarken.&nbsp;</p>

  <p style="text-align: justify;">"Gerçeği söylediğime inanıyor musunuz?" diye sordu kadın birden.&nbsp;</p>

  <p style="text-align: justify;">"Evet," diye yanıtladı Kurt Wallander. "Gerçeği söylediğinize inanıyoruz. Eğer söylemediyseniz bunu ortaya çıkarırız zaten. Er ya da geç."&nbsp;</p>

  <p style="text-align: justify;">Kadın güldü.&nbsp;</p>

  <p style="text-align: justify;">"Gerçeği söylüyorum. Ben yalan söylemeyi beceremem. Ama yine böyle tuhaf sorular sormak isterseniz buyurun gelin."&nbsp;</p>

  <p style="text-align: justify;">Evden çıkıp arabaya döndüler.&nbsp;</p>

  <p style="text-align: justify;">"Bunu bitirdik," dedi Göran Boman.&nbsp;</p>

  <p style="text-align: justify;">"Bu o değildi," diye karşılık verdi Kurt Wallander.&nbsp;</p>

  <p style="text-align: justify;">"Ahus'taki oğluyla da konuşmamız gerekir mi?"&nbsp;</p>

  <p style="text-align: justify;">"Sanırım bunu yapmasak da olur. En azından şimdilik..."&nbsp;</p>

  <p style="text-align: justify;">Kurt Wallander'in arabasını alıp doğrudan Kristianstad'a gittiler.&nbsp;</p>

  <p style="text-align: justify;">Brösarpshügel yükseltisinden geçerlerken yağış durmuş, bulutlar dağılmaya başlamıştı.&nbsp;</p>

  <p style="text-align: justify;">Kristianstad'taki emniyet müdürlüğü önünde arabaları değişip, birlikte bir devriye arabasına geçtiler.&nbsp;</p>

  <p style="text-align: justify;">"Margareta Velander," diye başladı Göran Boman. "49 yaşında, Krokarp Caddesi'nde bir bayan kuaför dükkânı var, dükkânın adı Die Welle. Üç çocuklu, boşanmış, tekrar evlenmiş, yine boşanmış. Blekinge yönündeki sıra evlerde oturuyor. 1958 Aralık ayında bir oğlu olmuş. Oğlanın adı Nils. Oldukça maceraperest bir çocuğa benziyor. Çeşitli pazarlarda boy gösterip ıvır zıvır satmış. Ayrıca seksi iç çamaşırları üreten bir firmanın sahibi. İlk adresi Sölvesburg'da kayıtlıymış. Böyle bir şehirden postayla gönderilen iç çamaşırlarını kimler alır Allah aşkına?"&nbsp;</p>

  <p style="text-align: justify;">"Pek çok kişi," diye açıkladı Kurt Wallander.&nbsp;</p>

  <p style="text-align: justify;">"Bir kez adam yaralamaktan hapis yatmış," diye devam etti Göran Boman.&nbsp;</p>

  <p style="text-align: justify;">"Raporu görmedim. Ama bir yıl yatmış. Bu da yeterince ağır bir yaralama olduğuna işaret ediyor."&nbsp;</p>

  <p style="text-align: justify;">"Raporu mutlaka görmek istiyorum," dedi Kurt Wallander "Olay nerede olmuş?"&nbsp;</p>

  <p style="text-align: justify;">"Kalmar mahkemesinde yargılanmış. Şu anda oradakiler dosyayı arıyorlar."&nbsp;</p>

  <p style="text-align: justify;">"Ne zaman olmuş bu?"&nbsp;</p>

  <p style="text-align: justify;">"1981'de sanırım."&nbsp;</p>

  <p style="text-align: justify;">Göran Boman şehirden geçerken Kurt Wallander düşündü.&nbsp;</p>

  <p style="text-align: justify;">"O halde oğlunu dünyaya getirdiğinde kadın henüz 17 yaşındaydı. Ve Johannes Lövgren gerçekten babasıysa aralarında büyük bir yaş farkı var demektir."&nbsp;</p>

  <p style="text-align: justify;">"Bunu ben de düşündüm. Ama bunun aslında hiçbir önemi yok."&nbsp;</p>

  <p style="text-align: justify;">Kuaför salonu Kristianstad'ın dışına doğru normal bir apartmanın bodrum katındaydı.&nbsp;</p>

  <p style="text-align: justify;">"Belki bu fırsattan yararlanıp saçları kestirmeli," diye açıkladı Göran Boman. "Sen hangi kuaföre gidersin genelde?"&nbsp;</p>

  <p style="text-align: justify;">Kurt Wallander neredeyse, şimdiye dek saçlarını hep karısının kesmiş olduğunu söyleyecekti. "Belli olmaz," diye açıkladı kaçamak bir cevapla.&nbsp;</p>

  <p style="text-align: justify;">Kuaför salonunda üç koltuk vardı. İçeri girdiklerinde üçünde de müşteri vardı.&nbsp;</p>

  <p style="text-align: justify;">İki kadın saç kurutma aletinin altında otururken, diğerinin saçları yıkanıyordu.&nbsp;</p>

  <p style="text-align: justify;">Saçları yıkayan kadın, başına masaj yaparken onlara şaşkınlıkla baktı.&nbsp;</p>

  <p style="text-align: justify;">"Randevuyla çalışıyorum," dedi. "Bugün tamamen doluyum. Yarın da. Eğer karılarınız için randevu almak istiyorsanız."&nbsp;</p>

  <p style="text-align: justify;">"Margareta Velander?" diye sordu Göran Boman.&nbsp;</p>

  <p style="text-align: justify;">Göran Boman kimliğini gösterdi.&nbsp;</p>

  <p style="text-align: justify;">"Sizinle konuşmak istiyoruz," diye devam etti.&nbsp;</p>

  <p style="text-align: justify;">Kurt Wallander kadının korktuğunu gördü.&nbsp;</p>

  <p style="text-align: justify;">"Şu an buradan ayrılamam," diye atıldı kadın.&nbsp;</p>

  <p style="text-align: justify;">"Biz de bekleriz," diye karşılık verdi Göran Boman.&nbsp;</p>

  <p style="text-align: justify;">"Lütfen şu arka odada," dedi Margareta Velander. "Uzun sürmez."&nbsp;</p>

  <p style="text-align: justify;">Oda çok küçüktü. Muşamba kaplı bir masa ve birkaç koltuk neredeyse tüm alanı işgal ediyordu. Bir rafta kahve fincanlarıyla pis bir kahve makinesi arasında birkaç dergi duruyordu. Kurt Wallander duvarda asılı olan siyah beyaz bir fotoğrafa göz attı. Fotoğraf net değildi, sararmıştı. Fotoğrafta, denizci üniforması içinde genç bir adam görünüyordu. Kurt Wallander adamın kepinin yanındaki "Halland" adını seçebiliyordu.&nbsp;</p>

  <p style="text-align: justify;">"Halland," dedi. "Bir kruvazör müydü yoksa bir destroyer mi?"&nbsp;</p>

  <p style="text-align: justify;">"Kruvazör. Çoktan hurdaya çıktı."&nbsp;</p>

  <p style="text-align: justify;">Margareta Velander odaya geldi. Bir havlu peçeteyle ellerini kurulamaktaydı.&nbsp;</p>

  <p style="text-align: justify;">"Şimdi birkaç dakika zamanım var," diye açıkladı. "Konu nedir?"&nbsp;</p>

  <p style="text-align: justify;">"Johannes Lövgren adında bir adamı tanıyıp tanımadığınızı bilmek istiyoruz," diye başladı Kurt Wallander.&nbsp;</p>

  <p style="text-align: justify;">"Senli konuşmamızda bir sakınca yok," diye karşılık verdi kadın ve oturdu. "Kahve ister misiniz?"&nbsp;</p>

  <p style="text-align: justify;">İkisi de bu ikramı reddetti. Kurt Wallander sorusunu yönelttiği sırada kadının sırtını dönmesiyle bocalamıştı.&nbsp;</p>

  <p style="text-align: justify;">"Johannes Lövgren," diye tekrarladı. "Ystad'ın dışında küçük bir köyde çiftçi. Onu tanıdın mı?"&nbsp;</p>

  <p style="text-align: justify;">"Öldürülen mi?" diye sordu kadın ve gözlerinin ta içine baktı.&nbsp;</p>

  <p style="text-align: justify;">"Evet," diye onayladı Wallender. "Öldürülen. İşte onu diyorum."&nbsp;</p>

  <p style="text-align: justify;">"Hayır," diye yanıtladı kadın ve plastik bir bardağa kahve koydu. "Onu neden tanımış olayım?"&nbsp;</p>

  <p style="text-align: justify;">Polisler bir an için göz göze geldiler. Kadının sesinde kendisini baskı altında hissettiğine dair bir iz vardı.&nbsp;</p>

  <p style="text-align: justify;">"Aralık 1958'de bir oğlun oldu ve çocuğa Nils adı verildi," diye devam etti Kurt Wallender. "Babasını kayıtlara vermedin."&nbsp;</p>

  <p style="text-align: justify;">Wallender kadının oğlunun adını söylediği an kadın ağlamaya başladı.&nbsp;</p>

  <p style="text-align: justify;">Kahve bardağı düştü, kahve yere yayıldı.&nbsp;</p>

  <p style="text-align: justify;">"Ne yaptı?" diye sordu. "Yine ne yaptı?"&nbsp;</p>

  <p style="text-align: justify;">Tekrar soru sormadan önce sakinleşmesini beklediler.&nbsp;</p>

  <p style="text-align: justify;">"Ona bir şeyler olduğunu söylemek için gelmedik," dedi Kurt Wallender. "Ama Nils'in babasının Johannes Lövgren olup olmadığını araştırıyoruz."&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">Kadının yanıtı pek inandırıcı değildi.&nbsp;</p>

  <p style="text-align: justify;">"O halde babasının adı ne?"&nbsp;</p>

  <p style="text-align: justify;">"Bunu neden bilmek istiyorsunuz?"&nbsp;</p>

  <p style="text-align: justify;">"Soruşturmalar için gerekli."&nbsp;</p>

  <p style="text-align: justify;">"Söyledim ya, Lövgren adında kimseyi tanımıyorum."&nbsp;</p>

  <p style="text-align: justify;">"Nils’in babasının adı ne?"&nbsp;</p>

  <p style="text-align: justify;">"Bunu söylemem."&nbsp;</p>

  <p style="text-align: justify;">"Yanıt aramızda kalacak."&nbsp;</p>

  <p style="text-align: justify;">Yanıt için oldukça uzun bir süre bekledi.&nbsp;</p>

  <p style="text-align: justify;">"Nils'in babasının kim olduğunu bilmiyorum."&nbsp;</p>

  <p style="text-align: justify;">"Kadınlar bunu bilirler genellikle."&nbsp;</p>

  <p style="text-align: justify;">"O zamanlar birkaç adamla ilişkim vardı. Bu nedenle zaten babasını kayıtlara geçirmedim."&nbsp;</p>

  <p style="text-align: justify;">Hızla koltuğundan kalktı.&nbsp;</p>

  <p style="text-align: justify;">"İşe devam etmem gerek," dedi. "Yoksa kurutma cihazındaki kadınlar pişmeye başlayacaklar."&nbsp;</p>

  <p style="text-align: justify;">"Bizim vaktimiz var."&nbsp;</p>

  <p style="text-align: justify;">"Ama benim söyleyecek başka sözüm yok."&nbsp;</p>

  <p style="text-align: justify;">Sesi sinirlenmiş gibiydi.&nbsp;</p>

  <p style="text-align: justify;">"Ama bizim başka sorularımız var."&nbsp;</p>

  <p style="text-align: justify;">On dakika sonra tekrar geldi. Elindeki birkaç banknotu koltuklardan birinde asılı duran el çantasına koydu. Şimdi biraz toparlanmış ve daha cesaretli görünüyordu.&nbsp;</p>

  <p style="text-align: justify;">"Lövgren adında tanıdığım hiç kimse yok," dedi bir daha.&nbsp;</p>

  <p style="text-align: justify;">"1958 doğumlu oğlunun babasının kim olduğunu bilmediğine de emin misin hâlâ?"&nbsp;</p>

  <p style="text-align: justify;">"Evet."&nbsp;</p>

  <p style="text-align: justify;">"Bu soruları gerekirse yemin altında yanıtlamak zorunda olduğunu da biliyor musun?"&nbsp;</p>

  <p style="text-align: justify;">"Yalan söylemiyorum."&nbsp;</p>

  <p style="text-align: justify;">"Oğlun Nils'i nerede bulabiliriz?"&nbsp;</p>

  <p style="text-align: justify;">"Sık sık seyahat eder."&nbsp;</p>

  <p style="text-align: justify;">"Elimizdeki bilgilere göre ilk adresi Sölvesburg'da, doğru mu?"&nbsp;</p>

  <p style="text-align: justify;">"O halde oraya gidin."&nbsp;</p>

  <p style="text-align: justify;">"Zaten biz de öyle yapacağız."&nbsp;</p>

  <p style="text-align: justify;">"Söyleyecek başka sözüm yok."&nbsp;</p>

  <p style="text-align: justify;">Kurt Wallander bir an duraksadı. Sonra duvarda asılı olmayan, sararmış fotoğrafı gösterdi.&nbsp;</p>

  <p style="text-align: justify;">"Bu Nils'in babası mı?" diye sordu.&nbsp;</p>

  <p style="text-align: justify;">Kadın bir sigara yakmıştı. Çektiği dumanı üflerken sesi kısık çıktı.&nbsp;</p>

  <p style="text-align: justify;">"Lövgren diye birini tanımıyorum. Neden söz ettiğinizi anlamıyorum."&nbsp;</p>

  <p style="text-align: justify;">"Peki, öyleyse," dedi Göran Boman ve konuşmayı kesti. "O halde gidiyoruz. Ama yine görüşeceğiz."&nbsp;</p>

  <p style="text-align: justify;">"Söyleyecek başka sözüm yok. Neden bana rahat vermezler ki?"&nbsp;</p>

  <p style="text-align: justify;">"Polis bir çifte cinayeti araştırıyorsa kimseye rahat verilmez," diye karşılık verdi Göran Boman. "Bu böyledir işte."&nbsp;</p>

  <p style="text-align: justify;">Sokağa çıktıklarında güneş parlıyordu. Arabanın yanında durdular.&nbsp;</p>

  <p style="text-align: justify;">"Ne diyorsun?" diye sordu Göran Boman.&nbsp;</p>

  <p style="text-align: justify;">"Pek emin değilim. Ama burada yolunda gitmeyen bir şeyler var."&nbsp;</p>

  <p style="text-align: justify;">"Üçüncü kişiyle devam etmeden önce oğlunu bulalım mı?"&nbsp;</p>

  <p style="text-align: justify;">"Bence bu iyi olur."&nbsp;</p>

  <p style="text-align: justify;">Sölvesburg'a gittiler. Doğru adresi bulmakta epeyce zorlandılar. Şehir merkezinin dışında yıkık dökük ahşap bir evdi bu, etrafında hurdalık arabalar ve makine parçaları vardı. Zincirini zorlayan, saldırgan bir kurt köpeği. Ev terk edilmiş görünüyordu. Göran Boman eğilerek kapıya çakılmış isim tabelasının üzerindeki, özensiz yazıyı inceledi.&nbsp;</p>

  <p style="text-align: justify;">"Nils Velander," dedi. "İşte doğru yerdeyiz."&nbsp;</p>

  <p style="text-align: justify;">Birkaç kez kapıyı tıkladı. Ama yanıt veren olmadı. Evin çevresini bir kez dolaştılar.&nbsp;</p>

  <p style="text-align: justify;">"Bu ne pis bir fare yuvası," dedi Göran Boman.&nbsp;</p>

  <p style="text-align: justify;">Başladıkları yere geri döndüklerinde Kurt Wallander kapı kolunu bastırdı.&nbsp;</p>

  <p style="text-align: justify;">Kapı kilitli değildi.&nbsp;</p>

  <p style="text-align: justify;">Kurt Wallander soru soran gözlerle Göran Boman'a bakarken, o da omuzlarını kaldırmıştı.&nbsp;</p>

  <p style="text-align: justify;">"Madem açık, biz de içeri gireriz," diye karar verdi.&nbsp;</p>

  <p style="text-align: justify;">Küf kokan bir salona girip etrafı dinlediler. Her şey sakindi. Karanlık bir köşeden tıslayarak atlayıp merdivenlerden üst kata çıkıp gözden kaybolan bir kedi ikisini de ürküttü. Soldaki oda bir çeşit büroyu andırıyordu. Rafları yamulmuş iki evrak dolabı, bir telefon ve tele sekreterin bulunduğu üzeri dolu bir yazı masası vardı. Wallander masanın üzerinde duran bir kutunun kapağını kaldırdı. İçinde siyah deriden birtakım iç çamaşırı ve bir isim etiketi vardı.&nbsp;</p>

  <p style="text-align: justify;">"Bunu Alingsas'ta Dragon Caddesi'nden Fredrik Aberg ısmarlamış," diyerek alaylı bir şekilde gülümsedi. "Gizli bir gönderici anlaşılan."&nbsp;</p>

  <p style="text-align: justify;">Nils Velander'in iç çamaşırlarına depo olarak kullanılan yan odaya geçtiler. Burada da birkaç kırbaç ve köpek tasması vardı.&nbsp;</p>

  <p style="text-align: justify;">Tüm bunlar, belli belirsiz bir düzen içinde depoya atılıvermiş gibiydi.&nbsp;</p>

  <p style="text-align: justify;">Diğer oda ise bulaşıklığında kirli tabaklar duran bir mutfaktı. Yerde yarısı yenmiş bir piliç duruyordu. Her yer kedi pisliği kokuyordu.&nbsp;</p>

  <p style="text-align: justify;">Kurt Wallander yemek odasının kapısını ayağıyla iteledi.&nbsp;</p>

  <p style="text-align: justify;">Burada bir ısıtma aletiyle iki geniş kadeh vardı.&nbsp;</p>

  <p style="text-align: justify;">Göran Boman başını salladı.&nbsp;</p>

  <p style="text-align: justify;">Üst kata çıktılar. Kirli çarşaflar ve bir yığın giysiyle dolu yatak odasına göz attılar. Perdeler kapalıydı, yaklaştıkça etrafa kaçışan toplam yedi kedi saydılar.&nbsp;</p>

  <p style="text-align: justify;">"Ne pis bir fare yuvası," dedi Göran Boman tekrar. "Böyle nasıl yaşanır?"&nbsp;</p>

  <p style="text-align: justify;">Ev beklenmedik bir zamanda terk edilmişe benziyordu&nbsp;</p>

  <p style="text-align: justify;">"Şimdi gitsek iyi olacak sanırım," diye açıkladı Kurt Wallander. "Tüm bunları ciddi bir şekilde inceleyebilmek için önce bir araştırma izni almamız gerekiyor."&nbsp;</p>

  <p style="text-align: justify;">Merdivenleri indiler. Göran Boman bir kez daha büroya giderek tele sekreteri çalıştırdı.&nbsp;</p>

  <p style="text-align: justify;">Nils Velander, eğer oysa, RaffSets Bürosunda şu anda kimsenin olmadığını, ama siparişlerin tele sekretere bırakılabileceğini söylüyordu.&nbsp;</p>

  <p style="text-align: justify;">Dışarı çıktıklarında kurt köpeği zincirini zorlamaya devam ediyordu.&nbsp;</p>

  <p style="text-align: justify;">Kurt Wallander verandanın hemen sol tarafında eski bir mengeneyle üzeri neredeyse tamamen kapatılmış bir kiler kapısı keşfetti.&nbsp;</p>

  <p style="text-align: justify;">Kilitsiz kapıyı açarak karanlığa indi. Eliyle yoklayarak bir elektrik şalteri buldu. Bir köşede eski bir soba duruyordu. Kilerin kalanı tıka basa boş kuş kafesleriyle doluydu. Göran Boman'a seslenince o da kilere geldi.&nbsp;</p>

  <p style="text-align: justify;">"Deri külotlar ve boş kuş kafesleri," dedi Kurt Wallander. "Bu adam ne yapıyor dersin?"&nbsp;</p>

  <p style="text-align: justify;">"Bunu ortaya çıkarmalıyız bence," diye yanıtladı Göran Boman.&nbsp;</p>

  <p style="text-align: justify;">Tam gitmek üzereyken Kurt Wallander sobanın arkasında açık çelik bir kasa fark etti. Yere eğilip kapağın kolunu bastırdı, evdeki her şey gibi bu da kilitlenmemişti. Elini içine sokunca bir naylon torbaya değdi. Çıkarıp açtı.&nbsp;</p>

  <p style="text-align: justify;">"Bir de şuna bak," dedi Göran Boman'a.&nbsp;</p>

  <p style="text-align: justify;">Naylon torbanın içinde bir yığın binlik vardı.&nbsp;</p>

  <p style="text-align: justify;">Kurt Wallander 23 tane saydı.&nbsp;</p>

  <p style="text-align: justify;">"Belki de şu çocukla görüşsek gerçekten iyi olacak," diye açıkladı Göran Boman.&nbsp;</p>

  <p style="text-align: justify;">Parayı yerine koyup dışarı çıktılar. Kurt köpeği havlıyordu.&nbsp;</p>

  <p style="text-align: justify;">"Burada, Sölvesburg'daki meslektaşlarımızla konuşabiliriz," diye önerdi Göran Boman. "Şunu bize bulsunlar."&nbsp;</p>

  <p style="text-align: justify;">Sölvesburg Emniyet Müdürlüğü'nde Nils Velander'i gayet iyi tanıyan bir polisle karşılaştılar.&nbsp;</p>

  <p style="text-align: justify;">"Birbirinden çeşitli şekillerde kanunları çiğnediği kesin," diye açıkladı polis memuru. "Ama ona karşı elimizdeki tek şey Tayland kökenli ötücü kuşları yasadışı ithal ettiği şüphesi. Bir de içki damıtımı."&nbsp;</p>

  <p style="text-align: justify;">"Birkaç yıl önce ağır yaralamadan hüküm giymiş," diye atıldı Göran Boman.&nbsp;</p>

  <p style="text-align: justify;">"Aslında saldırı eğilimi yoktu," diye karşılık verdi memur. "Ama onu sizin için bulmaya çalışacağım. Gerçekten insanları öldürecek kadar ileri gittiğini sanıyor musunuz?"&nbsp;</p>

  <p style="text-align: justify;">"Bunu bilmiyoruz," diye yanıtladı Kurt Wallander. "Ama onu bulmalıyız."&nbsp;</p>

  <p style="text-align: justify;">Kristianstad'a döndüler. Yağmur tekrar yağmaya başlamıştı. Sölvesburg'daki polis memuru her ikisinde de iyi bir izlenim bırakmıştı. Nils Velander'i bulacağını düşünüyorlardı.&nbsp;</p>

  <p style="text-align: justify;">Ama Kurt Wallander bunun onlara fayda sağlayacağı konusunda pek iyimser değildi.&nbsp;</p>

  <p style="text-align: justify;">"Aslında hiçbir şey bilmiyoruz," diye açıkladı. "Bir naylon torba içindeki binlikler aslında hiçbir anlama gelmiyor."&nbsp;</p>

  <p style="text-align: justify;">"Ama burada yanlış olan bir şeyler var," diye karşılık verdi Göran Boman.&nbsp;</p>

  <p style="text-align: justify;">Kurt Wallander ona hak verdi. Kuaför kadın ve oğlunda yanlış olan bir şeyler vardı.&nbsp;</p>

  <p style="text-align: justify;">Durup Kristianstad çıkışındaki bir motelde öğle yemeği yediler.&nbsp;</p>

  <p style="text-align: justify;">Kurt Wallander Ystad karakolunu aramak istedi.&nbsp;</p>

  <p style="text-align: justify;">Buna teşebbüs ettiğinde ise telefon aletinin bozuk olduğunu gördü.&nbsp;</p>

  <p style="text-align: justify;">Kristianstad'a döndüklerinde saat bir buçuktu. Üçüncü kadını araştırmaya başlamadan önce Göran Boman'ın bürosuna uğraması gerekti.&nbsp;</p>

  <p style="text-align: justify;">Giriş salonundaki telefoncu kız onu durdurdu.&nbsp;</p>

  <p style="text-align: justify;">"Ystad'dan aradılar," diye bildirdi. "Kurt Wallander'in araması gerekiyormuş."&nbsp;</p>

  <p style="text-align: justify;">"Büromdan arayabilirsin," dedi Göran Boman.&nbsp;</p>

  <p style="text-align: justify;">Kurt Wallander huzursuzca numarayı çevirdi, Göran Boman kahve alırken.&nbsp;</p>

  <p style="text-align: justify;">Ebba tek kelime söylemeden onu Rydberg'e bağladı.&nbsp;</p>

  <p style="text-align: justify;">"Hemen gelsen iyi olur," dedi Rydberg. "Delinin biri Hageholm'de Somalili bir göçmeni vurdu."&nbsp;</p>

  <p style="text-align: justify;">"Ne demek istiyorsun?"&nbsp;</p>

  <p style="text-align: justify;">"Aynen dediğim gibi. Bu Somalili kısa bir yürüyüşe çıkmış. Biri bir av tüfeğiyle onu vurmuş. Sana ulaşmaya çalıştım. Nerelerdesin Allah aşkına?"&nbsp;</p>

  <p style="text-align: justify;">"Ölmüş mü?"&nbsp;</p>

  <p style="text-align: justify;">"Kafası parçalanmış."&nbsp;</p>

  <p style="text-align: justify;">Kurt Wallander midesinin bulandığını hissetti.&nbsp;</p>

  <p style="text-align: justify;">"Geliyorum," dedi.&nbsp;</p>

  <p style="text-align: justify;">Ahizeyi yerine koyduğu anda Göran Boman ellerinde kahve bardakları ile içeri girdi. Kurt Wallander kısaca olan biteni aktardı.&nbsp;</p>

  <p style="text-align: justify;">"Eskortlu bir devriye arabası alırsın," diye belirtti Göran Boman. "Kendi arabanı genç meslektaşlardan biriyle göndertirim."&nbsp;</p>

  <p style="text-align: justify;">Her şey hızla gelişti. Kurt Wallander birkaç dakika içinde sirenleri bağıran bir arabada Ystad'a doğru yoldaydı. Rydberg onu müdürlükte bekliyordu, sonra da hemen Hageholm'e devam ettiler.&nbsp;</p>

  <p style="text-align: justify;">"Herhangi bir ipucumuz var mı?" diye sordu Kurt Wallander merakla.&nbsp;</p>

  <p style="text-align: justify;">"Yok, ama Sydsvenskan gazetesi cinayetten birkaç dakika sonra bir telefon almış. Bir adam bunun Johannes Lövgren'in öcü olduğunu söylemiş. Bir sonraki hareketlerinde Maria Lövgren için bir kadını hedefleyeceklermiş."&nbsp;</p>

  <p style="text-align: justify;">"Bu tam bir çılgınlık," dedi Kurt Wallander. "Artık yabancı uyruklardan bahsetmiyorduk ki?"&nbsp;</p>

  <p style="text-align: justify;">"Biri bunun aksini düşünüyor olmalı. Yani bazı yabancıları korumaya çalıştığımızı."&nbsp;</p>

  <p style="text-align: justify;">"Bunu yalanmıştım ya."&nbsp;</p>

  <p style="text-align: justify;">"Senin yalanlamaların bu işin sorumlularına vız geliyor. Bu onların silahlarını alıp göçmen avına başlamaları için mükemmel bir fırsat."&nbsp;</p>

  <p style="text-align: justify;">"Delilik bu."&nbsp;</p>

  <p style="text-align: justify;">"Tabii ki delilik. Ama gerçek."&nbsp;</p>

  <p style="text-align: justify;">"Gazete telefon konuşmasını banda kaydetmiş mi?"</p>

  <p style="text-align: justify;">"Evet."&nbsp;</p>

  <p style="text-align: justify;">"Dinlemek istiyorum. Belki beni arayanla aynı kişidir."</p>

  <p style="text-align: justify;">Araba Schonen manzarasından hızla geçiyordu. "Şimdi ne yapmamız gerekiyor?" diye sordu Kurt Wallender.&nbsp;</p>

  <p style="text-align: justify;">"Lenarp katillerini yakalamalıyız," diye karşılık verdi Wallender "Hem de bir an önce."&nbsp;</p>

  <p style="text-align: justify;">Hageholm'de ortalık karışıktı. Heyecan içinde ve ağlaşan göçmen adayları yemek salonunda toplanmış, haberciler röportaj yapıyorlar, telefonlar çalıyordu. Wallander evlerden birkaç yüz metre uzaklıkta, çamurlu bir yolda arabadan indi. Rüzgâr çıkmıştı. Mantosunun yakasını kaldırdı. Yolun etrafındaki bölge kapatılmıştı. Ceset yüzükoyun çamurun içinde yatıyordu.&nbsp;</p>

  <p style="text-align: justify;">Kurt Wallander cesedin üzerindeki örtüyü dikkatle biraz kaldırdı.&nbsp;</p>

  <p style="text-align: justify;">Rydberg abartmamıştı. Kafadan geriye neredeyse hiçbir şey kalmamıştı.&nbsp;</p>

  <p style="text-align: justify;">"Oldukça yakından ateş edilmiş," dedi hemen yanında duran Hanson. "Katil saklandığı bir yerden çıkıp birkaç metre yakından birkaç el ateş etmiş olmalı."&nbsp;</p>

  <p style="text-align: justify;">"Birkaç el ateş?" dedi Kurt Wallander sorarcasına.&nbsp;</p>

  <p style="text-align: justify;">"Kamp müdiresi kısa aralıklarla iki el ateş edildiğini duyduğunu iddia ediyor."&nbsp;</p>

  <p style="text-align: justify;">Kurt Wallander etrafına baktı.&nbsp;</p>

  <p style="text-align: justify;">"Tekerlek izleri," diye belirtti. "Bu yol nereye gidiyor?"&nbsp;</p>

  <p style="text-align: justify;">"İki kilometre aşağıda E 14'e çıkarsın."&nbsp;</p>

  <p style="text-align: justify;">"Ve kimse bir şey görmemiş mi?"&nbsp;</p>

  <p style="text-align: justify;">"On beş farklı dilde konuşan göçmenleri soruşturmak zor, ama soruşturmaya başladık."</p>

  <p style="text-align: justify;">"Cesedin kimliğini biliyor muyuz?" Bir karısı ve dokuz çocuğu vardı."</p>

  <p style="text-align: justify;">Kurt Wallander inanmaz gözlerle Hanson'a baktı. "Dokuz çocuk?"&nbsp;</p>

  <p style="text-align: justify;">"Yarınki manşetleri bir düşün!" diye yanıtladı Hanson. "Masum göçmen yürüyüş sırasında öldürüldü. Dokuz çocuk babasız kaldı."&nbsp;</p>

  <p style="text-align: justify;">Devriye arabalarından birinden koşarak Svedberg geldi.&nbsp;</p>

  <p style="text-align: justify;">"Polis şefi telefonda," dedi.&nbsp;</p>

  <p style="text-align: justify;">Kurt Wallander hayretle ona baktı.&nbsp;</p>

  <p style="text-align: justify;">"Ama o İspanya'dan ancak yarın dönecek."&nbsp;</p>

  <p style="text-align: justify;">"O değil. Emniyet genel müdürü."&nbsp;</p>

  <p style="text-align: justify;">Kurt Wallander arabaya oturarak ahizeyi aldı. Emniyet genel müdürü sinirli konuşuyordu, Kurt Wallander onun söylediklerine hemen öfkelendi.&nbsp;</p>

  <p style="text-align: justify;">"Bu olay çok kötü. Bu ülkede ırkçı nedenlerle cinayet işlenmesini istemiyoruz."&nbsp;</p>

  <p style="text-align: justify;">"Hayır," diye yanıtladı Kurt Wallander.&nbsp;</p>

  <p style="text-align: justify;">"Bu soruşturmaya tam öncelik verilmesi şart."&nbsp;</p>

  <p style="text-align: justify;">"Evet. Ama Lenarp çifte cinayetiyle de ilgilenmek zorundayız."&nbsp;</p>

  <p style="text-align: justify;">"İlerleme var mı?"&nbsp;</p>

  <p style="text-align: justify;">"Sanırım var. Ama biraz zaman alıyor işte."&nbsp;</p>

  <p style="text-align: justify;">"Bana bizzat rapor hazırlamanızı istiyorum. Bu akşam bir televizyon programına katılmam gerekiyor ve bu nedenle eldeki tüm bilgilere ihtiyacım var."&nbsp;</p>

  <p style="text-align: justify;">"Yerine getireceğim."&nbsp;</p>

  <p style="text-align: justify;">Konuşma bitmişti.&nbsp;</p>

  <p style="text-align: justify;">Kurt Wallander bir süre daha arabada kaldı.&nbsp;</p>

  <p style="text-align: justify;">Bununla Nâslund ilgilenmeli, diye düşündü. Stockholm’u evraklarla besleyebilir.&nbsp;</p>

  <p style="text-align: justify;">Kendini iyi hissetmiyordu. Baş ağrısı geçmişti. Geçen gece olanları düşünüyordu. Bunu da az önce gelen devriye arabasından kendisine doğru ilerleyen Peters'le hatırlamıştı.&nbsp;</p>

  <p style="text-align: justify;">Sonra Mona'yı düşündü ve arabayla onu alan adamı.&nbsp;</p>

  <p style="text-align: justify;">Ve gülen Linda'yı. Yanındaki zenci adamı.&nbsp;</p>

  <p style="text-align: justify;">Her zamanki tablolarını yapan babasını.&nbsp;</p>

  <p style="text-align: justify;">Kendisini de düşündü.&nbsp;</p>

  <p style="text-align: justify;">Yaşamın da ölümün de vakti var. Soruşturmalara başlayabilmek için kendini arabadan inmeye zorladı.&nbsp;</p>

  <p style="text-align: justify;">Olaylar büyümemeli, diye düşündü.&nbsp;</p>

  <p style="text-align: justify;">Yoksa ayvayı yeriz.&nbsp;</p>

  <p style="text-align: justify;">Saat üçü çeyrek geçiyordu. Yağmur yine başlamıştı.&nbsp;</p>
</body>
</html>
