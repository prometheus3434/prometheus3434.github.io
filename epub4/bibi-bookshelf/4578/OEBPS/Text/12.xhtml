<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p style="text-align: justify;">&nbsp;</p>

  <h1 style="text-align: justify;">12</h1>

  <p style="text-align: justify;">Uzun süre uyuduğunu sanıyordu. Ama uyanıp da komodinin üzerinde duran saate bakınca hepsi hepsi yedi dakikadır uyuduğunu anladı. Onu uyandıran telefondu. Rydberg, Malmö'deki bir telefon kulübesinden arıyordu.&nbsp;</p>

  <p style="text-align: justify;">"Geri dön," dedi Kurt Wallander. "Artık orada durup donman gerekmiyor. En iyisi buraya, benim eve gel."&nbsp;</p>

  <p style="text-align: justify;">"Neler oldu?"&nbsp;</p>

  <p style="text-align: justify;">"Oymuş."&nbsp;</p>

  <p style="text-align: justify;">"Kesin mi?"&nbsp;</p>

  <p style="text-align: justify;">"Yüzde yüz."&nbsp;</p>

  <p style="text-align: justify;">"Geliyorum."&nbsp;</p>

  <p style="text-align: justify;">Kurt Wallander yataktan zorla kalktı. Her yeri acıyor, şakakları atıyordu. Kahve suyu kaynarken, bir cep aynası ve bir tutam pamukla mutfak masasına oturdu. Bir kez daha patlamış olan şişliğin üzerine kompres yapmak için büyük çaba harcadı. Tüm yüzünün mavi ve mor renklere bürünmüş olduğunu hissetti.&nbsp;</p>

  <p style="text-align: justify;">43 dakika sonra Rydberg kapıdaydı. Kahve içerlerken Wallander hikâyeyi anlattı.&nbsp;</p>

  <p style="text-align: justify;">"Güzel," dedi Rydberg sonunda. "Israrlı çabamızın başarısı bu. Şimdi bu domuzları yakalarız. Lund'dakinin adı neydi?"&nbsp;</p>

  <p style="text-align: justify;">"Kapıdaki tabelaya bakmayı unuttum. Ayrıca onları yakalayacağız. Bunu Björk yapacak."&nbsp;</p>

  <p style="text-align: justify;">"Dönmüş mü?"&nbsp;</p>

  <p style="text-align: justify;">"Dün akşam gelecekti."&nbsp;</p>

  <p style="text-align: justify;">"O halde onu uyandıralım."&nbsp;</p>

  <p style="text-align: justify;">"Savcıyı da uyandırsak iyi olur. Sonra tüm bu işler için Lund ve Malmö'deki meslektaşlarımızla işbirliği için bir plan yapmalıyız."&nbsp;</p>

  <p style="text-align: justify;">Kurt Wallander giyinirken, Rydberg telefon etti.&nbsp;</p>

  <p style="text-align: justify;">Wallander, Rydberg'in hiçbir itiraza fırsat vermeyecek şekilde konuştuğunu duyunca memnun oldu.&nbsp;</p>

  <p style="text-align: justify;">Anette Brolin'in kocasının şu an ziyarete gelip gelmediğini düşündü.&nbsp;</p>

  <p style="text-align: justify;">Rydberg yatak odasının kapısında durmuş, kravatını bağlayan Wallander'e bakıyordu.&nbsp;</p>

  <p style="text-align: justify;">"Boksçulara benziyorsun," diyerek güldü. "Canı çıkmış bir boksçu."&nbsp;</p>

  <p style="text-align: justify;">"Björk'ü bulabildin mi?"&nbsp;</p>

  <p style="text-align: justify;">"Dün akşamı, olan biteni anlamaya çalışarak geçirmiş görünüyor. Cinayetlerin en azından birini çözmüş olduğumuzu duymak içini rahatlattı."&nbsp;</p>

  <p style="text-align: justify;">"Ya savcı?"&nbsp;</p>

  <p style="text-align: justify;">"Hemen gelecek."&nbsp;</p>

  <p style="text-align: justify;">"Telefona bizzat kendisi mi çıktı?"&nbsp;</p>

  <p style="text-align: justify;">Rydberg şaşkın bir ifadeyle baktı.&nbsp;</p>

  <p style="text-align: justify;">"Başka kim çıkacaktı ki?"&nbsp;</p>

  <p style="text-align: justify;">"Kocası örneğin."&nbsp;</p>

  <p style="text-align: justify;">"Peki, bu ne anlama gelecekti?"&nbsp;</p>

  <p style="text-align: justify;">Kurt Wallander bu soruyu yanıtsız bırakmayı tercih etti.&nbsp;</p>

  <p style="text-align: justify;">"Kahretsin, kendimi berbat hissediyorum," dedi.</p>

  <p style="text-align: justify;">Gün henüz ağarmaya başlarken dışarı çıktılar. Fırtınayı andıran rüzgâr hâlâ esiyordu, gökyüzü kara bulutlarla kaplıydı.</p>

  <p style="text-align: justify;">"Acaba kar mı yağacak?" diye sordu Kurt Wallander.&nbsp;</p>

  <p style="text-align: justify;">"Şubattan önce yağmaz," diye yanıtladı Rydberg. "Bana öyle geliyor. Ama ondan sonra esaslı bir kış başlar."&nbsp;</p>

  <p style="text-align: justify;">Emniyet müdürlüğüne pazar günlerinin havası hâkimdi. Noren'in nöbetini Svedberg devralmıştı. Rydberg ona gece olup bitenleri kısaca özetledi.&nbsp;</p>

  <p style="text-align: justify;">"Şu işe bak," oldu Svedberg'in yorumu. "Bir polis ha?"&nbsp;</p>

  <p style="text-align: justify;">"Eski bir polis."&nbsp;</p>

  <p style="text-align: justify;">"Arabayı nereye gizlemiş?"&nbsp;</p>

  <p style="text-align: justify;">"Henüz bilmiyoruz."&nbsp;</p>

  <p style="text-align: justify;">"Yine de yüzde yüz mü?"&nbsp;</p>

  <p style="text-align: justify;">"Öyle sanıyorum."&nbsp;</p>

  <p style="text-align: justify;">Björk ve Anette Brolin emniyet müdürlüğüne aynı zamanda geldiler. Kırk beş yaşındaki, Vâstmanland kökenli Björk güneşten bronzlaşmıştı ve bu ona yakışıyordu. Kurt Wallander'in gözünde o, orta halli bir İsveç polis bölgesinin ideal polis şefini canlandırmıştı. Cana yakındı, gereğinden fazla zeki değildi ama aynı zamanda da polisin iyi bir isim ve çağrışım yapmasına özen gösteriyordu.&nbsp;</p>

  <p style="text-align: justify;">Endişeyle bakıyordu Kurt Wallander'e.&nbsp;</p>

  <p style="text-align: justify;">"Tanrım, bu halin ne?"&nbsp;</p>

  <p style="text-align: justify;">"Beni dövdüler," diye yanıtladı Kurt Wallander.&nbsp;</p>

  <p style="text-align: justify;">"Seni dövdüler mi? Kim?"&nbsp;</p>

  <p style="text-align: justify;">"Arkadaşlar. İşte şef olursan böyle olur. Kavgaya alet edilirsin."&nbsp;</p>

  <p style="text-align: justify;">Björk güldü.&nbsp;</p>

  <p style="text-align: justify;">Anette Brolin ona gerçekten üzülmüş gibi bakıyordu.&nbsp;</p>

  <p style="text-align: justify;">"Acıyordur herhalde," dedi.&nbsp;</p>

  <p style="text-align: justify;">"İdare eder," diye yanıtladı Kurt Wallander.&nbsp;</p>

  <p style="text-align: justify;">Yanıt verirken, yüzünü biraz daha diğer yana döndü, çünkü dişlerini fırçalamayı unuttuğu geldi aklına.&nbsp;</p>

  <p style="text-align: justify;">Björk'ün odasında toplandılar.&nbsp;</p>

  <p style="text-align: justify;">Soruşturma evrakı olmadığından Kurt Wallander olayı sözlü anlattı. Björk de Anette Brolin de ona bir dizi soru yönelttiler.&nbsp;</p>

  <p style="text-align: justify;">"Pazar sabahı böyle bir macerayla beni yataktan kaldıran senden başka biri olsaydı, tek sözüne inanmazdım," dedi Björk.&nbsp;</p>

  <p style="text-align: justify;">Sonra Anette Brolin'e döndü.&nbsp;</p>

  <p style="text-align: justify;">"Onları elimizdekilerle tutuklayabilir miyiz?" diye sordu. "Yoksa önce sadece sorguya mı çekmeliyiz?"&nbsp;</p>

  <p style="text-align: justify;">"Sorgulama sonucunu tutuklama kararına neden olarak gösteririm," diye yanıtladı Anette Brolin. "Sonra, şu Romanyalı kadının Lundlu adamı karşı karşıya geldiklerinde tanıması da iyi olurdu tabii."&nbsp;</p>

  <p style="text-align: justify;">"Bunun için mahkeme kararı gerekir ama," diye açıkladı Björk.&nbsp;</p>

  <p style="text-align: justify;">"Evet," dedi Anette Brolin. "Ama geçici bir karşılaşma sağlayabiliriz."&nbsp;</p>

  <p style="text-align: justify;">Kurt Wallander ve Rydberg ona merakla bakıyorlardı.&nbsp;</p>

  <p style="text-align: justify;">"Kadını kamptan buraya getiririz," diye devam etti Anette Brolin. "Sonra ikisi tesadüfen koridorda karşılaşabilirler."&nbsp;</p>

  <p style="text-align: justify;">Kurt Wallander başıyla onay verdi. Anette Brolin, mevcut kuralların elden geldiğince geniş yorumlanması söz konusu olunca, Per Akeson'dan geri kalır yanı olmayan bir savcıydı.&nbsp;</p>

  <p style="text-align: justify;">"Peki, öyleyse," dedi Björk. "O zaman Malmö ve Lurid'deki meslektaşlarla bağlantıya geçeceğim. İki saate kadar da onu enseleriz. Saat onda."&nbsp;</p>

  <p style="text-align: justify;">"Yataktaki kadın," dedi Kurt Wallander. "Lund'daki ne olacak?"&nbsp;</p>

  <p style="text-align: justify;">"Onu önce bir buraya getiririz," diye açıkladı Björk. "Sorgulamaları nasıl paylaşalım?"&nbsp;</p>

  <p style="text-align: justify;">"Ben Rune Bergman'ı istiyorum," dedi Kurt Wallander "Rydberg diğeriyle konuşabilir, şu hep elma yiyenle."&nbsp;</p>

  <p style="text-align: justify;">"Saat üçte tutuklama kararlarını belirleriz," dedi Anette Brolin. "O zamana kadar da evde olacağım."&nbsp;</p>

  <p style="text-align: justify;">Kurt Wallander onu giriş salonuna kadar geçirdi.&nbsp;</p>

  <p style="text-align: justify;">"Aslında dün birlikte akşam yemeğine çıkmamızı önerecektim," dedi. "Ama araya bu tür şeyler girdi."&nbsp;</p>

  <p style="text-align: justify;">"Daha çok akşam var," diye yanıtladı Anette Brolin. "iyi iş başardığını düşünüyorum. Adamın o olduğunu nasıl anladın?"&nbsp;</p>

  <p style="text-align: justify;">"Kesinlikle emin değildim. Bir histi sadece."&nbsp;</p>

  <p style="text-align: justify;">Şehre doğru giderken arkasından baktı. Birlikte akşam yemeğine çıktıklarından beri ilk kez Mona'yı düşünmediğini fak etti.&nbsp;</p>

  <p style="text-align: justify;">Sonra her şey hızla gelişti.&nbsp;</p>

  <p style="text-align: justify;">Hanson pazar uykusundan kaldırılıp, Romanyalı kadınla bir çevirmen getirmesi için görevlendirildi.&nbsp;</p>

  <p style="text-align: justify;">"Meslektaşlarımız pek memnun değiller anlaşılan," dedi Björk endişeyle. "Kendi işinden olan birini tutuklamak pek hoş karşılanmıyor. Bu bize karanlık bir kışa mal olacak."&nbsp;</p>

  <p style="text-align: justify;">"Karanlık demekle neyi kastettin?" diye sordu Kurt Wallander.&nbsp;</p>

  <p style="text-align: justify;">"Polise yönelik yeni saldırılar."&nbsp;</p>

  <p style="text-align: justify;">"Ama adam erken emekli?"&nbsp;</p>

  <p style="text-align: justify;">"Yine de gazeteler her yerde, katilin bir polis olduğundan söz edecek. Bu da tüm polislere yeni saldırılar düzenlenmesine yol açacak."&nbsp;</p>

  <p style="text-align: justify;">Saat ona doğru Kurt Wallander tekrar, çuval bezleri ve yapı iskelesiyle donatılmış apartmana gitti. Lund'dan dört sivil polisi yanına destek almıştı.&nbsp;</p>

  <p style="text-align: justify;">"Silahları var," dedi Kurt Wallander arabada otururlarken. «Ve soğukkanlılıkla bir katliam gerçekleştirmiş. Yine de her şeyi sakince halledebileceğimizi sanıyorum. Peşinde olduğumuzu hesaplamadığından eminim. Ateşe hazır iki silah yeterli olacaktır."&nbsp;</p>

  <p style="text-align: justify;">Kurt Wallander, Ystad'dan ayrılırken yanına görev silahını almıştı.&nbsp;</p>

  <p style="text-align: justify;">Lund'a giderken yolda bu silahı en son ne zaman kullanmış olduğunu hatırlamaya çalışmıştı. Son kullandığından bu yana üç yıldan fazla olmuştu. Mossby kıyısındaki bir yazlık evi barikat olarak kullanan, kaçak bir tutukluyu yakalamak için kullanmıştı.&nbsp;</p>

  <p style="text-align: justify;">Şimdi Lund'daki bu binanın önünde, arabanın içinde oturuyorlardı. Kurt Wallander bir gece önce sandığından çok daha yükseğe tırmanmış olduğunu gördü. Düşüşü sonunda gerçekten yere çakılsaydı, bel kemiğini kırmış olurdu.&nbsp;</p>

  <p style="text-align: justify;">Lund'daki emniyet müdürlüğü binayı araştırması için sabah erkenden, gazete dağıtıcısı kılığında bir komiser göndermişti.&nbsp;</p>

  <p style="text-align: justify;">"Her şeyi tekrar gözden geçirelim," dedi Kurt Wallander. "Arkada merdivenler yok mu?"&nbsp;</p>

  <p style="text-align: justify;">Yanında, şoför mahallinin yanında oturan polis başını iki yana salladı.&nbsp;</p>

  <p style="text-align: justify;">"Arka tarafta yapı iskelesi?"&nbsp;</p>

  <p style="text-align: justify;">"Hiçbir şey yok."&nbsp;</p>

  <p style="text-align: justify;">Polisin verdiği bilgiye göre dairede Valfrid Ström adında adam oturuyordu.&nbsp;</p>

  <p style="text-align: justify;">Poliste hiçbir kaydı yoktu. Kimse onun geçimini nasıl sağladığını bilmiyordu.&nbsp;</p>

  <p style="text-align: justify;">Saat tam onda arabadan ayrılıp yolun karşısına geçtiler Kapıda bir konuşma cihazı varsa da çalışmıyordu. Kurt Wallander bir tornavidayla dikkatle kapıyı açtı.&nbsp;</p>

  <p style="text-align: justify;">"Biri burada merdivenin başında bekleyecek," dedi. "Sen ve ben, yukarı çıkacağız. Adın neydi?"&nbsp;</p>

  <p style="text-align: justify;">"Enberg."&nbsp;</p>

  <p style="text-align: justify;">"Soyadından başka bir adın da vardır?"&nbsp;</p>

  <p style="text-align: justify;">"Kaile."&nbsp;</p>

  <p style="text-align: justify;">"Haydi o zaman Kaile."&nbsp;</p>

  <p style="text-align: justify;">Karanlıkta kapalı kapıyı dinlediler.&nbsp;</p>

  <p style="text-align: justify;">Kurt Wallander tabancasını çıkarıp Kaile Enberg'e başıyla aynı şeyi yapmasını işaret etti.&nbsp;</p>

  <p style="text-align: justify;">Sonra kapı zilini çaldı.&nbsp;</p>

  <p style="text-align: justify;">Kapıyı sabahlıklı bir kadın açtı. Kurt Wallander onu yine tanıdı.&nbsp;</p>

  <p style="text-align: justify;">Çift kişilik yatakta yatan kadındı bu.&nbsp;</p>

  <p style="text-align: justify;">Tabancayı arkasına gizledi.&nbsp;</p>

  <p style="text-align: justify;">"Biz polisiz," dedi. "Kocanızı arıyoruz, Valfrid Ström'ü."&nbsp;</p>

  <p style="text-align: justify;">Kırkında gösteren ve yıpranmış bir yüzü olan kadın korkmuşa benziyordu.&nbsp;</p>

  <p style="text-align: justify;">Kenara çekilerek polis memurlarına yol verdi.&nbsp;</p>

  <p style="text-align: justify;">Birden karşılarında Valfrid Ström belirdi. Üzerinde yeşil bir eşofman vardı.&nbsp;</p>

  <p style="text-align: justify;">"Polis," dedi Kurt Wallander. "Bizimle gelmenizi istiyoruz."&nbsp;</p>

  <p style="text-align: justify;">Yarım ay şeklinde bir keli olan adam gergin bir ifadeyle baktı.&nbsp;</p>

  <p style="text-align: justify;">"Neden ki?"&nbsp;</p>

  <p style="text-align: justify;">"Sorgulama için."&nbsp;</p>

  <p style="text-align: justify;">"Peki, neyle ilgili?"&nbsp;</p>

  <p style="text-align: justify;">"Bunu karakolda öğreneceksiniz."&nbsp;</p>

  <p style="text-align: justify;">Wallander yine kadına döndü.&nbsp;</p>

  <p style="text-align: justify;">"Siz de gelseniz iyi olur," dedi. "Lütfen üzerinize bir şeyler giyin."&nbsp;</p>

  <p style="text-align: justify;">Karşısındaki adam oldukça sakin görünüyordu.&nbsp;</p>

  <p style="text-align: justify;">"Neden olduğunu bilmeden hiçbir yere gelmiyorum," dedi. "Belki önce kimliklerinizi gösterebilirsiniz?"&nbsp;</p>

  <p style="text-align: justify;">Kurt Wallander sağ elini cebine attığında bir tabancası olduğunu gizleyemedi. Tabancayı sol eline alıp, içinde kimliğinin bulunduğu cüzdanını yokladı.&nbsp;</p>

  <p style="text-align: justify;">O anda Valfrid Ström tüm gücüyle Wallander'in üzerine atıldı. Adamın kafası Kurt Wallander'in alnına isabet etti, daha önce patlayan şişliğin tam ortasına. Şiddetle arkaya düştü, tabancası elinden fırladı. Kaile Enberg bir şey yapmaya fırsat bulamadan yeşil eşofmanlı adam kapıdan çıkıp kaçtı. Kadın bağırıyor, Kurt Wallander ise tabancasını aranıyordu. Kendini toparlayıp adamın ardından koşarak merdivenleri indi, aynı zamanda aşağıda pusuya yatmış olan iki polise seslendi.&nbsp;</p>

  <p style="text-align: justify;">Valfrid Ström hızlıydı. Binanın içinde kapıda duran polisin çenesine dirseğiyle bir darbe indirdi. Ström kendini sokağa atarken, dışarda bekleyen adama, kapı kanatlarından biri isabet etti. Kanlar gözüne aktığı için hemen hemen hiçbir şey göremeyen Kurt Wallander, merdiven boşluğunda baygın yatan polise takıldı. Tabancanın takılı kalmış olan emniyetini açmaya çalıştı.&nbsp;</p>

  <p style="text-align: justify;">Sonra sokağa çıktı.&nbsp;</p>

  <p style="text-align: justify;">"Hangi yöne kaçtı?" diye seslendi çuval bezlerine savrulmuş şaşkın polise.&nbsp;</p>

  <p style="text-align: justify;">"Sola," diye yanıtladı.&nbsp;</p>

  <p style="text-align: justify;">Koştu. Adam bir alt geçitte gözden kayboluncaya dek Valfrid Ström'ü yeşil eşofmanının içinde seçebiliyordu. Yüzünü silmek için başından beresini çıkardı. Kiliseye gidiyor görünen birkaç yaşlı kadın korkuyla kaçıştılar. Alt geçide girdi. Aynı anda tepesinden gürültüyle bir tren geçti.&nbsp;</p>

  <p style="text-align: justify;">Yine yukarıya, sokağa çıktığında Valfrid Ström'ün bir arabayı durdurup, sürücüyü indirip, kaçtığını gördü.&nbsp;</p>

  <p style="text-align: justify;">O arabadan başka yakında duran tek araç büyük bir, hayvan nakliye aracıydı. Sürücüsü otomattan bir paket prezervatif almakla uğraşıyordu. Kurt Wallander elinde tabanca, kan içinde koşarak yaklaştığında prezervatif paketini bırakarak kaçmaya başladı.&nbsp;</p>

  <p style="text-align: justify;">Kurt Wallander sürücü koltuğuna tırmandı. Arkasında bir atın kişnediğini duydu. Kontak anahtarını çevirip birinci vitese geçirdi.&nbsp;</p>

  <p style="text-align: justify;">Önce Valfrid Ström'ün kullandığı arabayı gözden kaybettiğini sandı, ama bir süre sonra tekrar görüş alanına girdi. Araba kırmızı ışığa aldırmadan ilerleyip doğrudan kiliseye giden dar bir sokağa saptı. Kurt Wallander arabayı kaybetmemek için viteslerle boğuşuyordu. Arkasındaki at kişniyor, Wallander'in burnuna sıcak idrar kokusu geliyordu.&nbsp;</p>

  <p style="text-align: justify;">Dar bir virajda, kullandığı hayvan nakliye arabasının kontrolünü tamamen yitirdi. Araç yol kıyısında duran iki arabaya çarptı, Wallander sonunda aracı tekrar kontrolü altına almayı başardı.&nbsp;</p>

  <p style="text-align: justify;">Kovalamaca hastaneye doğru yöneldi, sonra da bir sanayi bölgesinden geçti. Kurt Wallander birden hayvan nakliye aracında bir araç telefonu bulunduğunu fark etti. Bir eliyle ağır aracı kontrol etmeye çalışırken, diğeriyle polisin numarasını çevirmeye çalıştı.&nbsp;</p>

  <p style="text-align: justify;">Polis santralinin yanıt verdiği anda zor bir virajı almaya çalışıyordu.&nbsp;</p>

  <p style="text-align: justify;">Telefon elinden düştü, durmazsa bunu başaramayacağını anladı.&nbsp;</p>

  <p style="text-align: justify;">Bu çılgınlık, diye düşündü endişeyle. Tam bir çılgınlık.&nbsp;</p>

  <p style="text-align: justify;">Aynı anda aklına kız kardeşi geldi yine. Tam bu anda aslında Sturup Havaalanı'nda kız kardeşini bekliyor olmalıydı.&nbsp;</p>

  <p style="text-align: justify;">Staffanstorp girişindeki tek yönlü dönemeçli yolda kovalamaca son buldu.&nbsp;</p>

  <p style="text-align: justify;">Valfrid Ström, dönemeçli yola yarısına kadar sapmış olan bir otobüs yüzünden frene basmak zorunda kaldı. Arabanın kontrolünü kaybedip doğrudan bir beton direğe çarptı. Yaklaşık yüz metre gerisindeki Kurt Wallander arabadan çıkan alevleri gördü. Öyle bir frene bastı ki, hayvan nakliye aracı bankete düşüp yan yattı. Arka kapılar açıldı, atlar dışarı fırlayıp dörtnala tarlalara koşuştular.&nbsp;</p>

  <p style="text-align: justify;">Valfrid Ström çarpışma sırasında arabadan dışarı fırlamıştı. Bir ayağı kopmuş, yüzünü cam kırıkları parçalamıştı.&nbsp;</p>

  <p style="text-align: justify;">Kurt Wallander ona ulaşmadan adamın öldüğünü anladı.&nbsp;</p>

  <p style="text-align: justify;">Yakındaki binalardan insanlar koşarak yetiştiler. Yolun kenarında arabalar durdu.&nbsp;</p>

  <p style="text-align: justify;">Birden hâlâ elinde tabancasını tuttuğunu fark etti.&nbsp;</p>

  <p style="text-align: justify;">Birkaç dakika içinde ilk devriye arabası geldi. Hemen ardından bir ambulans. Kurt Wallander kimliğini gösterip devriye arabasından telefon etti. Björk'le konuşmak istediğini söyledi.&nbsp;</p>

  <p style="text-align: justify;">"Sorun çıkmadı ya?" diye sordu Björk. "Rune Bergman tutuklandı, şu anda buraya doğru yolda. Sorun çıkmadı. Yugoslav kadın da burada çevirmeniyle bekliyor."&nbsp;</p>

  <p style="text-align: justify;">"Onu buradaki hastanenin morguna gönder," dedi Kurt Wallander.&nbsp;</p>

  <p style="text-align: justify;">"Ne yazık ki, artık bir cesetle yüzleşmesi gerekecek Ayrıca o bir Romanyalı."&nbsp;</p>

  <p style="text-align: justify;">"Kahretsin, neler diyorsun?" diye sordu Björk.&nbsp;</p>

  <p style="text-align: justify;">"işte, aynen söylediğim gibi," diye yanıtladı Kurt Wallander ve konuşmaya son verdi.&nbsp;</p>

  <p style="text-align: justify;">Aynı anda atlardan birinin dörtnala yaklaştığını gördü. Harikulade bir beyaz attı bu.&nbsp;</p>

  <p style="text-align: justify;">Aklından daha önce hiç böylesine güzel bir at görmediği geçti.&nbsp;</p>

  <p style="text-align: justify;">Ystad'a vardığında Valfrid Ström'ün öldüğü haberi etrafa çoktan yayılmıştı. Adamın karısı olduğu yere yığılmış, doktor kadının sorgulanmasını bir süre için yasaklamıştı.&nbsp;</p>

  <p style="text-align: justify;">Rune Bergman her şeye itiraz etmişti. Kendi arabasını çalıp sonra da yok etmemişti. Hageholm'e gitmemişti. Aynı gece Valfrid Ström'le buluşmamıştı.&nbsp;</p>

  <p style="text-align: justify;">Bir an önce tekrar Malmö'ye gönderilmek istiyordu.&nbsp;</p>

  <p style="text-align: justify;">"Ne pis bir sıçan," dedi Kurt Wallander. "İşini bitirmezsem."&nbsp;</p>

  <p style="text-align: justify;">"Burada kimsenin işi bitirilmeyecek," dedi Björk. "Lund'daki şu çılgın takip yeterince huzursuzluğa neden oldu zaten. Hazır bekleyen dört polisin nasıl olup da silahsız bir adamı sorgulamaya getirmeyi beceremediklerini anlamıyorum. Hem acaba farkında mısın, atlardan birine çarpmışlar? Adı Süper Nova'ymış, sahibi beygirine 100.000 kron değer biçti."&nbsp;</p>

  <p style="text-align: justify;">Kurt Wallander içinde kabaran öfkeyi hissetti.&nbsp;</p>

  <p style="text-align: justify;">Şu anda desteğe ihtiyacı olduğunu Björk neden anlamıyordu? Hele bu saldırgan suçlamalara hiç katlanacak durumda değildi.&nbsp;</p>

  <p style="text-align: justify;">"Şimdi önce Romanyalı kadının kimlik teşhisini bekleyeceğiz," dedi Björk. "Benden başka kimse televizyon ve basınla konuşmayacak."&nbsp;</p>

  <p style="text-align: justify;">"Bundan şüphen olmasın," diye karşılık verdi Wallander.&nbsp;</p>

  <p style="text-align: justify;">Rydberg'le birlikte odasına giderek kapıyı kapattı.&nbsp;</p>

  <p style="text-align: justify;">"Nasıl göründüğünün farkında mısın?" diye sordu Rydberg.&nbsp;</p>

  <p style="text-align: justify;">"Tanrı'ya şükür, değilim."&nbsp;</p>

  <p style="text-align: justify;">"Kız kardeşin aradı. Martinson'dan, havaalanına gidip onu almasını istedim. Onu unuttuğunu sandım. Sen vakit buluncaya kadar Martinson onunla ilgilenecek."&nbsp;</p>

  <p style="text-align: justify;">Kurt Wallander minnetle başını salladı.&nbsp;</p>

  <p style="text-align: justify;">Birkaç dakika sonra Björk telaşla içeri daldı.&nbsp;</p>

  <p style="text-align: justify;">"Kimlik teşhisi işe yaradı," dedi. "Özlediğimiz katilimizi bulduk."&nbsp;</p>

  <p style="text-align: justify;">"Kadın onu tanıyabildi mi?"&nbsp;</p>

  <p style="text-align: justify;">"Tereddüt etmeden. Bu tarlada elma yiyen adammış."&nbsp;</p>

  <p style="text-align: justify;">"Kimmiş?"&nbsp;</p>

  <p style="text-align: justify;">"Valfrid Ström kendisini iş adamı olarak tanıtırmış," diye yanıtladı Björk. "Kırk yedi yaşında. Güvenlik teşkilatı istediğimiz bilgileri vermekte gecikmedi. Valfrid Ström daha altmışlı yıllardan beri aşırı sağ guruplara katılmış. İlk olarak kendilerini 'Demokratik İttifak' olarak adlandıran bir grupta, sonra daha militan gruplarda bulunmuş. Ama birden soğukkanlı bir katile dönüşmüş olmasını belki Rune Bergman yanıtlayabilir. Ya da karısı."&nbsp;</p>

  <p style="text-align: justify;">Kurt Wallander ayağa kalktı.&nbsp;</p>

  <p style="text-align: justify;">"O halde Bergman'ı sorgulayacağız," dedi.&nbsp;</p>

  <p style="text-align: justify;">Üçü birlikte Rune Bergman'ın oturarak sigara içtiği odaya geçtiler.&nbsp;</p>

  <p style="text-align: justify;">Sorgulamayı Kurt Wallander yürüttü.&nbsp;</p>

  <p style="text-align: justify;">Doğrudan hücuma geçti.&nbsp;</p>

  <p style="text-align: justify;">"Bu gece ne yaptım, biliyor musunuz?" diye sordu.&nbsp;</p>

  <p style="text-align: justify;">Rune Bergman ona aşağılarcasına baktı.&nbsp;</p>

  <p style="text-align: justify;">"Nereden bileyim?"&nbsp;</p>

  <p style="text-align: justify;">"Sizi Lund'a kadar takip ettim."&nbsp;</p>

  <p style="text-align: justify;">Kurt Wallander kısa bir an için adamın yüzünde bir değişme gördüğünü sandı.&nbsp;</p>

  <p style="text-align: justify;">"Sizi Lund'a kadar takip ettim," diye tekrarladı Kurt Wallander bir kez daha. "Ve Valfrid Ström'ün oturduğu apartmanın iskelesine tırmandım. Av tüfeğinizi bir başkasıyla değiştirdiğinizi gördüm. Valfrid Ström öldü. Ama bir görgü tanığı onu Hageholm katili olarak teşhis etti. Tüm bunlara ne diyorsunuz?"&nbsp;</p>

  <p style="text-align: justify;">Rune Bergman hiçbir şey söylemedi.&nbsp;</p>

  <p style="text-align: justify;">Bir sigara daha yakarak boşluğa baktı.&nbsp;</p>

  <p style="text-align: justify;">"Şimdi hepsini yeni baştan tekrar gözden geçirelim," dedi Kurt Wallander. "Her şeyin nasıl olup bittiğini biliyoruz. Açıklanması gereken sadece iki şey var: Birincisi, arabanıza ne yaptığınız. Diğeri: Bu Somaliliyi neden vurdunuz?"&nbsp;</p>

  <p style="text-align: justify;">Rune Bergman suskunluğunu sürdürüyordu.&nbsp;</p>

  <p style="text-align: justify;">Öğleden sonra saat üçü biraz geçe resmen tutuklandı. Kendisine bir savunma avukatı temin edildi. Suç iddiası, cinayet ya da cinayete ortaklıktan.&nbsp;</p>

  <p style="text-align: justify;">Saat dörtte Wallander, Valfrid Ström'ün karısını kısa bir sorgulamaya tabi tuttu. Kadın şoku hâlâ atlatamamışsa da soruları yanıtladı. Wallender, Valfrid Ström'ün pahalı arabaları ithal etmekle yaşamını kazandığını öğrendi.&nbsp;</p>

  <p style="text-align: justify;">Kadın onunla bir yıla yakın bir zamandır evliydi.&nbsp;</p>

  <p style="text-align: justify;">Kurt Wallender kadının, kocasının kaybından duyduğu üzüntüyü çok çabuk atlatacağından emindi.&nbsp;</p>

  <p style="text-align: justify;">Sorgulamadan sonra Rydberg ve Björk'le görüştü. Kadın, kendisine bölgeyi terk etmemesi gerektiği bildirildikten sonra serbest bırakılarak, Lund'a geri götürüldü.&nbsp;</p>

  <p style="text-align: justify;">Hemen ardından Kurt Wallender ve Rydberg, Rune Bergman'ı konuşturmak için yeni bir girişimde bulundular. Genç ve hırslı savunma avukatı, herhangi bir kanıtın bulunmadığını belirtti. Tutuklamanın, hukuki bir hataya yol açmak üzere olduğu düşüncesindeydi.&nbsp;</p>

  <p style="text-align: justify;">Aynı anda Rydberg'in aklına bir fikir geldi.&nbsp;</p>

  <p style="text-align: justify;">"Valfrid Ström nereye kaçmaya çalışıyordu?" diye sordu Kurt Wallander'e.&nbsp;</p>

  <p style="text-align: justify;">Bir haritayı işaret etti.&nbsp;</p>

  <p style="text-align: justify;">"Staffanstorp'ta yolculuk sona erdi. Belki orada ya da yakınlarda bir yerde bir ambarı vardı? Küçük tali yolları iyi bilen birisi için burası Hageholm'den pek uzak sayılmaz."&nbsp;</p>

  <p style="text-align: justify;">Valfrid Ström'ün karısına gelen bir telefon, Rydberg'i haklı çıkardı. Ström'ün gerçekten de, Staffanstorp'la Veberöd arasında ithal ettiği arabaları için kullandığı bir ambarı vardı. Rydberg bir devriye arabasıyla oraya giderek Kurt Wallander'i aradı.&nbsp;</p>

  <p style="text-align: justify;">"Bingo," dedi. "Burada mavi beyaz bir Citroen duruyor."&nbsp;</p>

  <p style="text-align: justify;">"Belki de çocuklarımıza motor seslerini tanımayı öğretmeliydik," dedi Kurt Wallender.&nbsp;</p>

  <p style="text-align: justify;">Bir kez daha Rune Bergman'ı sorgulamayı denedi. Ama adam susuyordu.&nbsp;</p>

  <p style="text-align: justify;">Rydberg arabanın ilk incelemesini yaptıktan sonra döndü. Torpido gözünde saçmalarla dolu bir kutu bulmuştu. Bunun yanı sıra Malmö ve Lund polisleri Bergman ve Strom'lerini aramıştı.&nbsp;</p>

  <p style="text-align: justify;">"Anlaşılan, bu iki bey bir çeşit İsveçli Ku-Klux-Klan Hareketinin üyeleriymiş," dedi Björk. "Bu olay büyük bir kıyamet koparacak gibi görünüyor. Belki olaya karışan başkaları da vardır?"&nbsp;</p>

  <p style="text-align: justify;">Rune Bergman susmaya devam ediyordu.&nbsp;</p>

  <p style="text-align: justify;">Kurt Wallander, Björk'ün dönmüş olup medyanın istediği görüşmeleri devralmasıyla oldukça rahatlamıştı. Yüzü acıyor ve yanıyordu, üstelik son derece bitkindi. Ancak saat altıda Martinson'u arayıp kız kardeşiyle konuşmaya fırsat buldu. Sonra yola çıkıp arabasıyla kız kardeşini aldı. Kız kardeşi onun kesik içindeki yüzünü görünce telaşa kapıldı.&nbsp;</p>

  <p style="text-align: justify;">"Babam beni bu halde görmese iyi olur," diye açıkladı Kurt Wallander. "Seni arabada beklerim."&nbsp;</p>

  <p style="text-align: justify;">Kız kardeşi babasını hastanede gündüz ziyaret etmişti. Ziyareti sırasında babası hâlâ halsizdi. Ama kızını görür görmez yüzü aydınlanmıştı.&nbsp;</p>

  <p style="text-align: justify;">"Sanırım şu geceye ait hiçbir şey hatırlamıyor," dedi kız kardeşi. "Böylesi daha iyi zaten."&nbsp;</p>

  <p style="text-align: justify;">Kız kardeşi babasını ziyaret ederken Kurt Wallander de arabada oturup onu bekledi. Gözlerini kapatıp Rossini'nin bir operasını dinledi. Araba kapısı açıldığında yerinden sıçradı. Uyuyakalmıştı.&nbsp;</p>

  <p style="text-align: justify;">Löderup'taki eve gittiler.&nbsp;</p>

  <p style="text-align: justify;">Kurt Wallander kız kardeşinin oradaki olaydan oldukça ürkmüş olduğunu tahmin edebiliyordu. Birlikte kokuşmuş yemek artıklarını ve kirli giysileri topladılar.&nbsp;</p>

  <p style="text-align: justify;">"Nasıl bu kadar kötüleşebildi?" diye sordu ve Kurt Wallander bunun kendisine yönelik bir suçlama olduğunu hissetti.&nbsp;</p>

  <p style="text-align: justify;">Belki de haklıydı? Belki babasının çöküşünü en azından biraz daha erken anlayabilmeliydi?&nbsp;</p>

  <p style="text-align: justify;">Biraz alışveriş yaptıktan sonra Maria Caddesi'ne döndüler. Akşam yemeğinde babalarıyla ne yapmaları gerektiğini konuştular.&nbsp;</p>

  <p style="text-align: justify;">"Huzurevinde ölür gider o," dedi kız kardeşi.&nbsp;</p>

  <p style="text-align: justify;">"Ama başka seçeneğimiz var mı?" diye sordu Kurt Wallander. "Burada yaşayamaz. Senin yanında da yaşayamaz. Löderup'ta da olmaz artık. Geriye ne kalıyor?"&nbsp;</p>

  <p style="text-align: justify;">Her şeye rağmen babaları için en iyisinin, belediye hemşirelerinden birinin düzenli bakımı altında evinde kalması olacağı konusunda birleştiler.&nbsp;</p>

  <p style="text-align: justify;">"Beni hiçbir zaman sevmedi," dedi Kurt Wallander kahve içerlerken.&nbsp;</p>

  <p style="text-align: justify;">"Tabii ki sevdi."&nbsp;</p>

  <p style="text-align: justify;">"Polis olmaya karar verdiğim gün her şey bitmişti."&nbsp;</p>

  <p style="text-align: justify;">"Belki onun beklentileri farklıydı?"&nbsp;</p>

  <p style="text-align: justify;">"Nasıl beklentileri vardı ki? Bana hiçbir şey söylemedi,"&nbsp;</p>

  <p style="text-align: justify;">Kurt Wallander kız kardeşine divanda bir yatak hazırladı.&nbsp;</p>

  <p style="text-align: justify;">Babasıyla ilgili sorunu geçici olarak kapattıktan sonra Kurt Wallander ona hayatında olup biteni anlattı. Birden bir zamanlar birbirlerine karşı duydukları yakınlığın artık var olmadığını anladı.&nbsp;</p>

  <p style="text-align: justify;">Oldukça az görüştük, diye düşündü. Bana, Mona'yla yollarımızı neden ayırdığımızı bile sormaya kalkışmadı.&nbsp;</p>

  <p style="text-align: justify;">Yarısı boşalmış bir konyak şişesi çıkardı. Kız kardeşi hayır anlamında başını sallayınca sadece kendi bardağını doldurdu.&nbsp;</p>

  <p style="text-align: justify;">Valfrid Ström'ün hikâyesi akşam haberlerinin ana konusuydu. Buna karşın Rune Bergman'ın kimliği açıklanmadı Wallander bunun onun eskiden polis memuru olmasından kaynaklandığını biliyordu. Emniyet genel müdürünün Rune Bergman'ın kimliğini gizlemek için her türlü taktiğe başvurmakla meşgul olduğunu tahmin edebiliyordu.&nbsp;</p>

  <p style="text-align: justify;">Ama er ya da geç, gerçek nasıl olsa ortaya çıkacaktı.&nbsp;</p>

  <p style="text-align: justify;">Haberler bittikten sonra telefon çaldı.&nbsp;</p>

  <p style="text-align: justify;">Kurt Wallander kız kardeşinden telefona bakmasını rica etti.&nbsp;</p>

  <p style="text-align: justify;">"Önce kim olduğunu sor, sonra da benim evde olup olmadığıma bakman gerektiğini söyle," diye rica etti.&nbsp;</p>

  <p style="text-align: justify;">"Brolin adında biri," dedi kız kardeşi, koridordan dönerken.&nbsp;</p>

  <p style="text-align: justify;">Koltuğundan güçlükle doğruldu ve telefonu aldı.&nbsp;</p>

  <p style="text-align: justify;">"Umarım seni uyandırmamışımdır," dedi Anette Brolin.&nbsp;</p>

  <p style="text-align: justify;">"Kesinlikle hayır. Kız kardeşim beni ziyarete geldi."&nbsp;</p>

  <p style="text-align: justify;">"Sadece, sizlerin olağanüstü güzel bir iş başardığınızı düşündüğümü söylemek için aradım."&nbsp;</p>

  <p style="text-align: justify;">"Her şeyden önce şansımız yaver gitti."&nbsp;</p>

  <p style="text-align: justify;">Neden aradı ki, diye düşündü. Çabuk bir karar verdi.&nbsp;</p>

  <p style="text-align: justify;">"Bir içki ister misin?" diye önerdi.&nbsp;</p>

  <p style="text-align: justify;">"Memnun olurum. Nerede?" Wallander onun sesindeki şaşkınlığı sezdi.&nbsp;</p>

  <p style="text-align: justify;">"Kız kardeşim yatmak üzereydi. Sende içsek?"&nbsp;</p>

  <p style="text-align: justify;">"Pekâlâ."&nbsp;</p>

  <p style="text-align: justify;">Ahizeyi yerine koyarak oturma odasına döndü.&nbsp;</p>

  <p style="text-align: justify;">"Henüz yatmayı aklımın ucundan geçirmiyorum," dedi kız kardeşi.&nbsp;</p>

  <p style="text-align: justify;">"Ben çıkıyorum. Beni bekleme. Ne zaman dönerim bilmem."&nbsp;</p>

  <p style="text-align: justify;">Gecenin serinliği insanın içini ferahlatıyordu. Regement Caddesi'ne saptığında birden içini hafifleten bir duygu sardı her yanını. Hageholm'deki vahşi cinayeti 48 saat içinde çözmüşlerdi. Şimdi yine Lenarp çifte cinayeti üzerine yoğunlaşabilirlerdi.&nbsp;</p>

  <p style="text-align: justify;">İyi iş çıkardığını biliyordu.&nbsp;</p>

  <p style="text-align: justify;">Sezgisine güvenmiş, tereddüt etmeden işe koyulmuş ve bunlar onu çözümlere ulaştırmıştı.&nbsp;</p>

  <p style="text-align: justify;">Hayvan nakliye aracıyla yaptığı çılgın takibi düşününce ürperdi. Ama hafifleme duygusu hâlâ içindeydi.&nbsp;</p>

  <p style="text-align: justify;">Kapıdaki konuşma cihazına bastı; Anette Brolin yanıt verdi. Yaklaşık bir asır önce inşa edilmiş bir apartmanın ikinci katında oturuyordu. Ev büyüktü, ancak oldukça tutumlu döşenmişti. Bir duvarın dibine asılmayı bekleyen tablolar dayanmıştı.&nbsp;</p>

  <p style="text-align: justify;">"Cin tonik?" diye sordu Anette Brolin. "Korkarım fazla çeşit sunamayacağım."&nbsp;</p>

  <p style="text-align: justify;">"Sevinirim," diye yanıtladı Kurt Wallander. "Şu anda ne olduğu neredeyse hiç önemli değil, sert bir şeyler olsun yeter."&nbsp;</p>

  <p style="text-align: justify;">Kadın onun karşısındaki bir kanepeye oturdu ve bacaklarını yukarı topladı. Wallander onu çok çekici buluyordu.&nbsp;</p>

  <p style="text-align: justify;">"Nasıl göründüğünün farkında mısın?" diye sordu kadın gülerek.&nbsp;</p>

  <p style="text-align: justify;">"Bunu herkes soruyor," diye yanıtladı.&nbsp;</p>

  <p style="text-align: justify;">Sonra Klas Manson'u hatırladı. Anette Brolin'in tutuklama kararını uzatmak istemediği soyguncuyu. Aslında iş konuşmayı kesinlikle istemediğini düşündü. Ama bu konuyu merak ediyordu.&nbsp;</p>

  <p style="text-align: justify;">"Klas Manson," dedi. "Bu ismi hatırlıyor musun?"&nbsp;</p>

  <p style="text-align: justify;">Kadın başıyla onayladı.&nbsp;</p>

  <p style="text-align: justify;">"Hanson, soruşturmalarımızı yetersiz bulduğundan etti. Soruşturmalar gerektiği gibi elden geçmezse senin hapsinin uzatılmasını onaylamayacağından yakındı."&nbsp;</p>

  <p style="text-align: justify;">"Soruşturma raporu kötüydü. Dikkatsizce hazırlanmıştı ve yetersiz kanıtlar içeriyordu. Tanık ifadelerinde tutarsızlık vardı Böyle bir malzemeyle birini gözetim hapsinde tutsaydım kendimi görev suçu işlemiş sayardım."&nbsp;</p>

  <p style="text-align: justify;">"Soruşturma diğerlerinden daha kötü sayılmaz. Ayrıca önemli bir gerçeği unutuyorsun."&nbsp;</p>

  <p style="text-align: justify;">"Neyi?"&nbsp;</p>

  <p style="text-align: justify;">"Klas Manson'un suçlu olduğunu. Daha önce de işyerlerini soyduğu olmuş."&nbsp;</p>

  <p style="text-align: justify;">"O halde daha iyi soruşturma raporları sunmalısınız."&nbsp;</p>

  <p style="text-align: justify;">"Raporda herhangi bir hata olduğunu düşünmüyorum. Bu lanet Manson'u tekrar serbest bırakacak olursak yeni suçlar işleyecek."&nbsp;</p>

  <p style="text-align: justify;">"Ama insanları böylesine kolay tutuklayamazsın."&nbsp;</p>

  <p style="text-align: justify;">Kurt Wallander omuzlarını silkti.&nbsp;</p>

  <p style="text-align: justify;">"Sana doğrudan bir tanık ifadesi sağlarsam onu serbest bırakmaktan vazgeçer misin?" diye sordu.&nbsp;</p>

  <p style="text-align: justify;">"Bu tanığın vereceği ifadeye bağlı."&nbsp;</p>

  <p style="text-align: justify;">"Neden bu denli inatçısın? Klas Manson suçlu. Onu sadece biraz burada tutabilsek suçunu itiraf edecektir. Ama bu olaydan paçasını kurtarabilecek en küçük fırsatı yakalar yakalamaz tek kelime etmeyecektir."&nbsp;</p>

  <p style="text-align: justify;">"Savcıların inatçı olmaları gerekir. Aksi takdirde bu ülkede hukuk güvenliği adına neler olurdu sanıyorsun?"&nbsp;</p>

  <p style="text-align: justify;">Kurt Wallander alkolün kendisini tartışmaya heveslendirdiğini fark etti.&nbsp;</p>

  <p style="text-align: justify;">"Bu soruyu herhangi bir taşra polisi de sorabilirdi," dedi. Ben, sıradan insanların mallarını korumak ve güvenliklerini sağlamanın polisin işi olduğuna inanmışımdır her zaman. Hâlâ da böyle düşünüyorum. Ama diğer yandan hukuk güvenliğinin sürekli aşındırıldığına da tanık oldum. Suç işlemiş gençlerin, bulundukları yolda ilerlemeleri için şöyle ya da böyle cesaretlendirdiklerini gördüm. Kimse engellemeye çalışmıyor. Şiddetin giderek çoğalan kurbanlarını kimse umursamıyor. Her şey sadece giderek daha da kötüleşiyor."&nbsp;</p>

  <p style="text-align: justify;">"Şimdi babam gibi konuştun," dedi kadın. "Babam emekli olmuş bir yargıçtır. Gerçek bir eski, muhafazakâr memur."&nbsp;</p>

  <p style="text-align: justify;">"Belki, evet. Belki tutucuyumdur. Ama söylediklerimin arkasında dururum. Kimi insanların bazı şeyleri bizzat ele almak istemelerini anlıyorum."&nbsp;</p>

  <p style="text-align: justify;">"Hatta belki birkaç çılgın zihniyetin suçsuz göçmenleri öldürmesini de anlayışla karşılıyorsundur?"&nbsp;</p>

  <p style="text-align: justify;">"Evet ve hayır. Bu ülkede büyük bir güvensizlik var. İnsanlar korkuyorlar. Özellikle buradaki gibi çiftlik köylerinde. Yakında, ülkenin bu bölümünde büyük bir kahramanın var olduğunu anlayacaksın. İnsanların perde arkasından, gizlice alkışladıkları bir adam. Göçmenlerin yurda alınmasına hayır denmesi için halk oylaması yaptıran bir adam."&nbsp;</p>

  <p style="text-align: justify;">"Meclis kararlarına bu denli karşı çıkarsak sonumuz nereye varır? Tüm ülkede uygulanması gereken bir göçmen politikamız var."&nbsp;</p>

  <p style="text-align: justify;">"Yanlış. Bu karışıklığa neden olan şey işte bu; bir göçmen politikasının olmayışı. Şu anda kimin, hangi nedenden, nasıl, ne zaman ve nerede olursa olsun sınırlarından girebildiği bir ülkede yaşıyoruz. Sınır kontrolleri kaldırıldı. Gümrük denetimi yetersiz. Uyuşturucu ve yasadışı göçmenlerin her gece indirildiği denetimsiz, bir yığın küçük havaalanı var."&nbsp;</p>

  <p style="text-align: justify;">Giderek sinirlendiğini fark etti. Somalilinin öldürülmesi yönlü nedenler içeren bir suçtu.&nbsp;</p>

  <p style="text-align: justify;">"Rune Bergman'ın tabii ki mümkün olan en büyük cezaevi parmaklıklar ardına gönderilmesi gerekiyor. Ama göçmen bürosu ve iktidar da bu suçun bir kısmına ortak."&nbsp;</p>

  <p style="text-align: justify;">"Saçmalık bu."&nbsp;</p>

  <p style="text-align: justify;">"Öyle mi? Şimdi Romanya'daki faşist güvenlik teşkilatına üye olanlar birden İsveç'te ortaya çıkıveriyorlar. İltica başvurusunda bulunuyorlar. Bunlar ülkeye alınmamalılar mı?"&nbsp;</p>

  <p style="text-align: justify;">"İltica hukuku uygulanmalı."&nbsp;</p>

  <p style="text-align: justify;">"Bu şart mı gerçekten? Hep mi şart? Hatalı da mı olsa?" Kadın kanepeden kalkarak bardakları doldurdu.&nbsp;</p>

  <p style="text-align: justify;">Kurt Wallander kendini iyi hissetmiyordu.&nbsp;</p>

  <p style="text-align: justify;">Birbirimizden çok farklıyız, diye düşündü.&nbsp;</p>

  <p style="text-align: justify;">Daha on dakikalık sohbetle aralarında kocaman bir uçurum açılmıştı.&nbsp;</p>

  <p style="text-align: justify;">İçki onu saldırganlaştırıyordu. Kadına baktı ve onun aynı zamanda kendisini uyardığını fark etti.&nbsp;</p>

  <p style="text-align: justify;">Mona'yla en son birlikte yattıklarından bu yana ne kadar zaman geçmişti?&nbsp;</p>

  <p style="text-align: justify;">Neredeyse bir yıl. Seks yaşantısı olmayan bir yıl.&nbsp;</p>

  <p style="text-align: justify;">Bu düşünceyle iç çekti.&nbsp;</p>

  <p style="text-align: justify;">"Ağrın mı var?" diye sordu kadın.&nbsp;</p>

  <p style="text-align: justify;">Başıyla onayladı. Tabii bu doğru değildi, ama şefkat ihtiyacına yenik düşmüştü.&nbsp;</p>

  <p style="text-align: justify;">"Belki eve gitmen iyi olur," dedi kadın.&nbsp;</p>

  <p style="text-align: justify;">Ancak bu onun en son istediği şeydi. Ayrıca Mona terk ettiginden beri bir evi olmadığını düşünüyordu.&nbsp;</p>

  <p style="text-align: justify;">İçkisini bitirdiğinde bardağını doldurması için uzattı. Bu arada öyle sarhoş olmuştu ki, bütün çekingenliklerinden kurtulmaya başlıyordu.&nbsp;</p>

  <p style="text-align: justify;">"Bir tane daha," dedi. "Bunu hak ettim."&nbsp;</p>

  <p style="text-align: justify;">"Ama sonra gitmen gerek," dedi kadın.&nbsp;</p>

  <p style="text-align: justify;">Sesi birden buz gibi olmuştu. Ancak Wallander artık bunu dikkate alacak halde değildi. Kadın dolu bardakla geri geldiğinde onu kavrayarak kendisine, koltuğa doğru çekti.&nbsp;</p>

  <p style="text-align: justify;">"Buraya yanıma otur," dedi ve elini bacağının üzerine koydu.&nbsp;</p>

  <p style="text-align: justify;">Kadın kendini onun elinden kurtardı ve bir tokat attı. Evlilik alyansını taşıdığı eliyle vurdu, Wallander yanağının sıyrıldığını hissetti.&nbsp;</p>

  <p style="text-align: justify;">"Şimdi eve git," dedi kadın.&nbsp;</p>

  <p style="text-align: justify;">Wallander bardağı masanın üzerine koydu.&nbsp;</p>

  <p style="text-align: justify;">"Gitmezsem ne yaparsın?" diye sordu. "Polisi mi ararsın?"&nbsp;</p>

  <p style="text-align: justify;">Kadın yanıt vermedi, ama Wallander onun öfkeden kudurduğunu görüyordu.&nbsp;</p>

  <p style="text-align: justify;">Ayağa kalkarken biraz sendeledi.&nbsp;</p>

  <p style="text-align: justify;">Birden az önce ne yapmış olduğunu anladı.&nbsp;</p>

  <p style="text-align: justify;">"Özür dilerim," dedi. "Çok yorgunum."&nbsp;</p>

  <p style="text-align: justify;">"Olanları unutalım," diye yanıtladı kadın. "Ama şimdi gitmen gerek."&nbsp;</p>

  <p style="text-align: justify;">"Bana neler olduğunu gerçekten bilmiyorum," diyerek elini ona uzattı ve kendini affettirmeye çalıştı.&nbsp;</p>

  <p style="text-align: justify;">Kadın elini tuttu.&nbsp;</p>

  <p style="text-align: justify;">"Bu olanı unutacağız," dedi kadın. "İyi geceler."&nbsp;</p>

  <p style="text-align: justify;">Bir şey daha diyecek oldu. Zihni bulanık olmasına bu yaptığının affedilmez olduğu kadar tehlikeli de olduğunu hissediyordu. Mona'yla buluşmasından sonra içkili olarak arabayla eve gittiği akşamki gibi tehlikeli bir davranış biçimiydi bu.&nbsp;</p>

  <p style="text-align: justify;">Oradan ayrıldı ve kapının arkasından kapandığını duydu.&nbsp;</p>

  <p style="text-align: justify;">İçkiye bir son vermeliyim, diye düşündü öfkeyle. Artık içkiyi kaldıramıyorum.&nbsp;</p>

  <p style="text-align: justify;">Aşağıda, sokakta serin havayı ciğerlerine çekti.&nbsp;</p>

  <p style="text-align: justify;">Nasıl olur da böyle rezil davranırım, diye düşündü. Kendisini, kadınları ve dünyayı anlamayan sarhoş bir serseri gibi.&nbsp;</p>

  <p style="text-align: justify;">Maria Caddesi'ndeki evine gitti.&nbsp;</p>

  <p style="text-align: justify;">Ertesi gün yine Lenarp katillerinin peşine düşecekti.</p>
</body>
</html>
