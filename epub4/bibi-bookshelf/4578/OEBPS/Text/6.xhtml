<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <p style="text-align: justify;">&nbsp;</p>

  <h1 style="text-align: justify;">6</h1>

  <p style="text-align: justify;">Gece Schonen üzerinde fırtına esiyordu. Fırtınanın çatıdaki kiremitleri titrettiği sırada Kurt Wallander dağınık evinde oturuyordu. Viski içiyor ve 'Aida'nın' Almanca kayıtlarından birini dinliyordu. Birden çevresindeki her şey karanlığa ve sessizliğe gömüldü. Pencereye giderek karanlığa baktı. Rüzgâr uğulduyor ve bir yerlerde bir reklam panosu bir evin duvarına çarpıyordu.&nbsp;</p>

  <p style="text-align: justify;">Kolundaki saatin fosforlu göstergeleri üçe on kalayı işaret ediyordu. Tuhaf bir şekilde hiç uykusu yoktu. Oysa akşam, sonunda emniyet müdürlüğünden çıkabildiğinde saat neredeyse on bir buçuktu. Arayan son kişi adını vermek istemeyen bir adamdı. Polise yerli milliyetçi hareketlerle birlik olmasını önermiş, bir kalemde tüm yabancıları ülkeden atılması gerektiğini belirmişti. Kısa bir an için bu isimsiz adamın söylemek istediklerini dinlemeye çalışmıştı. Sonra telefonu kapatmış, santralı aramış ve diğer görüşmeleri durdurmuştu. Bürosunun ışıklarını söndürmüş, sessizlik içindeki koridora çıkmış ve doğruca eve gitmişti. Evinin kapısını açarken polis teşkilatından kimin kesin olmayan bu bilgiyi dışarıya sızdırmaktan sorumlu olduğunu bulmaya karar vermişti. Aslında bu onun işi değildi. Polis bünyesinde yaşanan çatışma durumlarında işe el koymak polis şefinin göreviydi. Birkaç gün içinde Björk kış tatilinden dönerdi. Sonra da bunu o devralabilirdi. Gerçek mutlaka ortaya çıkmalıydı.&nbsp;</p>

  <p style="text-align: justify;">Ama Kurt Wallander ilk viski bardağını bitirdiğinde Björk’ün, bir şey yapmayacağını anladı. Her bir polis sır saklamakla yükümlü olsa da, bir polisin İsveç televizyonundan birini arayıp, soruşturma gurubunun toplantılarında neler konuşulduğunu anlatmasını yasadışı bir davranış saymak neredeyse mümkün değildi. Benzer şekilde televizyonun gizli bir bilgi için gerçekten para ödemiş olduğu durumda da bunu kanıtlamak mümkün olmazdı, Kurt Wallander bir an için, televizyon şirketinin böyle bir ödemeyi hangi hesaba yatırdığını sordu kendine.&nbsp;</p>

  <p style="text-align: justify;">Ayrıca Björk'ün bir cinayet araştırmasının tam ortasında meslektaşların birbirlerine olan güvenlerini tehlikeye atmaya kalkışmayacağı da bir gerçekti.&nbsp;</p>

  <p style="text-align: justify;">İkinci bardak viskide bu bilgi sızıntısından kimin sorumlu olduğu aklını kurcalamaya devam etti. Kendisinden başka sadece Rydberg'in kesinlikle hiçbir suç taşımadığına kanaat getirdi. Ama neden Rydberg'den bu denli emin olabiliyordu ki? Onun içini daha mı derinine okuyabiliyordu diğerlerine nazaran?&nbsp;</p>

  <p style="text-align: justify;">İşte şimdi fırtına bir de elektrikleri kesmişti ve o karanlıkta yalnız başına oturuyordu.&nbsp;</p>

  <p style="text-align: justify;">Öldürülen çift, Lars Herdin ve ilmeğe atılmış tuhaf düğüm hakkındaki düşünceleri Sten Widen, Mona, Linda ve kendi yaşlı babası hakkındakilerle karışıyordu. Karanlıkta bir yerlerden anlamsızlık ona el sallamaktaydı. Boşa çabalamasına alayla gülümseyen sırıtkan bir surat, yaşamına bir çekidüzen vermesini söyler gibiydi...&nbsp;</p>

  <p style="text-align: justify;">Elektriğin gelmesiyle uyandı. Saate bakınca bir saatten fazla uyumuş olduğunu gördü. Pikabın üzerindeki plak yine dönmeye başlamıştı. Bardağını boşaltıp yatağa uzandı.&nbsp;</p>

  <p style="text-align: justify;">Mona'yla konuşmalıyım, diye düşündü. Olan biten her şey hakkında onunla konuşmalıyım. Ve kızımla da konuşmalıyım.&nbsp;</p>

  <p style="text-align: justify;">Babama uğrayıp onun için ne yapmam gerektiğini görmeliyim. Bu arada ne yapıp edip bir de katil bulmalıyım...&nbsp;</p>

  <p style="text-align: justify;">Yine uykuya dalmıştı. Telefon çaldığında bürosunda olduğunu sanıyordu. Yarı uykulu halde tökezleyerek mutfağa gitti ve ahizeye uzandı. Onu sabahın bu saatinde, saat dördü çeyrek geçe kim arıyor olabilirdi?&nbsp;</p>

  <p style="text-align: justify;">Kendisini arayanın Mona olmasını dilemeyi de ihmal etmedi telefona çıkmadan önce.&nbsp;</p>

  <p style="text-align: justify;">İlk anda hattın diğer ucundaki adamın Sten Widen gibi konuştuğunu düşündü.&nbsp;</p>

  <p style="text-align: justify;">"Bu durumu düzeltmek için şimdi tam üç gününüz var," dedi adam.&nbsp;</p>

  <p style="text-align: justify;">"Kimsiniz?" diye sordu Kurt Wallander.&nbsp;</p>

  <p style="text-align: justify;">"Kim olduğum önemli değil," diye yanıtladı adam. "Ben 'on bin intikamcıdan' biriyim."&nbsp;</p>

  <p style="text-align: justify;">"Adını bile bilmediğim biriyle neden konuşayım?" dedi birden uykusu açılmış olan Kurt Wallander.&nbsp;</p>

  <p style="text-align: justify;">"Telefonu kapatmayın," diye yanıtladı adam. "Şu andan itibaren üç gününüz var, halktan birkaç yabancı saldırganı gizleme hatasını gidermek için. Üç gün, başka vaktiniz yok."&nbsp;</p>

  <p style="text-align: justify;">"Neden söz ettiğinizi anlamıyorum," dedi Kurt Wallander. Tanımadığı bu sesten hoşlanmamıştı.&nbsp;</p>

  <p style="text-align: justify;">"Üç gün, katilleri enseleyip halkın önüne çıkarmak için," dedi adam. "Yoksa işi biz devralacağız."&nbsp;</p>

  <p style="text-align: justify;">"Ne devralması? Biz dediğin kim?"&nbsp;</p>

  <p style="text-align: justify;">"Üç gün. Başka vakit yok. Sonra ortalık ısınacak."&nbsp;</p>

  <p style="text-align: justify;">Telefon kapandı.&nbsp;</p>

  <p style="text-align: justify;">Kurt Wallander mutfak ışığını yakıp masaya oturdu. Mona'nın alışveriş listesi için tuttuğu eski bir not defterine yaptığı konuşmayı yazdı. "Ekmek" yazıyordu sayfanın en başında. Altındaki yazı okunaklı değildi.&nbsp;</p>

  <p style="text-align: justify;">Emniyette çalıştığı yıllar boyunca Kurt Wallander pek çok kereler kimliği belirsiz kişilerden tehdit almıştı. Adam yaralamaktan haksız yere cezalandırıldığını düşünen bir adam, birkaç yıl onu sinir bozucu mektuplarla ve gece yarıları arayarak huzursuz etmişti. Sonunda Mona'nın sabrı taşmış ve ondan bir ilgi göstermesini istemişti. Kurt Wallander, Svedberg'i adama bir haber ulaştırmakla görevlendirmiş, ona yaptıklarına devam ettiği takdirde daha uzun bir hapis cezasını göze alması gerektiğini söylemesi için göndermişti. Başka bir defasında ise biri arabasının lastiklerini yarmıştı.&nbsp;</p>

  <p style="text-align: justify;">Ama bu adamın mesajı çok farklıydı. Ortalığın ısınmasından bahsetmişti. Kurt Wallander bununla her türlü şeyin kastedilmiş olabileceğini düşündü. Göçmen kamplarından restoranlara ya da yabancı uyrukluların evlerine dek her şey yakılabilirdi.&nbsp;</p>

  <p style="text-align: justify;">Üç gün. Ya da üç kez yirmi dört saat. Bu cuma günü demekti, en geç cumartesi günü, ayın on üçü.&nbsp;</p>

  <p style="text-align: justify;">Tekrar yatağına uzanarak uyumaya çalıştı.&nbsp;</p>

  <p style="text-align: justify;">Rüzgâr evin duvarlarına çarpıp uğulduyordu.&nbsp;</p>

  <p style="text-align: justify;">Ama adamın tekrar aramasını beklerken nasıl uyuyabilirdi ki?&nbsp;</p>

  <p style="text-align: justify;">Saat altı buçukta emniyet müdürlüğündeydi. Nöbetçilerle birkaç kelime konuşup gecenin fırtınaya rağmen sakin geçtiğini öğrendi. Bir traktör Ystad girişinde yoldan çıkıp devrilmiş, Skarby'de bir yapı iskelesi rüzgâr nedeniyle yıkılmıştı. Hepsi bu.&nbsp;</p>

  <p style="text-align: justify;">Kahve alarak bürosuna gitti. Masanın çekmecesinde bulundurduğu eski bir tıraş makinesiyle yüzündeki yeni çıkan sakalları kazıdı. Sonra dışarı çıkarak gazeteleri aldı. Gazetelere göz attıkça huzuru arttı. Geçen akşam geç saatlere dek bir dizi gazeteciyle konuştuğu halde, polisin soruşturmalarını kesinlikle birkaç yabancı üzerinde yoğunlaştırmadığına dair yaptığı konuşmalar belirsiz ve yetersiz bir şekilde yazılmıştı. Gazeteler bu gerçeği oldukça isteksiz kabullenmiş gibiydi.&nbsp;</p>

  <p style="text-align: justify;">Öğleden sonra yeni bir basın toplantısı düzenleyerek soruşturma durumu hakkında ayrıntılı bir rapor sunmaya karar verdi. Ayrıca gece aldığı isimsiz tehdidi de halka duyuracaktı.&nbsp;</p>

  <p style="text-align: justify;">Arkasındaki raftan bir dosya çıkardı. Bu dosyada, sığınma başvurusu yapan yabancıların kaldığı, yakın çevredeki tüm kamplar hakkındaki bilgiler vardı. Ystad'daki büyük toplama kampından başka tüm bölgeye yayılmış küçük kamplar mevcuttu.&nbsp;</p>

  <p style="text-align: justify;">Ancak tehdidin Ystad emniyet bölgesindeki bir barınağı hedef aldığına dair bir işaret var mıydı ki? Yoktu. Ayrıca tehdit pekâlâ bir restoranı ya da evi de hedef alabilirdi. Örneğin Ystad çevresinde kaç pizzacı vardı? On beş? Daha fazla?&nbsp;</p>

  <p style="text-align: justify;">Ama bir şeyden emindi: Gece gelen tehdit ciddiye alınmalıydı. Geçen yıl, tüm ülkede, İsveç'te yaşayan yabancı uyruklu vatandaşlara ya da sığınma başvurusu yapan kaçaklara saldırmaktan çekinmeyen, az çok organize olmuş gurupların olduğunu ispatlayan fazlasıyla olay yaşanmıştı.&nbsp;</p>

  <p style="text-align: justify;">Saate baktı. Sekize çeyrek vardı. Telefonun ahizesini alarak Rydberg'in ev numarasını çevirdi. On kez çaldıktan sonra kapattı. Rydberg yola çıkmıştı.&nbsp;</p>

  <p style="text-align: justify;">Martinson kapıdan başını uzattı.&nbsp;</p>

  <p style="text-align: justify;">"Merhaba," dedi. "Bugün toplantımız kaçta?"&nbsp;</p>

  <p style="text-align: justify;">"Saat onda," diye yanıtladı Kurt Wallander.&nbsp;</p>

  <p style="text-align: justify;">"Ne pis bir hava."&nbsp;</p>

  <p style="text-align: justify;">"Kar yağmadığı sürece istediği kadar esebilir, bence mahsuru yok."&nbsp;</p>

  <p style="text-align: justify;">Rydberg'i beklerken Sten Widen'in vermiş olduğu kâğıt parçasını aradı. Lars Herdin'in ziyaretinden sonra, olay gecesi birisinin atı yemlemiş olmasının her şeye rağmen belki de o kadar da tuhaf olmadığını anlamıştı. Katiller Johannes ve Maria Lövgren'in tanıdıkları ya da hatta ailesinden iseler, tabii ki, attan da haberleri vardı. Belki hatta Johannes Lövgren'in her gece ahıra gittiğini de biliyorlardı?&nbsp;</p>

  <p style="text-align: justify;">Aslında Sten Widen'in bu işe ne gibi bir yardımda bulunabileceği hakkında oldukça az bir beklentisi vardı. Belki de onu sadece bir daha bağlantılarını koparmamak için arardı.&nbsp;</p>

  <p style="text-align: justify;">Telefonu bir dakika çaldırdığı halde kimse açmadı. Ahizeyi tekrar yerine koyup daha sonra aramaya karar verdi.&nbsp;</p>

  <p style="text-align: justify;">Rydberg gelmeden önce halletmek istediği bir telefon görüşmesi daha vardı. Numarayı çevirip bekledi.&nbsp;</p>

  <p style="text-align: justify;">"Savcılık," diyerek açtı, keyifli olduğu belli bir kadın sesi.&nbsp;</p>

  <p style="text-align: justify;">"Benim, Kurt Wallander. Akeson orada mı?"&nbsp;</p>

  <p style="text-align: justify;">"Bütün bahar için izin aldı. Unuttun mu?"&nbsp;</p>

  <p style="text-align: justify;">Gerçekten unutmuştu bunu. Şehir savcısı Per Akeson'un bir geliştirme eğitimine katıldığı tamamen aklından çıkmıştı. Oysa daha kasım sonu birlikte yemeğe çıkmışlardı.&nbsp;</p>

  <p style="text-align: justify;">"İstersen seni onun vekiliyle görüştüreyim," dedi sekreter kadın.&nbsp;</p>

  <p style="text-align: justify;">"Evet, lütfen," diye yanıtladı Kurt Wallander.&nbsp;</p>

  <p style="text-align: justify;">Karşısına bir kadın çıkınca şaşırdı.&nbsp;</p>

  <p style="text-align: justify;">"Anette Brolin."&nbsp;</p>

  <p style="text-align: justify;">Kurt Wallander, "Savcıyla görüşmek istiyordum," dedi.&nbsp;</p>

  <p style="text-align: justify;">"Savcı benim," diye yanıtladı kadın. "Sorun nedir?"&nbsp;</p>

  <p style="text-align: justify;">Kurt Wallander kendini daha tanıtmamış olduğunu hatırladı. Adını söyleyip söze başladı: "Çifte cinayetle ilgili. Düşündüm ki; soruşturmaların durumu hakkında savcılığa bilgi verilmesinin zamanı geldi. Per'in işinde olmadığını unutmuşum."&nbsp;</p>

  <p style="text-align: justify;">"Bugün öğleden önce aramasaydınız, ben zaten sizi arayacaktım," dedi kadın.&nbsp;</p>

  <p style="text-align: justify;">Kurt Wallander kadının sesinde suçlayıcı bir ifade sezer gibi oldu. Sersem keçi, diye geçirdi içinden. Bana polisin savcılıkla nasıl bir işbirliği yapması gerektiğini sen mi öğreteceksin?&nbsp;</p>

  <p style="text-align: justify;">"Gerçeği söylemek gerekirse, bizim de iletebileceğimiz kayda değer pek bir bilgi yok," derken kendi sesinin de tersleyici bir ifade içerdiğini fark etti.&nbsp;</p>

  <p style="text-align: justify;">"Yakın bir zamanda herhangi bir tutuklama bekleniyor mu?"&nbsp;</p>

  <p style="text-align: justify;">"Hayır. Ben her şeyden önce kısa bir bilgilendirme görüşmesi düşünmüştüm."&nbsp;</p>

  <p style="text-align: justify;">"Güzel," diye karşılık verdi kadın. "Saat onbirde benim ofisimde nasıl olur? Saat onu çeyrek geçe bir duruşmam var. Ama saat on birde dönmüş olurum."&nbsp;</p>

  <p style="text-align: justify;">"Biraz geç kalabilirim. Saat onda bir soruşturma toplantım var. Uzayabilir."&nbsp;</p>

  <p style="text-align: justify;">"Saat on bire yetişmeye çalışın lütfen."&nbsp;</p>

  <p style="text-align: justify;">Konuşmayı bitirdiler, Wallander ahize elinde kalakaldı.&nbsp;</p>

  <p style="text-align: justify;">Polisle savcılık arasındaki işbirliği hep kolayca yürümezdi! Ama Kurt Wallander, Per Akeson ile güvenli ve bürokratik olmayan bir ilişki yaratmayı başarmıştı. Sık sık birbirlerini arar ve karşılıklı akıl danışırlardı. Bir tutuklama ya da serbest bırakma kararının yerinde olmadığı konusunda anlaşamadıkları çok nadir görünürdü.&nbsp;</p>

  <p style="text-align: justify;">"Lanet," dedi sesli olarak kendi kendine. "Anette Brolin, kimdir ki bu?"&nbsp;</p>

  <p style="text-align: justify;">O sırada dışarda koridorda Rydberg'in belli belirsiz aksak yürüyüşünü duydu. Kafasını kapıdan dışarıya uzatarak ona içeri gelmesini söyledi. Rydberg'in üzerinde eski moda, kürklü bir ceket ve başında bir bere vardı. Oturunca yüzünü buruşturdu.&nbsp;</p>

  <p style="text-align: justify;">"Ağrın mı var?" diye sordu Kurt Wallander onun bacağını işaret ederek.&nbsp;</p>

  <p style="text-align: justify;">"Yağmur sorun değil," dedi Rydberg. "Ya da kar. Veya soğuk. Ama bu lanet bacak rüzgâra dayanamıyor. Sen ne istiyorsun?"&nbsp;</p>

  <p style="text-align: justify;">Kurt Wallander o gece almış olduğu kimliği belirsiz tehdit telefonunu anlattı.&nbsp;</p>

  <p style="text-align: justify;">"Ne düşünüyorsun," diye sordu sonunda. "Sence ciddi miydi, değil miydi?"&nbsp;</p>

  <p style="text-align: justify;">"Ciddi bir tehdit. En azından bunu böyle varsaymalıyız."&nbsp;</p>

  <p style="text-align: justify;">"Bugün öğleden sonra bir basın toplantısı düzenlemeyi planlıyorum. Soruşturmaların son durumu hakkında açıklama yapıp Lars Herdin'in hikâyesini ortaya atarız. Tabii adını açıklamadan. Sonra tehdit hakkında bilgi verir, yabancı uyruklular hakkında çıkan tüm söylentilerin asılsız olduğunu söyleriz."&nbsp;</p>

  <p style="text-align: justify;">"Ama bu da gerçekle tam bağdaşmıyor ki," diye açıkladı Rydberg kaygıyla.&nbsp;</p>

  <p style="text-align: justify;">"Nasıl yani?"&nbsp;</p>

  <p style="text-align: justify;">"Kadın söylediğini söyledi bir kez. Ayrıca olaydaki düğüm de bir Arjantin düğümü."&nbsp;</p>

  <p style="text-align: justify;">"Bunun Johannes Lövgren'i çok iyi tanıdığı sanılan insanlar tarafından işlenen bir cinayetle nasıl bağdaşabildiğini açıklayabilir misin bana?"&nbsp;</p>

  <p style="text-align: justify;">"Hayır. Henüz değil. Ben herhangi bir yargıya varmak için henüz çok erken olduğu görüşündeyim. Sence de öyle değil mi?"&nbsp;</p>

  <p style="text-align: justify;">"Erken yargılar," dedi Kurt Wallander. "Polisin bütün işi bunun üzerine kuruludur, yargılara varmak, sonra bunları çürütmek ya da geliştirmek."&nbsp;</p>

  <p style="text-align: justify;">Rydberg hasta bacağını başka bir konuma yerleştirdi.&nbsp;</p>

  <p style="text-align: justify;">"Buradaki sızdıran yerle ilgili ne yapmayı düşünüyorsun?" diye sordu.&nbsp;</p>

  <p style="text-align: justify;">"Toplantı sırasında öfkemi göstermeyi düşünüyorum," diye yanıtladı Kurt Wallander. "Sonra da Björk döndüğünde işi devralır."&nbsp;</p>

  <p style="text-align: justify;">"Onun ne yapacağını sanıyorsun?"&nbsp;</p>

  <p style="text-align: justify;">"Hiçbir şey."&nbsp;</p>

  <p style="text-align: justify;">"Doğru."&nbsp;</p>

  <p style="text-align: justify;">Kurt Wallander çaresizlik anlamında kollarını iki yana açtı.&nbsp;</p>

  <p style="text-align: justify;">"Bu durumu baştan kabullenmek daha iyi. Olayı televizyonculara duyuran her kimse bunun cezasını çekmeyeceği kesin. İsveç televizyonu, kendisine bir şeyler yumurtlayan bir polise sence ne ödemiştir?"&nbsp;</p>

  <p style="text-align: justify;">"Sanırım oldukça fazla bir miktar. Bu nedenle doğru düzgün bir program yapmak için paraları yok..."&nbsp;</p>

  <p style="text-align: justify;">Rydberg sandalyesinden kalktı.&nbsp;</p>

  <p style="text-align: justify;">"Bir şeyi unutmamalısın," dedi, kapının yanında bir eli kapı koluna uzanmış dururken. "Bildiklerini yumurtlayan bir polis bunu tekrar yapabilir."&nbsp;</p>

  <p style="text-align: justify;">"Ne demek istiyorsun?"&nbsp;</p>

  <p style="text-align: justify;">"Önümüzdeki günlerde bulgularımız katil zanlılarının yine yabancı uyruklu olduğunu gösterebilir. Ayrıca bu zaten gerçekle de bağdaşıyor."&nbsp;</p>

  <p style="text-align: justify;">"Bu bir bulgu değil," dedi Kurt Wallander. "Bu zihni bulanmış ve ölmek üzere olan yaşlı bir kadının ne anlama geldiği anlaşılmayan son sözleri."&nbsp;</p>

  <p style="text-align: justify;">Rydberg omuzlarını silkti.&nbsp;</p>

  <p style="text-align: justify;">"Sen ne yaptığını biliyorsundur," diye karşılık verdi. "Birazdan görüşürüz."&nbsp;</p>

  <p style="text-align: justify;">Toplantı, böyle bir soruşturma toplantısı nasıl geçebilirse öyle kötü geçti. Kurt Wallander, teşkilattaki sızdıran noktayla ve sonuçlarının korku verici olabileceğiyle başlamayı tercih etti. Sonra kendisine gelen isimsiz telefondan söz etti, ardından da tehdit süresinin bitimine kadar neler yapılabileceğine ilişkin önerileri olup olmadığını sordu. Ancak aralarında, gizli bilgileri yayacak, hatta buna karşılık para alacak kadar güvenilmez birinin bulunduğundan öfkeyle bahsedince, kendisi kadar öfkeli itirazlarla karşılaştı. Polislerden bazıları, bilginin pekâlâ hastaneden de sızdırılmış olabileceği görüşünü savundular. Yaşlı kadın son sözlerini sarf ederken yanında hemşireler ve doktorlar da yok muydu?&nbsp;</p>

  <p style="text-align: justify;">Kurt Wallander bu iddiayı çürütmeye çalıştıysa da karşılığında itirazlar tekrarlandı. Tartışma konusu, sonunda araştırma sonuçlarına dönüştürülebildiğinde odaya sıkıcı bir hava hâkim olmuştu. Öğleden öncenin iyimserliği toplantının sonunda gergin bir havaya dönüşmüştü. Kurt Wallander yanlış bir sıralama yaptığını kabul etmek zorundaydı.&nbsp;</p>

  <p style="text-align: justify;">Kamyon şoförünün çarpışmaktan kıl payı kurtulduğu arabayı tespit etme girişimi henüz bir sonuca ulaşmamıştı. Bir sonuç elde etme şansını artırabilmek için araba konusuyla ilgilenen bir adam görevlendirilmişti.&nbsp;</p>

  <p style="text-align: justify;">Lars Herdin'in geçmişi hakkındaki araştırmalar henüz devam ediyordu. İlk bakışta pek ilgi çekici bir şey bulunmamıştı. Lars Herdin daha önce hiç ceza almamıştı, anlaşılan kayda değer borçları da yoktu.&nbsp;</p>

  <p style="text-align: justify;">"Onu tersyüz etmeliyiz," dedi Kurt Wallander. "Hakkında öğrenebileceğimiz her şeyi ortaya çıkarmalıyız. Birazdan savcı kadınla görüşeceğim ve bankada soruşturma yapmak için gerekli belgeleri isteyeceğim."&nbsp;</p>

  <p style="text-align: justify;">Peters, en önemli yeniliği getiren kişiydi.&nbsp;</p>

  <p style="text-align: justify;">"Johannes Lövgren'in bankada iki gizli kasası varmış," dedi. "Biri Raiffeisen Bankası'nda diğeri Handelsbank'ta. Lövgren'in anahtarlığındaki anahtarları denedim."&nbsp;</p>

  <p style="text-align: justify;">"Güzel," dedi Kurt Wallander. "Onlara bugün bakarız."&nbsp;</p>

  <p style="text-align: justify;">Lövgren'lerin ailesi, arkadaşları ve yakınları hakkındaki dosya henüz hazırlanıyordu.&nbsp;</p>

  <p style="text-align: justify;">Rydberg'in, Lövgren'lerin Kanada'da yaşayan ve öğleden sonra saat üçe doğru deniz otobüsüyle Malmö'ye varacak olan kızlarıyla ilgilenmesine karar verildi.&nbsp;</p>

  <p style="text-align: justify;">"Diğer kız nerede?" diye sordu Kurt Wallander. "El topu oynayan sporcu kız?"&nbsp;</p>

  <p style="text-align: justify;">"O şu an burada," diye yanıtladı Svedberg. "Yakınlarında kalıyor."&nbsp;</p>

  <p style="text-align: justify;">"Onunla sen konuşabilirsin," dedi Wallander. "Bizi herhangi bir sonuca ulaştırabilecek başka bir bulgumuz var mı? Ha, bir de, kızlara sorun, içlerinden birine bir duvar saati hediye edilmiş mi?"&nbsp;</p>

  <p style="text-align: justify;">Martinson kasaba sakinlerinden elde edilen bilgileri incelemiş ve polise verilen tüm bilgiler bilgisayarlara geçirilmişti. Ardından Martinson kabaca bir düzenleme yapmıştı. Saçma sapan bilgiler bu bilgisayar çıktılarından öteye gitmiyordu.&nbsp;</p>

  <p style="text-align: justify;">"Vallby'den Hulda Yngveson aradı ve bu olayın, Tanrı'nın kılıcını tutan öfkeli eli olduğunu söyledi," dedi Martinson.&nbsp;</p>

  <p style="text-align: justify;">"Bu kadın her defasında arar," diye söylendi Rydberg. "Yavru bir inek de kaçmış olsa yine Tanrı'nın öfkeli eli görünmüştür."&nbsp;</p>

  <p style="text-align: justify;">"Onu VW adı altında bilgisayara yükledim," diye yanıtladı Martinson. Martinson bu harflerin 'deli ve ukala' anlamına gelen "verrückt ve wichtigtuer" sözcüklerini temsil ettiğini söyleyince o ana kadar ortama hâkim olan tatsız havaya biraz canlılık yayıldı.&nbsp;</p>

  <p style="text-align: justify;">Ancak konunun ilgi çeken bir yanı yoktu. Yine de zaman içinde tabii ki, her şey incelemeye alınacaktı. Ne de olsa Johannes Lövgren'in sevgilisi ve birlikte sahip oldukları çocuk konusu açıklanmayı bekliyordu.&nbsp;</p>

  <p style="text-align: justify;">Kurt Wallander odada etrafına şöyle bir baktı. Otuz yaşlarında bir polis olan, çok nadir, aslında hiç kendini göstermeyen, ama özenli çalışan Thomas Nâslund bir köşede oturmuş, konuşulanları dinlerken alt dudağını çiğniyordu. "Sen benimle gelebilirsin," dedi Kurt Wallander. "Herhangi bir hazırlık çalışması yapabilir misin, bir bak bakalım. Herdin'i ara ve Kristianstad'taki şu kadın hakkında her şeyi öğrenmeyi çalış. Bir de oğlu hakkında tabii."&nbsp;</p>

  <p style="text-align: justify;">Basın toplantısı saat dörde planlanmıştı. Toplantı zamanına kadar Kurt Wallander ve Thomas Nâslund, Kristianstad'a gitmek için yeterli vakit bulacaklardı. Yine de geç kalmaları halinde, Rydberg toplantıyı yöneteceği sözünü verdi.&nbsp;</p>

  <p style="text-align: justify;">"Basına verilecek raporu yazarım," dedi Kurt Wallander. "Başka bir konu kalmadıysa toplantıyı bitirelim."&nbsp;</p>

  <p style="text-align: justify;">Per Akeson'un emniyet müdürlüğünün başka bir bölümündeki kapısı çalınırken saat on bir buçuğa beş vardı.&nbsp;</p>

  <p style="text-align: justify;">Kendisine kapıyı açan kadın çok güzel ve çok gençti. Kurt Wallander kadına bakakaldı.&nbsp;</p>

  <p style="text-align: justify;">"Umarım çok geçmeden gözlerinizi doyurursunuz," dedi kadın. "Yarım saat geç kaldığınızın farkında mısınız?"&nbsp;</p>

  <p style="text-align: justify;">"İşimin uzayacağını söylemiştim ya," diye yanıtladı Wallander.&nbsp;</p>

  <p style="text-align: justify;">Kadının bürosuna girdiğinde Kurt Wallander, odayı tanımakta zorlandı. Per Akeson'un tekdüze ve renksiz çalışma odası, duvarlar boyunca uzanan renkli perdeler ve çiçek saksılarıyla donanmış bir odaya dönüşmüştü.&nbsp;</p>

  <p style="text-align: justify;">Kadın masaya otururken Wallander'in bakışları onu izledi. Wallander, kadının otuzunu neredeyse aşmamış olduğunu düşündü. Üzerinde kaliteli görünen ve çok pahalı olduğu anlaşılan kızıl kahve bir elbise vardı.&nbsp;</p>

  <p style="text-align: justify;">"Oturun," dedi kadın. "Ama belki de önce tokalaşmamız gerekir. Akeson'un burada olmayacağı süre içinde onu temsil edeceğim. Yani uzunca bir süre birlikte çalışacağız."&nbsp;</p>

  <p style="text-align: justify;">Wallander elini uzattı ve aynı anda kadının parmağındaki alyansı fark etti. Evliydi. Bu yüzüğün kendisini düş kırıklığına uğrattığını hayretle kabullenmek zorunda kaldı.&nbsp;</p>

  <p style="text-align: justify;">Kadının yüz hatlarını daha belirgin kılan koyu kahve, kısa kesimli saçları vardı. Sarıya boyanmış bir lüle kulaklarından biri boyunca kıvrılarak sallanıyordu.&nbsp;</p>

  <p style="text-align: justify;">"Ystad'a hoş geldiniz," dedi Wallander. "Per'in bir süre için izinli olduğunu tamamen unuttuğumu itiraf edeyim."&nbsp;</p>

  <p style="text-align: justify;">"Ben birbirimizle 'sen'li konuşmamızı öneriyorum," diye açıkladı kadın. "Adım Anette."&nbsp;</p>

  <p style="text-align: justify;">"Ben de Kurt Wallander. Ystad'ı nasıl buldun?"&nbsp;</p>

  <p style="text-align: justify;">Kadın soruyu kısa bir yanıtla geçiştirdi.&nbsp;</p>

  <p style="text-align: justify;">"Şimdilik pek fikrim yok. Belki de Stockholmlü biri için Schonen'in ağır temposuna alışmak zordur."&nbsp;</p>

  <p style="text-align: justify;">"Ağır tempo?"&nbsp;</p>

  <p style="text-align: justify;">"Ne de olsa yarım saat geciktin."&nbsp;</p>

  <p style="text-align: justify;">Kurt Wallander öfkelenmeye başladığını fark etti. Bu kadın kendisini kışkırtmaya mı çalışıyordu? Bir soruşturma toplantısının planlanandan daha uzun sürebileceğini anlamıyor muydu? Sırf bu nedenle Schonenili olan herkes onun gözünde eli ağır insanlar mı oluyordu?&nbsp;</p>

  <p style="text-align: justify;">"Biz Schonenlilerin diğerlerinden daha tembel olduğumuzu sanmıyorum," dedi "Sonuçta bütün Stockholmlüler de kibirli değildir herhalde?"&nbsp;</p>

  <p style="text-align: justify;">"Efendim?"&nbsp;</p>

  <p style="text-align: justify;">"Her neyse."&nbsp;</p>

  <p style="text-align: justify;">Kadın koltuğunun arkasına yaslandı. Wallander onun gözene bakmaya çekindiğini fark etti.&nbsp;</p>

  <p style="text-align: justify;">"Belki bana öncelikle bir özet vermelisin," dedi kadın.&nbsp;</p>

  <p style="text-align: justify;">Kurt Wallander mümkün olduğunca açık ve net konuşmaya çalıştı. Bilerek yapmadığı halde savunma konumuna geçtiğini fark etti.&nbsp;</p>

  <p style="text-align: justify;">Kendi adamları arasındaki haber sızdıran noktadan hiç söz etmedi.&nbsp;</p>

  <p style="text-align: justify;">Kadın onun sözlerini birkaç kısa soruyla kesti. Bu sorulara çok kısa yanıtlar geldi. Wallander onun yaşına rağmen işinde deneyimli olduğunu anlamıştı.&nbsp;</p>

  <p style="text-align: justify;">"Lövgren'in banka hesaplarına ulaşmamız gerekiyor," dedi Wallander. "Ayrıca iki de gizli kasası varmış, onları da açmak istiyoruz."&nbsp;</p>

  <p style="text-align: justify;">Kadın Wallander'in bu iş için ihtiyacı olan evrakı imzaladı.&nbsp;</p>

  <p style="text-align: justify;">"Bunun bir yargıç tarafından onaylanması gerekmiyor mu?" diye sordu Kurt Wallander, kadın evrakı masanın üzerinden kendisine uzatırken.&nbsp;</p>

  <p style="text-align: justify;">"Bunu sonradan hallederiz," diye açıkladı kadın. "Bundan başka, tüm araştırma malzemesinin kopyalarından edinebilirsem memnun olurum."&nbsp;</p>

  <p style="text-align: justify;">Wallander başıyla onayladı ve gitmeye hazırlandı.&nbsp;</p>

  <p style="text-align: justify;">"Şu gazetelerde yazılan habere ne oldu," diye sordu kadın. "Olaya karıştıkları iddia edilen yabancı uyruklular?"&nbsp;</p>

  <p style="text-align: justify;">"Söylenti," diye yanıtladı Kurt Wallander. "Bu işin nasıl olduğunu bilirsin."&nbsp;</p>

  <p style="text-align: justify;">"Öyle mi, bilir miyim?" diye sordu kadın.&nbsp;</p>

  <p style="text-align: justify;">Sonunda kadının odasından çıktığında, terlemiş olduğunu fark etti.&nbsp;</p>

  <p style="text-align: justify;">Ne biçim bir kadın, diye düşündü. Böylesi ne diye savcı olur ki? Yaşamını, küçük dolandırıcıları parmaklıklar ardına göndermek ve sokaklarda düzeni sağlamak görevine adamak için mi?&nbsp;</p>

  <p style="text-align: justify;">Aklı karışmış halde emniyet müdürlüğünün geniş giriş salonunda durdu. Şimdi ne yapması gerektiğine karar veremiyordu.&nbsp;</p>

  <p style="text-align: justify;">Yemek, diye karar verdi. Şimdi bir şeyler yemezsem bütün bir gün boyunca buna hiç fırsatım olmayacak. Basına verilecek raporu da yemek yerken yazabilirim.&nbsp;</p>

  <p style="text-align: justify;">Emniyet müdürlüğünden çıkarken neredeyse rüzgârda uçacaktı.&nbsp;</p>

  <p style="text-align: justify;">Fırtına dinmemişti.&nbsp;</p>

  <p style="text-align: justify;">En iyisinin eve gidip kendisine bir salata hazırlamak olduğunu düşündü. O ana dek bir şey yememiş olduğu halde midesi dolu ve şişmiş gibiydi. Ama sonunda şeytana uyup pazar yerindeki "Zum Trompeter" restoranında yemeye karar verdi. Yani bugün de yemek alışkanlıklarını ciddi olarak değiştirmeyi becerememişti.&nbsp;</p>

  <p style="text-align: justify;">Saat bire çeyrek kala yine polis merkezindeydi. Bu defa da çok hızlı yediği için mide kramplarıyla boğuşuyordu, tuvalete kaçtı. Sonunda midesi sakinleştiğinde basın raporunu sekreterlerden birine verdi, sonra da Nâslund'un bürosuna yöneldi.&nbsp;</p>

  <p style="text-align: justify;">"Herdin'i bulamıyorum," diye selamladı onu Nâslund. "Fyletal'da çevre koruma derneğinin bir çeşit kış gezisindeymiş."&nbsp;</p>

  <p style="text-align: justify;">"O halde onu bulmak için oraya gitmemiz gerekecek," dedi Kurt Wallander.&nbsp;</p>

  <p style="text-align: justify;">"Bunun üstesinden yalnız başıma gelebileceğimi düşündüm. Böylece sen de bu arada gizli kasaları araştırabilirsin. Bu kadın ve çocuğuyla ilgili her şey bu denli gizliyse, belki adam kasalarda bir şeyler gizlemiştir. Böylece zaman kazanırız, diye düşündüm."&nbsp;</p>

  <p style="text-align: justify;">Kurt Wallander başıyla onayladı. Nâslund tabii ki haklıydı. Sözleri üzerine sabırsız bir lokomotif gibi atıldı.&nbsp;</p>

  <p style="text-align: justify;">"Öyle yaparız," dedi. "Kristianstad'a gitmeyi bugün halledemezsek, yarın erkenden hallederiz."&nbsp;</p>

  <p style="text-align: justify;">Bankaya gitmek için arabaya binmeden önce bir daha Sten Widen'e ulaşmayı denedi. İlk seferdeki gibi telefona yine kimse çıkmadı.&nbsp;</p>

  <p style="text-align: justify;">Telefon numarasının yazılı olduğu kâğıt parçasını santraldeki Ebba'ya verdi.&nbsp;</p>

  <p style="text-align: justify;">"Bakalım senin şansın benimkinden fazla mı?" dedi. "En iyisi önce numaranın doğru olup olmadığını kontrol et. Sten Widen'e ait olmalı. Ya da benim bilmediğim bir koşu çiftliğine."&nbsp;</p>

  <p style="text-align: justify;">"Hanson biliyordur mutlaka," dedi Ebba.&nbsp;</p>

  <p style="text-align: justify;">"Koşu dedim tırıs değil."&nbsp;</p>

  <p style="text-align: justify;">"O hareket eden her şeye oynar," diye karşılık verdi Ebba gülerek.&nbsp;</p>

  <p style="text-align: justify;">"Önemli bir şey olursa ben Raiffeisen Bankası'ndayım," dedi Kurt Wallander.&nbsp;</p>

  <p style="text-align: justify;">Arabayı pazar meydanındaki kitapçının karşısına park etti. Kuvvetli rüzgâr neredeyse, otomata parasını attığı park fişini elinden alıp uçuracaktı. Şehir bomboş görünüyordu. Şiddetli fırtınalar insanların evlerinde kalmalarına neden oluyordu.&nbsp;</p>

  <p style="text-align: justify;">Pazar meydanındaki bir elektronik eşya dükkânında durdu. Her akşamki yapayalnızlığını gidermek için bir video aleti almayı düşünmüştü. Fiyatlara baktı ve bu ay alıp alamayacağını hesaplamaya çalıştı. Yoksa bir müzik seti mi alsaydı? Sonuçta geceleri yatakta uykusuz oradan oraya dönüp durduğunda kendisini sakinleştiren şey, genellikle müzik olurdu ya.&nbsp;</p>

  <p style="text-align: justify;">Kendini vitrinden kurtarıp bir Çin restoranının yanından yaya yoluna saptı. Raiffeisen Bankası restoranın hemen yanı başındaydı. Cam kapılardan girerken içerdeki küçük vezne salonunda tek bir müşteri vardı. İşitme cihazı taşıyan ve kulakları tırmalayan yüksek bir sesle faizlerin yüksek oluşundan şikâyet eden bir çiftçi. Sol tarafında bilgisayarının başında bir adamın oturduğu bir büronun kapısı açıktı. Wallander bu adama başvurması gerektiğini düşündü. Kapının eşiğinde durduğunda adam, Kurt Wallander'i banka soyguncusu sanmışçasına ürkerek başını kaldırdı.&nbsp;</p>

  <p style="text-align: justify;">Wallander odaya girdi ve kendini tanıttı.&nbsp;</p>

  <p style="text-align: justify;">"Bu olaydan pek memnun değiliz," dedi masadaki adam. "Bu bankada bulunduğum süre boyunca bugüne kadar hiç polisle işimiz olmamıştı."&nbsp;</p>

  <p style="text-align: justify;">Kurt Wallander adamın iş titizliğine sinir oldu. Sanki İsveç, insanların her şeyden çok işlerinde rahatsız edilmekten korktukları bir ülkeye dönüşmüştü. Alışkanlıkları her şeyden kutsaldı onlar için sanki.&nbsp;</p>

  <p style="text-align: justify;">"Ne yazık ki, bu bir şeyi değiştirmez," dedi Kurt Wallander ve adama Anette Brolin'den aldığı evrakı uzattı.&nbsp;</p>

  <p style="text-align: justify;">Adam evrakı ilgiyle okudu.&nbsp;</p>

  <p style="text-align: justify;">"Bu gerçekten gerekli mi?" diye sordu ardından. "Bir gizli kasanın anlamı, başkalarının müdahalesinden korunmuş olmasında kaynaklanır."&nbsp;</p>

  <p style="text-align: justify;">"Bu gerekli," diye karşılık verdi Kurt Wallander. "Ve ne yazık ki, bugün başka işlerim de var."&nbsp;</p>

  <p style="text-align: justify;">Adam içini çekerek masadan kalktı. Kurt Wallander onun, polisin bankasına geleceğine hazırlıklı olduğunu anladı.&nbsp;</p>

  <p style="text-align: justify;">Parmaklıklı bir kapıdan geçerek gizli kasaların bulunduğu bir odaya girdiler. Johannes Lövgren'in kasası bir köşenin en altındaydı. Kurt Wallander kilidi açarak kasayı çıkardı ve bir masanın üzerine koydu.&nbsp;</p>

  <p style="text-align: justify;">Sonra kapağı kaldırdı ve kasanın içindekileri incelemeye başladı. Lenarp'taki çiftlikle ilgili birkaç belge ve tapu sicili kayıtları buldu. Ayrıca birkaç eski fotoğraf ve üzerinde eski pullar bulunan, rengi ağarmış bir zarf. Hepsi buydu.&nbsp;</p>

  <p style="text-align: justify;">Hiçbir şey, diye düşündü. Umduğum hiçbir şey yok.&nbsp;</p>

  <p style="text-align: justify;">Banka memuru yanında durmuş sürekli kendisini izliyordu. Kurt Wallander tapu sicil numarasını ve belgelerin üzerindeki isimleri not etti. Sonra kasayı yine kapattı.&nbsp;</p>

  <p style="text-align: justify;">"Bitti mi?" diye sordu banka memuru.&nbsp;</p>

  <p style="text-align: justify;">"Şimdilik," diye yanıtladı Kurt Wallander. "Şimdi banka hesaplarına göz atmak istiyorum."&nbsp;</p>

  <p style="text-align: justify;">Kasa odasından çıkarlarken aklına bir şey daha geldi.&nbsp;</p>

  <p style="text-align: justify;">"Bu gizli kasa üzerinde Johannes Lövgren'den başka birinin daha hakkı var mı?" diye sordu.&nbsp;</p>

  <p style="text-align: justify;">"Hayır," diye yanıtladı banka memuru.&nbsp;</p>

  <p style="text-align: justify;">"Kısa süre önce kasasını açıp açmadığını biliyor musunuz?" diye sordu sonra da.&nbsp;</p>

  <p style="text-align: justify;">"Ziyaret kayıt defterini inceledim," diye yanıtladı banka memuru. "Kasayı en son yıllar önce açmış olmalı."&nbsp;</p>

  <p style="text-align: justify;">Çiftçi hâlâ oradaydı ve vezne salonuna girerlerken hâlâ şikâyette bulunuyordu. Bu arada konu tahıl fiyatlarının düşmesine gelmişti.&nbsp;</p>

  <p style="text-align: justify;">"Evrakların tümü büromda," dedi adam.&nbsp;</p>

  <p style="text-align: justify;">Kurt Wallander masaya oturdu ve bilgisayardan çıkmış, bir birine bitişik yazılı iki sayfayı incelemeye koyuldu. Johanrie Lövgren'in dört ayrı hesabı vardı. İkisinde Maria Lövgren ortak gösterilmişti. Bu iki hesapta toplam doksan bin kron vardı. İki hesapta da son zamanlarda hiçbir hareket olmamıştı. Sadece kısa süre önce faizler hesaba işlenmişti. Üçüncü hesap, Johannes Lövgren'in girişken bir çiftçi olduğu zamanlardan kalmıştı. Bu hesapta hepsi hepsi yüz otuz iki kron ve doksan yedi öre duruyordu&nbsp;</p>

  <p style="text-align: justify;">Sonunda sıra son hesaba gelmişti. Bu hesaba yaklaşık bir milyon işlenmişti. Ayrıca Maria Lövgren hesaba ortak gösterilmemişti. Bir ocak tarihinde doksan bin krondan fazla faiz eklenmişti. Dört ocakta Johannes Lövgren hesabından 27.000 kron çekmişti.&nbsp;</p>

  <p style="text-align: justify;">Kurt Wallander masanın diğer ucunda oturan adama baktı.&nbsp;</p>

  <p style="text-align: justify;">"Bu hesabın ne kadar sürelik geçmişini araştırabilirsiniz?" diye sordu.&nbsp;</p>

  <p style="text-align: justify;">"Kurallara göre on yıllık. Ancak bu tabii biraz zaman alır. Bunu bilgisayar yardımıyla araştırmamız gerekiyor."&nbsp;</p>

  <p style="text-align: justify;">"Lütfen geçen yıldan başlayın. 1989 yılı içindeki tüm hesap değişikliklerini görmek istiyorum."&nbsp;</p>

  <p style="text-align: justify;">Banka memuru kalktı ve odadan ayrıldı. Kurt Wallander diğer evrakları da inceledi. Böylece Johannes Lövgren'in banka tarafından gözetilen, yedi yüz bin kron değerinde hisse senetleri olduğu ortaya çıktı.&nbsp;</p>

  <p style="text-align: justify;">Buraya kadar Lars Herdin'in hikâyesi tutuyor, diye düşündü.&nbsp;</p>

  <p style="text-align: justify;">Nyström'le yaptığı konuşmayı, onun komşusunun parasının olmadığını tekrar tekrar iddia ettiğini hatırladı.&nbsp;</p>

  <p style="text-align: justify;">İnsan komşusu hakkında ne kadar az şey biliyor, diye düşündü.&nbsp;</p>

  <p style="text-align: justify;">Yaklaşık beş dakika sonra adam vezne salonundan döndü. Kurt Wallander'e yeni bir bilgisayar çıkışı uzattı. Johannes Lövgren hesabından üç ayrı zamanda toplam 78.000 kron çekmişti, paranın çekildiği tarihler ocak, temmuz ve eylül aylarıydı.&nbsp;</p>

  <p style="text-align: justify;">"Bu belgeleri alabilir miyim?" diye sordu.&nbsp;</p>

  <p style="text-align: justify;">Adam başıyla onayladı.&nbsp;</p>

  <p style="text-align: justify;">"Johannes Lövgren'e en son para ödemiş olan veznedarla Konuşmak istiyorum," dedi.&nbsp;</p>

  <p style="text-align: justify;">"BrittaLena Boden," diye karşılık verdi adam. "Onu çağırayım."&nbsp;</p>

  <p style="text-align: justify;">Odaya giren kadın çok gençti. Kurt Wallander onun yirmisini henüz geçtiğini tahmin ediyordu.&nbsp;</p>

  <p style="text-align: justify;">"Konuyu biliyor," dedi adam.&nbsp;</p>

  <p style="text-align: justify;">Kurt Wallander başıyla anladığını işaret edip kızı selamladı.&nbsp;</p>

  <p style="text-align: justify;">"Anlatın," dedi.&nbsp;</p>

  <p style="text-align: justify;">"Oldukça yüklü bir miktardı," dedi kız. "Yoksa hatırlamazdım."&nbsp;</p>

  <p style="text-align: justify;">"Lövgren tedirgin miydi? Huzursuz ya da?"&nbsp;</p>

  <p style="text-align: justify;">"Hatırladığım kadarıyla, değildi."&nbsp;</p>

  <p style="text-align: justify;">"Parayı nasıl almak istemişti?"&nbsp;</p>

  <p style="text-align: justify;">"Binlikler halinde."&nbsp;</p>

  <p style="text-align: justify;">"Sadece binlikler mi?"&nbsp;</p>

  <p style="text-align: justify;">"Birkaç da beş yüzlük almıştı."&nbsp;</p>

  <p style="text-align: justify;">"Parayı nereye koymuştu?"&nbsp;</p>

  <p style="text-align: justify;">Kızın iyi bir hafızası vardı.&nbsp;</p>

  <p style="text-align: justify;">"Kahverengi bir evrak çantasına. Şu tokalı eski çantalardan biriydi."&nbsp;</p>

  <p style="text-align: justify;">"Çantayı tekrar görseniz tanır mıydınız?"&nbsp;</p>

  <p style="text-align: justify;">"Belki. Sapı kopuktu."&nbsp;</p>

  <p style="text-align: justify;">"Kopukla ne demek istediniz?"&nbsp;</p>

  <p style="text-align: justify;">"Derisi lime lime olmuştu."&nbsp;</p>

  <p style="text-align: justify;">Kurt Wallander başını salladı. Kızın belleği gerçekten mükemmeldi.&nbsp;</p>

  <p style="text-align: justify;">"Hatırlayabildiğiniz başka bir şey var mı?"&nbsp;</p>

  <p style="text-align: justify;">"Parayı alıp gitmişti."&nbsp;</p>

  <p style="text-align: justify;">"Yalnız mıydı?"&nbsp;</p>

  <p style="text-align: justify;">"Evet."&nbsp;</p>

  <p style="text-align: justify;">"Dışarda birinin onu bekleyip beklemediğini görmediniz?"&nbsp;</p>

  <p style="text-align: justify;">"Bunu vezneden görmek mümkün değil."&nbsp;</p>

  <p style="text-align: justify;">"Saatin kaç olduğunu hatırlıyor musunuz?"&nbsp;</p>

  <p style="text-align: justify;">Kız yanıt vermeden önce düşündü.&nbsp;</p>

  <p style="text-align: justify;">"Kısa süre sonra öğle tatiline çıkmıştım. Yani saat on iki civarı olmalıydı."&nbsp;</p>

  <p style="text-align: justify;">"Bize çok yardımcı oldunuz. Aklınıza başka bir şey gelecek olursa bizi arayın."&nbsp;</p>

  <p style="text-align: justify;">Wallander kalktı ve vezne salonuna çıktı. Bir an durup etrafına baktı. Kız haklıydı. Vezne bölümünden dışarda birinin bekleyip beklemediğini görmek mümkün değildi.&nbsp;</p>

  <p style="text-align: justify;">Kulakları ağır işiten çiftçi sonunda gitmiş ve yerine başka müşteriler gelmişti. Başka bir dilde konuşan birisi o sırada veznelerden birinde parasını İsveç kronuna çeviriyordu.&nbsp;</p>

  <p style="text-align: justify;">Kurt Wallander bankadan çıktı. Handelsbank'ın şubesi hemen köşeyi döner dönmez, Hafen Caddesi üzerindeydi.&nbsp;</p>

  <p style="text-align: justify;">Burada diğer bankadakinden oldukça daha cana yakın bir banka görevlisi onu gizli kasa bölümüne götürdü. Kurt Wallander çelik kasayı açtığı an hayal kırıklığına uğradı. Kasa bomboştu.&nbsp;</p>

  <p style="text-align: justify;">Bu kasa üzerinde de Johannes Lövgren'den başka kimsenin hakkı yoktu. Kasa 1962'den beri ona aitti.&nbsp;</p>

  <p style="text-align: justify;">"En son ne zaman buradaydı?" diye sordu Kurt Wallander.&nbsp;</p>

  <p style="text-align: justify;">Aldığı yanıtla donakaldı.&nbsp;</p>

  <p style="text-align: justify;">"4 Ocakta," diye yanıtladı banka görevlisi, ziyaretçi kayıt defterine göz attıktan sonra. "Tam olarak saat 13:15'te. Yirmi dakika kalmış."&nbsp;</p>

  <p style="text-align: justify;">Ama Wallander tüm görevlilere sorduğu halde hiçbiri onun bankadan çıkarken yanında bir şey olup olmadığını anımsamıyordu. Ayrıca kimse onun evrak çantasını da hatırlamıyordu.&nbsp;</p>

  <p style="text-align: justify;">Raiffeisen Bankası'ndaki kız, diye düşündü. Onun gibileri her bankada bulunmalı.&nbsp;</p>

  <p style="text-align: justify;">Kurt Wallander, rüzgârla boğuşarak yan sokaklardan Fridolf pastanesine ulaştı. Orada bir kahve içip yanında tarçınlı çörek yedi.&nbsp;</p>

  <p style="text-align: justify;">Johannes Lövgren'in saat on ikiyle biri çeyrek geçe arasında ne yapmış olduğunu bilmeyi çok isterdim, diye düşündü. Birinci ve ikinci banka ziyaretleri arasında ne yaptı?&nbsp;</p>

  <p style="text-align: justify;">Hem Ystad'a nasıl gelmiş olabilir? Sonra ya buradan neyle ayrıldı? Bir arabasının olmadığını biliyoruz.&nbsp;</p>

  <p style="text-align: justify;">Not defterini çıkardı ve masanın üzerindeki kırıntıları temizledi. Yarım saat sonra, en kısa zamanda yanıtlanması gereken soruların bir listesini çıkarmıştı.&nbsp;</p>

  <p style="text-align: justify;">Arabaya dönerken yolda bir mağazaya uğrayıp birkaç çorap aldı. Fiyatın yüksek olmasına şaştıysa da hiç itiraz etmeden parayı ödedi. Eskiden giysilerini hep Mona alırdı. En son ne zaman kendine çorap aldığını hatırlamaya çalıştı.&nbsp;</p>

  <p style="text-align: justify;">Arabasına döndüğünde sileceğe bir ceza makbuzu iliştirilmişti.&nbsp;</p>

  <p style="text-align: justify;">Cezayı ödemezsem günün birinde bana dava açılır, diye düşündü. O zaman savcımız Anette Brolin, bana bunun hesabını sormak zorunda kalır.&nbsp;</p>

  <p style="text-align: justify;">Ceza makbuzunu buruşturup torpido gözüne sıkıştırdı ve yine savcının ne kadar güzel olduğunu düşündü. Güzel ve alımlı. Sonra da az önce yemiş olduğu tarçınlı çöreği düşündü.&nbsp;</p>

  <p style="text-align: justify;">Thomas Nâslund telefon ettiğinde saat üç olmuştu. Kurt Wallander tam o sırada Kristianstad'a ziyaretin ertesi güne ertelenebileceğine karar vermişti.&nbsp;</p>

  <p style="text-align: justify;">"İliklerime kadar ıslandım," diye açıkladı Nâslund telefonda. "Fyletal'in çamurunun tamamını aştım."&nbsp;</p>

  <p style="text-align: justify;">"İyice araştırsaydın," diye yanıtladı Kurt Wallander. "Ona biraz baskı yapmanda hiçbir sakınca yok. Bildiği her şeyi açığa çıkarmalıyız."&nbsp;</p>

  <p style="text-align: justify;">"Onu getireyim mi?" diye sordu Nâslund.&nbsp;</p>

  <p style="text-align: justify;">"Onu evine götür. Belki evinde mutfak masasında otururken daha rahat konuşabilir."&nbsp;</p>

  <p style="text-align: justify;">Basın toplantısı saat dörtte başlayacaktı. Kurt Wallander Rydberg'i aradı, ama kimse onun nerede olduğunu bilmiyordu.&nbsp;</p>

  <p style="text-align: justify;">Oda gazetecilerle tıka basa doluydu. Kurt Wallander yerel radyodaki röportajcı kızın da orada olduğunu gördü ve anında kızın Linda hakkında neler bildiğini öğrenmeye karar verdi.&nbsp;</p>

  <p style="text-align: justify;">Midesinin başkaldırmaya başladığını hissetti.&nbsp;</p>

  <p style="text-align: justify;">Sürekli bastırıyorum, diye düşündü. Sonra bir de yetişemediğim tüm şu işler. Ölenlerin katillerini arıyor ve yaşayanlara yönelmeyi unutuyorum.&nbsp;</p>

  <p style="text-align: justify;">Baş döndürücü kısa bir an için bilinci tek bir istekle doluydu.&nbsp;</p>

  <p style="text-align: justify;">İsyan etmek. Kaçmak. Yeni bir hayata başlamak.&nbsp;</p>

  <p style="text-align: justify;">Sonra küçük kürsüye geçerek basın toplantısına gelenleri selamladı.&nbsp;</p>

  <p style="text-align: justify;">Elli yedi dakika sonra her şey bitmişti. Kurt Wallander, polis katil olarak birkaç yabancı uyruklunun peşine düşmüş olduğu iddiasını çürütmeyi oldukça iyi başardığına inanıyordu. Yanıtlamakta güçlük çektiği hiçbir soruyla karşılaşmamıştı. Kürsüden inerken halinden memnundu.&nbsp;</p>

  <p style="text-align: justify;">Yerel radyodan gelen kız, Wallander televizyoncular tarafından sorgulanırken onu bekliyordu. Her zamanki gibi, bir televizyon kamerası kendisine çevriliyken huzursuzlanır ve dili dolaşırdı. Ama röportajcı memnundu, daha fazla çekim yapması gerekmedi.&nbsp;</p>

  <p style="text-align: justify;">"Kendinize daha iyi kaynaklar bulmalısınız," diye açıkladı düşüncesini Kurt Wallander, her şey bittikten sonra.&nbsp;</p>

  <p style="text-align: justify;">"Belki de," diye yanıtladı röportajcı ve aynı anda alaylı bir şekilde gülümsedi.&nbsp;</p>

  <p style="text-align: justify;">Televizyoncular çekildikten sonra Kurt Wallander yerel radyodan gelen kıza kendisiyle odasına gelmesini önerdi.&nbsp;</p>

  <p style="text-align: justify;">Bir radyo mikrofonu önünde daha önce hiç bu kadar heyecanlanmamıştı.&nbsp;</p>

  <p style="text-align: justify;">Kız işini bitirince kayıt cihazını kapattı. Kurt Wallander tam onunla Linda hakkında konuşmak üzereydi ki, Rydberg kapıyı çalarak içeri girdi.&nbsp;</p>

  <p style="text-align: justify;">"İşimiz bitmek üzere," dedi Kurt Wallander.&nbsp;</p>

  <p style="text-align: justify;">"Aslında bitti bile," dedi kız ve ayağa kalktı.&nbsp;</p>

  <p style="text-align: justify;">Kurt Wallander düş kırıklığıyla kızın ardından bakakaldı. Linda hakkında tek bir sözcük bile söyleyememişti.&nbsp;</p>

  <p style="text-align: justify;">"Yeni sorunlar," dedi Rydberg. "Biraz önce, burada Ystad'daki göçmen kampından aradılar. Birisi bir arabayla binanın avlusuna girerek Lübnanlı bir adamın kafasına çürük turplarla dolu bir torba fırlatmış."&nbsp;</p>

  <p style="text-align: justify;">"Lanet olsun," dedi Kurt Wallander. "Adama bir şey olmuş mu?"&nbsp;</p>

  <p style="text-align: justify;">"Hastanedeymiş. Acil serviste ve başı sarılacakmış. Kamp müdürü tabii huzursuzmuş."&nbsp;</p>

  <p style="text-align: justify;">"Arabanın plakasını alan var mı?"&nbsp;</p>

  <p style="text-align: justify;">"Her şey çok çabuk olup bitmiş."&nbsp;</p>

  <p style="text-align: justify;">Kurt Wallander bir süre düşündü.&nbsp;</p>

  <p style="text-align: justify;">"Şu an hiçbir şey yapmayacağız," dedi. "Yarın tüm gazeteler yabancı uyruklular hakkında çıkan söylentileri yalanlayacak Bu haber televizyonda bugün görülecek. Böylece bu durumun yatışacağını umalım. Aksi takdirde gece vardiyasının normalden daha sık kampa uğramasını rica edebiliriz."&nbsp;</p>

  <p style="text-align: justify;">"Bunu onlara iletirim," dedi Rydberg.&nbsp;</p>

  <p style="text-align: justify;">"Sonra yine gel. Birlikte bir özet çıkaralım."&nbsp;</p>

  <p style="text-align: justify;">Kurt Wallander ve Rydberg nihayet görüşmelerini bitirdiklerinde saat sekiz buçuktu.&nbsp;</p>

  <p style="text-align: justify;">"Ne düşünüyorsun?" diye sordu Kurt Wallander, çalışma kâğıtlarını toplarlarken.&nbsp;</p>

  <p style="text-align: justify;">Rydberg kafasını kaşıdı.&nbsp;</p>

  <p style="text-align: justify;">"Şu Herdin'in ipucunun iyi olduğu kesin," dedi. "Sadece şu esrarlı kadını ve oğlanı bulmamız gerekiyor. Tüm bunların çözümünün çok yakınımızda olduğunu gösteren pek çok şey var. O kadar yakında ki, aynı zamanda onu görmek çok zorlaşıyor..."&nbsp;</p>

  <p style="text-align: justify;">Rydberg sözlerini kesiverdi.&nbsp;</p>

  <p style="text-align: justify;">"Aynı zamanda?"&nbsp;</p>

  <p style="text-align: justify;">"Bilmiyorum," diye devam etti Rydberg. "Bu işte acayip bir şeyler var. Sadece ilmik de değil. Ne olduğunu bilmiyorum."&nbsp;</p>

  <p style="text-align: justify;">Omuzlarını silkti ve ayağa kalktı.&nbsp;</p>

  <p style="text-align: justify;">"Yarın devam ederiz," dedi.&nbsp;</p>

  <p style="text-align: justify;">"Lövgren'in evinde eski, kahverengi bir evrak çantası hiç gördün mü?" diye sordu Kurt Wallander.&nbsp;</p>

  <p style="text-align: justify;">Henydberg başını hayır anlamında salladı.&nbsp;</p>

  <p style="text-align: justify;">"Hatırladığım kadarıyla, görmedim," diye karşılık verdi. "Ama dolaplar ağzına kadar böylesi eski ıvır zıvırla doluydu. Yaşlı insanların neden hamsterlere benzediklerini anlamıyorum."&nbsp;</p>

  <p style="text-align: justify;">"Çantayı araması için yarın, oraya birini gönder," dedi Kurt Wallander. "Sapı kopuk."&nbsp;</p>

  <p style="text-align: justify;">Rydberg gitti. Kurt Wallander bacağının onu zorladığını fark etti. Ebba'ya, Sten Widen'i bulup bulamadığını sorması gerektiğini düşündüyse de sormadı. Bunun yerine emniyetin adres defterinde Anette Brolin'in özel adresine baktı. Hayretle neredeyse komşu sayılabileceklerini gördü. Onu bir gün akşam yemeğine davet edebilirim, diye düşündü.&nbsp;</p>

  <p style="text-align: justify;">Sonra kadının parmağındaki yüzük aklına geldi.&nbsp;</p>

  <p style="text-align: justify;">Fırtınada evine gitti ve banyo yaptı. Ardından yatağa uzanıp Giuseppe Verdi'nin yaşamını anlatan bir kitabı karıştırmaya koyuldu.&nbsp;</p>

  <p style="text-align: justify;">Birkaç saat sonra üşüyerek uyandı.&nbsp;</p>

  <p style="text-align: justify;">Kolundaki saat vaktin gece yarısına yaklaştığını gösteriyordu.&nbsp;</p>

  <p style="text-align: justify;">Uyanmış olduğuna içerledi. Şimdi yine uyuyamadan orada öylece yatacaktı.&nbsp;</p>

  <p style="text-align: justify;">Ümitsizlik içinde giyindi. Geceleri de bürosunda pekâlâ birkaç saat geçirebileceğini düşündü.&nbsp;</p>

  <p style="text-align: justify;">Sokağa çıktığında rüzgârın dinmiş olduğunu fark etti. Hava yine soğuyacak gibi görünüyordu.&nbsp;</p>

  <p style="text-align: justify;">Kar, diye düşündü. Yakında yağacak.&nbsp;</p>

  <p style="text-align: justify;">Çevre yoluna çıktı. Yalnız bir taksi karşı yönde seyretmekteydi. Yavaşça bomboş şehirde yol aldı.&nbsp;</p>

  <p style="text-align: justify;">Birden kentin batı girişinde yer alan göçmen kampın oradan geçmeye karar verdi.&nbsp;</p>

  <p style="text-align: justify;">Kamp, boş bir arazi üzerinde uzun sıralar halinde dizilmiş birkaç barakadan oluşuyordu. Güçlü projektörler yeşile boyalı basık kulübeleri aydınlatıyordu.&nbsp;</p>

  <p style="text-align: justify;">Bir park yerinde arabayı durdurarak indi. Çok yakınında kıyıya vuran dalgaların sesi duyuluyordu.&nbsp;</p>

  <p style="text-align: justify;">Kampı inceledi.&nbsp;</p>

  <p style="text-align: justify;">Çevresine bir de dikenli tel çek; toplama kampına benzeyiverir, diye düşündü.&nbsp;</p>

  <p style="text-align: justify;">Tam arabaya bineceği sırada uzaktan bir takırtı duydu.&nbsp;</p>

  <p style="text-align: justify;">Ardından gümbürtülü bir patlama duyuldu.&nbsp;</p>

  <p style="text-align: justify;">Sonra barakalardan birinden alevler yükseldi.&nbsp;</p>
</body>
</html>
