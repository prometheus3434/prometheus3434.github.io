<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">4&nbsp;<br /></h1>

  <p style="text-align: justify;">Kurt Wallander ve Rydberg kantinde yalnızdılar. Dışardan hapsedilmiş olmasına şiddetle itiraz eden bir sarhoşun sesi duyuluyordu. Bunun dışında ortalık sakindi. Bir tek kaloriferlerin sessiz zırıltısı duyuluyordu.&nbsp;</p>

  <p style="text-align: justify;">Kurt Wallander, Rydberg'in karşısına oturdu.&nbsp;</p>

  <p style="text-align: justify;">"Mantonu çıkarsana," dedi Rydberg. "Yoksa rüzgâra çıkınca yine üşütürsün."&nbsp;</p>

  <p style="text-align: justify;">"Önce bana diyeceklerini duymak istiyorum. Daha sonra da mantomu çıkarıp çıkarmamam gerektiğine karar verebilirim."&nbsp;</p>

  <p style="text-align: justify;">Rydberg omuzlarını kaldırıp indirdi.&nbsp;</p>

  <p style="text-align: justify;">"Kadın öldü," dedi.&nbsp;</p>

  <p style="text-align: justify;">"Bunu anladım zaten."&nbsp;</p>

  <p style="text-align: justify;">"Ama ölmeden önce kısa süre kendine geldi."&nbsp;</p>

  <p style="text-align: justify;">"Bir şey söyledi mi?"&nbsp;</p>

  <p style="text-align: justify;">"Söyledi dersem abartmış olurum. Fısıldadı. Ya da en azından hırıldadı."&nbsp;</p>

  <p style="text-align: justify;">"Kayıt edebildin mi bari?"&nbsp;</p>

  <p style="text-align: justify;">Rydberg başıyla hayır işareti yaptı.&nbsp;</p>

  <p style="text-align: justify;">"Bu mümkün olamazdı," diye yanıtladı. "Ne demek istediğini anlamak neredeyse imkânsızdı. Çoğu zaten saçma sapan şeylerdi. Anladığım her şeyi yazdım."&nbsp;</p>

  <p style="text-align: justify;">"Kocasının adını söyledi," diye başladı Rydberg. "Sanırım onun durumunu öğrenmeye çalıştı. Sonra anlamadığım bir şeyler mırıldandı. Sonra da ben soru sormaya çalıştım: Size gece kim saldırdı? Saldırganları tanıyor muydunuz? Onları gördünüz mü? Bunları sordum. Soruları kadının kendinde olduğu sürece tekrarladım. Ve eminim ki, ne dediğimi anladı."&nbsp;</p>

  <p style="text-align: justify;">"E, peki ne yanıt verdi?"&nbsp;</p>

  <p style="text-align: justify;">"Sadece bir sözcüğü anlayabildim. 'Yabancı'."&nbsp;</p>

  <p style="text-align: justify;">"Yabancı?"&nbsp;</p>

  <p style="text-align: justify;">"Aynen öyle. Yabancı."&nbsp;</p>

  <p style="text-align: justify;">"Kendisini ve kocasını hırpalamış olanların yabancı olduklarını mı söylemek istedi?"&nbsp;</p>

  <p style="text-align: justify;">Rydberg başıyla onayladı.&nbsp;</p>

  <p style="text-align: justify;">"Emin misin?"&nbsp;</p>

  <p style="text-align: justify;">"Emin olmadığım şey için emin olduğumu söyler miyim hiç?"&nbsp;</p>

  <p style="text-align: justify;">"Hayır."&nbsp;</p>

  <p style="text-align: justify;">"Ee, o halde. Böylece kadının bu dünyaya son mesajının yabancı sözcüğü olduğunu biliyoruz. Bu çılgınlığı kimin yaptığı sorusu üzerine yanıt olarak."&nbsp;</p>

  <p style="text-align: justify;">Wallander mantosunu çıkardı ve kendine bir fincan kahve aldı.&nbsp;</p>

  <p style="text-align: justify;">"Kahretsin, kadın bunu nasıl fark etmiş olabilir ki?" diye söylendi.&nbsp;</p>

  <p style="text-align: justify;">"Ben de burada oturup sen gelene kadar bunu düşündüm," diye yanıtladı Rydberg. "Belki de İsveçliye benzemiyorlardı. Başka bir dilde de konuşmuş olabilirler. Ya da başka bir ülkenin aksanıyla konuşuyorlardı. Bir sürü olasılık söz konusu."&nbsp;</p>

  <p style="text-align: justify;">"İsveçli olmayan biri neye benzer," diye sordu Wallander.&nbsp;</p>

  <p style="text-align: justify;">"Ne demek istediğimi biliyorsun," diye yanıtladı Rydberg. "Belki şöyle demek daha doğru olur: Kadının ne sanıp düşündüğünü sadece tahmin edebiliriz."&nbsp;</p>

  <p style="text-align: justify;">"Yani bu yanlış bir tahmin, ya da hayal de olabilir."&nbsp;</p>

  <p style="text-align: justify;">Rydberg başıyla onayladı.&nbsp;</p>

  <p style="text-align: justify;">"Evet, bu mümkün."&nbsp;</p>

  <p style="text-align: justify;">"Ama çok da mümkün değil."&nbsp;</p>

  <p style="text-align: justify;">"Neden yaşamının son anlarını gerçeğe aykırı konuşmaya harcasın ki? Yaşlı insanlar normalde yalan söylemezler."&nbsp;</p>

  <p style="text-align: justify;">Kurt Wallander ılık kahveden bir yudum aldı.&nbsp;</p>

  <p style="text-align: justify;">"Bu da demek oluyor ki; bir ya da birkaç yabancıyı soruşturmakla işe başlayacağız. Kadının başka bir şey söylemiş olmasını çok isterdim."&nbsp;</p>

  <p style="text-align: justify;">"Bu gerçekten son derece rahatsız edici."&nbsp;</p>

  <p style="text-align: justify;">Bir süre konuşmadan oturdular, ikisi de kendi düşüncelerine dalmıştı.&nbsp;</p>

  <p style="text-align: justify;">Koridordaki sarhoşun sesi artık duyulmuyordu.&nbsp;</p>

  <p style="text-align: justify;">Saat tam dokuza on dokuz vardı.&nbsp;</p>

  <p style="text-align: justify;">"Aklın alıyor mu?" dedi Kurt Wallander bir süre sonra. "Lenarp'ın çifte katillerinin peşinde polisin elindeki tek ipucu; saldırganların büyük olasılıkla yabancı oldukları."&nbsp;</p>

  <p style="text-align: justify;">"Ben daha kötüsünü düşünebiliyorum."&nbsp;</p>

  <p style="text-align: justify;">Kurt Wallander onun ne demek istediğini çok iyi biliyordu.&nbsp;</p>

  <p style="text-align: justify;">Lenarp'ın yirmi kilometre uzağında ülkeye iltica etmek isteyen göçmenlerin barındığı büyük bir kamp vardı. Bu kamp pek çok kez yabancı düşmanlarının saldırılarına hedef olmuştu. Çoğu kez alanın önünde kuklalar yakılmış, pencereler taşlarla kırılmış, duvarlara sloganlar yazılmıştı. Bu kamp, çevre köylerin şiddetli itirazlarına rağmen eski Hageholm malikânesine kurulmuştu. Ve protestolar hiç bitmemişti.&nbsp;</p>

  <p style="text-align: justify;">Yabancı düşmanlığı içten içe kaynamaya devam ediyordu.&nbsp;</p>

  <p style="text-align: justify;">Kurt Wallander ve Rydberg, halkın bilmediği bir şeyi daha biliyorlardı.&nbsp;</p>

  <p style="text-align: justify;">Hageholm'de barınan göçmenlerden birkaçı daha geçenlerde yapılan bir operasyonda, tarım makineleri üreten bir fabrikayı soymaya çalışırken yakalanmışlardı. Neyse ki fabrika sahibi, göçmen haklarının ateşli karşıtlarından sayılmazdı. Böylece olayın halka duyurulması önlenebilmişti. Soygunu yapan iki adam zaten iltica başvuruları reddedildiğinden uzun zamandır ülkede değillerdi.&nbsp;</p>

  <p style="text-align: justify;">Ama Kurt Wallander ve Rydberg halk tüm olan biteni duymuş olsaydı neler olurdu, diye çok kereler konuşmuşlardı.&nbsp;</p>

  <p style="text-align: justify;">"Bunu bir türlü aklım almıyor," diye açıkladı Kurt Wallander. "Kaçak göçmenlerin cinayet işlemiş olabileceklerini."&nbsp;</p>

  <p style="text-align: justify;">Rydberg düşünceli bir tavırla Kurt Wallander'e baktı.&nbsp;</p>

  <p style="text-align: justify;">"Kadının boynuna geçirilmiş olan ilmikle ilgili söylediklerimi hatırlıyor musun?" dedi.&nbsp;</p>

  <p style="text-align: justify;">"Düğümü hakkındakini mi?"&nbsp;</p>

  <p style="text-align: justify;">"Böylesini hiç görmemiştim. Oysa gençlik yıllarımda, yelkenle geçirdiğim yazlardan birçok düğüm çeşidi tanırım."&nbsp;</p>

  <p style="text-align: justify;">Kurt Wallander, Rydberg'i ilgiyle süzdü.&nbsp;</p>

  <p style="text-align: justify;">"Bunu nereye vardırmak istiyorsun?"&nbsp;</p>

  <p style="text-align: justify;">"Bu özel düğüm İsveçli izcilerden birine ait olamaz, demek istiyorum."&nbsp;</p>

  <p style="text-align: justify;">"Söyler misin, ne demek istiyorsun?"&nbsp;</p>

  <p style="text-align: justify;">"Bu düğümün bir yabancının işi olduğunu."&nbsp;</p>

  <p style="text-align: justify;">Kurt Wallander karşılık verecekken Ebba kahve almak için kantine girdi.&nbsp;</p>

  <p style="text-align: justify;">"Sabah yine işbaşı yapmak istiyorsanız, eve gidip uyusanıza," dedi. "Ayrıca sizden bilgi almak isteyen bir sürü gazeteci arayıp duruyor."&nbsp;</p>

  <p style="text-align: justify;">"Ne hakkında?" diye sordu Wallander. "Hava durumu mu?"&nbsp;</p>

  <p style="text-align: justify;">"Anlaşılan kadının öldüğünü öğrenmişler."&nbsp;</p>

  <p style="text-align: justify;">Kurt Wallander, Rydberg'e bakarak başını salladı.&nbsp;</p>

  <p style="text-align: justify;">"Bu akşam hiçbir açıklamada bulunmayacağız," diye kararını açıkladı. "Yarına kadar bekleyeceğiz."&nbsp;</p>

  <p style="text-align: justify;">Kurt Wallander ayağa kalkarak pencereye yöneldi. Rüzgâr artmıştı, ama gökyüzü hâlâ bulutsuzdu. Bu gece de buz gibi ayaz olacaktı.&nbsp;</p>

  <p style="text-align: justify;">"Neler olduğunu gizlemek yakında mümkün olmayacak," dedi. "Kadının ölmeden önce konuşmuş olduğunu. Bunu açıklayacak olursak, kadının ne demiş olduğunu da söylememiz gerekecektir. Ve o zaman kargaşa başlayacak."&nbsp;</p>

  <p style="text-align: justify;">"En azından bunu gizli tutmayı deneyebiliriz," diye açıkladı Rydberg. İskemlesinden kalktı ve şapkasını başına geçirdi. "Soruşturma yöntemine aykırı olduğunu ileri sürerek gizli tutarız."&nbsp;</p>

  <p style="text-align: justify;">Kurt Wallander hayretle ona baktı.&nbsp;</p>

  <p style="text-align: justify;">"Yani önemli bilgileri bilerek basından gizlediğimizin sonradan anlaşılmasını göze alarak mı? Onların karşısına geçip yabancı katilleri gizlemiş olmamızı?"&nbsp;</p>

  <p style="text-align: justify;">"Bu olay fazlasıyla suçsuz insanı hedef alabilir," dedi Rydberg. "Polisin yabancı katillerin peşinde olduğu kampta duyulursa, neler olacağını sanıyorsun?"&nbsp;</p>

  <p style="text-align: justify;">Kurt Wallander, Rydberg'in haklı olduğunu biliyordu.&nbsp;</p>

  <p style="text-align: justify;">Birden aklı karıştı.&nbsp;</p>

  <p style="text-align: justify;">"Önce, bu olayın üzerine gidip güzelce uyuyalım," diye önerdi. "Bir kez daha olay hakkında konuşalım, sadece sen ve ben, yarın sabah sekizde. Sonra karar veririz."&nbsp;</p>

  <p style="text-align: justify;">Rydberg bunu onayladı ve kapıya doğru sendeleyerek ilerledi. Kapının yanına gittiğinde durdu ve bir kez daha Kurt Wallander'e döndü.&nbsp;</p>

  <p style="text-align: justify;">"Göz önünde bulundurmamız gereken bir olasılık daha var," dedi. "Bu işi yapanların gerçekten yabancı oldukları."&nbsp;</p>

  <p style="text-align: justify;">Kurt Wallander kahve fincanını çalkaladı ve bulaşıklığa koydu.&nbsp;</p>

  <p style="text-align: justify;">Aslında böyle olması da işime gelirdi, diye düşündü. Katiller şu göçmen kampında olsalar, bu bana yarar. Kimin, hangi nedenden olursa olsun, sorunsuzca İsveç sınırına girebildiği gerçeği karşısındaki bu umursamaz ve sorumsuz tutum belki de böylece biraz olsun düzelirdi.&nbsp;</p>

  <p style="text-align: justify;">Tabii böyle bir düşünceyi asla Rydberg'e açıklayamazdı. Bu kendine sakladığı görüşüydü.&nbsp;</p>

  <p style="text-align: justify;">Rüzgâra direnerek arabasına ilerledi.&nbsp;</p>

  <p style="text-align: justify;">Yorgun olduğu halde eve gitmeyi hiç istemiyordu. Yalnızlığı her akşam yeni baştan kendisini hissettiriyordu.&nbsp;</p>

  <p style="text-align: justify;">Kontağı çevirdi ve kaseti değiştirdi. 'Fidelo' uvertürlerinin sesi arabanın içini doldurdu.&nbsp;</p>

  <p style="text-align: justify;">Karısının onu terk etmesi hiç beklemediği bir anda olmuştu. Ama tam anlamıyla düşünecek olursa tehlikeyi çok önceden kestirebilmiş olması gerektiğini kabul etmek zorundaydı bu ne kadar zor da olsa. Sıradan günlerinden birinde yıkılmayı bekleyen bir evlilik sürdüğü gerçeği. Çok genç evlenmişler ve birbirlerinden kopmakta olduklarını çok geç fark etmişlerdi. Hatta belki de, her ikisini de içine alan bu boşluğa en belirgin tepki veren Linda olmuştu, kim bilir?&nbsp;</p>

  <p style="text-align: justify;">Bir ekim akşamında Mona boşanmak istediğini söyleyince aslında bunu uzun zamandır beklediğini düşünmüştü. Ama bu düşünce içinde öyle bir tehdit barındırıyordu ki, sürekli bu düşünceden kaçmak, onu bastırmak ve her şeyi yapacak çok işleri olduğu bahanesiyle savuşturmaya çalışmıştı. Mona'nın, onu terk edişini en ince ayrıntılarına dek hazırlamış olduğunu çok geç fark etmişti. Bir cuma akşamı karısı ona, boşanmak istediğini açıklamış ve aynı hafta pazar günü kendisini terk etmiş, Malmö'de kiraladığı bir eve taşınmıştı. Terk edilme hissi utançla beraber çılgın bir öfkeyle doldurmuştu içini. Bilincini yitirmiş bir gözü dönmüşlükle duygularına hâkim olamayacak hale gelmiş karısına bir tokat patlatmıştı.&nbsp;</p>

  <p style="text-align: justify;">Bu olaydan sonra sadece suskunluk yaşanmıştı. Kendisinin evde olmadığı günler Mona evdeki eşyalarından alıp taşınmıştı. Ancak eşyasının çoğunu bırakmıştı. İşte onu en çok inciten de bu olmuştu. Oradaki varlığına karşılık tüm geçmişini ardında bırakmaya hazır olduğunu göstermesi. Üstelik bu geçmişinde kendisi bir anı rolü bile oynamıyordu.&nbsp;</p>

  <p style="text-align: justify;">Wallander onu aramıştı. Akşam geç vakit sesleri karşılaşmıştı. Kıskançlıktan ne dediğini bilmez halde, karısının kendisini başka bir adam için mi terk ettiğini anlamaya çalışmıştı.&nbsp;</p>

  <p style="text-align: justify;">"Başka bir yaşam için," diye yanıtlamıştı o da. "Başka bir yaşam için, daha da geç olmadan."&nbsp;</p>

  <p style="text-align: justify;">Karısına yalvarmıştı. Şimdiye dek ona tamamen ilgisiz davrandığını iddia etmişti. Tüm bu ilgisizliği için özür dilemeye çalışmıştı. Ama ne derse desin, Mona'yı kararından caydırmaya yeterli olmamıştı.&nbsp;</p>

  <p style="text-align: justify;">Noel gecesinden iki gün önce boşanma evrakları kendisine postayla ulaşmıştı.&nbsp;</p>

  <p style="text-align: justify;">Zarfı açıp da artık gerçekten bu işin sona erdiğini kabullenmek zorunda kalınca, içinde bir şeyler tuzla buz olmuştu. Her şeyden kaçma isteği duymuş, o tatil günlerinde işyerine hasta olduğunu bildirmiş, kendisini amaçsız bir yolculuğa yöneltmiş, bu yolculuk onu Danimarka'ya getirmişti. Seeland'ın kuzey tarafında birden karşılaştığı kötü hava İsveç'e dönüşünü engellemiş, Noel'i Gillesje'de bir pansiyonun yeterince ısıtılmamış odasında geçirmişti. Oradan Mona'ya uzun mektuplar yazmış, sonradan bu mektupları yırtıp denize savurmuştu; her şeye rağmen olan biteni kabul ettiğine dair sembolik bir davranış biçimi olarak. Yılbaşına iki gün kala Ystad'a dönmüş ve yine işinin başına geçmişti. Yılbaşını böylece Svarte'deki bir olayla uğraşarak geçirmişti. Olayda adamın biri karısını ağır yaralamıştı. Bu olay Mona'ya vurduğu için kendisinin de başına gelebileceği düşüncesiyle onu ürkütmüştü...&nbsp;</p>

  <p style="text-align: justify;">'Fidelio' müziği tiz bir sesle kesildi.&nbsp;</p>

  <p style="text-align: justify;">Bant sarmıştı. Otomatik olarak radyo bağlantısı açılarak bir buz hokeyi maçının özeti duyuldu.&nbsp;</p>

  <p style="text-align: justify;">Park yerinden çıkarak bir yola saptı ve evinin bulunduğu Maria Caddesi'ne yönelmeye karar verdi.&nbsp;</p>

  <p style="text-align: justify;">Buna rağmen aksi yöne doğru, Trelleborg ve Skanör'e giden kıyı yoluna çıktı. Eski hapishaneyi geçince hızını arttırdı. Araba kullanırken düşüncelerinden kurtulmayı başarabilmişti hep...&nbsp;</p>

  <p style="text-align: justify;">Birden Trelleborg'a uzanan tüm yolu arkasında olduğunu fark etti. O sırada büyük bir vapur limana girmekteydi ve ani bir kararla orada kalmaya karar verdi.&nbsp;</p>

  <p style="text-align: justify;">Birkaç eski polisin sınır koruma göreviyle Trelleborg feribot limanına atandığını biliyordu. Belki içlerinden biri bu akşam görevde olabilirdi.&nbsp;</p>

  <p style="text-align: justify;">Solgun bir ışık altındaki liman arazisini geçti. Büyük bir tır karanlık çağlardan birinden çıkmışçasına gürültüyle belirdi.&nbsp;</p>

  <p style="text-align: justify;">Ancak, üzerine personelden başkasının giremeyeceği yazılı kapıdan geçince oradaki iki görevliyi de tanımadığını gördü.,&nbsp;</p>

  <p style="text-align: justify;">Kurt Wallander başıyla selam verip kendini tanıttı. İki memurdan yaşlı olanının gri sakalı ve alnında bir yara izi vardı.&nbsp;</p>

  <p style="text-align: justify;">"Kötü bir olay, şu sizin oradaki," dedi. "Onları enseledin mi?"&nbsp;</p>

  <p style="text-align: justify;">"Henüz değil," diye yanıtladı Kurt Wallander.&nbsp;</p>

  <p style="text-align: justify;">Konuşmaları bölündü, çünkü feribottaki yolcular pasaport kontrolüne yaklaşmaktaydılar. Yolcuların büyük bölümü tatil günlerini Berlin'de geçirip evlerine dönen İsveçlilerdi. Ama aralarında Doğu Almanlar da vardı, yeni kazandıkları özgürlüklerini İsveç'e; yolculuk yaparak değerlendirenler.&nbsp;</p>

  <p style="text-align: justify;">Yaklaşık yirmi dakika sonra geriye ancak dokuz yolcu kalmıştı. Hepsi de farklı şekillerde İsveç'e siyasi sığınma başvurusu yapma isteklerini açıklamaya çalışıyorlardı.&nbsp;</p>

  <p style="text-align: justify;">"Bu akşam sakin," dedi iki sınır memurundan genç olanı "Bazen yüz kadar sığınmacı aynı anda aynı feribotla gelir. O zaman burada neler olup bittiğini bir düşünün."&nbsp;</p>

  <p style="text-align: justify;">Sığınma başvurusu yapanlardan beşi aynı Etiyopyalı ailenin mensubuydu. İçlerinden sadece birinin pasaportu vardı. Kurt Wallander onların sadece tek pasaportla nasıl olup da böylesi bir yolculuğu atlatmış, bir dizi sınırı geçebilmiş olduklarına şaştı. Etiyopyalı aileden başka iki Libyalı ve iki İranlı da pasaport kontrolünde bekliyorlardı.&nbsp;</p>

  <p style="text-align: justify;">Kurt Wallander bu dokuz sığınmacının umutlu mu yoksa korku içinde mi olduklarını tam kestiremedi.&nbsp;</p>

  <p style="text-align: justify;">"Şimdi ne olacak?" diye sordu.&nbsp;</p>

  <p style="text-align: justify;">"Malmö'den meslektaşlarımız gelip onları götürecekler," diye yanıtladı yaşlı olan sınır memuru. "Onlar bu akşam hazırlıklı durumdalar. Feribotlarda evraksız çok insan olup olmadığını telsizle önceden öğreniyoruz. Bazen de desteğe ihtiyacımız olabiliyor."&nbsp;</p>

  <p style="text-align: justify;">Wallander, "Peki sonra, Malmö'de neler yapılıyor?" diye sordu.&nbsp;</p>

  <p style="text-align: justify;">"Aşağıdaki petrol limanında duran teknelerden birine aktarılıyorlar. Başka yerlere gönderilene kadar orada kalmalarına izin veriliyor. Tabii ülkede kalmalarına izin çıkarsa."&nbsp;</p>

  <p style="text-align: justify;">"Buradakilere ne olacak sence?"&nbsp;</p>

  <p style="text-align: justify;">Sınır memuru omuzlarını kaldırdı.&nbsp;</p>

  <p style="text-align: justify;">"Sanırım bunların kalmalarına izin verilir," diye yanıtladı. "Bir kahve daha ister misin? Bir sonraki feribotun gelmesi biraz zaman alır."&nbsp;</p>

  <p style="text-align: justify;">Kurt Wallander başıyla reddetti.&nbsp;</p>

  <p style="text-align: justify;">"Bir dahaki sefere. Şimdi gitmem gerek."&nbsp;</p>

  <p style="text-align: justify;">"Umarım, onları enselersiniz."&nbsp;</p>

  <p style="text-align: justify;">"Evet," dedi Kurt Wallander. "Bunu ben de umuyorum."&nbsp;</p>

  <p style="text-align: justify;">Ystad'a dönüş yolunda bir tavşanı ezdi. Hayvanı farın ışığında gördüğünde frene bastı, ama tavşan tok bir sesle sol ön tekerleğe çarptı. Tavşanın ölüp ölmediğini görmek için durmadı bile.&nbsp;</p>

  <p style="text-align: justify;">Bana neler oluyor böyle, diye düşündü.&nbsp;</p>

  <p style="text-align: justify;">O gece huzursuz uyudu. Saat beşi az geçe birden yatağından fırladı. Ağzı kurumuştu ve rüyasında biri onu boğmaya çalışmıştı. Bir daha uyuyamayacağını anlayınca kalktı, kendine bir kahve pişirdi.&nbsp;</p>

  <p style="text-align: justify;">Mutfak penceresinin dışındaki termometre sıfırın altında altı dereceyi gösteriyordu. Sokak lambaları rüzgârda şiddetle sallanıyordu. Mutfak masasına oturdu ve önceki akşam Rydberg'le yapmış olduğu konuşmayı düşündü. Korktuğu şey olmuştu. Ölen kadın onlara yardımcı olabilecek hiçbir açıklamada bulunamamıştı. Yabancılar hakkındaki sözleri fazlasıyla belirsizdi. Ellerinde peşinden gidebilecekleri hiçbir ipucunun olmadığını anlıyordu.&nbsp;</p>

  <p style="text-align: justify;">Saat altı buçuk olduğunda giyindi ve aradığı kalın kazağı bulana dek ortalığı epey karıştırdı.&nbsp;</p>

  <p style="text-align: justify;">Dışarı çıktığında kendisini soğuk, ısırgan bir rüzgâr karşıladı. Arabasını doğu yönündeki çevre yoluna yöneltti ve sonra Malmö yönündeki ana caddeye saptı. Saat sekizde Rydberg'li buluşmadan önce öldürülen insanların komşularını bir kez dahî ziyaret etmek istiyordu. Bu tür olayda da bir şeylerin yerli yerinde olmadığı düşüncesinden bir türlü kurtulamıyordu. Yalnız ve yaşlı insanlara düzenlenen saldırılar oldukça ender görülürdü. Bu olaylarda saklanmış paralar söz konusu olurdu. Ve saldırılar vahşi olsa bile, onun bu olay yerinde gördüğü biçimde dehşet verici olmazdı.&nbsp;</p>

  <p style="text-align: justify;">Çiftliklerdeki insanlar sabahları erken uyanırlar, diye düşündü, Nyström'lerin evine giden yola saparken. Belki de olan biter hakkında bir kez daha düşünmüşlerdir?&nbsp;</p>

  <p style="text-align: justify;">Arabayı durdurdu ve kontağı kapattı. Aynı anda mutfaktaki ışık söndürüldü.&nbsp;</p>

  <p style="text-align: justify;">Korkuyorlar, diye düşündü. Belki de katillerin geri döndüğünü sanıyorlar?&nbsp;</p>

  <p style="text-align: justify;">Arabadan inerken farları açık bıraktı. Çakılların üzerinden girişteki basamaklara yürüdü.&nbsp;</p>

  <p style="text-align: justify;">Evin yanındaki küçük koruluktan parlayan kıvılcımı gördüğünde bir silahın ateşlendiğini anlayıverdi. Kulakları sağır eden patlamayla birlikte kendini yere atmak zorunda kaldı. Bir taş yüzünü sıyırdı ve bir an için yaralandığını düşündü.&nbsp;</p>

  <p style="text-align: justify;">"Polis," diye seslendi. "Ateş etmeyin. Kahretsin, ateş etmeyin."&nbsp;</p>

  <p style="text-align: justify;">Bir el feneri yüzünü aydınlattı. Feneri tutan el öyle titriyordu ki, ışık oradan oraya gidip geliyordu. Bu Nyström'dü, eski bir av tüfeğiyle karşısında dikilmişti.&nbsp;</p>

  <p style="text-align: justify;">Nyström, "Siz misiniz?" diye sordu.&nbsp;</p>

  <p style="text-align: justify;">Wallander ayağa kalkıp üzerindeki çamurları silkeledi.&nbsp;</p>

  <p style="text-align: justify;">"Nereye hedef almıştınız?"&nbsp;</p>

  <p style="text-align: justify;">"Havaya ateş ettim," diye yanıtladı Nyström.&nbsp;</p>

  <p style="text-align: justify;">"Silah ruhsatınız var mı?" diye sormaya devam etti Wallander. "Eğer yoksa şu an büyük bir sorunla karşı karşıyasınız demektir."&nbsp;</p>

  <p style="text-align: justify;">"Bu gece nöbet tuttum," dedi Nyström. Kurt Wallander adamın ne kadar şaşkın olduğunu anladı.&nbsp;</p>

  <p style="text-align: justify;">"Önce şu farları kapatayım," dedi Wallander. "Sonra konuşmamıza devam ederiz, siz ve ben."&nbsp;</p>

  <p style="text-align: justify;">Mutfakta masanın üzerinde saçmayla dolu iki kutu duruyordu. Mutfak setinin üzerinde ayrıca bir küskü ve balyoz vardı. İçeri girerken pencerenin yanında oturan siyah kedi tehdit dolu gözlerle Wallander'e bakıyordu. Nyström'ün karısı ocağın başında kahve yapıyordu.&nbsp;</p>

  <p style="text-align: justify;">"Gelenin polis olduğunu anlayamadım," dedi Nyström özür dilercesine. "Sabahın bu saatinde."&nbsp;</p>

  <p style="text-align: justify;">Kurt Wallender balyozu bir kenara itip oturdu.&nbsp;</p>

  <p style="text-align: justify;">"Komşunuz olan kadın dün öldü," dedi. "Bunu size buraya gelip bizzat söylememin daha doğru olacağını düşündüm."&nbsp;</p>

  <p style="text-align: justify;">Kurt Wallander bir insanın ölüm haberini vermek zorunda kaldığı zamanlar hep aynı duyguya kapılırdı: Tanımadığı insanlara bir çocuğun ya da bir aile ferdinin öldüğünü ağırbaşlılıkla söylemek mümkün olmuyordu bir türlü. İnsanların polis aracılığıyla haberdar oldukları ölümler hep beklemedikleri anlarda, çoğu kez şiddet dolu ve gaddarca olurdu. Biri sadece alışverişe gitmek için arabasına biner ve ölüverirdi. Bisikletli bir çocuğu, oyun alanından eve dönerken araba ezerdi. Birileri dövülür ya da soyulur, intihar eder ya da boğulurdu. Polis kapı eşiğinde göründüğünde, insanlar haberin gerçekliğini kavramamakta direnirlerdi.&nbsp;</p>

  <p style="text-align: justify;">Mutfaktaki iki yaşlı insan sessizdi. Kadın hâlâ kahveyi pişirmekle meşguldü. Adam av tüfeğini kurcalarken Wallender çaktırmadan ateş alanından kenara çekildi.&nbsp;</p>

  <p style="text-align: justify;">"Yani Maria artık yok," dedi adam yavaşça.&nbsp;</p>

  <p style="text-align: justify;">"Doktorlar ellerinden geleni yaptılar."&nbsp;</p>

  <p style="text-align: justify;">"Belki de böylesi daha iyi," dedi kadın ocağın başından, beklenmedik bir sertlikle. "Neden yaşasın ki, adam zaten ölmüşken?"&nbsp;</p>

  <p style="text-align: justify;">Nyström tüfeği mutfak masasına bıraktı ve ayağa kalktı. Wallender adamın dizlerinin yine ağrıdığını fark etti.&nbsp;</p>

  <p style="text-align: justify;">"Ben gidip ata biraz ot vereyim," dedi ve başına eski bir kenarlıklı şapka geçirdi.&nbsp;</p>

  <p style="text-align: justify;">"Benim de gelmemde bir sakınca var mı?" diye sordu Wallander.&nbsp;</p>

  <p style="text-align: justify;">"Neden sakınca olsun ki?" diye karşılık verdi adam ve çıkmaları için kapıyı açtı.&nbsp;</p>

  <p style="text-align: justify;">Onlar içeri girerken ahırdaki kısrak kişnedi. İçersi sıcak gübre kokuyordu, Nyström el çabukluğuyla bir çatal samanı attı atın önüne.&nbsp;</p>

  <p style="text-align: justify;">"Gübreyi daha sonra temizlerim," dedi ve atı yelesinden okşadı.&nbsp;</p>

  <p style="text-align: justify;">"Neden at besliyorsunuz?" diye sordu Wallander.&nbsp;</p>

  <p style="text-align: justify;">"Yaşlı bir sütçü köylüsü için boş bir ahır cenaze evinden farksızdır," diye yanıtladı Nyström. "Bu bir ev hayvanı gibiydi."&nbsp;</p>

  <p style="text-align: justify;">Kurt Wallander sormak istediği soruları ahırda da sorabileceğini anladı.&nbsp;</p>

  <p style="text-align: justify;">"Bu gece nöbet tuttunuz," dedi. "Korkuyorsunuz ve sizi anlıyorum. Neden özellikle bu ikisinin öldürüldüğünü düşünmüş olmalısınız. Neden onlar? Neden biz değil, diye düşünmüş olmalısınız."&nbsp;</p>

  <p style="text-align: justify;">"Paraları yoktu," dedi Nyström. "Ve olağanüstü değerli sayılabilecek herhangi bir şeyleri de yoktu. Zaten hiçbir şeyleri de çalınmamış. Bunu dün buraya gelen polise de anlattım. Benden bir kez odalara göz atmak için izin istedi. Kaybolmuş olabilecek tek şey var, eski bir duvar saati."&nbsp;</p>

  <p style="text-align: justify;">"Olabilecek?"&nbsp;</p>

  <p style="text-align: justify;">"Belki de kızlardan biri almıştır. İnsanın her şeyi hatırlaması mümkün olmuyor."&nbsp;</p>

  <p style="text-align: justify;">"Para yok," dedi Wallander. "Düşman da yok."&nbsp;</p>

  <p style="text-align: justify;">Birden aklına bir fikir geldi.&nbsp;</p>

  <p style="text-align: justify;">"Evinizde para saklıyor musunuz?" diye sordu. "Acaba katilin evleri karıştırmış olma ihtimali var mı?"&nbsp;</p>

  <p style="text-align: justify;">"Sahip olduğumuz her şey bankada," diye yanıtladı Nyström. "Ve bizim de düşmanımız yoktur."&nbsp;</p>

  <p style="text-align: justify;">Eve dönüp kahve içtiler. Kurt Wallander kadının gözlerinin kızarmış olduğunu gördü. İki adam dışardayken ağlamış olmalıydı.&nbsp;</p>

  <p style="text-align: justify;">"Son günlerde olağandışı bir şey fark ettiniz mi hiç?" diye sordu. "Örneğin Lövgren'lere gelen sizin tanımadığınız ziyaretçiler gibi?"&nbsp;</p>

  <p style="text-align: justify;">İki yaşlı birbirlerine baktılar ve sonra ikisi de kafalarını salladılar.&nbsp;</p>

  <p style="text-align: justify;">"Onlarla en son ne zaman konuşmuştunuz?"&nbsp;</p>

  <p style="text-align: justify;">"Dün onlara kahve içmeye gitmiştik," dedi Hanna. "Olağandışı bir şey yoktu. Biz her gün birlikte kahve içerdik. Kırk yıl boyunca."&nbsp;</p>

  <p style="text-align: justify;">"Korkar gibi bir halleri var mıydı?" diye sordu Wallander. "Tedirgin?"&nbsp;</p>

  <p style="text-align: justify;">"Johannes soğuk almıştı," diye yanıtladı Hanna. "Ama bunun dışında her şey olağandı."&nbsp;</p>

  <p style="text-align: justify;">Durum ümitsizdi. Kurt Wallander artık ne sorması gerektiğini bilmiyordu. Aldığı her yanıt yüzüne kapatılan bir başka kapı gibiydi.&nbsp;</p>

  <p style="text-align: justify;">"Yabancı tanıdıkları var mıydı?" diye sordu.&nbsp;</p>

  <p style="text-align: justify;">Adam hayretle kaşlarını kaldırdı.&nbsp;</p>

  <p style="text-align: justify;">"Yabancı tanıdıklar?"&nbsp;</p>

  <p style="text-align: justify;">"İsveçli olmayan biri," diye açıklamaya çalıştı Wallander.&nbsp;</p>

  <p style="text-align: justify;">"Birkaç yıl önce birkaç Danimarkalı, yaz ortasında onların arazisinde çadır kurmuşlardı."&nbsp;</p>

  <p style="text-align: justify;">Kurt Wallander saate baktı. Neredeyse yedi buçuktu. Saat sekizde Rydberg'le buluşacaktı ve geç kalmak istemiyordu.&nbsp;</p>

  <p style="text-align: justify;">"Her şeyi yeniden düşünmeyi deneyin," dedi. "Aklınıza gelen her şey bizim için önemli olabilir."&nbsp;</p>

  <p style="text-align: justify;">Nyström arabasına kadar ona eşlik etti.&nbsp;</p>

  <p style="text-align: justify;">"Tüfek için ruhsatım var," diye açıkladı. "Ve kesinlikle sizi hedef almamıştım. Sadece korkutmak istemiştim."&nbsp;</p>

  <p style="text-align: justify;">"Bunu da başardınız," diye yanıtladı Wallander. "Ama geceleri uyusanız sanırım daha iyi olur. Bu işi yapmış olanların bir daha gelmeyecekleri kesin."&nbsp;</p>

  <p style="text-align: justify;">"Siz uyuyabilir miydiniz?" diye sordu Nyström. "Siz uyuyabilir miydiniz? Komşularınız suçsuz hayvanlar gibi katledilseler!"&nbsp;</p>

  <p style="text-align: justify;">Kurt Wallander, aklına uygun bir yanıt gelmediği için susmayı tercih etti.&nbsp;</p>

  <p style="text-align: justify;">"Kahve için teşekkür ederim," diye ekledi çarçabuk, sonra da arabasına binerek oradan ayrıldı.&nbsp;</p>

  <p style="text-align: justify;">Her şey ters gidiyor, diye düşündü. İpucu yok, hiçbir şey yok. Sadece Rydberg'in komik düğümü ve yabancı sözcüğü. Yaşlı bir çift, kenarda köşede paraları yok, değerli eşyaları yok. Öyle bir yöntemle öldürülüyor ki, olağan bir saldırıdan başka bir şeyler olduğunu düşündürüyor insana. Nedeni kin olan bir cinayet ya da öç girişimi.&nbsp;</p>

  <p style="text-align: justify;">Başka bir şeyler olmalı, diye düşündü. Bu iki insanın alışılmış ve normal düzeniyle bağdaşmayan.&nbsp;</p>

  <p style="text-align: justify;">Ne olurdu, şu at konuşabilseydi.&nbsp;</p>

  <p style="text-align: justify;">Bu atla ilgili bir şey vardı, onu huzursuz eden. Bunu şimdiye dek hayal meyal seziyordu. Ama deneyimli bir polis olarak bu huzursuzluk hissini görmezden gelmemesi gerektiğini biliyordu. Bu atla ilgili yolunda gitmeyen bir şey vardı.&nbsp;</p>

  <p style="text-align: justify;">Sekize dört kala arabasını Ystad Emniyet Müdürlüğü'nde, durdurdu. Rüzgâr daha da artmış, artık fırtınaya dönüşmüştü Buna rağmen hava birkaç derece ısınmış gibiydi.&nbsp;</p>

  <p style="text-align: justify;">Kar yağmasın yeter, diye düşündü. Santraldeki yerinde oturan Ebba'yı başıyla selamladı.&nbsp;</p>

  <p style="text-align: justify;">"Rydberg geldi mi?" diye sordu.&nbsp;</p>

  <p style="text-align: justify;">"Bürosunda," diye yanıtladı Ebba. "Şu ana dek herkes aradı. Televizyon, radyo, basın. Ve eyalet polis şefi."&nbsp;</p>

  <p style="text-align: justify;">"Onları bir süre daha benden uzak tut," diye rica etti Wallander. "Önce Rydberg'le konuşmak istiyorum." Ceketini odasına astı, sonra da bürosu aynı koridor üzerinde birkaç kapı ötede olan Rydberg'e gitti. Kapıyı tıklattığında karşılık olarak bir homurtu duydu.&nbsp;</p>

  <p style="text-align: justify;">İçeri girdiğinde Rydberg odanın ortasında durmuş pencereden dışarı bakıyordu. Wallander onun pek de uykusunu almış gözükmediğini fark etti.&nbsp;</p>

  <p style="text-align: justify;">"Merhaba," dedi Wallender. "Kahve getireyim mi?"&nbsp;</p>

  <p style="text-align: justify;">"Bu çok iyi olur. Ama şeker istemez. Şekeri bıraktım."&nbsp;</p>

  <p style="text-align: justify;">Wallender plastik bardaklarda kahve alarak Rydberg'in odasına döndü.&nbsp;</p>

  <p style="text-align: justify;">Kapıda birden durdu.&nbsp;</p>

  <p style="text-align: justify;">Nasıl bir karara vardım ki, diye düşündü. Kadının son sözlerini gizli mi tutmalıyız, bu gibi olaylarda hep dediğimiz gibi soruşturma yöntemleri nedeniyle? Yoksa açıklamalı mıyız? Benim kararım ne ki?&nbsp;</p>

  <p style="text-align: justify;">Hiçbir fikrim yok, diye düşündü aklı karışmış olarak ve ayakkabısının ucuyla kapıyı iteledi.&nbsp;</p>

  <p style="text-align: justify;">Rydberg yazı masasının ardında oturmuş seyrek saçlarını tarıyordu. Wallender, yayları yıpranmış ziyaretçi koltuğuna çöktü.&nbsp;</p>

  <p style="text-align: justify;">Yeni bir koltuk edinmelisin," dedi.&nbsp;</p>

  <p style="text-align: justify;">"Para yok," diye yanıtladı Rydberg ve tarağını masanın çekmecesine koydu.&nbsp;</p>

  <p style="text-align: justify;">Kurt Wallander kahve bardağını koltuğun yanına yere koydu.&nbsp;</p>

  <p style="text-align: justify;">"Bu sabah inanılmayacak kadar erken uyandım," dedi.&nbsp;</p>

  <p style="text-align: justify;">"Nyström'lere gittim ve onlarla bir kez daha görüştüm. Yaşlı adam bir çalılıkta pusuya yatmıştı ve av tüfeğiyle üzerime ateş etti."&nbsp;</p>

  <p style="text-align: justify;">Rydberg, Wallander'in yüzünü işaret etti.&nbsp;</p>

  <p style="text-align: justify;">"Saçmadan değil," diye açıkladı bunun üzerine. "Sadece kendimi yere attım. Nyström silah ruhsatının olduğunu söylüyor. Ne bileyim."&nbsp;</p>

  <p style="text-align: justify;">"Yeni bir haberleri var mıydı?"&nbsp;</p>

  <p style="text-align: justify;">"Yok. Olağanüstü hiçbir şey yok. Para yok, hiçbir şey yok. Yalan söylemiyorlarsa tabii."&nbsp;</p>

  <p style="text-align: justify;">"Niye yalan söylesinler ki?"&nbsp;</p>

  <p style="text-align: justify;">"İşte, neden söylesinler ki?"&nbsp;</p>

  <p style="text-align: justify;">Rydberg kahvesini yudumladı ve yüzünü ekşitti.&nbsp;</p>

  <p style="text-align: justify;">"Polislerin büyük bir kısmının ülser olduğunu biliyor musun?" diye sordu.&nbsp;</p>

  <p style="text-align: justify;">"Bunu bilmiyordum."&nbsp;</p>

  <p style="text-align: justify;">"Bu doğruysa, nedeni böyle içilen kahvendedir."&nbsp;</p>

  <p style="text-align: justify;">"Ne yapalım, olayları kahve bardaklarıyla çözümlüyoruz."&nbsp;</p>

  <p style="text-align: justify;">"Şimdi olduğu gibi mi?"&nbsp;</p>

  <p style="text-align: justify;">Wallander başıyla onayladı.&nbsp;</p>

  <p style="text-align: justify;">"Ne gibi ipuçlarımız var? Hiç yok."&nbsp;</p>

  <p style="text-align: justify;">"Çok sabırsızsın, Kurt."&nbsp;</p>

  <p style="text-align: justify;">Rydberg bir yandan eliyle burnunu silerken ona baktı.&nbsp;</p>

  <p style="text-align: justify;">"Yaşlı bir öğretmen gibi konuştuğum için beni affet," diye devam etti. "Ama bana öyle geliyor ki, bu olayda sabrımızı bu kadar çabuk tüketmemeliyiz."&nbsp;</p>

  <p style="text-align: justify;">Araştırma bulgularını bir kez daha gözden geçirdiler. Teknisyenler parmak izlerini araştırmışlar ve kayıtlardakilerle karşılaştırmışlardı. Hanson yaşlı insanlara saldırmış oldukları bilinen kişilerin şu an nerede, hapishane de mi olduklarını yoksa bir olaya mı karıştıklarını araştırıyordu. Lenarp'ta yaşayan insanlarla yapılan görüşmelere devam edilecek, göndermeyi düşündükleri soru şablonu da belki yeni bilgileri açığa çıkaracaktı. Wallander de Rydberg de Ystad'daki polisin işini özenle ve uygun yöntemlerle yapacağını biliyordu. Er ya da geç bir şeylere rastlayacaklardı. Bir ize, bir ipucuna. Onlara beklemekten başka şey kalmıyordu. Sistemli ilerlemek ve beklemek.&nbsp;</p>

  <p style="text-align: justify;">"Olayın nedeni," diye atıldı Wallander. "Eğer neden para değilse. Ya da saklanmış para olduğuna dair bir söylenti. Ne olabilir başka? Ya da boyundaki ilmik? Sen de benim gibi düşünüyor olmalısın. Bu çifte cinayette öç ya da kin kokusu var. Ya da her ikisi de."&nbsp;</p>

  <p style="text-align: justify;">"Gözünün önünde oldukça kafaları karışmış birkaç hırsız canlandır," diye karşılık verdi Rydberg. "Farz et ki, Lövgren'lerin para saklamış olduklarından kesinlikle eminler. Farz et; oldukça gözleri dönmüş ve insan yaşamı onlar için bir rol oynamıyor. Böylesi durumda işkence fazla olağandışı sayılmaz."&nbsp;</p>

  <p style="text-align: justify;">"Kim bu denli gözü dönmüş olabilir ki?"&nbsp;</p>

  <p style="text-align: justify;">"Benim gibi sen de çok iyi biliyorsun ki, insanları akıl almaz işler yapmaya sevk eden bir dizi uyuşturucu var."&nbsp;</p>

  <p style="text-align: justify;">Tabii ki Kurt Wallander bunu biliyordu. Şiddetin giderek artmasına çok yakından tanık olmuştu ve hemen her defasında işin arkasında uyuşturucu ticareti ve bağımlılık yatıyordu. Ystad Üs bölgesi gittikçe artan şiddetin bu görülür sonuçlarıyla henüz oldukça ender karşılaşıyorsa da, tüm bunların daha da yakınlaşmayacağı hayalini kurmuyordu.&nbsp;</p>

  <p style="text-align: justify;">Huzurlu ve sakin bölgeler giderek azalıyordu. Lenarp gibi küçük ve kendi halinde bir kasaba bunun en iyi kanıtıydı.&nbsp;</p>

  <p style="text-align: justify;">Rahatsız koltukta doğruldu.&nbsp;</p>

  <p style="text-align: justify;">"Ne yapmalıyız?" diye sordu.&nbsp;</p>

  <p style="text-align: justify;">"Burada şef sensin," diye yanıtladı Rydberg.&nbsp;</p>

  <p style="text-align: justify;">"Senin fikrini öğrenmek istiyorum."&nbsp;</p>

  <p style="text-align: justify;">Rydberg ayağa kalkıp pencereye doğru gitti. Parmağıyla saksının toprağını yokladı. Toprak kuruydu.&nbsp;</p>

  <p style="text-align: justify;">"Ne düşündüğümü bilmek istiyorsan, bunu öğreneceksin. Ama sakın unutma ki; haklı olup olmadığıma kesinlikle emin değilim. Çünkü öyle sanıyorum ki, biz nasıl davranırsak davranalım bir kargaşa çıkacak. Yine de kendimize birkaç gün ayırmamız belki akıllıca olur. Araştırabileceğimiz birkaç şey var pekâlâ."&nbsp;</p>

  <p style="text-align: justify;">"Ne gibi?"&nbsp;</p>

  <p style="text-align: justify;">"Lövgren'lerin yurtdışından tanıdıkları var mıydı?"&nbsp;</p>

  <p style="text-align: justify;">"Bunu bu sabah sordum. Bir olasılıkla birkaç Danimarkalı tanıdıkları varmış."&nbsp;</p>

  <p style="text-align: justify;">"Bak gördün mü işte?"&nbsp;</p>

  <p style="text-align: justify;">"Kamp kurmuş birkaç Danimarkalı bu işi yapmış olamazlar ya."&nbsp;</p>

  <p style="text-align: justify;">"Neden olmasın? Her neyse, bunu araştırmamız gerek. Ayrıca soru sorabileceğimiz, komşularından başka kişiler de var.&nbsp;</p>

  <p style="text-align: justify;">Dün seni doğru anladıysam, Lövgren'lerin geniş bir çevresi olduğunu söylemiştin."&nbsp;</p>

  <p style="text-align: justify;">Kurt Wallander, Rydberg'in haklı olduğunu kabul etti. Gerçekten de polisin bir ya da birkaç yabancı uyruklu kişiyi aradığını gizlemeyi gerektirecek teknik nedenler vardı.&nbsp;</p>

  <p style="text-align: justify;">"İsveç'te yasadışı işlere karışmış yabancılar hakkında neler biliyoruz?" diye sordu. "Bu konuda istatistikler var mı?"&nbsp;</p>

  <p style="text-align: justify;">"İstatistikler her konuda var," diye yanıtladı Rydberg. "Biri bir bilgisayarın başına oturmalı ve merkez sistemdeki suçlular hakkındaki verileri tıklatmalı. Belki orada bir şeyler buluruz."&nbsp;</p>

  <p style="text-align: justify;">Kurt Wallander kalktığında Rydberg ona hayretle baktı.&nbsp;</p>

  <p style="text-align: justify;">"Boyuna geçirilmiş ilmik hakkında hiçbir şey bilmek istemiyor musun?" diye şaşırdı.&nbsp;</p>

  <p style="text-align: justify;">"Bunu unutuvermişim bir an."&nbsp;</p>

  <p style="text-align: justify;">"Limhamn'da yaşlı bir yelken yapımcısı var anlaşılan, düğümler, ilmikler hakkında her şeyi biliyor olmalı. Geçen sene gazetede onun hakkında bir haber okumuştum. Düşündüm ki; kendime zaman ayırıp oraya gitsem iyi olur. Bunun bir şey kazandıracağına emin olduğumdan değil. Ama ne olur ne olmaz."&nbsp;</p>

  <p style="text-align: justify;">"Toplantıya katılmanı istiyorum," dedi Kurt Wallander. "Sonra Limhamn'a gitmenin bence hiçbir sakıncası yok."&nbsp;</p>

  <p style="text-align: justify;">Saat ona doğru herkes Kurt Wallander'in odasında toplardı.&nbsp;</p>

  <p style="text-align: justify;">Toplantı çok uzun sürmedi. Wallander ölen kadının ölmeden önce ne söylediğini açıkladı. Bunun öncelikle, duyurulmaması gereken bir bilgi olduğu yolunda kesin talimat verdi. Kimse bu talimata karşı çıkmış gözükmedi.&nbsp;</p>

  <p style="text-align: justify;">Martinson, kayıtlarda yer alan yabancı uyruklu suçluların listesini çıkarmak üzere bilgisayar başında görevlendirildi. Lenarp'taki anketi yürütecek olan polisler yola çıktı. Wallander, ülkede muhtemelen yasadışı bulunan Polonyalı aileyle ilgilenmesi için Svedberg'i görevlendirdi. Onu ilgilendiren, bu ailenin neden Lenarp'ta yaşadığıydı. Saat on bire çeyrek kala Rydberg, yelken yapımcısını bulmak üzere yola çıktı.&nbsp;</p>

  <p style="text-align: justify;">Kurt Wallander bürosunda nihayet yalnız kaldığında bir süre orada öylece durup, duvarda asılı haritayı inceledi. Katiller nereden gelmişlerdi? Cinayetten sonra hangi yolu kullanmışlardı?&nbsp;</p>

  <p style="text-align: justify;">Sonra masasına oturdu ve Ebba'ya o saate dek santralde karşılık verdiği görüşmeleri kendisine sunmasını rica etti. Ardından bir saatten fazla çeşitli gazetecilerle konuştu. Yerel radyodaki kız ise hiç ortaya çıkmamıştı.&nbsp;</p>

  <p style="text-align: justify;">Saat on ikiyi çeyrek geçe Noren kapıyı çaldı.&nbsp;</p>

  <p style="text-align: justify;">"Lenarp'ta olman gerekmiyor muydu senin?" diye sordu Wallander hayretle.&nbsp;</p>

  <p style="text-align: justify;">"Evet," dedi Noren. "Ama buradayken aklıma bir şey daha geldi."&nbsp;</p>

  <p style="text-align: justify;">Noren oldukça ıslanmış olduğundan iskemlelerden birinin kenarına ilişti. Yağmur yağmaya başlamıştı. Hava sıcaklığı sıfırı birkaç derece aşmıştı.&nbsp;</p>

  <p style="text-align: justify;">"Tabii, bunun hiçbir anlamı olmayabilir de," diye açıkladı Noren. "Bu sadece aklıma geliveren bir şey."&nbsp;</p>

  <p style="text-align: justify;">Wallander, "Genellikle çoğu kez bir anlamı vardır," diye karşılık verdi.&nbsp;</p>

  <p style="text-align: justify;">"Atı hatırlıyor musun?" diye sordu Noren.&nbsp;</p>

  <p style="text-align: justify;">"Tabii ki hatırlıyorum."&nbsp;</p>

  <p style="text-align: justify;">"Ona ot vermemi söylemiştin bana."&nbsp;</p>

  <p style="text-align: justify;">"Ve su."&nbsp;</p>

  <p style="text-align: justify;">"Ot ve su. Ama bunu yapmadım."&nbsp;</p>

  <p style="text-align: justify;">Kurt Wallender kaşlarını çattı.&nbsp;</p>

  <p style="text-align: justify;">"Neden yapmadın?"&nbsp;</p>

  <p style="text-align: justify;">"Buna gerek yoktu. Otu vardı. Ve suyu da."&nbsp;</p>

  <p style="text-align: justify;">Kurt Wallender bir an konuşmadan durdu ve Noren'i inceledi.&nbsp;</p>

  <p style="text-align: justify;">"Devam et," dedi sonra. "Aklında bir şey var sanırım."&nbsp;</p>

  <p style="text-align: justify;">Noren omuzlarını kaldırdı.&nbsp;</p>

  <p style="text-align: justify;">"Ben çocukken evimizde bir atımız vardı," diye devam etti. "Ahırdayken ve ot verildiğinde ona verilmiş olan tüm otu yerdi. Yani demek istediğim, biri ata ot vermiş olmalı. Biz oraya varmadan belki bir ya da iki saat önce."&nbsp;</p>

  <p style="text-align: justify;">Wallender telefona uzandı.&nbsp;</p>

  <p style="text-align: justify;">"Nyström'ü aramayı düşünüyorsan gerek yok," dedi Noren.&nbsp;</p>

  <p style="text-align: justify;">Kurt Wallender elini çekti.&nbsp;</p>

  <p style="text-align: justify;">"Buraya gelmeden önce onunla konuştum. O, ata ot vermemiş."&nbsp;</p>

  <p style="text-align: justify;">"Ölüler atlarını beslemez," dedi Kurt Wallender. "O halde bu işi kim yaptı?"&nbsp;</p>

  <p style="text-align: justify;">Noren ayağa kalktı.&nbsp;</p>

  <p style="text-align: justify;">"Bu oldukça tuhaf," dedi. "Biri önce birini döve döve öldürüyor. Sonra başka birini bir ilmikle boğuyor. Ardından dışarı, ahıra gidip ata biraz ot veriyor. Bunu hangi allanın cezası yapar?"&nbsp;</p>

  <p style="text-align: justify;">"İyi soru," diye karşılık verdi Kurt Wallender. "Böyle bir şeyi kim yapar?"&nbsp;</p>

  <p style="text-align: justify;">"Belki de bunun hiçbir anlamı yoktur," dedi Noren.&nbsp;</p>

  <p style="text-align: justify;">"Ya da tam tersi," diye yanıtladı Wallender. "Gelip bunu bana anlatman iyi oldu."&nbsp;</p>

  <p style="text-align: justify;">Noren vedalaşıp oradan ayrıldı.&nbsp;</p>

  <p style="text-align: justify;">Kurt Wallander oturduğu yerde kalıp biraz önce duyduklarını düşündü.&nbsp;</p>

  <p style="text-align: justify;">İçinde sürüklemiş olduğu şüphenin doğruluğu kanıtlanıyor gibiydi. Bu atla ilgili bir şeyler vardı.&nbsp;</p>

  <p style="text-align: justify;">Düşüncelerini telefon böldü. Yine, kendisiyle konuşmak isteyen bir gazeteciydi.&nbsp;</p>

  <p style="text-align: justify;">Bire çeyrek kala emniyet müdürlüğünden ayrıldı. Eski bir dostunu ziyaret etmek istiyordu. Bu uzun, çok uzun yıllardır görmediği bir dostuydu.</p>
</body>
</html>
