<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">8</h1>

  <p style="text-align: justify;">Ertesi sabah dolaptan en güzel takımını çıkardı.&nbsp;</p>

  <p style="text-align: justify;">Ceketin kollarının birinde bir leke fark edince yıkıldı.&nbsp;</p>

  <p style="text-align: justify;">Ebba, diye düşündü. Bu tam ona göre bir iş. Mona'yla buluşacağımı bir duysun, bu lekeyi çıkartmak için her şeyi yapacaktır. Ebba hâlâ daha, boşanma davalarının ülkemiz için, giderek artan ve vahşileşen suç girişimlerinden daha büyük bir tehdit oluşturduğunu düşünen bir kadındır...&nbsp;</p>

  <p style="text-align: justify;">Saat yediyi çeyrek geçe takımı arabanın arka koltuğuna yerleştirdi ve yola koyuldu. Şehrin üzeri kalın bir bulutla kaplanmıştı.&nbsp;</p>

  <p style="text-align: justify;">Acaba bu kar mı, diye sordu kendine. Asla yağmasını istemediğim kar.&nbsp;</p>

  <p style="text-align: justify;">Sandskogen'in içinden, terk edilmiş golf alanının yanından geçerek, doğu yönünde Kaseberga'ya doğru ilerledi.&nbsp;</p>

  <p style="text-align: justify;">Birkaç günden beri ilk kez uykusunu aldığını düşündü. Dokuz saat deliksiz uyumuştu. Alnındaki şişlik yavaş yavaş inmeye başlamıştı, kolundaki yanık yarası ise acı vermiyordu artık.&nbsp;</p>

  <p style="text-align: justify;">Geçen akşam çıkardığı tabloya daha dikkatli göz attı. Şimdi durumu değiştirecek olan şey, Johannes Lövgren'in sevgilisini bulmak olacaktı. Ve oğlunu. Katiller mutlaka bu insanların yakınlarında bir yerlerde olmalıydı. Çifte cinayetin, ortadan kaybolan 27.000 kronla ve belki Johannes Lövgren'in diğer gelirleriyle ilişkili olduğu besbelliydi. Tüm bunları bilen ve tanıyan, sonra birden ortadan kaybolmadan önce atı yemlemeye vakit ayıran biri. Johannes Lövgren'in her zamanki davranışlarını bilen biri ya da birileri.&nbsp;</p>

  <p style="text-align: justify;">Bir tek şu Göteborg'dan kiralanan araba tüm bu resme pek uymuyordu. Bu arabanın bütün bu olup bitenlerle bir ilişkisi yok muydu acaba?&nbsp;</p>

  <p style="text-align: justify;">Saate baktı. Sekize yirmi var. Perşembe, 11 Ocak.&nbsp;</p>

  <p style="text-align: justify;">Babasının evine doğrudan giden yol yerine birkaç kilometre daha ilerledi, sonra da sahilin dalgalı kumu arasından geçen küçük çakıl yola saptı, Backakra'ya kadar devam etti. Boş park alanında arabayı durdurdu. Önünde uzanan denizi görebilmek için küçük bir kum tepesine tırmandı.&nbsp;</p>

  <p style="text-align: justify;">Biraz ilerde taşlardan yapılmış bir daire vardı. Birkaç yıl önce yapılmış, derin düşüncelere dalmayı simgeleyen taştan bir daire. İnsanı yalnız kalmaya ve iç huzuruna çağıran.&nbsp;</p>

  <p style="text-align: justify;">Taşlardan birine oturdu ve uzaklara, denize baktı.&nbsp;</p>

  <p style="text-align: justify;">Bugüne kadar hiç felsefi düşünceleri olmamıştı. Hiçbir zaman kendi içine dalıp gitme ihtiyacı duymamıştı. Yaşam ona, çözümlerini bekleyen çeşitli pratik soruların sürekli değişmesinden oluşuyor gibi görünürdü. Bunların dışındakiler, sonunda hiç var olmadığı ortaya çıkan bir düşünceye kafa yormakla bağdaşmayacak, kaçınılmaz bir şeylerdi.&nbsp;</p>

  <p style="text-align: justify;">Ancak, birkaç dakika yalnızlık bambaşka bir olaydı. Bu birkaç dakika, düşünmeyi kesinlikle gerektirmeyen büyük huzur anlamına geliyordu. Sadece dinlemek, görmek, hareketsiz durmak.&nbsp;</p>

  <p style="text-align: justify;">Bir yerlere giden bir tekne vardı. Büyük bir deniz kuşu sessizce, kendini rüzgâra kaptırmış uçuyordu. Her şey çok sakindi.&nbsp;</p>

  <p style="text-align: justify;">On dakika öylece oturduktan sonra kalktı ve arabaya döndü.&nbsp;</p>

  <p style="text-align: justify;">Atölyeye girdiğinde babası ayakta resim yapıyordu. Bu seferki resim yine Danimarka horoz'lu olacaktı.&nbsp;</p>

  <p style="text-align: justify;">Babası ona keyifsizce baktı.&nbsp;</p>

  <p style="text-align: justify;">Kurt Wallander onun pis olduğunu fark ediyordu. Ayrıca kokuyordu da.&nbsp;</p>

  <p style="text-align: justify;">"Neden geldin?" diye sordu babası.&nbsp;</p>

  <p style="text-align: justify;">"Ama bunu dün kararlaştırmıştık, değil mi?"&nbsp;</p>

  <p style="text-align: justify;">"Saat sekizde demiştin."&nbsp;</p>

  <p style="text-align: justify;">"Hay Allah! On bir dakika gecikmişim."&nbsp;</p>

  <p style="text-align: justify;">"Randevularına zamanında gelmeyi beceremezken, nasıl oluyor da polislik yapabiliyorsun?"&nbsp;</p>

  <p style="text-align: justify;">Kurt Wallander soruyu yanıtsız bıraktı. Bunun yerine kız kardeşi Kristina'yı düşündü. Bugün vakit ayırıp, onu aramalıydı. Ona, babasının giderek bunadığından haberi olup olmadığını sormalıydı. Bunamanın yavaş bir süreç olduğunu düşünmüştü hep. Ancak şimdi, bunun gerçekte böyle olmadığını kabullenmek zorundaydı.&nbsp;</p>

  <p style="text-align: justify;">Babası fırçayla, palet üzerinde renk aradı. Elleri hâlâ sakindi. Sonra hiç tereddüt etmeden, yaban horozunun tüylerine hafif bir kırmızı ekledi.&nbsp;</p>

  <p style="text-align: justify;">Kurt Wallander eski kızağın üzerine oturmuş onu izliyordu.&nbsp;</p>

  <p style="text-align: justify;">Babasının vücudundan yüzüne çarpan pis koku keskindi. Kurt Wallander, Mona'yla birlikte balayına çıktıklarında Paris Metrosu'nda bir bankın üzerine yatmış iğrenç kokulu bir adamı hatırladı.&nbsp;</p>

  <p style="text-align: justify;">Ona bunu söylemeliyim, diye düşündü. Babam çocukluğuna dönmek üzere de olsa onunla bir yetişkinmiş gibi konuşmalıyım.&nbsp;</p>

  <p style="text-align: justify;">Babası sadece resimle ilgilenerek boyamaya devam ediyordu.&nbsp;</p>

  <p style="text-align: justify;">Bu motifi kaç kez yapmıştır kim bilir, diye düşündü Kurt Wallander.&nbsp;</p>

  <p style="text-align: justify;">Hızlı ve yuvarlak tahmini bir hesapla 7.000 rakamını buldu.&nbsp;</p>

  <p style="text-align: justify;">İspirto ocağında buharlar çıkararak duran kaptan kahve koydu.&nbsp;</p>

  <p style="text-align: justify;">"Nasılsın?" diye sordu.&nbsp;</p>

  <p style="text-align: justify;">"Benim gibi yaşlı olunca insan nasılsa işte öyle," diye yanıtladı babası terslercesine.&nbsp;</p>

  <p style="text-align: justify;">"Buradan taşınmayı hiç düşünmedin hiç değil mi?"&nbsp;</p>

  <p style="text-align: justify;">"Nereye taşınacaktım ki? Hem ne diye taşınacakmışım?"&nbsp;</p>

  <p style="text-align: justify;">Sorularına karşılık aldığı bu yanıtlar kırbaç darbeleri gibiydi.&nbsp;</p>

  <p style="text-align: justify;">"Bir huzurevine."&nbsp;</p>

  <p style="text-align: justify;">Babası birden fırçayı ona doğrulttu, bir silah gibi.&nbsp;</p>

  <p style="text-align: justify;">"Yoksa ölmemi mi istiyorsun?"&nbsp;</p>

  <p style="text-align: justify;">"Tabii ki hayır. Sadece senin için en iyisinin ne olabileceğini düşünüyorum."&nbsp;</p>

  <p style="text-align: justify;">"Benim bir yığın yaşlı cadı ve bunak arasında hayatta kalmayı nasıl başaracağımı umuyorsun? Hem eminim insana kendi odasında resim yapmaya bile izin yoktur."&nbsp;</p>

  <p style="text-align: justify;">"Artık kendine ait daire bile veriyorlar."&nbsp;</p>

  <p style="text-align: justify;">"Benim kendime ait bir evim var. Bunu bugüne kadar anlayamadın mı yoksa? Bunu anlamanı engelleyen bir hastalığın mı var?"&nbsp;</p>

  <p style="text-align: justify;">"Sadece biraz üşütmüşüm."&nbsp;</p>

  <p style="text-align: justify;">Soğuk algınlığının tam anlamıyla belirmediğini ancak şimdi fark ediyordu. Başladığı hızla kaybolup gidivermişti. Daha önceleri de birkaç kez böyle olmuştu. Çok işi varsa, kendisine hasta olmaya fırsat tanımıyordu. Sonra da bir soruşturma sona erer ermez enfeksiyon tekrar ortaya çıkardı.&nbsp;</p>

  <p style="text-align: justify;">"Bu akşam Mona'yla buluşacağım," dedi.&nbsp;</p>

  <p style="text-align: justify;">Huzurevi ya da bakıcıyla bir dairede yaşamak konusu üzerinde daha fazla konuşmayı anlamsız buldu. Bu konuyu önce kız kardeşiyle konuşmalıydı.&nbsp;</p>

  <p style="text-align: justify;">"Seni bir kez terk ettiyse yapılabilecek bir şey yok. Unut onu."&nbsp;</p>

  <p style="text-align: justify;">"Ama onu unutmaya hiç niyetim yok."&nbsp;</p>

  <p style="text-align: justify;">Babası resim yapmaya devam etti. Şimdi pembe bulutlarla uğraşıyordu. Konuşmaları tıkanmıştı.&nbsp;</p>

  <p style="text-align: justify;">"Herhangi bir ihtiyacın var mı?" diye sordu Kurt Wallander.&nbsp;</p>

  <p style="text-align: justify;">Babası ona bakmadan yanıtladı.&nbsp;</p>

  <p style="text-align: justify;">"Yine gidiyor musun?"&nbsp;</p>

  <p style="text-align: justify;">Sözcüklerin arasından sitem seziliyordu. Kurt Wallander vicdan rahatsızlığını engellemeye çalışıyordu. Ama boşuna çabaladığını anladı.&nbsp;</p>

  <p style="text-align: justify;">"Başında olmam gereken bir işim var. Ben polis şefi vekiliyim. Bir çifte cinayeti çözmeye çalışıyoruz. Ve birkaç kundakçıyı enselemeye."&nbsp;</p>

  <p style="text-align: justify;">Babası öfkeyle iç çekip poposunu kaşıdı.&nbsp;</p>

  <p style="text-align: justify;">"Polis şefi," dedi. "Bu da bir şey olsa!"&nbsp;</p>

  <p style="text-align: justify;">Kurt Wallander doğruldu.&nbsp;</p>

  <p style="text-align: justify;">"Yakında yine gelirim baba," dedi. "Sonra da buradaki karışıklığı biraz düzene koyarız."&nbsp;</p>

  <p style="text-align: justify;">Babasının öfkeyle patlaması onu hazırlıksız yakaladı. Fırçayı yere fırlatıp birden önüne geçti ve yumruğunu salladı.&nbsp;</p>

  <p style="text-align: justify;">"Yani buraya, buranın dağınık göründüğünü mü söylemeye geldin sadece?" diye gürledi. "Buraya hayatıma burnunu sokmaya mı geldin? O halde şunu bil ki; bir temizlikçim de var, yardımcım da. Ayrıca kış tatili için Rimini'ye gideceğim. Orada bir sergim var. 25.000 kron, her bir resmim için istediğim fiyat bu. Sense gelmiş, bana huzurevinden söz ediyorsun. Ama beni gömmeyi beceremeyeceksin. Bundan hiç şüphen olmasın."&nbsp;</p>

  <p style="text-align: justify;">Babası kapıyı ardından çarparak atölyeden ayrıldı.&nbsp;</p>

  <p style="text-align: justify;">Delirdi, diye düşündü Kurt Wallander. Buna bir son vermeli. Acaba gerçekten bir temizlikçi ve bakıcı kadını olduğunu mu sanıyor? Sergi açmak için İtalya'ya gideceğini mi hayal ediyor?&nbsp;</p>

  <p style="text-align: justify;">Mutfakta gürültüler çıkaran babasının ardından gitmekte tereddüt etti. Etrafına tencereler fırlatıyor gibiydi.&nbsp;</p>

  <p style="text-align: justify;">Wallander arabaya gitti. En iyisi kız kardeşini aramaktı. Hem de hemen, şimdi. Belki ikisi birlik olursa babasını, bunun böyle devam edemeyeceği konusunda ikna edebilirlerdi.&nbsp;</p>

  <p style="text-align: justify;">Saat dokuzda emniyet müdürlüğünün kapısından girdi. Takımını, öğleden sonraya kadar temizletip ütületeceğine söz veren Ebba'ya verdi. Saat onda görev için dışarda olmayan polisler, soruşturma toplantısı için bir araya gelmişlerdi. Önceki akşam haberleri izlemiş olanlar, onun öfkesini paylaşıyorlardı. Kısa bir tartışmadan sonra Wallander'in keskin bir üslupla karşılık yazmasına ve bunu medya aracılığıyla duyurmasına karar verildi.&nbsp;</p>

  <p style="text-align: justify;">"Neden emniyet genel müdürü böyle bir duruma tepki göstermiyor?" diye sordu Martinson.&nbsp;</p>

  <p style="text-align: justify;">Sorusu alaycı bakışlarla yanıt buldu.&nbsp;</p>

  <p style="text-align: justify;">"O mu?" dedi Rydberg. "O ancak kendi çıkarına uygun bir şey olursa tepki verir. Taşradaki polisin ne yaptığı umurunda değil."&nbsp;</p>

  <p style="text-align: justify;">Bu yorum üzerine dikkatler tekrar çifte cinayet üzerine yöneltildi.&nbsp;</p>

  <p style="text-align: justify;">Polis memurlarını hareketlendirecek sıradışı herhangi bir şey yoktu. Hâlâ araştırmaların daha başlangıç aşamasındaydılar.&nbsp;</p>

  <p style="text-align: justify;">Konuyla ilgili malzeme toplandı ve gözden geçirildi, çeşitli uçları kontrol edilip tutanaklara geçirildi.&nbsp;</p>

  <p style="text-align: justify;">Polisler, Kristianstad'taki metres ve oğlunun o an için en önemli ipucu olduğu görüşünde hemfikirdiler. Üstelik bunun bir soygun cinayeti olduğundan artık kimsenin şüphesi yoktu.&nbsp;</p>

  <p style="text-align: justify;">Kurt Wallander göçmenlerin kaldığı kampların sakin olup olmadığını sordu.&nbsp;</p>

  <p style="text-align: justify;">"Geçen geceye ait görev raporlarını inceledim," diye yanıtladı Rydberg. "Her şey sakin. Bu gece yaşanan en acı olay E 14'e çıkan bir geyik."&nbsp;</p>

  <p style="text-align: justify;">"Yarın cuma," dedi Kurt Wallander. "Dün gece yine bir isimsiz telefon aldım. Arayan aynı kişiydi. Tehdidini tekrarladı, yarın, cuma günü, bir şeyler olacağını söyledi."&nbsp;</p>

  <p style="text-align: justify;">Rydberg, emniyet genel müdürlüğüyle bağlantıya geçmeyi önerdi. Böylece güvenlik için planladıklarının dışında önlemler gerekip gerekmediğine onlar karar verirler.&nbsp;</p>

  <p style="text-align: justify;">"Evet, bu iyi olur," dedi Kurt Wallander. "Kendimizi sağlama almak en iyisi. Kendi bölgemiz içinde özellikle göçmenlerin kaldığı yerlerle ilgilenecek bir gece devriyesi daha koyarız."&nbsp;</p>

  <p style="text-align: justify;">"O halde fazla mesaileri göze almalısın," diye açıkladı Hanson.&nbsp;</p>

  <p style="text-align: justify;">"Biliyorum," diye karşılık verdi Kurt Wallander. "Bu ek devriyeler için Peters ve Noren'i istiyorum. Sonra birinin tüm yöneticilerle teker teker görüşmesini de istiyorum. Onları korkutmayın. Sadece, her zamankinden biraz daha dikkatli davranmalarını isteyin."&nbsp;</p>

  <p style="text-align: justify;">Yaklaşık bir saat sonra toplantı bitmişti.&nbsp;</p>

  <p style="text-align: justify;">Kurt Wallander odasında yalnız kalıp televizyon için karşı görüş bildiren yazıyı yazmaya hazırlanıyordu ki, telefon çaldı.&nbsp;</p>

  <p style="text-align: justify;">Arayan Kristianstad'tan Göran Boman'dı.&nbsp;</p>

  <p style="text-align: justify;">"Seni dün haberlerde gördüm," dedi gülerek.&nbsp;</p>

  <p style="text-align: justify;">"İğrenç değil mi?"&nbsp;</p>

  <p style="text-align: justify;">"Evet. Protesto etmeyi düşünmüyor musun?"&nbsp;</p>

  <p style="text-align: justify;">"Şimdi bir mektup yazmak üzereyim."&nbsp;</p>

  <p style="text-align: justify;">"Haberciler bu gibi haberleri ne için yaparlar ki?"&nbsp;</p>

  <p style="text-align: justify;">"Neyse de, neyin doğru neyin yanlış olduğunu düşünmedikleri kesin. Öte yandan böylece patlayacak manşetlere yeterince kafa yorarlar."&nbsp;</p>

  <p style="text-align: justify;">"Bu arada sana iyi haberlerim var."&nbsp;</p>

  <p style="text-align: justify;">Kurt Wallander meraklanmıştı.&nbsp;</p>

  <p style="text-align: justify;">"Onları buldun mu?"&nbsp;</p>

  <p style="text-align: justify;">"Belki. Birkaç belge birazdan sana fakslanmış olur. Bu konuyla ilgili olabilecek dokuz kadın bulduk. Nüfus dairesi pek de işe yaramaz bir kurum değilmiş. En azından bizim bulduklarımıza bir göz atman gerekir, diye düşünüyorum. Sonra beni arayıp, hangisini öncelikle araştırmamız gerektiğini söylersin."&nbsp;</p>

  <p style="text-align: justify;">"Mükemmel, Göran," dedi Kurt Wallander. "Seni ararım."&nbsp;</p>

  <p style="text-align: justify;">Faks dışarda santralde duruyordu. O güne dek hiç görmediği genç bir bayan makineden çıkan bir sayfayı alıyordu.&nbsp;</p>

  <p style="text-align: justify;">"Kurt Wallander kim?" diye sordu.&nbsp;</p>

  <p style="text-align: justify;">"Benim," diye yanıtladı. "Ebba nerede?"&nbsp;</p>

  <p style="text-align: justify;">"Temizleyiciye gitmek istiyordu," diye yanıtladı kız.&nbsp;</p>

  <p style="text-align: justify;">Kurt Wallander mahcup oldu. Özel işlerini Ebba'ya yaptırıyordu.&nbsp;</p>

  <p style="text-align: justify;">Göran Boman toplam dört sayfa yollamıştı. Kurt Wallander odasına dönerek sayfaları masasına yaydı.&nbsp;</p>

  <p style="text-align: justify;">Kadınların isimlerinin ve doğum yıllarının ve babası belli olmayan çocukların doğum kayıtlarının yazılı olduğu listeyi gözden geçirdi. Dört kadını oldukça kısa sürede eledi, böylece geriye sadece oğulları ellili yıllarda doğmuş beş kadın kalmıştı.&nbsp;</p>

  <p style="text-align: justify;">İkisi hâlâ Kristianstad'ta yaşıyordu. Biri Gladsax'ta, Simrishamn'ın dışında bir adreste kayıtlıydı. Geriye kalan iki kadından biri Strömsund'da yaşarken diğeri Avustralya'ya göçmüştü.&nbsp;</p>

  <p style="text-align: justify;">Soruşturmalar çerçevesinde birini yeryüzünün diğer yarısında aramak gerekebileceği düşüncesine gülümsemek zorunda kaldı.&nbsp;</p>

  <p style="text-align: justify;">Sonra Göran Boman'ı aradı.&nbsp;</p>

  <p style="text-align: justify;">"Mükemmel," diye övdü bir kez daha. "Bu oldukça umut verici gözüküyor. Doğru iz üzerindeysek beş adayımız var."&nbsp;</p>

  <p style="text-align: justify;">"Onları sorgulamaya başlayayım mı?"&nbsp;</p>

  <p style="text-align: justify;">"Yo. Bununla bizzat ilgilenmek istiyorum. Daha doğrusu, bunu birlikte yapabileceğimizi düşünmüştüm. Zamanın var mı?"&nbsp;</p>

  <p style="text-align: justify;">"Sorun değil. Vakit ayırırım. Bugün başlıyor muyuz?"&nbsp;</p>

  <p style="text-align: justify;">Kurt Wallander saate baktı.&nbsp;</p>

  <p style="text-align: justify;">"Yarına dek bekleyelim," diye yanıtladı. "Şöyle dokuz gibi senin orada olmaya çalışacağım. Bu gece kötü bir şeyler olmazsa."&nbsp;</p>

  <p style="text-align: justify;">Kısaca aldığı isimsiz tehditten söz etti.&nbsp;</p>

  <p style="text-align: justify;">"Geçenlerde yangını çıkaranı enseleyebildiniz mi?"&nbsp;</p>

  <p style="text-align: justify;">"Henüz hayır."&nbsp;</p>

  <p style="text-align: justify;">"Yarın için her şeyi hazırlayıp kadınlardan herhangi birinin taşınıp taşınmadığını kontrol edeceğim."&nbsp;</p>

  <p style="text-align: justify;">"Belki Gladsax'ta buluşabiliriz," diye önerdi Kurt Wallander. "Orası yolun yarısı üzerinde."&nbsp;</p>

  <p style="text-align: justify;">"Saat dokuzda Simrishamn'da Otel Svea'ya ne dersin," dedi Göran Boman. "Böylece güne bir fincan kahveyle başlarız."&nbsp;</p>

  <p style="text-align: justify;">"Kulağa hoş geliyor. Tamam, o zaman, yardımın için tekrar teşekkürler."&nbsp;</p>

  <p style="text-align: justify;">Tamam, o zaman, diye düşündü Kurt Wallander, ahizeyi yerine koyduğunda. İşte şimdi işler kızışıyordu.&nbsp;</p>

  <p style="text-align: justify;">Sonra televizyona göndereceği mektubu yazdı. Açık sözlerden çekinmedi ve mektubun kopyasından devlet göçmen makamına, ilgili bakana, bölge emniyet müdürüne ve emniyet genel müdürüne göndermeye karar verdi.&nbsp;</p>

  <p style="text-align: justify;">Rydberg yazdıklarını koridorda ayaküstü okudu.&nbsp;</p>

  <p style="text-align: justify;">"Güzel," dedi. "Ama onların bunu haber yapacaklarını sanmıyorum, özellikle televizyoncular, bu ülkede asla yanılmazlar"&nbsp;</p>

  <p style="text-align: justify;">Mektubu yazı odasına götürdü ve bir kahve içmek için kantine gitti. Henüz yemeği düşünecek fırsatı olmamıştı. Saat neredeyse birdi ve yemeğe gitmeden önce telefonla arayanların yazılı olduğu kâğıtları gözden geçirmeye karar verdi.&nbsp;</p>

  <p style="text-align: justify;">Önceki akşam, isimsiz tehdit telefonu aldığında kendisini yenik düşmüş hissetmişti. Oysa şimdi tüm olumsuz duygularını yok etmişti. Herhangi bir şey olacak olursa, polis hazırlıklıydı.&nbsp;</p>

  <p style="text-align: justify;">Sten Widen'in numarasını çevirdi. Ama daha ilk sinyalde aceleyle kapattı. Siten Widen bekleyebilirdi. Bir atın, bir balya samanı ne kadar zamanda yediğini araştırmakla uğraşarak vakit kaybedemezdi.&nbsp;</p>

  <p style="text-align: justify;">Bunun yerine savcılığın numarasını çevirdi.&nbsp;</p>

  <p style="text-align: justify;">Santraldeki kız Anette Brolin'in binada olduğunu söyledi.&nbsp;</p>

  <p style="text-align: justify;">Ayağa kalkarak emniyet müdürlüğünün diğer bölümüne gitti. Tam kapıyı çalmak için elini kaldırmıştı ki, kapı açıldı.&nbsp;</p>

  <p style="text-align: justify;">Kadının üzerinde güzel bir manto vardı.&nbsp;</p>

  <p style="text-align: justify;">"Öğle yemeğine çıkmak üzereydim," dedi.&nbsp;</p>

  <p style="text-align: justify;">"Birlikte yiyelim mi?"&nbsp;</p>

  <p style="text-align: justify;">Anette Brolin bir an için düşünmüş göründü, ama hemen ardından da gülümsedi.&nbsp;</p>

  <p style="text-align: justify;">"Neden olmasın?"&nbsp;</p>

  <p style="text-align: justify;">Kurt Wallander "Continental"i önerdi. İstasyonu gören bir masaya geçip ikisi de tütsülenmiş somon balığı ısmarladılar.&nbsp;</p>

  <p style="text-align: justify;">"Dün seni haberlerde gördüm," diye açıkladı Anette Brolin. Böylesine eksik ve tahminlerden ibaret röportajları nasıl oluyor da yayınlayabiliyorlar?"&nbsp;</p>

  <p style="text-align: justify;">Kadının eleştirileceğini sanıp, kendini buna hazırlanmış olan Wallander rahatladı.&nbsp;</p>

  <p style="text-align: justify;">"Haberciler, polisleri aslında minnet duydukları birer kurban görüyorlar," diye açıkladı. "Hep eleştiriliyoruz. Yaptıklarımız onların her zaman gözünde ya çok az ya da çok fazla. Hem bazen soruşturmalarla ilgili bilgileri gizlemeye zorunlu olduğumuzu da anlamıyorlar."&nbsp;</p>

  <p style="text-align: justify;">Sonra da polislerden biri tarafından haber sızdırılması olayıyla ilgili konuşmaya başladı. Soruşturma toplantısı bilgilerinin, olduğu gibi televizyona ulaşmış olmasının kendisini nasıl da üzmüş olduğundan söz etti.&nbsp;</p>

  <p style="text-align: justify;">Anette Brolin, onu gerçekten de dinliyordu. Birden savcı rolünün ve zevkli giysilerin ardında başka bir insanı fark ettiğini düşündü.&nbsp;</p>

  <p style="text-align: justify;">Yemekten sonra kahve ısmarladılar.&nbsp;</p>

  <p style="text-align: justify;">"Ailen de seninle birlikte buraya taşındı mı?" diye sordu.&nbsp;</p>

  <p style="text-align: justify;">"Kocam Stockholm'de kaldı," diye yanıtladı Anette Brolin. "Ve çocuklar için de bir yıl için okul değiştirmek doğru olmayacaktı."&nbsp;</p>

  <p style="text-align: justify;">Kurt Wallander düş kırıklığına uğradı.&nbsp;</p>

  <p style="text-align: justify;">Nedense kadının parmağındaki alyansın her şeye rağmen pek de önemli olmadığını düşünmüştü.&nbsp;</p>

  <p style="text-align: justify;">Garson hesabı getirdi, Kurt Wallander ödemek istedi.&nbsp;</p>

  <p style="text-align: justify;">"Bölüşeceğiz," dedi Anette Brolin.&nbsp;</p>

  <p style="text-align: justify;">Birer kahve daha ısmarladılar.&nbsp;</p>

  <p style="text-align: justify;">"Bana bu şehir hakkında bir şeyler anlat," dedi kadın. "Geçen yıllara ait bazı olaylara göz attım. Stockholm'e kıyasla büyük farklar var."&nbsp;</p>

  <p style="text-align: justify;">"Olaylar küçülüyor," diye karşılık verdi Wallander. "Yakında İsveç'in taşradaki yerleşim yerleri büyük şehirlerin tek ve birbirine bağlı banliyölerine dönüşecek. Yirmi yıl önce buralarda uyuşturucuya rastlanmazdı. On yıl önce Ystad ve Simrishamn şehirlerde başladı. Yine de durum bir bakıma kontrolümüzdeydi Bugün ise burada her yerde uyuşturucu var. Şu güzel, eski çiftliklerin yanından geçerken bazen düşünürüm: Belki orada dev bir amfetamin fabrikası gizlidir."&nbsp;</p>

  <p style="text-align: justify;">"Saldırı olayları çok fazla değil," dedi kadın. "Olanlar da ağır özellikte değiller."&nbsp;</p>

  <p style="text-align: justify;">"O da olacak," dedi Wallander. "Ne yazık ki demeliydim aslında. Ama büyük şehirlerle taşra arasındaki farklar yakında tamamen yok olacak. Malmö'de geniş kapsamlı teşkilatlanmış suçlar uzun zamandır var. Feribotlar aracılığıyla Danimarka'ya açılan sınır, serseriler için bulunmaz nimet. Cinayet şubesinde, birkaç yıl önce Stockholm'den gelen bir meslektaşımız var. Adı Svedberg. Buraya geldi, çünkü Stockholm'e artık tahammül edemiyordu. Birkaç gün önce bana, tekrar Stockholm'e dönmeyi düşündüğünü anlattı."&nbsp;</p>

  <p style="text-align: justify;">"Yine de burada huzur verici ortam gibi bir şey var," dedi Anette Brolin düşünceli bir tavırla. "Stockholm'de tamamen yok olup gitmiş bir şey."&nbsp;</p>

  <p style="text-align: justify;">Continental'den çıktılar. Kurt Wallander arabasını hemen yan taraftaki sokağa park etmişti.&nbsp;</p>

  <p style="text-align: justify;">Anette Brolin, "Buraya park edebiliyor musun ki?" diye sordu.&nbsp;</p>

  <p style="text-align: justify;">"Hayır," diye yanıtladı Wallander. "Ceza makbuzu alırsam öderim. Ama bir kez de ödemezsem ve hakkımda dava açılacak olursa ilginç bir deneyim olabilir belki de."&nbsp;</p>

  <p style="text-align: justify;">Emniyet müdürlüğüne döndüler.</p>

  <p style="text-align: justify;">"Bir akşam birlikte yemeğe çıkabiliriz," diye önerdi Wallander. "Böylece sana çevreyi de göstermiş olurdum."</p>

  <p style="text-align: justify;">"Memnuniyetle," dedi Anette Brolin.</p>

  <p style="text-align: justify;">Wallander, "Eve ne kadar sıklıkta gidiyorsun?" diye sordu.</p>

  <p style="text-align: justify;">"Her on dört günde bir."</p>

  <p style="text-align: justify;">"Ya kocan? Çocuklar?"</p>

  <p style="text-align: justify;">"Kocam vakit buldukça gelir. Çocuklarsa ne zaman canları isterse."&nbsp;</p>

  <p style="text-align: justify;">Seni seviyorum, diye düşündü Kurt Wallander.&nbsp;</p>

  <p style="text-align: justify;">Bu akşam Mona'yla buluşacağım ve ona, başka bir kadını sevdiğimi söyleyeceğim.&nbsp;</p>

  <p style="text-align: justify;">Emniyet müdürlüğünün giriş salonunda ayrıldılar.&nbsp;</p>

  <p style="text-align: justify;">"Pazartesi günü gelişmelerimiz hakkında sana rapor vereceğim," dedi Kurt Wallander. "Şu anda peşinde olduğumuz bir sürü iz var."&nbsp;</p>

  <p style="text-align: justify;">"Planında tutuklamalar var mı?"&nbsp;</p>

  <p style="text-align: justify;">"Hayır, henüz yok. Ama bankalarda yapılan incelemeler, bizi bazı sonuçlara ulaştırdı."&nbsp;</p>

  <p style="text-align: justify;">Anette Brolin başını salladı.&nbsp;</p>

  <p style="text-align: justify;">"En iyisi pazartesi günü saat ondan önce," dedi. "Günün geri kalanında tutuklamalar ve duruşmalarla uğraşmak zorundayım."&nbsp;</p>

  <p style="text-align: justify;">Saat dokuz için sözleştiler.&nbsp;</p>

  <p style="text-align: justify;">Anette Brolin koridorda uzaklaşırken Kurt Wallander onun ardından baktı.&nbsp;</p>

  <p style="text-align: justify;">Odasına döndüğünde kendini olağanüstü iyi hissediyordu.&nbsp;</p>

  <p style="text-align: justify;">Anette Brolin, diye düşündü. Her şeyin mümkün olduğu bir dünyada neler olmuyor ki?</p>

  <p style="text-align: justify;"><br /></p>

  <p style="text-align: justify;">Günün geri kalanını, uzun zamandır fırsat bulamadığı sorgu tutanaklarını incelemekle, onlara göz atmakla geçirdi, sonunda otopsi raporu da gelmişti. Yaşlı çifte uygulanan akıl alma şiddete bir kez daha hayret etti. İki kızla yapılan konuşmaların özetini ve Lenarp'ta yapılan anket sonuçlarını okudu.&nbsp;</p>

  <p style="text-align: justify;">İfadeler birbirlerine uyuyor ve birbirlerini tamamlıyordu.&nbsp;</p>

  <p style="text-align: justify;">Hiç kimse Johannes Lövgren'in kendisini dışarıya gösterdiğinden farklı, çeşitli kişilikleri olan biri olduğunu anlayamamıştı. Bu basit çiftçinin gizli bir çifte kişilik barındırdığı anlaşılıyordu.&nbsp;</p>

  <p style="text-align: justify;">1943 yılı sonbaharında, savaş sırasında, adam yaralamaktan mahkeme önüne çıkarılmıştı. Ama onu serbest bırakmışlardı. Biri o günlere ait soruşturmaların kopyasını bulmuştu, onları da dikkatle okudu. Birinin ondan intikam almasını gerektirecek yeterli herhangi bir sebep bulamadı. Olay daha çok Erikslund Belediye Binası'nda sonunda saç saça baş başa kavgaya dönüşen sıradan bir tartışmayı andırıyordu.&nbsp;</p>

  <p style="text-align: justify;">Saat üç buçukta Ebba, temizletilmiş takımıyla odasına girdi.&nbsp;</p>

  <p style="text-align: justify;">"Sen bir meleksin," dedi Wallander.&nbsp;</p>

  <p style="text-align: justify;">"Umarım senin için gerçekten güzel bir akşam olur," dedi Ebba gülümseyerek.&nbsp;</p>

  <p style="text-align: justify;">Kurt Wallander boğazında bir düğümlenme hissetti. Ebba bu dileğinde gerçekten samimiydi.&nbsp;</p>

  <p style="text-align: justify;">Saat beşe kadar bir loto kuponu daha doldurdu, Teknik Denetim Kurumu'ndan randevu aldı ve ertesi gün yapması gereken önemli görüşmeleri bir kez daha aklından geçirdi. Björk dönmeden önce bir rapor hazırlaması gerektiğini hatırlayabilmesi için bunu bir kâğıda not etti.&nbsp;</p>

  <p style="text-align: justify;">Saat beşe üç kala Nâslund başını kapıdan içeri uzattı.&nbsp;</p>

  <p style="text-align: justify;">"Hâlâ burada mısın?" dedi. "Senin çoktan gitmiş olduğunu sanıyordum."&nbsp;</p>

  <p style="text-align: justify;">"Bunu da nereden çıkardın?"&nbsp;</p>

  <p style="text-align: justify;">"Ebba öyle söyledi."&nbsp;</p>

  <p style="text-align: justify;">Ebba beni gözetiyor, diye düşündü gülümseyerek. Yarın Simrishamn'a gitmeden önce ona çiçek vereceğim.&nbsp;</p>

  <p style="text-align: justify;">Nâslund odaya girdi.&nbsp;</p>

  <p style="text-align: justify;">"Vaktin var mı?" diye sordu.&nbsp;</p>

  <p style="text-align: justify;">"Fazla değil."&nbsp;</p>

  <p style="text-align: justify;">"Çabuk biter. Konu şu Klas Manson hakkında."&nbsp;</p>

  <p style="text-align: justify;">Kurt Wallander onun kim olduğunu hatırlamak için bir an düşünmek zorunda kaldı.&nbsp;</p>

  <p style="text-align: justify;">"Şu büfeyi soyan adam mı?"&nbsp;</p>

  <p style="text-align: justify;">"Tamam, işte o. Soygun sırasında yüzüne bir çorap geçirmiş olduğu halde onu tanıyan tanıklarımız var. Bileğindeki bir dövme. O, olduğu kesin. Ama yeni savcı böyle düşünmüyor."&nbsp;</p>

  <p style="text-align: justify;">Kurt Wallander kaşlarını kaldırdı.&nbsp;</p>

  <p style="text-align: justify;">"Nasıl yani?"&nbsp;</p>

  <p style="text-align: justify;">"Kadın, soruşturmaların ciddiyetsiz yürütüldüğünü söylüyor."&nbsp;</p>

  <p style="text-align: justify;">"Öyle miydi peki?"&nbsp;</p>

  <p style="text-align: justify;">Nâslund hayretle Wallander'e baktı.&nbsp;</p>

  <p style="text-align: justify;">"Diğer soruşturmalardan daha ciddiyetsiz yürütülmedi. Olayın ne olduğu besbelli değil mi?"&nbsp;</p>

  <p style="text-align: justify;">"Savcı ne söyledi ki?"&nbsp;</p>

  <p style="text-align: justify;">"Daha esaslı bir kanıt bulamazsak tutuklama kararını uzatmayacakmış. Böyle bir cadalozun Stockholm'den gelip boy göstermesi iğrenç bir durum."&nbsp;</p>

  <p style="text-align: justify;">Kurt Wallander öfkelendiğini fark etti. Ama bunu göstermemeye çalıştı.&nbsp;</p>

  <p style="text-align: justify;">"Pelle bize böyle zorluklar çıkarmazdı," diye devam Nâslund. "Dükkânı soyanın bu dolandırıcı olduğu kesin."&nbsp;</p>

  <p style="text-align: justify;">"Dosya yanında mı?" diye sordu Kurt Wallander.&nbsp;</p>

  <p style="text-align: justify;">"İncelemesi için Svedberg'e verdim."&nbsp;</p>

  <p style="text-align: justify;">"Bir de bana getir, yarın göz atarım."&nbsp;</p>

  <p style="text-align: justify;">Nâslund gitmek üzereydi.&nbsp;</p>

  <p style="text-align: justify;">"Birinin şu kadına ne düşündüğümüzü açıkça söylemesi gerek," diye açıkladı.&nbsp;</p>

  <p style="text-align: justify;">Kurt Wallander başını sallayarak gülümsedi.&nbsp;</p>

  <p style="text-align: justify;">"Ben hallederim," dedi. "Birden Stockholm'den bir savcı kadın geliversin, her şeyi alıştığımızdan farklı yapmaya kalkışsın, gerçekten olacak şey değil."&nbsp;</p>

  <p style="text-align: justify;">"Bunu senin söyleyebileceğini düşündüm," diye karşılık verdi Nâslund ve gitti.&nbsp;</p>

  <p style="text-align: justify;">Bir akşam yemeği için mükemmel bir fırsat, diye düşündü Kurt Wallander. Ceketini giydi, temizletilmiş takımını koluna astı ve ışığı kapattı.&nbsp;</p>

  <p style="text-align: justify;">Çabucak bir duş aldıktan sonra, saat yediden önce Malmö'deydi. Pazar yerinin yakınında bir park yeri buldu. "Kokska Krogen" birahanesine inen merdivenleri indi. İstasyon restoranında Mona'yla buluşmadan önce birkaç kadeh içki içmek için yeterli zamanı vardı.&nbsp;</p>

  <p style="text-align: justify;">Fiyatına sinirlendiği halde bir duble viski ısmarladı. En sevdiği Malt viskisiydi, ama bu defalık daha basit bir markayla yetinmek zorundaydı.&nbsp;</p>

  <p style="text-align: justify;">İlk yudumda üzerine bir damla viski döküldü.&nbsp;</p>

  <p style="text-align: justify;">Bu ceketine yeni bir leke ekleyecekti. Neredeyse eskisiyle aynı yerde.&nbsp;</p>

  <p style="text-align: justify;">Yine de gideyim, diye düşündü umursamazlıkla. Eve gidip atayım. Üzerime dökmeden bir bardak bile tutamıyorum artık. Aynı zamanda bunun abartılmış bir kibir olduğunun da farkındaydı Mona'yla buluşmaktan duyduğu kibir ve kontrol edemediği heyecan. Belki de ona evlenme teklifinde bulunduğundan beri, bu en önemli karşılaşmalarıydı.&nbsp;</p>

  <p style="text-align: justify;">Amacı, karara vardırılmak üzere olan bir boşanma davasını engellemekti.&nbsp;</p>

  <p style="text-align: justify;">Ama aslında ne istiyordu?&nbsp;</p>

  <p style="text-align: justify;">Ceketin kolunu bir kâğıt peçeteyle kuruladı, içkisini içti ve bir viski daha ısmarladı.&nbsp;</p>

  <p style="text-align: justify;">On dakikaya kadar gitmesi gerekiyordu.&nbsp;</p>

  <p style="text-align: justify;">O zamana dek bir karar vermeliydi. Mona'ya ne diyecekti?&nbsp;</p>

  <p style="text-align: justify;">Ve onun yanıtı ne olacaktı?&nbsp;</p>

  <p style="text-align: justify;">Viskisi geldi ve hemen içti. Alkol şakaklarını yakıyor ve terlemeye başladığını hissediyordu.&nbsp;</p>

  <p style="text-align: justify;">Bir karar vermeyi başaramamıştı.&nbsp;</p>

  <p style="text-align: justify;">Aslında, Mona'nın çözüm olacak sözcükleri söylemesini umuyordu.&nbsp;</p>

  <p style="text-align: justify;">Boşanmayı isteyen de o olmuştu.&nbsp;</p>

  <p style="text-align: justify;">Bu nedenle davayı iptal ettirmek için girişimde bulunmak da yine ona düşerdi.&nbsp;</p>

  <p style="text-align: justify;">Vali Caddesi'nde trafik lambalarının değişmesini beklerken iki şeye karar verdi.&nbsp;</p>

  <p style="text-align: justify;">Mona ile ciddi ciddi Linda hakkında konuşacaktı. Ve ona babası konusunda akıl danışacaktı. Mona babasını iyi tanırdı. Hiçbir zaman pek yakın bir ilişkileri olmamış olsa da babasının değişken yapısını bilirdi.&nbsp;</p>

  <p style="text-align: justify;">Aslında bugün Kristina'yı arayacaktım, diye düşündü yolun karşısına geçerken.&nbsp;</p>

  <p style="text-align: justify;">Sanırım bunu bilerek unuttum.&nbsp;</p>

  <p style="text-align: justify;">Kanalın üzerindeki köprüyü geçerken serseri gençlerle dolu bir araba kendisini solladı. Sarhoş bir genç beline kadar arabadan sarkarak bir şeyler bağırdı.&nbsp;</p>

  <p style="text-align: justify;">Kurt Wallander bu köprünün yirmi yıl önce nasıl olduğunu hatırladı. Şehrin özellikle bu bölümü o zamanlar aynı bugünkü gibiydi. Genç bir polisken, çoğunlukla kendisinden büyük bir meslektaşıyla birlikte buralarda devriye gezmişti. Bazen de sarhoş ve biletsiz olan birinin içeri girmesine engel olmuşlardı. Çok ender de olsa hiçbir zaman itiş kakış olayları yaşamamışlardı.&nbsp;</p>

  <p style="text-align: justify;">O günler yok artık, diye düşündü.&nbsp;</p>

  <p style="text-align: justify;">Geçti, sonsuza dek yok oldu.&nbsp;</p>

  <p style="text-align: justify;">İstasyona girdi. Devriye gezdiği zamanlardan beri çok şey değişmişti. Ama taş zemin aynıydı. Tıpkı gıcırdayan ve fren yapan lokomotiflerin çıkardığı sesler gibi.&nbsp;</p>

  <p style="text-align: justify;">Birden kızını gördü.&nbsp;</p>

  <p style="text-align: justify;">Önce benzettiğini düşündü. Bu, Sten Widen'in çiftliğinde saman balyaları atan kız da olabilirdi pekâlâ. Ama sonra bundan emin oldu. Bu Linda'ydı.&nbsp;</p>

  <p style="text-align: justify;">Kömür karası bir adamla birlikteydi. Bir otomattan bilet almaya çalışıyordu. Afrikalı ondan neredeyse yarım metre uzundu. Uzun kıvırcık saçları vardı ve eflatun bir tulum giymişti.&nbsp;</p>

  <p style="text-align: justify;">Wallander, birini takip etmeye çıkmış gibi aceleyle geri çekilerek direklerden birinin arkasına gizlendi.&nbsp;</p>

  <p style="text-align: justify;">Afrikalı bir şeyler söyledi, Linda güldü.&nbsp;</p>

  <p style="text-align: justify;">Kızını gülerken gördüğünden bu yana yıllar geçtiğini düşündü.&nbsp;</p>

  <p style="text-align: justify;">Gördüğü şey onu çelişkiye düşürdü. Ona ulaşamayacağını hissetti. Kızı onun için kaybedilmişti, şu anda çok yakınında duruyor da olsa.&nbsp;</p>

  <p style="text-align: justify;">Ailem, diye düşündü. Bir istasyonda duruyor ve gizlice kendi kızımı gözetliyorum. Annesi, yani karım şu an belki restorana gelmişken, orada buluşmak ve belki birbirimize küfretmeden, kırmadan konuşmayı başarmak için.&nbsp;</p>

  <p style="text-align: justify;">Birden artık pek iyi göremediğini fark etti. Gözleri dolmuştu.&nbsp;</p>

  <p style="text-align: justify;">Afrikalı ve Linda perona doğru ilerliyorlardı. Kızının ardından koşmak, ona sıkı sıkı sarılmak istedi.&nbsp;</p>

  <p style="text-align: justify;">Sonra ikisi de görüş alanından çıktılar, o da bir anda ortaya çıkan bu takip işine devam etti. Gizlice perona yöneldi, istasyonun açık tarafından soğuk bir rüzgâr esiyordu. El ele yürüyüp güldüklerini gördü. Görebildiği son şey, kapıların şakırtıyla kapanması ve trenin Landskrona ya da Lund yönünde hareket etmesi oldu.&nbsp;</p>

  <p style="text-align: justify;">Onun nasıl da mutlu göründüğünü gözünün önüne getirdi. Tıpkı kızı henüz çok gençken sorunsuz olduğu zamanlardaki gibi. Ama hissedebildiği tek şey, kendisinin acınacak hali oldu.&nbsp;</p>

  <p style="text-align: justify;">Kurt Wallander. Acınacak bir aile yaşamı olan ateşli polis.&nbsp;</p>

  <p style="text-align: justify;">Üstelik bir de geç kalmıştı. Belki Mona gitmişti bile? O hep dakik olan ve birini beklemekten nefret eden Mona.&nbsp;</p>

  <p style="text-align: justify;">Özellikle de kendisini.&nbsp;</p>

  <p style="text-align: justify;">Peronu geçmek için koşmaya başladı. Ateş kırmızısı bir lokomotif çılgın bir hayvan gibi ıslık çalarak hızla geçti yanından.&nbsp;</p>

  <p style="text-align: justify;">Öyle acelesi vardı ki; restoranın merdivenlerini tırmanırken tökezledi. Kafası neredeyse tamamen tıraşlanmış kapı görevlisi ona aşağılarcasına baktı.&nbsp;</p>

  <p style="text-align: justify;">"Nereye böyle?" diye sordu kapı görevlisi.&nbsp;</p>

  <p style="text-align: justify;">Bu soru Kurt Wallander'i gafil avladı. Sorunun ne anlama geldiğini pekâlâ anlıyordu.&nbsp;</p>

  <p style="text-align: justify;">Kapı görevlisi onun sarhoş olduğunu düşünüyordu. Restorana girmesini engellemek niyetindeydi.&nbsp;</p>

  <p style="text-align: justify;">"Burada karımla akşam yemeği için sözleşmiştik," dedi.&nbsp;</p>

  <p style="text-align: justify;">"Böyle randevuları iyi bilirim," diye karşılık verdi kapı görevlisi. "Şimdi eve gitmen en iyisi."&nbsp;</p>

  <p style="text-align: justify;">Kurt Wallander kontrolünü kaybettiğini hissetti. "Ben polisim," diye gürledi. Sandığın gibi sarhoş da değilim. Şimdi gerçekten öfkelenmeden bırak da içeri gireyim."&nbsp;</p>

  <p style="text-align: justify;">"S.....git!" dedi kapı görevlisi. "Aynasızları çağırmadan evine git."&nbsp;</p>

  <p style="text-align: justify;">Kısa bir an için kapı görevlisine vurmayı düşündü. Ama her şeye rağmen sakinleşmek için yeterince kontrollü davrandı. Cebinden iş kimliğini çıkardı.&nbsp;</p>

  <p style="text-align: justify;">"Ben polisim," dedi. "Ve sarhoş değilim. Ayağım takıldı. Ayrıca karımın içerde oturmuş beni beklediği de doğru."&nbsp;</p>

  <p style="text-align: justify;">Kapı görevlisi inanmaz gözlerle kimliği inceledi.&nbsp;</p>

  <p style="text-align: justify;">Birden yüzü yumuşadı.&nbsp;</p>

  <p style="text-align: justify;">"Şimdi tanıdım seni," dedi. "Daha geçen gün televizyondaydın."&nbsp;</p>

  <p style="text-align: justify;">Sonunda televizyonun yararını görebildim, diye düşündü Wallander.&nbsp;</p>

  <p style="text-align: justify;">"Ben de senin gibi düşünüyorum," dedi kapı görevlisi. "Tam tamına."&nbsp;</p>

  <p style="text-align: justify;">"Benim gibi düşünmek mi?"&nbsp;</p>

  <p style="text-align: justify;">"Ee, işte, şu lanet olası itlere gerektiği gibi davranmalı. Ne pis bir iş bu böyle, ülkemize bir sürüsünün girmesine izin veriyoruz, onlar da yaşlı insanları öldürüyorlar? Gerçekten senin görüşüne katılıyorum, hepsini kapı dışarı etmeli. Tekme tokat atmalı hepsini birden."&nbsp;</p>

  <p style="text-align: justify;">Kurt Wallander kapı görevlisiyle tartışmanın anlamsız olacağını hemen anladı. Gülümseyerek geçiştirdi.&nbsp;</p>

  <p style="text-align: justify;">"Şimdi gerçekten acıktım," dedi.&nbsp;</p>

  <p style="text-align: justify;">Kapı görevlisi ona kapıyı açtı.&nbsp;</p>

  <p style="text-align: justify;">"Benim burayı korumak zorunda olmamı anlayışla karşılıyorsundur, değil mi?"&nbsp;</p>

  <p style="text-align: justify;">"Tabii ki," diye yanıtladı Kurt Wallander ve restoranın sıcak ortamına daldı.&nbsp;</p>

  <p style="text-align: justify;">Mantosunu asıp etrafına baktı.&nbsp;</p>

  <p style="text-align: justify;">Mona, kanala bakan bir pencerenin yanındaki masada oturuyordu.&nbsp;</p>

  <p style="text-align: justify;">Acaba orada oturmuş ve kendisinin geldiğini görmüş müydü?&nbsp;</p>

  <p style="text-align: justify;">Göbeğini mümkün olduğunca içine çekerek eliyle saçlarını düzeltti ve ona doğru ilerledi.&nbsp;</p>

  <p style="text-align: justify;">Sonra her şey aksilikle başladı.&nbsp;</p>

  <p style="text-align: justify;">Onun ceketinin üzerindeki lekeyi fark ettiğini gördü ve kendine olan güvenini yitirdi.&nbsp;</p>

  <p style="text-align: justify;">Aynı zamanda bunu gizlemeye çalıştı.&nbsp;</p>

  <p style="text-align: justify;">"Merhaba," diyerek karşısına oturdu.&nbsp;</p>

  <p style="text-align: justify;">"Her zamanki gibi çok geç kaldın," diye yanıtladı Mona. "Bir güzel kilo almışsın!"&nbsp;</p>

  <p style="text-align: justify;">Başından itibaren sadece gücendiğini fark etti. Yakınlık yoktu, sevgi yoktu.&nbsp;</p>

  <p style="text-align: justify;">"Ama sen değişmemişsin. Ne kadar da bronzlaşmışsın."&nbsp;</p>

  <p style="text-align: justify;">"Bir hafta Madeira'daydık."&nbsp;</p>

  <p style="text-align: justify;">Madeira. Önce Paris, ardından Madeira. Balayı tatili. Resiflerin kenarında dengede durur gözüken otel, aşağıda, sahildeki küçük balık lokantası. İşte şimdi o yine oraya gitmişti. Başka biriyle.&nbsp;</p>

  <p style="text-align: justify;">"Bak bak," dedi. "Madeira'nın bizim adamız olduğunu sanıyordum."</p>

  <p style="text-align: justify;">"Çocuklaşma."&nbsp;</p>

  <p style="text-align: justify;">"Ciddiyim!"&nbsp;</p>

  <p style="text-align: justify;">"O halde bu çocukça."&nbsp;</p>

  <p style="text-align: justify;">"O halde çocukça. Bunun neresi kötü?"&nbsp;</p>

  <p style="text-align: justify;">Konuşma uzuyordu. Sevimli bir garson kız masalarına yaklaştığında, buz gibi bir kuyudan kurtarılmışlardı sanki.&nbsp;</p>

  <p style="text-align: justify;">Şarap gelince ortam biraz yumuşadı.&nbsp;</p>

  <p style="text-align: justify;">Kurt Wallender orada oturmuş, bir zamanlar karısı olan kadını inceliyor ve onun çok güzel olduğunu düşünüyordu, en azından kendi gözünde. İçinde kabarmaya başlayan kıskançlığı, büyük bir rahatlık içindeymiş gibi görünerek bastırmaya çalıştı.&nbsp;</p>

  <p style="text-align: justify;">Kadeh kaldırdılar.&nbsp;</p>

  <p style="text-align: justify;">"Geri dön," diye yalvardı. "Yeniden başlamamıza fırsat ver."&nbsp;</p>

  <p style="text-align: justify;">"Hayır," dedi. "Artık bittiğini anlamalısın."&nbsp;</p>

  <p style="text-align: justify;">"Az önce seni beklerken istasyondaydım ve kızımızı gördüm."&nbsp;</p>

  <p style="text-align: justify;">"Linda'yı mı?"&nbsp;</p>

  <p style="text-align: justify;">"Şaşırdın mı?"&nbsp;</p>

  <p style="text-align: justify;">"Onun Stockholm'de olduğunu sanıyordum."&nbsp;</p>

  <p style="text-align: justify;">"Stockholm'de ne işi olsun ki?"&nbsp;</p>

  <p style="text-align: justify;">"Bir okula bakacaktı, kendisine göre olup olmadığını görmek için."&nbsp;</p>

  <p style="text-align: justify;">"Yanlış görmedim. Gördüğüm oydu."&nbsp;</p>

  <p style="text-align: justify;">"Onunla konuştun mu?"&nbsp;</p>

  <p style="text-align: justify;">Kurt Wallender başını salladı.&nbsp;</p>

  <p style="text-align: justify;">"Bir trene binmek üzereydi," dedi. "Yetişemedim."&nbsp;</p>

  <p style="text-align: justify;">"Hangi trene?"&nbsp;</p>

  <p style="text-align: justify;">"Lund ya da Landskrona. Bir Afrikalıyla beraberdi."&nbsp;</p>

  <p style="text-align: justify;">"İyi, o zaman her şey yolunda."&nbsp;</p>

  <p style="text-align: justify;">"Ne demek istiyorsun?"&nbsp;</p>

  <p style="text-align: justify;">"Demek istediğim, Herman uzun zamandan beri Linda'nın başına gelebilecek en iyi şey."&nbsp;</p>

  <p style="text-align: justify;">"Herman?"&nbsp;</p>

  <p style="text-align: justify;">"Herman Mboya. Kenyalı."&nbsp;</p>

  <p style="text-align: justify;">"Üzerinde eflatun bir tulum vardı."&nbsp;</p>

  <p style="text-align: justify;">"Bazen biraz çılgınca giyinir."&nbsp;</p>

  <p style="text-align: justify;">"İsveç'te ne işi var?"&nbsp;</p>

  <p style="text-align: justify;">"Tıp okuyor, bitirmek üzere."&nbsp;</p>

  <p style="text-align: justify;">Kurt Wallander kulaklarına inanamıyordu. Kendisiyle dalga mı geçiyordu?&nbsp;</p>

  <p style="text-align: justify;">"Bir doktor mu?"&nbsp;</p>

  <p style="text-align: justify;">"Evet, doktor. Ya da sen nasıl tanımlamak istersen. Cana yakın, yardımsever, esprili."&nbsp;</p>

  <p style="text-align: justify;">"Birlikte mi yaşıyorlar?"&nbsp;</p>

  <p style="text-align: justify;">"Lund'da küçük bir dairesi var."&nbsp;</p>

  <p style="text-align: justify;">"Birlikte mi yaşıyorlar diye sordum."&nbsp;</p>

  <p style="text-align: justify;">"Sanırım Linda buna sonunda karar verdi."&nbsp;</p>

  <p style="text-align: justify;">"Neye karar verdi?"&nbsp;</p>

  <p style="text-align: justify;">"Onunla birlikte yaşamaya."&nbsp;</p>

  <p style="text-align: justify;">"O zaman Stockholm'deki okula nasıl gidebilir ki?"&nbsp;</p>

  <p style="text-align: justify;">"Bu Herman'ın önerisiydi."&nbsp;</p>

  <p style="text-align: justify;">Garson boşalan kadehlerini doldurdu. Kurt Wallander sarhoş olmaya başladığını fark etti.&nbsp;</p>

  <p style="text-align: justify;">"Birkaç gün önce aradı," dedi. "Ystad'daydı. Ama bana uğramadı, gelmedi. Onu görürsen, lütfen onu özlediğimi söyle."&nbsp;</p>

  <p style="text-align: justify;">"Canı ne isterse onu yapıyor."&nbsp;</p>

  <p style="text-align: justify;">"Senden sadece bunu iletmeni istedim."&nbsp;</p>

  <p style="text-align: justify;">"Tamam, iletirim. Böyle bağırma."&nbsp;</p>

  <p style="text-align: justify;">"Bağırmıyorum."&nbsp;</p>

  <p style="text-align: justify;">O anda tatar bifteği geldi. Konuşmadan yediler. Kurt Wallander bifteği tatsız tuzsuz buldu. Bir şişe şarap daha ısmarlayarak eve nasıl gitmesi gerektiğini düşündü.&nbsp;</p>

  <p style="text-align: justify;">"Keyfin yerinde görünüyor," dedi.&nbsp;</p>

  <p style="text-align: justify;">Mona ısrarlı bir tutumla başını salladı, hatta biraz da mağrurdu belki.&nbsp;</p>

  <p style="text-align: justify;">"Ya sen?"&nbsp;</p>

  <p style="text-align: justify;">"Ben berbatım. Ama diğer işler yolunda."&nbsp;</p>

  <p style="text-align: justify;">"Benimle asıl konuşmak istediğin neydi?"&nbsp;</p>

  <p style="text-align: justify;">Buluşmaları için birde bahane uydurması gerektiğini tamamen unutmuştu. Şimdi ne demesi gerektiğini bilmiyordu hiç.&nbsp;</p>

  <p style="text-align: justify;">Gerçek, diye düşündü alayla. Neden gerçeği söylemeyi denemiyorum?&nbsp;</p>

  <p style="text-align: justify;">"Seni görmek istemiştim," dedi. "Bahsettiğim diğer şeyler yalandı."&nbsp;</p>

  <p style="text-align: justify;">Mona gülümsedi.&nbsp;</p>

  <p style="text-align: justify;">"Buluştuğumuza sevindim," dedi.&nbsp;</p>

  <p style="text-align: justify;">Birden Wallander'in gözleri yaşla doldu.&nbsp;</p>

  <p style="text-align: justify;">"Seni öyle özlüyorum ki," diye mırıldandı.&nbsp;</p>

  <p style="text-align: justify;">Mona elini uzatıp onunkinin üzerine koydu. Ama bir şey söylemedi.&nbsp;</p>

  <p style="text-align: justify;">Ve işte tam o an Kurt Wallander, her şeyin bittiğini anladı. Onu boşanma kararından hiçbir şey vazgeçiremezdi. Belki zaman zaman birlikte yemeğe çıkacaklardı. Ama yollarının ayrılması kaçınılmazdı. Suskunluğu bunu gösteriyordu.&nbsp;</p>

  <p style="text-align: justify;">Anette Brolin'i düşünmeye başladı. Bir de rüyalarında kendine gelen zenci kadını.&nbsp;</p>

  <p style="text-align: justify;">Yalnızlık onu hazırlıksız yakalamıştı. Bundan böyle kendisinden başka kimsenin sorumluluğunu taşıyamayacağı yeni bir yaşamı bulabilmek için, bu yalnızlığı kabullenmeye zorlamalıydı kendini.&nbsp;</p>

  <p style="text-align: justify;">"Sadece bir soruma yanıt ver," dedi. "Beni neden terk ettin?"&nbsp;</p>

  <p style="text-align: justify;">"Seni terk etmeseydim yaşam beni terk edecekti," diye yanıtladı Mona. "Bunun senin hatan olmadığını anlamanı isterdim. Bir şeylerin değişmesi gerektiğini hisseden ben oldum. Buna karar veren bendim. Bir gün ne demek istediğimi anlayacaksın."&nbsp;</p>

  <p style="text-align: justify;">"Bunu şimdi anlamak istiyorum."&nbsp;</p>

  <p style="text-align: justify;">Gitmek istediklerinde Mona kendi hesabını kendi ödemeye yeltendi. Ama Wallander, her ikisinin hesabını da ödeme konusunda ısrar ettiğinde, boyun eğdi.&nbsp;</p>

  <p style="text-align: justify;">"Eve nasıl gideceksin?" diye sordu Mona.&nbsp;</p>

  <p style="text-align: justify;">"Son bir otobüs daha var," diye yanıtladı. "Ya sen eve nasıl gideceksin?"&nbsp;</p>

  <p style="text-align: justify;">"Giderim," dedi Mona.&nbsp;</p>

  <p style="text-align: justify;">"Sana bir parça eşlik ederim."&nbsp;</p>

  <p style="text-align: justify;">Mona başını salladı.&nbsp;</p>

  <p style="text-align: justify;">"Burada ayrılıyoruz," dedi. "Böylesi daha iyi. Ama istediğin zaman beni arayabilirsin. Bağlantımızın kopmasını istemem."&nbsp;</p>

  <p style="text-align: justify;">Mona onu çabucak yanağından öptü. Wallander onun hızlı adımlarla kanal köprüsünden geçtiğini gördü. Savoy'la trafik müdürlüğü arasında gözden kaybolduğunda peşinden gitti. Bu akşam önce kızını takip etmişti. Şimdi de karısını izliyordu.&nbsp;</p>

  <p style="text-align: justify;">Pazar yerinin köşesindeki elektronik aletler satan dükkânın yanında bir araba duruyordu. Mona sürücünün yanındaki koltuğa geçti. Kurt Wallander araba yanından geçip giderken bir apartman girişine gizlendi. Kısa bir an için direksiyonda oturan adamı gördü.&nbsp;</p>

  <p style="text-align: justify;">Kendi arabasına gitti. Tabii ki Ystad'a giden bir otobüs yoktu bu saatte. Bir telefon kulübesi bulup Anette Brolin'i aradı Anette Brolin ahizeyi kaldırır kaldırmaz, Wallander telaşla kapattı.&nbsp;</p>

  <p style="text-align: justify;">Arabasına bindi, Maria Callas'ın kasetini teybe koydu ve gözlerini kapattı.&nbsp;</p>

  <p style="text-align: justify;">İrkilerek uyandı, donmak üzereydi. Yaklaşık iki saat uyumuştu. Henüz ayılmadığı halde eve gitmeye karar verdi. Svedala ve Svaneholm üzerinden geçen bir yolu kullanacaktı. Orada devriyelerle karşılaşma ihtimali yok denecek kadar azdı.&nbsp;</p>

  <p style="text-align: justify;">Ama devriyelerle karşılaştı. Göçmenlerin kamplarını kontrol eden Ystad gece devriyesini Wallander tamamen unutmuştu. Oysa bunu düzenlemiş olan kendisiydi.&nbsp;</p>

  <p style="text-align: justify;">Peters ve Noren, Hageholm'de her şeyin sakin olduğunu tespit ettikten sonra Svaneholm ve Slimminge arasında zikzaklar çizerek giden bir araba keşfetmişlerdi. Aslında Wallander'in arabasını tanıdıkları halde, gecenin bu vakti yalpalayanın o olacağı akıllarının ucundan geçmemişti. Hem arabanın plakası öyle eğri tutturulmuştu ki, okunması mümkün değildi. Ancak arabayı durdurup ön cama tıkladıklarında ve Kurt Wallander camı açtığında vekil amirlerini tanıyabildiler.&nbsp;</p>

  <p style="text-align: justify;">Hiçbiri ses çıkarmadı. Noren'in el feneri Wallander'in kan oturmuş gözlerini aydınlattı.&nbsp;</p>

  <p style="text-align: justify;">"Ortalık sakin mi?" diye sordu Wallander.&nbsp;</p>

  <p style="text-align: justify;">Noren ve Peters birbirlerine baktılar.&nbsp;</p>

  <p style="text-align: justify;">"Evet," dedi Peters sonunda. "Her yer sakin görünüyor."&nbsp;</p>

  <p style="text-align: justify;">"O halde her şey yolunda," diye karşılık verdi Wallander ve camı yine kapatacak oldu. O anda Noren kendisine yanaştı. "Arabadan insen iyi olur," dedi. "Hemen şimdi." Kurt Wallander soru dolu bakışlarla, el fenerinin parlak ışığında seçemediği yüze baktı.&nbsp;</p>

  <p style="text-align: justify;">Sonra teslim olup söylenene uydu. Arabadan indi.&nbsp;</p>

  <p style="text-align: justify;">Gece soğuktu. Donduğunu hissetti. Bir şeyler son bulmuştu.&nbsp;</p>
</body>
</html>
