<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h1 style="text-align: justify;">10</h1>

  <p style="text-align: justify;">Kurt Wallander sağanak yağmurda durmuş üşüyordu. Şimdi saat neredeyse beşti ve polis olay yerinin çevresini ışıklarla donatmıştı. Bir sedyeyle çamura bata çıka ilerleyen iki sağlık görevlisine bakıyordu. Ölü Somalilinin götürülmesi gerekiyordu. Her yanı kaplayan vıcık vıcık çamura bakarken, burada herhangi bir izi tespit etmeyi Rydberg gibi becerikli bir polisin bile başarıp başaramayacağından endişe duydu.&nbsp;</p>

  <p style="text-align: justify;">Buna rağmen kendini biraz rahatlamış hissediyordu. On dakika öncesine kadar polisin çevresi kriz halinde ağlayan bir kadın ve dayanılmaz çığlıklar atan dokuz çocukla çevriliydi. Kurbanın karısı kendini çamura atmıştı, çığlıkları öyle dokunaklıydı ki, birkaç polis dayanamayıp uzaklaşmıştı. Kurt Wallander acılı kadın ve şaşkın çocuklarla baş edebilen tek kişinin Martinson olduğunu hayretle fark etti. O güne kadarki polislik hayatında bir kez olsun, bir kurbanın yakınlarına ölüm haberini vermek zorunda kalmamış olan biriydi Martinson ve polislerin en genciydi. Yanında çamura diz çökerek kadını tutmuş, aralarındaki tüm dil engellerine rağmen bir şekilde birbirlerini anlamışlardı. Aceleyle olay yerine yetiştirilen bir rahip tabii ki kadına hiçbir şey iletememişti. Martinson ise nasıl olduysa kadını ve çocukları ana binaya dönmeye ikna edebilmişti, orada onlarla ilgilenmek üzere bekleyen bir doktor vardı.&nbsp;</p>

  <p style="text-align: justify;">Rydberg çamura bata çıka yaklaştı. Pantolonu beline kadar çamurlanmıştı.&nbsp;</p>

  <p style="text-align: justify;">"Korkunç bir kargaşa," dedi. "Ama Hanson ve Svedberg canları çıkana kadar uğraştılar. Sonunda gerçekten bir şeyi gördüklerine inanan iki göçmen ve çevirmen bulmayı başardılar."&nbsp;</p>

  <p style="text-align: justify;">"Bir şeyler görmüş olan mı?"&nbsp;</p>

  <p style="text-align: justify;">"Ne bileyim? Ne Arapça ne de Suahelice konuşamam. Ama şimdi Ystad'a gidiyorlar. Göçmen bürosu bize çevirmen sağlayacağını söyledi. Soruşturmaları sen yapsan iyi olur bence."&nbsp;</p>

  <p style="text-align: justify;">Kurt Wallender başıyla onayladı.&nbsp;</p>

  <p style="text-align: justify;">"Elimizde işe koyulabileceğimiz herhangi bir ipucu var mı?"&nbsp;</p>

  <p style="text-align: justify;">Rydberg yıpranmış not defterini çıkardı.&nbsp;</p>

  <p style="text-align: justify;">"Saat tam birde öldürülmüş," dedi. "Ateş edildiği sırada buradaki müdire radyodaki haberleri dinliyormuş. İki el ateş edilmiş. Bunu biliyorsun zaten. Yere düşmeden önce ölmüş. Bildik av saçmaları kullanıldığı sanılıyor. Gyttorp markası, diye tahmin ediyorum. Büyük bir olasılıkla Nitrox 36. İşte hepsi bu."&nbsp;</p>

  <p style="text-align: justify;">"Pek fazla sayılmaz."&nbsp;</p>

  <p style="text-align: justify;">"Bence de, çok yetersiz ve ne yazık ki, hiçbir şey değil. Ama belki tanıklardan bir şeyler öğreniriz."&nbsp;</p>

  <p style="text-align: justify;">"Tüm fazla mesaileri kullanacağımızı bildirdim," dedi Kurt Wallender. "Şimdi gerçekten çalıştığımızı göstermek zorundayız, gerekirse yirmi dört saat çalışacağız."&nbsp;</p>

  <p style="text-align: justify;">Emniyet müdürlüğüne henüz dönmüştü ki; daha ilk sorgulamada neredeyse ümitsizliğe kapılacaktı. Suaheli dilini bildiği iddia edilen çevirmen tanığın kullandığı şiveyi anlamıyordu. Bu Malavili genç bir adamdı. Çevirmenin, tanığın söylediği en küçük şeyi bile aktaramadığını anlamak Kurt Wallander’in yaklaşık yarım saatini aldı. Sonunda bir yirmi dakika daha çabayla, Malavi'linin anlaşılamayan bir nedenden ötürü Luvalece konuştuğu ortaya çıktı, bu Zaire ve Zambiya'nın bazı kesimlerinde konuşulan bir dildi. Bu kez şanslıydılar. Göçmen bürosu temsilcilerinden biri çok iyi Luvacele konuşan bir misyoner kadın tanıyordu. Kadın yaklaşık doksan yaşındaydı ve Trelieborg'da bir huzurevinde yaşıyordu. Oradaki meslektaşlarıyla bağlantı kurduktan sonra misyoner kadının polis eskortuyla Ystad'a getirileceği söylendi Wallander'e. Kurt Wallander doksan yaşındaki bir kadının pek de formunda olmayacağını tahmin ediyordu. Oysa yanılmıştı. Küçük, beyaz saçlı bir bayan, cin gibi gözlerle birden odasının kapısında belirdi ve Wallander neler olup bittiğini anlamadan genç adamla hararetli bir konuşmaya daldı.&nbsp;</p>

  <p style="text-align: justify;">Ne yazık ki, Malavilinin hiçbir şey görmemiş olduğu ortaya çıktı.&nbsp;</p>

  <p style="text-align: justify;">"Lütfen ona neden tanık olarak başvurmuş olduğunu sorun," dedi Kurt Wallander yorulmuş halde.&nbsp;</p>

  <p style="text-align: justify;">Misyoner kadın ve genç adam bir kez daha uzun bir sohbete daldılar.&nbsp;</p>

  <p style="text-align: justify;">"Sadece heyecanlı olacağını düşünmüş," dedi kadın sonunda. "Ve bunu anlayışla karşılamak zor olmasa gerek."&nbsp;</p>

  <p style="text-align: justify;">"Öyle mi?" diye sordu Kurt Wallander merakla.&nbsp;</p>

  <p style="text-align: justify;">"Siz de bir zamanlar gençtiniz," diye karşılık verdi yaşlı kadın.&nbsp;</p>

  <p style="text-align: justify;">Malavili Hageholm'e geri gönderildi, misyoner kadın da Trelleborg'a döndü.&nbsp;</p>

  <p style="text-align: justify;">Sıradaki tanığın ise gerçekten bir ifadesi vardı. Bu İsveççe'yi iyi konuşan İranlı bir çevirmendi. Aynı öldürülen Somalili gibi o da ateş edildiği sırada Hageholm yakınlarında yürüyüş yapmaktaymış.&nbsp;</p>

  <p style="text-align: justify;">Kurt Wallander kurmay haritasından Hageholm çevresini gösteren bir parça çıkardı. Olay yerini çarpıyla işaretledi, çevirmen iki el ateş edildiğini duyduğu sırada nerede bulunduğunu hemen gösterdi.&nbsp;</p>

  <p style="text-align: justify;">Kurt Wallander aradaki mesafeyi yaklaşık üç yüz metre olarak hesapladı.&nbsp;</p>

  <p style="text-align: justify;">"Silah seslerinden sonra bir araba gürültüsü duydum," dedi çevirmen.&nbsp;</p>

  <p style="text-align: justify;">"Ama onu görmediniz?"&nbsp;</p>

  <p style="text-align: justify;">"Hayır. Ormandaydım. Bulunduğum yerden yol görünmüyordu."&nbsp;</p>

  <p style="text-align: justify;">Çevirmen yine haritayı işaret etti. Olay yerinin güneyini.&nbsp;</p>

  <p style="text-align: justify;">Sonra Kurt Wallander gerçekten sevindirecek bir şey söyledi.&nbsp;</p>

  <p style="text-align: justify;">"Bir Citroen'di," dedi.&nbsp;</p>

  <p style="text-align: justify;">"Bir Citroen mi?"&nbsp;</p>

  <p style="text-align: justify;">"Sizin burada, İsveç'te kurbağa diye adlandırdıklarınızdan."&nbsp;</p>

  <p style="text-align: justify;">"Bundan nasıl bu kadar emin olabiliyorsunuz?"&nbsp;</p>

  <p style="text-align: justify;">"Ben Tahran'da büyüdüm. Biz çocukken, çeşitli araba markalarını motorlarının sesinden tanımayı öğrenmiştik. Citroen çok basittir. Özellikle de kurbağa olanı."&nbsp;</p>

  <p style="text-align: justify;">Kurt Wallander bu hikâyeye inanıp inanmaması gerektiğinden emin değildi. Sonra birden karar verdi.&nbsp;</p>

  <p style="text-align: justify;">"Lütfen benimle avluya gelin," dedi. "Dışarı çıktığınızda da arkanızı dönüp gözlerinizi kapatın."&nbsp;</p>

  <p style="text-align: justify;">Dışarda yağmurda Peugeot'sunu çalıştırıp park yerinde bir tur attı. Gözünü de çevirmenden ayırmıyordu.&nbsp;</p>

  <p style="text-align: justify;">"Evet?" diye sordu sonra. "Neydi bu?"&nbsp;</p>

  <p style="text-align: justify;">"Bir Peugeot," diye yanıtladı adam duraksamadan.&nbsp;</p>

  <p style="text-align: justify;">"Güzel," dedi Kurt Wallander. "Gerçekten inanılmaz."&nbsp;</p>

  <p style="text-align: justify;">Tanığı evine yollayıp Hageholm'le E 14 arasında batı yönünde seyrettiği görülen bir Citroen'i aramalarını bildirdi. Haber ajanslarına da, polisin şimdi, cinayetle ilgisi olduğu sanılan bir Citroen'in peşinde olduğu bildirilecekti.&nbsp;</p>

  <p style="text-align: justify;">Üçüncü tanık Romanyalı genç bir kadındı. Kurt Wallander'in bürosunda oturmuş sorgulama sırasında çocuğunu emziriyordu. Çevirmen çat pat İsveççe konuşuyor ama Kurt Wallander yine de kadının gördüklerinin oldukça doğru aktarıldığını seziyordu.&nbsp;</p>

  <p style="text-align: justify;">Bu kadın da öldürülen Somaliliyle aynı yolda yürüyordu ve Kampa dönerken onunla karşılaşmıştı.&nbsp;</p>

  <p style="text-align: justify;">"Süre ne kadar?" diye sordu Wallander. "Karşılaşmanızla silah seslerini duyduğunuz an arasında ne kadar bir süre var?"&nbsp;</p>

  <p style="text-align: justify;">"Belki üç dakika."&nbsp;</p>

  <p style="text-align: justify;">"Başka birini gördünüz mü?"&nbsp;</p>

  <p style="text-align: justify;">Kadın başıyla onayladı ve Kurt Wallander sabırsızlıkla masaya eğildi.&nbsp;</p>

  <p style="text-align: justify;">"Nerede?" diye sordu. "Haritada gösterin."&nbsp;</p>

  <p style="text-align: justify;">Kadın haritada bulunduğu yeri ararken çevirmen onun çocuğunu tuttu.&nbsp;</p>

  <p style="text-align: justify;">Kurt Wallander kadının bulunduğu yerin, olay yerinin hemen yanı olduğunu gördü.&nbsp;</p>

  <p style="text-align: justify;">"Anlatın," dedi. "Acele etmeyin. İyice düşünün."&nbsp;</p>

  <p style="text-align: justify;">Çevirmen Wallander'in söylediklerini aktardı, kadın da düşünmeye başladı.&nbsp;</p>

  <p style="text-align: justify;">"Mavi tulumlu bir adam," dedi kadın sonunda. "Orada, tarlada duruyordu."&nbsp;</p>

  <p style="text-align: justify;">"Nasıl biriydi?"&nbsp;</p>

  <p style="text-align: justify;">"Az saçı vardı."&nbsp;</p>

  <p style="text-align: justify;">"Uzun boylu muydu?"&nbsp;</p>

  <p style="text-align: justify;">"Normal boydaydı."&nbsp;</p>

  <p style="text-align: justify;">"Ben normal boyda bir adam mıyım?"&nbsp;</p>

  <p style="text-align: justify;">Kurt Wallander kadının önünde durdu.&nbsp;</p>

  <p style="text-align: justify;">"O daha uzundu."&nbsp;</p>

  <p style="text-align: justify;">"Kaç yaşlarındaydı?"&nbsp;</p>

  <p style="text-align: justify;">"Genç değildi, ama yaşlı da değildi. Belki kırk beş yaşında"&nbsp;</p>

  <p style="text-align: justify;">"Sizi gördü mü?"&nbsp;</p>

  <p style="text-align: justify;">"Sanmıyorum."&nbsp;</p>

  <p style="text-align: justify;">"Orada, tarlada ne yapıyordu?"&nbsp;</p>

  <p style="text-align: justify;">"Yiyordu."&nbsp;</p>

  <p style="text-align: justify;">"Yiyordu?"&nbsp;</p>

  <p style="text-align: justify;">"Bir elma yiyordu."&nbsp;</p>

  <p style="text-align: justify;">Kurt Wallander düşündü.&nbsp;</p>

  <p style="text-align: justify;">"Mavi tulumlu bir adam, yolun kenarındaki bir tarlada durmuş bir elma yiyor. Doğru anlamış mıyım?"&nbsp;</p>

  <p style="text-align: justify;">"Evet."&nbsp;</p>

  <p style="text-align: justify;">"Yalnız mıydı?"&nbsp;</p>

  <p style="text-align: justify;">"Başka birini görmedim. Ama yalnız olduğunu sanmıyorum."&nbsp;</p>

  <p style="text-align: justify;">"Neden sanmıyorsunuz?"&nbsp;</p>

  <p style="text-align: justify;">"Birini bekliyor gibiydi."&nbsp;</p>

  <p style="text-align: justify;">"Yanında silah var mıydı?"&nbsp;</p>

  <p style="text-align: justify;">Kadın yine düşündü.&nbsp;</p>

  <p style="text-align: justify;">"Belki yanında, ayaklarının dibinde kahverengi bir paket duruyordu," dedi kadın. "Belki de bu sadece çamurdu."&nbsp;</p>

  <p style="text-align: justify;">"Adamı gördükten sonra neler oldu?"&nbsp;</p>

  <p style="text-align: justify;">"Bir an önce eve varabilmek için hızlandım."&nbsp;</p>

  <p style="text-align: justify;">"Neden bu kadar aceleniz vardı?"&nbsp;</p>

  <p style="text-align: justify;">"Ormanda yabancı adamlara rastlamak iyi bir şey değil."&nbsp;</p>

  <p style="text-align: justify;">Kurt Wallander başını salladı.&nbsp;</p>

  <p style="text-align: justify;">"Bir araba gördünüz mü?" diye sordu.&nbsp;</p>

  <p style="text-align: justify;">"Hayır. Araba görmedim."&nbsp;</p>

  <p style="text-align: justify;">"Adamı daha iyi tarif edebilir misiniz?"&nbsp;</p>

  <p style="text-align: justify;">Kadın yanıt vermeden önce uzun süre düşündü. Bu sırada çocuğu çevirmenin kollarında uykuya dalmıştı.&nbsp;</p>

  <p style="text-align: justify;">"Güçlü görünüyordu," dedi kadın. "Sanırım büyük elleri vardı."&nbsp;</p>

  <p style="text-align: justify;">"Saçları ne renkti? Şu az kalmış saçları?"&nbsp;</p>

  <p style="text-align: justify;">"İsveç rengi."&nbsp;</p>

  <p style="text-align: justify;">"Sarışın mı?"&nbsp;</p>

  <p style="text-align: justify;">"Evet. Keli de şöyleydi."&nbsp;</p>

  <p style="text-align: justify;">Havaya bir yarım ay çizdi.&nbsp;</p>

  <p style="text-align: justify;">Sonra kampa dönmesine izin verildi. Wallander bir fincan kahve aldı. Svedberg ona pizza isteyip istemediğini sordu. Wallander başıyla onayladı.&nbsp;</p>

  <p style="text-align: justify;">Akşam saat dokuza çeyrek kala polisler, toplantı için kantinde buluştular. Kurt Wallander, Nâslund dışında hepsinin hâlâ daha hayret edilecek kadar dinç göründüklerini düşündü. Nâslund üşütmüştü, ateşi vardı, ama bütün bunlara rağmen eve gitmemekte direniyordu.&nbsp;</p>

  <p style="text-align: justify;">Pizzalarını ve yağlı ekmeklerini aralarında bölüşürlerken Kurt Wallander da toplantının konusuyla ilgili bir özet çıkarmaya çalıştı. Duvardan bir resmi indirmiş, şimdi de tepegöz ışığında, cinayet yerinin çevresini haritanın resmedildiği folyoyu yansıtıyordu. Olay yerini bir çarpıyla işaretlemiş, tanıkların bulundukları yerleri ve hareket yönlerini işaretlemişti.&nbsp;</p>

  <p style="text-align: justify;">"Boşa kürek çekmiyoruz yani," diyerek başladı konuşmasına. "Olayın zamanını tam olarak biliyoruz ve iki tanığımız var. Silah sesleri duyulmadan birkaç dakika önce tanık kadın, yolun hemen kenarındaki tarlada mavi tulumlu bir adam görmüş. İfadesi, kurbanın bu noktaya varmak için ihtiyacı olan zamanla tamamen uyuşuyor. Ayrıca katilin bir Citroen'le kaçıp güney yönünde gittiğini de biliyoruz."&nbsp;</p>

  <p style="text-align: justify;">Konuşması Rydberg'in kantine girmesiyle kesildi. Toplanmış olan polisler gülmeye başladılar. Rydberg çenesine kadar çamura bulanmıştı. Çamurlu ve ıslak ayakkabılarını çıkarıp kendisine sunulan ekmeği minnetle aldı.&nbsp;</p>

  <p style="text-align: justify;">"Tam zamanında geldin," dedi Kurt Wallander. "Ne buldun?"&nbsp;</p>

  <p style="text-align: justify;">"İki saat şu tarlada süründüm," diye yanıtladı Rydberg "Romanyalı kadın bana adamın durduğu yeri tam olarak göstermeyi becerdi. Ayak izleri bulduk. Lastik çizmelere ait. Kadın, onun lastik çizmeleri olduğunu söyledi. Bildik adi lastik çizmeler. Sonra bir de elma koçanı buldum."&nbsp;</p>

  <p style="text-align: justify;">Rydberg cebinden bir naylon poşet çıkardı.&nbsp;</p>

  <p style="text-align: justify;">"Küçük bir ihtimalle parmak izi bulabiliriz," dedi.&nbsp;</p>

  <p style="text-align: justify;">"Bir elma koçanında parmak izi bulunabilir mi gerçekten?" diye sordu Kurt Wallander hayretle.&nbsp;</p>

  <p style="text-align: justify;">"Parmak izleri neredeyse her şeyde bulunabilir," diye yanıtladı Rydberg. "Ama örneğin bir saç teli de bulunabilir, biraz tükürük ya da bir parça deri."&nbsp;</p>

  <p style="text-align: justify;">Naylon poşeti büyük bir dikkatle masanın üzerine bıraktı, bir porselen parçasıymışçasına.&nbsp;</p>

  <p style="text-align: justify;">"Sonra ayak izlerini takip ettim," diye devam etti. "Ve eğer bu elma adam gerçekten bizim katilimizse, şu yolu izlediğini sanıyorum."&nbsp;</p>

  <p style="text-align: justify;">Rydberg not defterinden kalemini çekip tepegöze yaklaştı.&nbsp;</p>

  <p style="text-align: justify;">"Adam, Somalilinin yoldan yaklaşmakta olduğunu gördü. Sonra elma koçanını fırlattı ve adamın karşısına çıktı. Lastik çizmelerin altından tarladan yolun üzerine taşınan bir parça çamuru gördüğümü sanıyorum. Sonra orada yaklaşık dört metrelik bir mesafeden silahını ateşledi. Sonra gerisin geri dönerek olay yerinden yaklaşık elli metre, yol boyunca uzaklaştı. Burada yol bir kavis çiziyor, ayrıca bir arabanın yol alabileceği küçük bir payı var yolda. Orada olmasını umduğumuz tekerlek izleri de var. Ayrıca iki de sigara izmariti buldum."&nbsp;</p>

  <p style="text-align: justify;">Cebinden bir naylon poşet daha çıkardı.&nbsp;</p>

  <p style="text-align: justify;">"Adam arabaya atladığı gibi güney yönünde uzaklaştı. Sanırım, olay hemen hemen böyle. Bunların yanı sıra temizleyici faturasını emniyet adına yazdıracağım."&nbsp;</p>

  <p style="text-align: justify;">"Faturayı imzalarım," diye söz verdi Kurt Wallander. "Ama şimdi düşünmemiz gerekiyor."&nbsp;</p>

  <p style="text-align: justify;">Rydberg bir okulun sınıfındaymış gibi parmağını kaldırdı.&nbsp;</p>

  <p style="text-align: justify;">"Benim birkaç fikrim var bile," dedi. "Öncelikle iki kişi olduklarından eminim. Biri arabada bekledi, ikincisi ateş etti."&nbsp;</p>

  <p style="text-align: justify;">"Bu fikre nasıl vardın?" diye sordu Kurt Wallander.&nbsp;</p>

  <p style="text-align: justify;">"Böylesi önemli bir olayda bir elma yemeyi tercih eden birinin sigara içmediği kesin. Arabada bekleyen biri vardı, sanıyorum. Sigara içen biri. Ve elma yiyen bir katil."&nbsp;</p>

  <p style="text-align: justify;">"Bu akla yatkın."&nbsp;</p>

  <p style="text-align: justify;">"Ayrıca her şeyin en ince ayrıntısına dek planlanmış olduğu görüşündeyim. Hageholm'deki göçmenlerin yürüyüş için bu yolu kullandıklarını öğrenmek çok zor olmasa gerek. Çoğu bir arada dolaşıyor. Ama bazen tek başına yürüyenler de oluyor. Bir de bir çiftçi gibi giyindin mi kimse senden şüphelenmez. Ayrıca düşünülecek olursa, yer de iyi seçilmişti; araba görünmeyecek bir yerde ama yine de çok yakında bekleyebilirdi. Yani bence, bu çılgın iş soğukkanlılıkla gerçekleştirilen bir katliamdı. Katillerin bilemedikleri tek şey, yoldan kimin yalnız başına geçeceğiydi. Ama bu onları zaten hiç ilgilendirmiyordu."&nbsp;</p>

  <p style="text-align: justify;">Kantinde çıt çıkmıyordu. Rydberg'in vardığı sonuçlar o kadar akla yatkındı ki; kimsenin diyecek lafı yoktu. Cinayetin acımasızlığı açıkça gözler önüne serilmişti.&nbsp;</p>

  <p style="text-align: justify;">Sonunda sessizliği bozan Svedberg oldu.&nbsp;</p>

  <p style="text-align: justify;">"Bir haberci, Sydsvenskan'dan kaseti getirdi," dedi.&nbsp;</p>

  <p style="text-align: justify;">Kurt Wallander sesi hemen tanıdı. Bu kendisini iki kez arayıp tehdit etmiş olan adamdı.&nbsp;</p>

  <p style="text-align: justify;">"Kaseti Stockholm'e yollayalım," dedi Kurt Wallander. "Belki orada inceleme sonucu bir şey çıkar?"&nbsp;</p>

  <p style="text-align: justify;">"Ben de hangi cins elmayı yemiş olduğunu araştıralım derim," diye açıkladı Rydberg. "Biraz şansımız varsa, elmayı aldığı dükkânı bulabiliriz."&nbsp;</p>

  <p style="text-align: justify;">Sonra cinayet nedeni hakkında konuşmaya başladılar.&nbsp;</p>

  <p style="text-align: justify;">"Irkçılık," dedi Kurt Wallander. "Bunu yapabilecek pek çok kişi var. Ama sanırım, aşırı sağcı hareketlerin tümünü ciddi olarak ele almakla işe başlamalıyız. Öyle görünüyor ki, yeni ve gerçekten giderek ciddileşen bir sürece girdik. Artık duvarlara sloganlar yazılmayacak. Bundan sonra yangın bombaları atılıp insanlar öldürülecek. Ama bu olaydakilerin Ystad'daki barakalarda yangın çıkaranlarla aynı kişiler olduğunu hiç sanmıyorum. Bu olayın hâlâ, bütün göçmenlere öfke duyan birkaç serserinin işi ya da kötü bir şakası olduğunu düşünüyorum. Bu cinayet biraz farklı. Bu işi yapanlar ya bağımsız hareket eden birileri ya da bir çeşit hareketin üyeleri. Ve onları esaslı bir araştırmaya tabi tutacağız. Halka da açılmak zorundayız ve halktan bize yardım etmesini isteyeceğiz. Stockholm'den, tüm yeni aşırı sağcı guruplar hakkında ayrıntılı bir rapor göndermesini isteyeceğim. Bu cinayetin derecesi devlet düzeyinde. Yani istediğimiz tüm araçlar sağlanacak. Ayrıca biri şu Citroen'i görmüş olmalı."&nbsp;</p>

  <p style="text-align: justify;">"Bir Citroen kulübü var," dedi Nâslund daha da kısılmış bir sesle. "O kulübün üye listesini taşıt dosyalarıyla karşılaştırırız. Klüptekiler büyük olasılıkla bu ülkedeki tüm Citroen'leri biliyorlardır."&nbsp;</p>

  <p style="text-align: justify;">Görev dağılımı yapıldı. Saat neredeyse on buçuk olmuş ve toplantı henüz bitmemişti. Kimse eve gitmeyi düşünmüyordu.&nbsp;</p>

  <p style="text-align: justify;">Kurt Wallander emniyet müdürlüğünün giriş salonunda olağandışı bir basın toplantısı düzenledi. Bir kez daha, E 14 yolu üzerinde bir Citroen görmüş olanların aramalarını vurguladı. Ayrıca katilin, şimdilik ellerinde olan tanımını da duyurdu.&nbsp;</p>

  <p style="text-align: justify;">Sözlerini bitirdiğinde soru bombardımanına tutuldu.&nbsp;</p>

  <p style="text-align: justify;">"Şimdi olmaz," diye geçiştirdi. "Söyleyeceklerimi söyledim."&nbsp;</p>

  <p style="text-align: justify;">Bürosuna dönerken yolda Hanson'la karşılaştı. Hanson ona emniyet genel müdürünün katılmış olduğu tartışma programının tutanağını görmek isteyip istemediğini sordu.&nbsp;</p>

  <p style="text-align: justify;">"Görmesem daha iyi," diye yanıtladı. "En azından şu an olmaz."&nbsp;</p>

  <p style="text-align: justify;">Masasını topladı. Kız kardeşini aramak istediğini hatırlatan notu telefon ahizesinin üzerine yapıştırdı. Sonra Göran Boman'ın evini aradı. Telefona Boman'ın kendisi çıktı.&nbsp;</p>

  <p style="text-align: justify;">"Nasıl gidiyor?" diye sordu Boman.&nbsp;</p>

  <p style="text-align: justify;">"Peşinden gidebileceğimiz birkaç şey var," diye yanıtladı Kurt Wallander. "Hazırlıklı olmalıyız."&nbsp;</p>

  <p style="text-align: justify;">"Her şeye rağmen sana iyi haberlerim var."&nbsp;</p>

  <p style="text-align: justify;">"Bunu ümit etmiştim."&nbsp;</p>

  <p style="text-align: justify;">"Sölvesburg'daki meslektaşlarımız Nils Velander'i buldular. Anlaşılan, bir tersanede, ara şıra uğraştığı bir teknesi var. Sorgulamanın tutanağı yarın gelecek, ama ben en önemli şeyi öğrendim. Naylon poşetteki parayı iç çamaşırlarından kazandığını iddia ediyor. Ayrıca parmak izlerini incelememiz için paraları değiştirmeyi de kabul etti."&nbsp;</p>

  <p style="text-align: justify;">"Burada, Ystad'daki Raiffeisen Bankası," dedi Kurt Wallander. "Paraların seri numaralarının incelenip inceleyemeyeceğini sormalıyız."&nbsp;</p>

  <p style="text-align: justify;">"Para yarın gelecek. Ama ben bunun pek de işe yaracağını sanmam."&nbsp;</p>

  <p style="text-align: justify;">"Neden olmasın?"&nbsp;</p>

  <p style="text-align: justify;">"Bilmiyorum."&nbsp;</p>

  <p style="text-align: justify;">"İyi haberlerden söz ettiğini sanmıştım."&nbsp;</p>

  <p style="text-align: justify;">"Evet, öyle. Şimdi üçüncü kadının yanından geliyorum. Onu tek başıma sorgulamamın sence bir sakıncası olmayacağını düşünmüştüm."&nbsp;</p>

  <p style="text-align: justify;">"Tabii ki sakıncası yok."&nbsp;</p>

  <p style="text-align: justify;">"Hatırlıyor musun? Adı Ellen Magnuson'du. Altmış yaşında ve burada, Kristianstad'ta bir eczanede çalışıyor. Daha önce bir kez onunla görüşmem gerekmişti ayrıca. Birkaç yıl önce bir trafik kazasında bir yol işçisinin ölümüne neden olmuştu. O zamanlar gözünün güneşten kamaştığını iddia etmişti. Doğruydu da. 1955'te babası tanımsız olarak kayda geçen bir erkek çocuk dünyaya getirdi. Oğlanın adı Erik ve bugün Malmö'de yaşıyor. Belediyede görevli. Kadının evine gittim. Korkmuş gibiydi, biraz da paniğe kapıldı. Sanki polisin ziyaretini bekliyormuş gibi bir hali vardı. Johannes Lövgren'in oğlunun babası olduğunu inkâr etti. Ama bana sürekli yalan söylüyormuş gibi geldi. Bana soracak olursan, onun üzerinde yoğunlaşalım, derim. Tabii bu yüzden kuşçuyu ve annesini de gözden çıkaracak değilim."&nbsp;</p>

  <p style="text-align: justify;">"Önümüzdeki yirmi dört saat buradaki olayla ilgilenmekten başka hiçbir işle ilgilenemeyeceğim," dedi Kurt Wallander. "Beni hafifletebildiğin her iş için sana minnettarım."&nbsp;</p>

  <p style="text-align: justify;">"Sana dosyaları gönderirim," dedi Göran Boman. "Ve paraları. Sanırım teslim aldığını onaylaman gerekiyor."&nbsp;</p>

  <p style="text-align: justify;">"Tüm bunları atlattıktan sonra birlikte bir viski içeriz," diye karşılık verdi Kurt Wallander.&nbsp;</p>

  <p style="text-align: justify;">"Mart ayında Snogeholm köşkünde, eski doğu bloğundaki yeni uyuşturucu yolları hakkında bir konferans yapılacakmış," diye açıkladı Göran Boman. "Bu fırsata ne dersin?"&nbsp;</p>

  <p style="text-align: justify;">"Kulağa hoş geliyor," diye yanıtladı Kurt Wallander.&nbsp;</p>

  <p style="text-align: justify;">Konuşmayı bitirdiler. Wallander, peşlerine düştükleri Citroen hakkında herhangi bir bilgi gelip gelmediğini sormak için Martinson'a uğradı.&nbsp;</p>

  <p style="text-align: justify;">Martinson başını salladı. Henüz hiçbir bilgi yoktu.&nbsp;</p>

  <p style="text-align: justify;">Kurt Wallander bürosuna dönerek ayaklarını masanın üzerine uzattı. Saat on bir buçuktu. Yavaş yavaş düşüncelerini düzenlemeye başladı. Önce göçmen kampı yakınındaki cinayeti adım adım aklından geçirdi. Atladığı bir nokta var mıydı? Rydberg'in olayların gelişimi hakkında söylediklerinde ele alınması gereken bir nokta?&nbsp;</p>

  <p style="text-align: justify;">Soruşturmaların mümkün olan en hızlı şekilde ilerlemiş olmasından memnundu. Şimdi her şeyden önce teknik analizlerin sonuçlarını beklemek ve arabanın bulunmasını ümit etmek kalıyordu.&nbsp;</p>

  <p style="text-align: justify;">Koltuğundaki konumunu değiştirdi, kravatının düğümünü çözdü ve Göran Boman'ın raporunu düşündü. Bu raporun tahminlerine güveni tamdı.&nbsp;</p>

  <p style="text-align: justify;">Eğer Boman, kadının yalan söylediği izlenimine kapılmışsa bunda mutlaka doğruluk payı demekti.&nbsp;</p>

  <p style="text-align: justify;">Ama neden Nils Velander'den bu kadar çabuk vazgeçiyordu?&nbsp;</p>

  <p style="text-align: justify;">Ayaklarını masadan indirerek boş bir sayfaya uzandı. Sonraki günlerde mutlaka halletmesi gereken işleri hatırlatacak notlar aldı. Hemen ertesi gün cumartesi olmasına rağmen Raiffeisen Bankası'ndan bir şeyler bulması gerektiğine karar verdi.&nbsp;</p>

  <p style="text-align: justify;">Notları bitirince ayağa kalkıp gerindi. Vakit gece yarısını biraz geçiyordu. Koridorda Hanson'un Martinson'la konuştuğunu duydu. Ama ne konuştuklarını anlayamadı.&nbsp;</p>

  <p style="text-align: justify;">Dışarda, pencerenin önünde bir sokak lambası rüzgârda sallanıyordu. Kendini terlemiş ve pis hissediyor, emniyet müdürlüğünün soyunma odasında bir duş alıp almaması gerektiğini düşünüyordu. Pencereyi açarak serin havayı soludu. Yağmur dinmişti.&nbsp;</p>

  <p style="text-align: justify;">Huzursuz olduğunu fark etti. Katilin bir kez daha saldırmasını nasıl engelleyeceklerdi?&nbsp;</p>

  <p style="text-align: justify;">Sıradaki kurban bir kadın olacaktı, Maria Lövgren'in öldürülmesine yanıt olarak.&nbsp;</p>

  <p style="text-align: justify;">Tekrar masasına oturdu ve Schonen'deki tüm göçmen kamplarını gösteren dosyayı kendine çekti. Katil Hageholm'e geri dönemezdi. Ama bu durumda yeterince seçeneği vardı. Katil son olaydaki gibi kurbanını yine tesadüfen seçecek olursa ellerindeki ipuçları azalıyordu.&nbsp;</p>

  <p style="text-align: justify;">Ayrıca göçmenlere binayı terk etmeyi yasaklamak da mümkün değildi.&nbsp;</p>

  <p style="text-align: justify;">Dosyayı bıraktı ve daktiloya bir sayfa yerleştirdi.&nbsp;</p>

  <p style="text-align: justify;">Saat neredeyse bir olmuştu. Björk'e vereceği raporunu şimdi de yazabileceğini düşündü.&nbsp;</p>

  <p style="text-align: justify;">Aynı anda kapı açıldı, Svedberg içeri girdi.&nbsp;</p>

  <p style="text-align: justify;">"Yeni bir şey?" diye sordu Kurt Wallander.&nbsp;</p>

  <p style="text-align: justify;">"Bir bakıma evet," diyen Svedberg endişeyle baktı.&nbsp;</p>

  <p style="text-align: justify;">"Ne var?"&nbsp;</p>

  <p style="text-align: justify;">"Nasıl söyleyeceğimi bilmiyorum. Ama az önce Löderup'tan bir çiftçi aradı."&nbsp;</p>

  <p style="text-align: justify;">"Citroen'i mi görmüş?"&nbsp;</p>

  <p style="text-align: justify;">"Hayır. Ama babanın pijamasıyla bir tarlada koşuşturduğunu söylüyor. Elinde bir bavul varmış."&nbsp;</p>

  <p style="text-align: justify;">Kurt Wallander dondu kaldı.&nbsp;</p>

  <p style="text-align: justify;">"Ne diyorsun?"&nbsp;</p>

  <p style="text-align: justify;">"Arayan gayet aklı başında gibiydi. Aslında seninle konuşmak istemişti ama yanlış bağlanmış, bu nedenle karşısına ben çıkmışım. Ne yapılacağına senin karar vermen gerektiğini düşündüm."&nbsp;</p>

  <p style="text-align: justify;">Kurt Wallander koltuğunda hiç kıpırdamadan öylece kaldı, bakışları boştu.&nbsp;</p>

  <p style="text-align: justify;">Sonra ayağa kalktı.&nbsp;</p>

  <p style="text-align: justify;">"Hangi tarla?" diye sordu.&nbsp;</p>

  <p style="text-align: justify;">"Sanırım baban anayola doğru ilerliyor."&nbsp;</p>

  <p style="text-align: justify;">"Bununla kendim ilgilenirim. Mümkün olduğunca çabuk dönerim. Bir şey olursa ulaşabilmeniz için bana telsizli bir araba ayarlamaya çalış."&nbsp;</p>

  <p style="text-align: justify;">"Benim ya da bir başkasının seninle gelmesini ister misin?"&nbsp;</p>

  <p style="text-align: justify;">Kurt Wallander başıyla reddetti.&nbsp;</p>

  <p style="text-align: justify;">"Babam bunadı," dedi. "Onu bir bakımevine yerleştirmem gerek."&nbsp;</p>

  <p style="text-align: justify;">Svedberg ona telsizli bir arabanın anahtarının verilmesini sağladı.&nbsp;</p>

  <p style="text-align: justify;">Kapıdan çıkarken binanın gölgesinde duran bir adamı fark etti. Akşam gazetelerinden birinde çalışan bir haberciydi bu, onu tanıdı.&nbsp;</p>

  <p style="text-align: justify;">"Beni takip etmesini istemiyorum," dedi Svedberg'e.&nbsp;</p>

  <p style="text-align: justify;">Svedberg anladığını işaret etti.&nbsp;</p>

  <p style="text-align: justify;">"Benim çıktığımı görene kadar bekle, onun arabasının önünü kapatacağım, sonra gidersin."&nbsp;</p>

  <p style="text-align: justify;">Kurt Wallander arabaya geçerek bekledi.&nbsp;</p>

  <p style="text-align: justify;">Habercinin de hızla arabasına koştuğunu gördü. Svedberg otuz saniyede kendi arabasıyla geldi ve arabasını durdurdu.&nbsp;</p>

  <p style="text-align: justify;">Araba habercinin arabasının önünü tıkıyordu. Kurt Wallander oradan uzaklaştı.&nbsp;</p>

  <p style="text-align: justify;">Süratlendi. Fazla hızlı gidiyordu. Sandskogen boyunca yer alan hız sınırlarını dikkate almıyordu, ama yolda kendisinden başka araç yok sayılırdı. Yağmurdan ıslanmış asfaltın üzerinde ürkek tavşanlar kaçışıyordu.&nbsp;</p>

  <p style="text-align: justify;">Babasının yaşadığı köye vardığında onu fazla araması gerekmedi. Arabanın farları onu buldu, mavi çizgili pijamasıyla çıplak ayak bir tarlanın üzerinde bata çıka ilerliyordu. Başında eski şapkası, elinde büyük bir bavul vardı. Farlar ortalığı aydınlatınca şaşkınlıkla elini yüzüne siper etti. Sonra yürümeye devam etti. Azimle, sanki tam istediği hedefe gidiyormuş gibi.&nbsp;</p>

  <p style="text-align: justify;">Kurt Wallander arabayı durdurdu, farları yanık bıraktı.&nbsp;</p>

  <p style="text-align: justify;">Sonra tarlaya çıktı.&nbsp;</p>

  <p style="text-align: justify;">"Baba," diye seslendi. "Burada n'apıyorsun Allah aşkına?"&nbsp;</p>

  <p style="text-align: justify;">Babası yanıt vermedi, yürümeye devam etti. Kurt Wallander peşinden gitti. Ayağı takılıp yere düşünce göbeğine kadar ıslandı.&nbsp;</p>

  <p style="text-align: justify;">"Baba!" diye seslendi bir kez daha. "Dur! Nereye gidiyorsun?"&nbsp;</p>

  <p style="text-align: justify;">Karşılık gelmedi. Babası hızını artırmışa benziyordu. Yakında anayola varmış olacaklardı. Kurt Wallander koşa aksaya ona yetişerek kolundan kavradı. Ama babası kendisini kurtarıp yoluna devam etti.&nbsp;</p>

  <p style="text-align: justify;">Şimdi de Kurt Wallander öfkelenmişti.&nbsp;</p>

  <p style="text-align: justify;">"Polis," diye gürledi. "Olduğunuz yerde kalmazsanız ateş edilecek."&nbsp;</p>

  <p style="text-align: justify;">Babası bir an için durdu ve döndü. Kurt Wallander farların ışığında onun gözlerini gördü.&nbsp;</p>

  <p style="text-align: justify;">"Ne demiştim ben?" diye bağırdı babası. "Beni öldürmek istiyorsun sen!"&nbsp;</p>

  <p style="text-align: justify;">Sonra bavulu Kurt Wallander'e doğru fırlattı. Bavul açıldı, kirli çamaşırlar, boya tüpleri ve fırçalardan oluşan eşyalar etrafa saçıldı.&nbsp;</p>

  <p style="text-align: justify;">Kurt Wallander, içinde müthiş bir üzüntünün yayıldığını hissetti. Demek babası gerçekten de İtalya'ya gidecekmiş gibi çılgın bir varsayımla gecenin bu vakti kendini dışarlara vurmuştu.&nbsp;</p>

  <p style="text-align: justify;">"Lütfen sakin ol, baba," dedi. "Seni istasyona götürmek için geldim. Böylece yürümek zorunda kalmayacaksın."&nbsp;</p>

  <p style="text-align: justify;">Babası tereddütle baktı.&nbsp;</p>

  <p style="text-align: justify;">"Sana inanmıyorum," dedi.&nbsp;</p>

  <p style="text-align: justify;">"Tabii ki, doğru söylüyorum. Yolculuk yapmak isterse kendi babamı pekâlâ istasyona götüreceğim."&nbsp;</p>

  <p style="text-align: justify;">Kurt Wallander bavulu yerden kaldırdı, yine kapattı ve arabaya doğru yola koyuldu. Bavulu bagaja koyarak beklemeye başladı. Tarlada duran babası farların ışığına yakalanmış bir av hayvanı gibi görünüyordu. Ümitsiz bir sonda yakalanmış ve artık sadece ölüm ateşini bekleyen bir hayvan gibi.&nbsp;</p>

  <p style="text-align: justify;">Sonra arabaya yaklaşmaya başladı. Kurt Wallander bu görüntünün gurur mu yoksa aşağılanma mı olduğuna karar veremedi. Arka kapıyı açtı, babası içeriye yerleşti. Arka koltukta bir örtü duruyordu, onun omuzlarına örttü.&nbsp;</p>

  <p style="text-align: justify;">Birden karanlıktan bir adam belirince ürktü. Kirli bir tulum içinde yaşlı bir adam.&nbsp;</p>

  <p style="text-align: justify;">"Arayan bendim," dedi adam. "Durumu nasıl?"&nbsp;</p>

  <p style="text-align: justify;">"Her şey yolunda," diye yanıtladı Wallander. Aradığın için teşekkür ederim."&nbsp;</p>

  <p style="text-align: justify;">"Onu görmüş olmam büyük tesadüf."&nbsp;</p>

  <p style="text-align: justify;">"Anlıyorum. Tekrar teşekkürler."&nbsp;</p>

  <p style="text-align: justify;">Direksiyona geçti. Dönüp baktığında babasının örtünün altında titreyecek kadar üşüdüğünü fark etti.&nbsp;</p>

  <p style="text-align: justify;">"Şimdi istasyona gidiyoruz, baba," dedi. "Uzun sürmez"&nbsp;</p>

  <p style="text-align: justify;">Doğrudan hastanenin acil servisine gitti. Serviste kısa süre önce Maria Lövgren'in ölüm döşeğinde karşılaşmış olduğu genç doktorla karşılaştı. Ona durumu anlattı.&nbsp;</p>

  <p style="text-align: justify;">"Onu bu gece burada gözetim altında tutarız," dedi doktor. "Epeyce üşütmüş olmalı. Yarın bakıcımız onunla ilgilenip kalacağı bir yer bulmaya çalışır."&nbsp;</p>

  <p style="text-align: justify;">"Teşekkür ederim," dedi Kurt Wallander. "Kısa bir süre daha yanında kalayım."&nbsp;</p>

  <p style="text-align: justify;">Babası kurulanmış ve bir sedyeye yatırılmıştı.&nbsp;</p>

  <p style="text-align: justify;">"İtalya'ya yataklı vagon," dedi. "Sonunda oraya gidiyorum."&nbsp;</p>

  <p style="text-align: justify;">Kurt Wallander sedyenin yanında bir koltuğa oturdu.&nbsp;</p>

  <p style="text-align: justify;">"Evet, aynen öyle," diye karşılık verdi. "Sonunda İtalya'ya gidiyorsun."&nbsp;</p>

  <p style="text-align: justify;">Wallander hastaneden ayrıldığında saat ikiyi geçiyordu. Emniyet müdürlüğüne döndü. Hanson dışında herkes bu gece için evlerine dönmüştü. Hanson televizyonun karşısına geçmiş, emniyet genel müdürünün katılmış olduğu tartışma programının kaydını izliyordu.&nbsp;</p>

  <p style="text-align: justify;">"Herhangi bir şey oldu mu?" diye sordu Wallander.&nbsp;</p>

  <p style="text-align: justify;">"Hayır," diye yanıtladı Hanson. "Bir dizi ipucu var. Ama şeytanın bacağını kıracak bir şey yok sayılır. Birkaç saat uyuyabilsinler diye herkesi eve göndermeyi uygun buldum."&nbsp;</p>

  <p style="text-align: justify;">"İyi yaptın. Araba için kimsenin aramamış olması tuhaf."&nbsp;</p>

  <p style="text-align: justify;">"Burada otururken ben de bunu düşündüm. Belki E 14'te bir parça yol alıp yine ara yollardan birine sapmıştır. Haritalara bir göz attım. Bu bölgede karman çorman bir yığın küçük yol var. Bir de, bu kışta kıyamette kimsenin uğramadan kolay kolay geçemeyeceği büyük bir de konaklama bölgesi. Kampları gözetleyen devriyeler bu gece yolları didik didik arayacaklar.&nbsp;</p>

  <p style="text-align: justify;">Wallander başıyla onayladı.&nbsp;</p>

  <p style="text-align: justify;">"Hava aydınlanır aydınlanmaz bir helikopter görevlendiririz. Araba konaklama bölgesinde bir yerlerde gizlenmiş olabilir."&nbsp;</p>

  <p style="text-align: justify;">Bir fincan kahve aldı.&nbsp;</p>

  <p style="text-align: justify;">"Svedberg bana babandan söz etti," dedi Hanson. "Durumu nasıl?"&nbsp;</p>

  <p style="text-align: justify;">"Her şey yolunda. Bizimki iyice bunadı. Şimdi hastanede. Ama sorun yok."&nbsp;</p>

  <p style="text-align: justify;">"Eve gidip birkaç saat uyu. Berbat görünüyorsun."&nbsp;</p>

  <p style="text-align: justify;">"Yazmam gereken birkaç şey var."&nbsp;</p>

  <p style="text-align: justify;">Hanson video cihazını kapattı. "Biraz divana uzanacağım," diye açıkladı.&nbsp;</p>

  <p style="text-align: justify;">Kurt Wallander bürosuna gidip daktilonun başına geçti. Yorgunluktan gözleri yanıyordu.&nbsp;</p>

  <p style="text-align: justify;">Ama bu yorgunluk beklenmedik bir zihin açıklığına büründü. Bir çifte cinayet işlendi, diye düşündü. Ve katillerin takibi bir başka cinayete yol açtı. Başka cinayetleri önleyebilmemiz için bir an önce çözmemiz gereken bir cinayet.&nbsp;</p>

  <p style="text-align: justify;">Tüm bunlar beş gün içinde oldu.&nbsp;</p>

  <p style="text-align: justify;">Bu düşünceler arasında Björk'e vereceği raporunu yazmaya başladı. Bu rapor o henüz havaalanındayken eline geçmeliydi.&nbsp;</p>

  <p style="text-align: justify;">Esnedi. Saat dörde çeyrek vardı. Babasını düşünmek için fazla yorgundu. Sadece hastanedeki bakıcının iyi bir çözüm bulabileceğinden endişeliydi.&nbsp;</p>

  <p style="text-align: justify;">Kız kardeşinin adının yazılı olduğu not hâlâ telefonun üzerinde duruyordu. Birkaç saate kadar, gün başladığında onu aramak zorundaydı.&nbsp;</p>

  <p style="text-align: justify;">Yine esneyerek, koltuk altlarını kokladı. Leş gibi kokuyordu O sırada Hanson aralık duran kapıdan içeri girdi.&nbsp;</p>

  <p style="text-align: justify;">Wallander anında bir şeyler olduğunu anladı.&nbsp;</p>

  <p style="text-align: justify;">"İşte bir şey yakaladık," dedi Hanson.&nbsp;</p>

  <p style="text-align: justify;">"Ne?"&nbsp;</p>

  <p style="text-align: justify;">"Malmö'den bir adam arayıp arabasının çalındığını bildirdi."&nbsp;</p>

  <p style="text-align: justify;">"Bir Citroen mi?"&nbsp;</p>

  <p style="text-align: justify;">Hanson evet anlamında başını salladı.&nbsp;</p>

  <p style="text-align: justify;">"Nasıl oluyor da bunu sabahın dördünde fark ediyor?"&nbsp;</p>

  <p style="text-align: justify;">"Bir ayine katılmak için Göteborg'a gitmek istemiş."&nbsp;</p>

  <p style="text-align: justify;">"Hırsızlığı Malmö'deki meslektaşlarımıza bildirmiş mi?"&nbsp;</p>

  <p style="text-align: justify;">Hanson başıyla onayladı. Kurt Wallander telefona sarıldı.&nbsp;</p>

  <p style="text-align: justify;">"O halde işe başlayalım," dedi.&nbsp;</p>

  <p style="text-align: justify;">Malmö polisi adamı en kısa zamanda sorgulayacağı sözünü verdi. Çalınan arabanın plakası, yapım yılı ve rengi ülkenin her yanına duyurulmuştu bile.&nbsp;</p>

  <p style="text-align: justify;">"BBM 160," diye açıkladı Hanson. "Beyaz tavanlı güvercin mavisi bir kurbağa. Ülkede bunlardan kaç tane vardır? Yüz?"&nbsp;</p>

  <p style="text-align: justify;">"Araba gömülmediyse mutlaka buluruz."&nbsp;</p>

  <p style="text-align: justify;">"Güneş ne zaman doğar?"&nbsp;</p>

  <p style="text-align: justify;">"Dört beş saat içinde," diye yanıtladı Hanson.&nbsp;</p>

  <p style="text-align: justify;">"Hava aydınlanır aydınlanmaz, konaklama alanının üzerine bir helikopter göndermemiz gerekiyor. Bununla sen ilgilen."&nbsp;</p>

  <p style="text-align: justify;">Hanson başıyla onayladı. Tam odadan çıkacaktı ki, söylemeyi unuttuğu bir şey aklına geldi. "Hay Allah! Bir şey daha var. Arayıp, arabasının çalınmış olduğunu söyleyen kişi. Bir polisti."&nbsp;</p>

  <p style="text-align: justify;">Kurt Wallander Hanson'a hayretle baktı.&nbsp;</p>

  <p style="text-align: justify;">"Polis mi? Ne demek istiyorsun?"&nbsp;</p>

  <p style="text-align: justify;">"Yani onun bir polis olduğunu söylüyorum. Senin ve benim gibi."&nbsp;</p>
</body>
</html>
