<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>33. ÇIRAK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h" id="calibre_pb_0">33. ÇIRAK</h1>

  <p class="calibre2">Marae bugün gerçekleşen olayların listesini uzatırken, “Kahretsin,” diye mırıldandım. Yalnızca iki saattir Amy ile birlikteydim fakat gelen çağrılara cevap vermeliydim.</p>

  <p class="calibre2">Öncelikle güneş lambası yanar yanmaz, Bartie Kayıt Salonunda bir toplantı yapmıştı. İkinci Gemici Shelby zaten oradaydı ve Marae’ye haber vermişti. Marae da beni aramaya çalışmıştı. Marae diğer birinci seviye gemicilerle beraber Kayıt Salonu’na ulaştığında, Bartie çoktan gelecekte geminin liderliğinin nasıl olması gerektiği ile ilgili fikirlerini söylemiş ve benim yönetme konusunda beceriksiz olduğumu eklemişti. Otuz kişi onun dilekçesine başparmaklarını basmışlardı ve böylece onay vermişlerdi.</p>

  <p class="calibre2">Ardından Marae, Bartie’yi “tutuklamaya” çalışmıştı fakat her ne kadar bir süredir polis kuvvetleri ve sivil çatışmalar üzerine kitap okuyor olsak da, kelimeyi gerçekten anladığını bile zannetmiyorum. Sanırım sadece, “Seni tutukluyorum!” diye gerçekten yüksek sesle haykırdığında Bartie’nin duracağını sanmıştı fakat onun yerine Bartie dilekçeyi flopi ağma yüklemişti ve gemideki herkesin eline öğle yemeğinde geçmişti.</p>

  <p class="calibre2">Ben öğle yemeği yememiştim. Öğleyin Şehir’deydim ve Yemek Dağıtımı’nın önündeki masada dikilmiş, bir sebeple duvar yemeği üretiminin geciktiğini açıklıyordum. Tüm bu süre boyunca Yemek Dağıtımı müdürü Fridrick sırıtarak gözlerini bana dikmişti ve ben de Bartie’nin insanların yiyeceklerini ellerinden aldığında nasıl bir devrim başlatabileceklerini söylediğini hatırlamıştım. Toplu çağrı ile akşam yemeğinde ekstra porsiyonların dağıtılacağını söylemiştim fakat bu cevap kimseyi gerçek anlamda tatmin etmemişti.</p>

  <p class="calibre2">İş gününün bitmesine yakın Doktor zahmet edip beni aramıştı ve Hastane’ye çağırmıştı. Birinin ofisine girip, Phydus ilaç plasterleri malzemelerini çaldığını söylemişti.</p>

  <p class="calibre2">“Kahretsin neden bana daha erken haber vermedin?” diye bağırdım.</p>

  <p class="calibre2">Doktor korkudan sindi. “Meşgul görünüyordun.”</p>

  <p class="calibre2">Kükredim -kelimeler olmadan anlaşılmaz bir ses çıkartmıştım. Çalman plasterler pek çok şeyi açıklıyordu -geminin bir ucundan ötekine koşarken, kaçamak bakışları ve üstü kapalı yorumları fark etmiştim fakat bunun sebebinin Bartie’nin manifestosunun insanlar arasında dolanmasından kaynaklandığını sanmıştım. Şimdiyse Phydus plasterlerini de aralarında dolaştırdıklarını görüyordum. Depresyondaki insanlar -ve depresyonda olmayan pek çoğu- bunlar için her şeyi takas ediyorlardı.</p>

  <p class="calibre2">Doktorun karmakarışık ofisine bakarken, “En kötüsü de,” dedi. “Bu olay dün gerçekleşmiş olmalı. Dün sabahın erken saatlerinden beri ofisime gelmedim. Stevy’yi her kim öldürdüyse, ben gittikten sonra plasterleri almış olmalı.”</p>

  <p class="calibre2">Doktor iğrenme içinde dudaklarını büzdü. En çok hangisinden nefret ettiğini bilmiyordum: birinin ilaç plasterlerini çalmasından mı yoksa ofisini birisinin dağıtmasından mı?</p>

  <p class="calibre2">Doktor, “Plasterlerdeki Phydus miktarını bilerek yüksek konsantrasyonda tutmuştum,” dedi.</p>

  <p class="calibre2">“Yani bir tanesi bir kişiyi rahatlıkla sakinleştirebilir. Fakat problem şu ki, öylesine yüksek bir konsantrasyon-”</p>

  <p class="calibre2">“Yalnızca üç tanesi birisini öldürebilir.”</p>

  <p class="calibre2">“Evet. Çok derişik -iki plaster ve... Her şey yavaşlar. Organlar. Vücudun başa çıkamayacağı kadar fazla. Üç ölüm demek. İlacı seyreltmem gerekiyordu fakat düşündüm ki...”</p>

  <p class="calibre2">“İlaçları kendin vereceğini düşündün.”</p>

  <p class="calibre2">“Ben veya Kit. Tehlikelerini bilen ve ayarlayabilecek biri.” Sesi suçlu ve üzgün çıkıyordu. Fakat ben de onun kadar suçluydu. Plasterlerin kullanımını onaylamıştım.</p>

  <p class="calibre2">İkimiz de bir süre sessizlik içinde dağınık ofisine baktık. Normalde her şey öylesine temiz ve düzenli olurdu ki... Fakat şimdi karmakarışık bir yerdi. Çalışma masası duvara doğru itilmişti. Kilitli dolap kırılarak açılmıştı ve ilaç plasterleri rengârenk dışarıya saçılmıştı fakat hiçbirinin rengi açık yeşil değildi.</p>

  <p class="calibre2">Kit ofise koştu. Nefes nefese, “Raporlar geldi,” dedi. Doktor, “Neyin raporları?” dedi.</p>

  <p class="calibre2">“Ölünün. Biri ölmüş. Plasterlerden.”</p>

  <p class="calibre2">Hemen harekete geçtik. Doktor, Besleme Katını elektrikli arabasıyla geçti ve ben de arabanın arkasında oturuyordum. Katta ilerlerken, yönetimi ele aldığımdan beri her şeyin daha ne kadar kötü gidebileceğini düşünüyordum.</p>

  <p class="calibre2">Doktor elektrikli arabanın gürültüsünü bastırmak için yüksek sesle, “Bir şeyler yapman gerekecek,” dedi. “Besleyicilerin seni gerçekten lider olarak görmelerini sağlayacak bir şey. Bu problemi gücünü göstermek için kullan!”</p>

  <p class="calibre2">Evet. Doğru.</p>

  <p class="calibre2">Şehre geldiğimizde, Doktor arabayı dokumacı bölgesinin önünde durdurdu. Kalbim acıyarak, “Neden burada durduk?” diye sordum.</p>

  <p class="calibre2">Doktor bana cevap veremeden, biri beni aniden çekti ve sokağın ortasına fırlattı. Sersemledim. Neredeyse dengemi kaybediyordum.</p>

  <p class="calibre2">Bartie, “Seni kahrolası ahmak!” diye bağırdı.</p>

  <p class="calibre2">Şaşkın vaziyette geriye doğru bir adım attım.</p>

  <p class="calibre2">“Sen ne yapı-?” diye başladım.</p>

  <p class="calibre2">Bartie her iki elini de göğsüme koyarak, sertçe itti. Geriye doğru sallandım. Bacaklarımın arka tarafı arabaya çarptı. Yüzüme bir avuç kare şeklinde, açık yeşil ilaç plasteri fırlattı.</p>

  <p class="calibre2">Bartie, “Bunu sen mi yaptın?” diye haykırdı. Üzerime yürüdü.</p>

  <p class="calibre2">"Neden bahsettiğini bilmiyorum.”</p>

  <p class="calibre2">“O ‘özel’ ilaç plasterleri Phydus'la dolu, seni ahmak.” Bana doğru haykırırken, tükürükleri de havada uçuşuyordu.</p>

  <p class="calibre2">“Ben -ben biliyorum,” dedim. Omzunun üzerinden bana fırlattığı plasterlerin yere saçıldığını gördüm.</p>

  <p class="calibre2">“Biliyorsun? Reddetmeyeceksin bile öyle mi? Biliyorsun? Nasıl Phydus'un bu gemide yeniden kullanılmasına izin verirsin? Sen -sen- bunu bir daha kullanmayacağına yemin etmiştin! Seni aptal, kahrolası ahmak!”</p>

  <p class="calibre2">Ben de, “Senin nasıl eline geçti?” diye haykırdım. Üzerime yürümesinden, geri çekilmemesinden ve nefes almama izin vermemesinden hoşlanmamıştım. Kalkmaya çalıştım fakat geriye doğru gitmedi.</p>

  <p class="calibre2">Bartie, “Nasıl yapabilirsin?” diye küçümseyerek güldü. “Burada kasıla kasıla dolanıyorsun, insanları Phydus’tan kurtardığın için ne kadar muhteşem olduğunu anlatıp duruyorsun ve sonra da onlara içinde bolca Phydus bulunan kahrolası plasterleri onlara verip, işi bitiriyorsun! Yoluna her kim çıkarsa -her kim sorun çıkartırsa- sadece o kahrolası plasterlerden ver olsun bitsin!”</p>

  <p class="calibre2">Bartie döndü. Fakat kaldırımın yanında hiçbir şey yapamayacak kadar şaşkın olan Doktor’a doğru bir adım attığımda, Bartie bana doğru döndü ve beni öylesine sert itti ki yine arabanın yanma çarptım.</p>

  <p class="calibre2">“Sen Bilge’den de kötüsün, biliyor musun? En azından o hepimize aynı şekilde ihanet etmişti. Sen ise yalnızca aramızdan bazılarını seçiyorsun.”</p>

  <p class="calibre2">Gitmek üzere döndü, yumruğu titriyordu.</p>

  <p class="calibre2">“Lanet olsun, bir dakika bekle!” diye bağırdım. Bartie durdu fakat arkasını dönmedi. Sırtı hâlâ dikti ve yumrukları sıkılı vaziyetteydi. “Ben yanlış bir şey yapmadım!”</p>

  <p class="calibre2">Bartie dönmeden, “Yanlış bir şey yapmadın mı?” diye alayla gülümsedi. “Bunu Lil’e anlat.”</p>

  <p class="calibre2">Uzun adımlarla ilerledi. Sokaktaki insanlar sessizce bizi izliyorlardı. Bartie köşeyi döner dönmez fısıldaşmaya başladılar.</p>

  <p class="calibre2">Yerden plasterleri topladığımda, Doktor’a, “Lil?” diye sordum. Plasterleri cebime koydum. Bütün gemiye yayılmış olabilirlerdi fakat en en azından bunların yanlış ellere geçmeyeceğinden emin olabilirdim.</p>

  <p class="calibre2">Doktor’un kaşları çatılmıştı ve yüzü kırışmıştı fakat Bartie’nin gittiği yöne doğru öfkeyle bakıyordu, bana doğru değil. “Kit’in ölü bulduğu kişi o,” dedi.</p>

  <p class="calibre2">Harley’nin çocukluğunun geçtiği evin merdivenlerini hızla tırmandım. Burada ne bulmayı umduğumu bilmiyordum -annesi çoktan ölmüştü. Lil’in treyleri tıpkı eskisi gibiydi -dağınık ve biraz da kokulu. Yatak odasına girdiğimde, Lil tam da Amy ile benim onu bıraktığımız yerde, yatağa yayılarak oturmuştu.</p>

  <p class="calibre2">Alnında üç tane açık yeşil plaster vardı. Her plasterde bir kelime vardı.</p>

  <p class="calibre2">Lideri takip edin.</p>

  <p class="calibre2">Doktor, “Bunun ne anlama geldiğini biliyorsun, öyle değil mi?” diye sordu. Ben cevap vermeyince de, “Bu cinayetti. Biri Lil’i öldürdü. Senin için,” diye ekledi.</p>

  <p class="calibre2">“Benim için mi?” Gözlerimi kadının cesedinden ayıramıyordum. Sanki yatağa yayılmış gibiydi.</p>

  <p class="calibre2">“Lideri takip edin. Diğerlerini uyarıyor -takip etmeyenleri.”</p>

  <p class="calibre2">“Fakat Lil isyan edenlerden değildi. Bartie’nin grubundan değildi ve asla bana karşı konuşma-”</p>

  <p class="calibre2">Doktor, “Çalışmıyordu,” dedi. Yatakta Lil’in yanına oturdu ve plasterleri tek tek çıkartmaya başladı. Kadının cildine yapışmışlardı. Biraz kaldırınca, çıkmadan önce pıt diye bir ses çıkartıyorlardı. “Çalışmayanlar, geminin ihtiyaçlarını karşılamayanlar... Seni takip etmiyorlar.”</p>

  <p class="calibre2">Doktor, gözlerimi Lil’in bedeninden ayırana kadar bekledi. Düzgün ve yavaş yavaş, “Senin için öldürülmüş,” dedi. Sanki kadının ölümünün benim omuzlarıma bindirdiği yükü anladığımdan emin olmak istiyordu.</p>

  <p class="calibre2">&nbsp;</p>
</body>
</html>
