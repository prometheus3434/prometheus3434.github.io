<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>62. AMY</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="h" id="calibre_pb_0">62. AMY</h1>

  <p class="calibre2">Kalabalık yavaşça dağılmaya başladı. Henüz her şey bitmemişti; bu kadarını biliyordum. Bartie o gece yönetimi ele geçirmemiş olabilirdi fakat bence bunun sebebi şaşkınlığıydı. Ya bu sebeple ya da başka bir nedenden ötürü yönetimi henüz ele almamıştı. Ona güvenmiyordum. Eğer yakın zamanda bu gemiden inmezsek, Bartie ya yönetimi ele alacaktı ya da ele almayı denerken gemiyi yok edecekti.</p>

  <p class="calibre2">Herkes gittikten sonra heykelden aşağı doğru inen yolda yürümeye başladım. Eskiden Çırak’ın, su yollu betondan Salgın Bilgesi heykeline hiç benzemediğini düşünürdüm ama artık o kadar da emin değildim.</p>

  <p class="calibre2">Çırak karanlıktan çıkarak yanımda yürümeye başladı.</p>

  <p class="calibre2">“Nasıl bildin?” diye sordum.</p>

  <p class="calibre2">“Neyi?”</p>

  <p class="calibre2">“Bartie’nin istifa etmeni istemeyeceğini. Sen sunduğunda geminin liderliğini almayacağını.”</p>

  <p class="calibre2">Çırak gözlerime baktı. “Bilmiyordum.”</p>

  <p class="calibre2">Sözlerinin beni ne kadar şaşırttığını belli etmemeye çalıştım.</p>

  <p class="calibre2">Her ne kadar Hastane kullanım için temizlenmiş olsa da, Çırak’ı diğer tarafa, Kayıt Salonu na doğru götürdüm.</p>

  <p class="calibre2">Yoldan yukarı doğru yavaş yavaş ilerlerken, “Bir süredir düşünüyorum,” dedim.</p>

  <p class="calibre2">Çırak, “Neyi?” diye sordu. Sesi yorgun ve zayıf çıkıyordu.</p>

  <p class="calibre2">“Senin Orion’dan ne kadar farklı olduğunu.”</p>

  <p class="calibre2">Çırak somurttu.</p>

  <p class="calibre2">“Hayır, gerçekten,” diye ısrar ettim. “Orion’un yedek planı için yedek planı var. Senin yok. Sen sadece o an doğru olduğunu düşündüğün şeyi yapıp neler olacağına bakıyorsun.”</p>

  <p class="calibre2">Çırak, “Belki de bir planım olmalıdır,” dedi. “Bir planım olsaydı her şey daha iyi gidebilirdi.”</p>

  <p class="calibre2">“Her şey için plan yapamazsın. Orion, bir deli işi sonucu Köprü’nün havaya uçacağını bilemezdi.” Yavaşça Çırak’a baktım ve kaşlarını çatmış olduğunu fark ettim. “Tabii sen de,” diye ekledim ama bana tam olarak inandığını düşünmüyordum.</p>

  <p class="calibre2">Kayıt Salonu’nun merdivenlerini çıkarken konuşmadık. Orası oldukça sessizdi. İçerideki sanat eserleri, ele geçiremeyeceklerimizi hatırlatıyordu ve kimse bunu hatırlamak istemiyordu.</p>

  <p class="calibre2">Çırak, “Üzgünüm,” dedi. Karanlık olan Kayıt Salonu’na açık kapılardan ışık girdi ve sonra Çırak onları sessizce kapattığında etraf yine tamamen karanlığa büründü.</p>

  <p class="calibre2">“Ne için?”</p>

  <p class="calibre2">“Bu gemiden ayrılma ve aileni uyandırma şansını -hepsini - kaybettin.”</p>

  <p class="calibre2">Onları uyandırabilirim. Bunu sesli bir şekilde söylemedim ama doğru olduğunu biliyordum. Eğer gerçekten gemiyi indirme şansımız sıfıra inerse, ne olursa olsun ailemi uyandıracaktım. Eline uzanarak, “Hâlâ sen varsın, öyle değil mi?” diye sordum. Çırak uzaklaştı. Rahatlatılmak istemiyordu.</p>

  <p class="calibre2">“Bu tamamen benim hatam. Bunların hiçbirinin olabileceğini düşünmüyordum...”</p>

  <p class="calibre2">Hemen, “Bu senin hatan değil,” dedim. “Kimse bilemezdi...” Sesim canlılığını yitirmişti. Ama biri biliyordu. Biri tahmin etmişti. Orion. Onun gerçekten de her durum için bir planı vardı. Bir beklenmedik durum planı...</p>

  <p class="calibre2">Dev duvar flopilerinden birini işaret ettim. “Geminin planlarını getirebilir misin?”</p>

  <p class="calibre2">“Neden?” Çırak orada öylece duruyor ve gözleriyle durmam için, bir umut olduğuna onu inandırmamam için bana yalvarıyordu.</p>

  <p class="calibre2">Ama bir umut vardı.</p>

  <p class="calibre2">Çırak’ı duvar flopisine doğru ittim ve planları açmak için ekrana basmaya başlayana kadar yanından ayrılmadım. Planları açtığında, koridorun diğer tarafına hızla geçerek duvara yaslanmış bir sandalyeyi elime aldım. Onu gezegenlerin kilden modellerinin ve Godspeed’in küçük kopyasının altına vurdum.</p>

  <p class="calibre2">Sandalyeye çıkarak, “Eksik patlayıcıları keşfettiğimde bulduğum son videoda,” dedim. “Orion, bulmaya ihtiyacım olacak olan son şeyin Godspeed’in içinde olacağım söylemişti.” Çırak, “Godspeed çok büyük,” dedi. Arkasındaki duvar flopisi, geminin devasa diyagramını gösteriyordu. Onu orada, duvara yansıtılmış olarak gördüğümde, geminin ne kadar büyük olduğunu fark edebilirdim.</p>

  <p class="calibre2">“Biliyorum,” dedim. “Ama tuhaf değil mi? Yani sözcük seçimi. Godspeed'de demedi. İçinde’dedi.”</p>

  <p class="calibre2">Çırak, “Yani?” diye sordu. Sesi hâlâ tekdüzeydi ve her ne kadar fiziksel olarak benimle birlikte Kayıt Salonunda olsa da, o aslında hâlâ bahçedeydi, istifa ediyordu ve hâlâ Köprü’deydi ve insanların ölmesini izliyordu. Artık Orion’un ipuçları onu ilgilendirmiyordu.</p>

  <p class="calibre2">Dünyaların iki kil modelinin ortasında asılı bir şekilde duran Godspeed'in küçük modeline uzanmaya çalıştım. “Godspeed'in içinde,” dedim. “İçinde. ” Sandalyenin tepesinde parmak uçlarımın üstünde durduğum esnada sandalye sallanmaya başladı ve parmaklarım küçük model geminin alt kısmına sürtündü. Daha önceden onun bir çengel ucunda olduğunu ve aşağı indirilerek incelenebileceğini fark etmiştim. Altına bastırdım ve çengel yerinden çıktı. Gemi düştü. Ona uzandım ve bir elimle gemiyi tuttum. Sandalye devrilmeye başladı ve yere düşmeden üstünden atladım. Çırak beni havada yakaladı ve şaşkınlıkla nefes nefese kaldım. Beni nazikçe yere bıraktı.</p>

  <p class="calibre2">Model kafamın boyutuna yakın bir büyüklükteydi ve tozla kaplıydı. Üstüne doğru üfledim ve büyük toz parçaları uçarak yere düştü. Havada kalamayacak kadar büyüktüler. Geminin üst kısmında, Köprü üzerindeki bal peteği pencerenin küçük modelinin çizgilerinde daha fazla toz vardı. Maketi gemiyle aynı tarafta olacak şekilde döndürdüm. Kırık kanatlı bir kuşu andırıyordu -burun yerine bir ibrik ve kuyruk tüyleri yerine de iticiler...</p>

  <p class="calibre2">Onu Çırak’a uzattım.</p>

  <p class="calibre2">Maketi sanki bildiği tek evin bir kopyası değil de yabancı bir şeymiş gibi eliyle tarttı. Yüzü gergindi -o kadar derin bir kaş çatışı vardı ki, gölgeler yüzünde siyah izler gibi görünüyordu. Elindeki damarlar dışarı doğru çıkmıştı ve parmakları da gergindi. Kasıtlı olarak başparmağını Köprü penceresine bastırarak bal peteği camı kırdı. Parmağında bir parça kan gördüm ama hiçbir acı emaresi göstermedi.</p>

  <p class="calibre2">Modeli bana geri vererek, “Şimdi hatasız,” dedi.</p>

  <p class="calibre2">Gözlerine baktım ama boş bakıyorlardı.</p>

  <p class="calibre2">Geminin alt kısmını işaret ederek, “Burada daha fazla cam var,” dedim.</p>

  <p class="calibre2">Çırak omuz silkti. Tek omuzla yapılan umursamaz hareketlerden biriydi bu. “Onu dışarıdayken gördüm. Gözlemevi gibi bir şey bu.”</p>

  <p class="calibre2">“Son kilitli kapının diğer tarafında olmalı,” dedim. “Bir gözlemevi neden kitlensin ki?”</p>

  <p class="calibre2">Duvar flopisine doğru ilerledim. Çırak olduğu yerde, sandalyenin yanında durdu ama gözleri beni takip ediyordu. Yeni kırılmış maketi yere koyarak, flopideki planları yakınlaştırdım. Ekrandaki resmi hareket ettirmek için iki elimi de kullandım. Donma katından geçerek kilitli kapıları gösteren kısma vardım. Tüm kapılar işaretli değildi -silah deposu işaretsizdi- ama kattaki son kilitli kapının ötesinde bir sözcük yazılıydı.</p>

  <p class="calibre2">Beklenmedik, Durum</p>

  <p class="calibre2">Nefes nefese, “Bana bunun beklenmedik durum planı olduğunu söyleyip duruyor,” dedim. Döndüm ve Çırak’la göz göze geldim ve gözlerinde yeniden bir kıvılcım olduğunu fark ettim.</p>

  <p class="calibre2">Godspeed maketini elime alıp işaret ederek, “Buradaki cam kısım,” dedim. Parmaklarımı kırık Köprü’den geminin alt katına götürdüm. Bu aynı şekildi, geminin ön kısmından dışarı çıkıntı yapan bir burun vardı. Tek fark, donma katındaki burnun daha küçük olmasıydı.</p>

  <p class="calibre2">Kopya gemide, küçük bir metal çizgi alt kısım boyunca tüm çemberi çevreliyordu.</p>

  <p class="calibre2">Modeli elimin üstünde döndürerek yavaşça, “Bu Orion’un beklenmedik durum planı değil,” dedim. “Bu Godspeed'inki. Bunu daha önce düşünmediğimize inanamıyorum! Hangi geminin bir yedek planı yoktur ki? Hangi gemide bir kaçış mekiği yoktur! ” Dikkatle kopya Godspeed'in metal çizgisini çektim. Alt yarısı gemiden ayrıldı.</p>

  <p class="calibre2">Çırak’ın gözleri büyüdü. “Donma katı... Lanet donma katının hepsi -gemiden ayrılabiliyor mu? Tüm kat bir kaçış mekiği mi?”</p>

  <p class="calibre2">Kopyanın alt kısmını -kaçış mekiğini- Çırak’a fırlattım. Geminin geri kalanından ayrı bir şekilde havada hoş bir kavis yaptı. Yeni bir gezegende kendine ev bulmak için serbest kalmıştı.</p>

  <p class="calibre2">&nbsp;</p>
</body>
</html>
