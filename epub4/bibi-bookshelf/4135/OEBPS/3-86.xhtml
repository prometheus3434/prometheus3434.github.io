<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>3-86</title>
    <meta http-equiv="Content-Type" content="text/html; charset=utf-8" />
  

</head>
  <body id="x3" xml:lang="tr-TR">
		<div>
			<p>  </p>
			<p id="_idParaDest-29"><st c="0">EN ÇOK SEVDİĞİM YERLER Mİ?  </st></p>
			<p><st c="27">Her insanın kendi mitologyası vardır. </st><st c="65">Bu da bu kurulu dünya değildir: Yarattığı dünyadır. </st><st c="117">Yazmak bu yüzden bilinmeyene açılmak demektir. </st><st c="164">Sevdiğim yerleri düşündüğümde, odaların, masaların, kitapların dışına pek taşmıyor bu. </st><st c="251">Her zaman başımı alıp çıksam, oralara da kendimi götürdüğümden olacak, kendimi yine odalarla, kitaplarla çevrili buluyorum. </st><st c="375">Manzara sanki beni ilgilendirmemiştir. </st><st c="414">Her şey beni ilk anda korkunç ilgilendirir, ama sonra sevdiğimi, bağlandığımı sandığım manzaraya arkamı dönüveririm. </st><st c="531">Bu yüzden dünyada benim kadar manzarayı kolay eskiten biri olamaz sanırım. </st><st c="606">Aradığım, vazgeçemediğim bir şey varsa, o da bir avuç gökyüzüdür! </st><st c="672">Onu nerede bulursam, oraya ısınıveririm, severim orasını. </st><st c="730">Büyük keyiflerim olmadı benim. </st><st c="761">Her yere, her şeye yazılacak bir şey diye baktım. </st><st c="811">Bu yüzden sevdiğim yerleri düşündüğümde, büyük, küçük odaların masa başları geliyor aklıma. </st><st c="903">Hep uzun, küçük masaları sevdim. </st><st c="936">Onların kıyısına kıvrılıp oturdum. </st><st c="971">Nerde, kurşunkalemlerim, dolmakalemlerim, uçlarım, çeşit çeşit renkli, renksiz kâğıtlarım, pipolarım, tütünlerim, kitaplarım olmuşsa, oraları, yalnız oralarını sevdim.   </st></p>
			<p><st c="1139">Elbet ben de herkes gibi sokakları, kahveleri, kırları görmek için çıktım. </st><st c="1214">Bu bir şiiri bitirdiğim zamana rastlarsa, kentlerin en kalabalık yerlerine koşarım, insanların arasına en çok o zaman karışmak isterim. </st><st c="1350">Bir şiir yürümüyorsa, o zaman tenha yerleri seçerim; boş bir kahvede, meyhanede, lokantada oturamadığım halde, böyle bir durumda birden kimsesiz yerler, masalar ararım. </st><st c="1519">Bu yerlerin de hep ikinci, üçüncü sınıf yerler olmasını isterim. </st><st c="1584">Kendimi en çok oralarda rahatlamış duyarım.  </st></p>
			<p><st c="1628">Evde en çok sevdiğim yer, evin iç avlusudur. </st><st c="1673">Hiçbir şey görünmez oradan, ama tavanım gökyüzüdür. </st><st c="1725">Yerimden kımıldasam denizi görürüm, ama ben onu görmem. </st><st c="1781">Denizi ancak içindeyken severim, bakmam ona. </st><st c="1826">Bir yaprağı, bir taş parçasını, bir su birikintisini rahatça yeğleyebilirim ona. </st><st c="1907">Aslında kendini tanımak için yazar her yazar. </st><st c="1953">Kendi tarihini, kendi coğrafyasını kurmak için. </st><st c="2001">Bunun için seçtiğim yerler, beni yansıttıkları ölçüde vardır. </st><st c="2063">Benim coğrafyamdır onlar. </st><st c="2089">Burada (Halikarnassos’ta), kentin dışında Yokuşbaşı’nda bir köy kahvesi vardır, köylüler, orman koruyucuları, bekçilerdir müşterileri. </st><st c="2224">Oraya giderim, orada kendimden çıkmış gibi olurum.  </st></p>
			<p><st c="2275">İstanbul’da en sevdiğim yer Cumhuriyet Meyhanesi’dir. </st><st c="2329">Ama benim asıl arkadaşım İstanbul’dur, onu yerlerle bölmek istemem. </st><st c="2397">Aslında küçük bir gökyüzünün olduğu her yer benim sevdiğim yerdir. </st><st c="2464">‘Yaşamadım ben, okudum’ diyen J. </st><st c="2497">Luis Borges gibi ben de: Ben bu dünyaya yazmak için baktım, demek isterim. </st><st c="2572">Dünya beni doğrulamak içindir: Dünyaya öyle bakarım. </st><st c="2625">Benim adıma çalışan bir yerdir çünkü dünya. </st><st c="2669">Her gün onu yeniden kurarım.  </st></p>
			<p><st c="2698">Şair yarattığı dünyaya, dünya diye bakar.  </st></p>
		</div>
	<div id="charCountTotal" value="2740"></div></body>
</html>
