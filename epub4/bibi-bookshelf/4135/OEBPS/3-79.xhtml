<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>3-79</title>
    <meta http-equiv="Content-Type" content="text/html; charset=utf-8" />
  

</head>
  <body id="x3" xml:lang="tr-TR">
		<div>
			<p>  </p>
			<p id="_idParaDest-26"><st c="0">BİR ULUNUN YAŞAMI ÜSTÜNE KONUŞMALAR  </st></p>
			<p><st c="36">Öteden beri beni dilin yabanlığı, işlenmemişliği, hamlığı ilgilendirmiştir. </st><st c="112">Bu yüzden tarih, coğrafya, geometri, doğabilim, kimya, toplumbilim, din kitaplarıyla, onların diliyle yıkanmayı, onlarla haşır-neşir olmayı sevmişimdir. </st><st c="265">Stendhal’in de yasa dili olan kitaplara düşkün olduğunu biliyoruz. </st><st c="332">O bu tür kitaplara olan sevgisinin, onların herhangi bir düşünceyi en kısa yoldan, en yalın biçimde yansıtmasından geldiğini söyler. </st><st c="465">Benim ilgimse salt hamlığından kaynaklanır. </st><st c="509">Bir zamanlar </st><span><st c="522">Kutsal Betik</st></span><st c="534">’in diline, anlatışına vuruldum, elimden uzun yıllar bırakmadım onu. </st><span><st c="604">Galile Denizi</st></span><st c="617">’nin dili aşağı yukarı onunla kuruldu diyebilirim. </st><st c="669">Dilin, anlatının çok, ama çok değişik bir yapısı vardır onda. </st><st c="731">Bir azınlık kurulu çevirmiştir o kitabı. </st><st c="772">Türkçeyi çok iyi bilmelerine karşın, bir işlenmemişlik, bir acemilik kokar. </st><st c="848">Hele tümce yapısı Türkçeye ters bile düşer. </st><st c="892">Ben bu terslikte –hamlığından olacak– büyük bir güzellik bulurum. </st><st c="958">Klişenin, tekdüzeliğin karşısına çıkar çünkü. </st><st c="1004">Bütün yazın dışı kitaplarda, aslolan, doğrunun aktarılması olduğu için, sözcük ekonomisi, tümce yapısı pek önemsenmez. </st><st c="1123">Kalemin ucuna geldiği gibi yazılır. </st><st c="1159">Hem bu pek göze de batmaz. </st><st c="1186">Ben bu tür kitaplarda büyük bir şiir bulurum. </st><st c="1232">Kitaplığımın başucu kitapları da bunlardan kuruludur. </st><st c="1286">Yıllardır sabahları o dillerle uyanırım. </st><st c="1327">Evliya Çelebi’leri, Hoca Sadettin Efendi’leri, Kâtip Çelebi’leri, İbn-i Batuta’ları, Tezkereleri, Layıhaları, Tüzükleri, Kuran’ı, Fizik, Kimya kitaplarını, el ilanlarını, gazeteleri, hep bu amaçla, hep bu yaban dile dalıp çıkmak için okurum. </st><st c="1569">Şiir sanki bir ham dil avcılığıdır benim için, o dil bulunmadıkça yokmuş gibi gelir. </st><st c="1654">Matisse, resmi çocuk gözüyle gördüğünü, ancak o zaman resme resim dediğini söyler. </st><st c="1737">Ben de bu yaban çocuksu dilde bulurum şiiri. </st><st c="1782">Yetkinlik sanki şiirin işi değilmiş gibi bakarım. </st><st c="1832">Bir şiire her zaman bu ham dil avcılığıyla başlarım. </st><st c="1885">Böyle oluşmasını isterim her şiirimin. </st><st c="1924">Acemiliğin, hamlığın, kabanın yetkinliğini, dahası yanlışını özlerim. </st><st c="1994">Yazın dışı kitaplara saldırışımın nedeni ilk önce, budur. </st><st c="2052">Benim dile bakışım budur.  </st></p>
			<p><st c="2078">Buradan da, hemen, son yazdığım bir şiirin </st><span><st c="2121">(İbn-i Hacer Heytemi’ye Göre Bir Ulunun Hayatı Üstüne Konuşmalar)</st></span><st c="2186"> bende nasıl oluştuğuna geçmek istiyorum: Böylece hem yukardaki düşüncelerimi bağlamış, hem de bu yazının konusuna gelmiş olacağım. </st><st c="2318">Söz konusu şiir, İbn-i Hacer Heytemi’nin yazdığı: </st><span><st c="2368">İmam-ı Azam’ın Menkıbeleri</st></span><st c="2394"> adlı bir kitaptan çıkmıştır. </st><st c="2424">Elbette bu kitabı da öbürleri gibi dili, anlatısı için aldım ve öyle okudum. </st><st c="2501">(Ama şunu da hemen söyleyeyim ki bundan bir şiir çıkacağını hiç mi hiç usuma getirmemiştim. </st><st c="2593">Nedeni de böyle bir şeyin ilk kez başıma geldiğidir. </st><st c="2646">Çoğun o dille yıkanmakla yetinirim, kimi de bir iki dize çıkardığım olmuştur. </st><st c="2724">O kadar.)  </st></p>
			<p><st c="2734">Kitap beni daha ilk anda hem dili, hem anlatısıyla altüst etti. </st><st c="2798">Okurken ben her tür kitapta sevdiğim tümceleri, paragrafları, sayfaları çizerim. </st><st c="2879">Bu kitapta da bu böyle oldu. </st><st c="2908">Kitabı bitirdiğimde dünyalar benim oldu, sonra da kaldırıp yerine koydum. </st><st c="2982">Aylar sonra –nedense– bu kitaba göz attığımda, benim çizdiğim kimi satırlar, kimi bölümler, tümceler beni korkunç ilgilendirdi. </st><st c="3110">Altlarını çizdiğim satırlarda İmam-ı Azam’ın yaşamı üstüne bir şiir oluşacakmış duygusuna kapıldım. </st><st c="3210">Bu satırlarda değişik bir dil (şiir diline karşı değişik), anlatı buldum. </st><st c="3284">Günlerce de kitabı açıp açıp o satırları yeniden okudum. </st><st c="3341">Bana, istediğim ham ‘eda’ onlarda varmış gibi göründü. </st><st c="3396">Kafamda onları evirip çevirmeye başladım. </st><st c="3438">Sonra onları tutup rastgele bir kâğıda geçirdim. </st><st c="3487">Tümcelerin sıralanışında pek zorluk da çekmedim. </st><st c="3536">Çekmedim çünkü kitabı okurken İmam-ı Azam’ın yaşamını, odak noktalarını özetlemişim; farkına varmadan bir bütünlük oluşturmuşum. </st><st c="3665">Bunu kâğıda geçirince gördüm. </st><st c="3695">Altını çizdiğim ilk tümce: “Onunla bir sene beraber kaldım, yatağa yaslandığını görmedim.” oldu. </st><st c="3792">Bu tümce bende birden bütün şiiri oluşturuverdi. </st><st c="3841">Bütün bir yaşamı bu tümcede buldum. </st><st c="3877">Bu din adamı gözümün önüne seriliverdi. </st><st c="3917">İkinci tümce daha bir aydınlandı: “Ebû Hanife borçlusunun ağacının gölgesine oturmazdı.” Üçüncü tümce de şöyleydi: “İmam-ı Azam ipek ticareti yapardı.” Dördüncü tümce de şöyle başlıyordu: “Çok koku sürünürdü, görünmeden önce kokusundan bilinirdi.” Altını çizdiğim bir başka tümce de: “Ve bir rekâtta Kuran’ı baştan başa okurdu” diye başlıyordu. </st><st c="4262">İlk anda bu satırlar bana yeter göründü. </st><st c="4303">Şimdi nasıl başlayacaktım? </st><st c="4330">Altlarını çizdiğim daha birçok tümceler, bölümler vardı ama, ilgilendirmiyordu beni. </st><st c="4415">Saptadığım yukarki satırlar belleğimde dönüp durmaya başladı. </st><st c="4477">Valéry’nin dediği gibi, iş ilk dizeyi bulmaktaydı. </st><st c="4528">Arkası nasıl olsa gelirdi. </st><st c="4555">Şiirin yapısı dediğimiz (o her şeyi yerine oturtan, hizaya getiren) sesin, uyumun, anlatının, deyişin, özün, biçimin babası yapı (o lokomotif), ilk dizede kendini belli etmeliydi. </st><st c="4735">Yumağı açan oydu, onu, o ucu bulup çıkarmak gerekiyordu. </st><st c="4792">Bir gün yolda giderken bu kendiliğinden çıkıp geldi.  </st></p>
			<p>  </p>
			<p><span><st c="4845">Babam düzgün kıyafetliydi.  </st></span></p>
			<p>  </p>
			<p><st c="4872">Bu deyiş, bu dizedeki eda, hem işlenmiş, hem işlenmemiş gibi görünen o büyülü hamlık benim tam istediğimdi. </st><st c="4980">Bunda konuşma dilinin hem o çocuksu, hem de yetkin anlatısını buldum. </st><st c="5050">Böylece de şiirin kuruluverdiğini, ortaya çıkar gibi olduğunu görür gibi oldum. </st><st c="5130">Bu dizedeki sesi yakalamak, onu şiirin –yazmayı düşündüğüm şiirin– enlem ve boylamlarına dağıtmak, yaymak, egemen kılmak için boyuna ama boyuna içimden yinelemeye başladım. </st><st c="5303">Sonra da artık ezberimde olan, kâğıda geçirdiğim öbür satırların birini alıp birini bırakarak, gizli sıralamayı, anlam bütünlüğünü, ya da dağıtımını kafamda kurmaya yöneldim. </st><st c="5478">Böylece pek zor olmayan ikinci dizeyi yerine oturttum:  </st></p>
			<p>  </p>
			<p><span><st c="5533">Çok koku sürünürdü.  </st></span></p>
			<p>  </p>
			<p><st c="5553">Burda nedense IV. </st><st c="5571">Henri usuma gelip vurdu. </st><st c="5596">IV. </st><st c="5600">Henri sarmısağı ve kadınları çok severdi, kadınlar onun –saldırdığı kadınlar– sarayda olduğunu bu sarmısak kokusundan anlarlardı. </st><st c="5730">IV. </st><st c="5734">Henri’yle İmam-ı Azam’ın bu tersliğini, aykırılığını bir yana atıp (bunu daha da bir sevip):  </st></p>
			<p>  </p>
			<p><span><st c="5827">IV. </st><st c="5831">Henri gibi görünmeden önce kokusundan bilinirdi.  </st></span></p>
			<p>  </p>
			<p><st c="5880">deyiverdim. </st><st c="5892">Artık benim için şiirin belkemiği ortaya çıkmıştı, bunu sürdürmek kalıyordu. </st><st c="5969">Bunun için nasıl bir yöntem izlemeliydim? </st><st c="6011">Özellikle tekdüzelikten, bu anlatımdan nasıl kurtulmalıydım? </st><st c="6072">Her şey tamamdı, ama bir teknik uygulamalıydım, böylece düz anlatım kırılmalıydı.  </st></p>
			<p><st c="6154">Bunun için de: İmam-ı Azam’ın yaşamı birçok kişilerce konuşularak anlatılsın, dedim. </st><st c="6239">Bu tür bir yaklaşım bana, şiiri daha bir sokağa indireceğine, yaşamın daha bir kendisi yapacağına inandırdı. </st><st c="6348">Böylece de ilk konuşma (muhavere) ayracını açtım, kısa çizgiyi (–) koyarak, konuşmayı başlattım:  </st></p>
			<p>  </p>
			<p><span><st c="6445">– Adı yırtıcı bir kuşun adıyla birlikte anılırdı.  </st></span></p>
			<p>  </p>
			<p><st c="6495">(Bu dizeyi nasıl bulduğumu, buraya nasıl geldiğimi belirtmek için bu ayraç gerekli. </st><st c="6579">Konuşmanın bu ilk satırını bir türlü bulamıyordum; kitaba döndüm, beni harekete getirecek satırlar aradım, ama bulamadım. </st><st c="6701">Şiir durmuştu burda, yürümüyordu, ben de bıraktım. </st><st c="6752">Bu böyle bütün gün sürdü, sabahleyin şiir yine elimden tutmuyordu. </st><st c="6819">Sıkkın, gazetelere uzandım. </st><st c="6847">Bir zamanlar Milliyet’te çıkan, “Bu kimdir?” yazısını okumaya başladım. </st><st c="6919">Daha ilk satırda, yukardakini buldu. </st><st c="6956">Benden hiçbir karışma, el atma beklemeden, gelip yerine oturdu). </st><st c="7021">İkinci dize tereyağdan kıl çeker gibi geldi:  </st></p>
			<p>  </p>
			<p><span><st c="7066">Unutkanlığına karşı günlük sakızı çiğnerdi.  </st></span></p>
			<p>  </p>
			<p><st c="7110">İkinci konuşmayı bir başkasıyla sürdürmeliydim, öyle de oldu:  </st></p>
			<p><span><st c="7172">– Onunla bir yıl birlikte kaldık.  </st></span></p>
			<p><span><st c="7206">Yatağa yaslandığını görmedim.  </st></span></p>
			<p>  </p>
			<p><st c="7236">Bu konuşmalar (sürecek olanlar da) iyice belirginleşsin diye I, II, III, IV diye de bölmelerin yerinde olacağını düşündüm, öyle de oldu. </st><st c="7373">Ayrıca, bütün konuşmaların bu din ulusunun yaşamının birçok kesitini vermesi, onu bütünüyle gözler önüne sermesi için, can damarlarını yakalayan dizeler olması gerekiyordu. </st><st c="7546">Yeniden İmam-ı Azam’ın yaşamını okumaya başladım. </st><st c="7596">Kitapta bir yerde şöyle diyordu: “İçerde tek ayak üzerinde Kuran’ın yarısını okudu.” Bir başka yerde de: “Biri samur, biri tilki iki kürkü vardı, namazda bunları giyerdi.” deniliyordu. </st><st c="7781">Okumayı sürdürdüm: “Uykusu yazları öğle ile ikindi arasında, kışları da mescidinde ilk akşamda idi.” Ulunun yaşamının başlarına döndüm, şöyle deniyordu: “Çarşıyı bıraktı, ilme başladı.” Bunlardan kalkmak beni istediğim yere bir türlü götürmüyordu. </st><st c="8029">Kitabı kapadım, ona uygun bir yaşam düşünmeye koyuldum. </st><st c="8085">Birilerinin ağzından dördüncü bölümün kancasını attım:  </st></p>
			<p>  </p>
			<p><span><st c="8140">Yazları ipek ticareti yapardı  </st></span></p>
			<p><span><st c="8170">Kârının hepsini dağıtırdı  </st></span></p>
			<p><span><st c="8196">Yemin ederim ki soyunda hiç köle yoktur.  </st></span></p>
			<p>  </p>
			<p><st c="8237">Bu bölümün ona hiç yabancılaşmadığı kanısına vardım, değil mi ki ticaretle uğraşmış, sonra da bilime el atmıştı, öyleyse bu yaşam ona uygundur, dedim. </st><st c="8388">Buraya değin yazdıklarımı yineleye yineleye, altını üstüne getire getire gelmiştim; Ulu gözümde çizilmişti artık, bir son bölümle kapanmalıydı, bitmeliydi diyordum. </st><st c="8553">Sonunu görmek, ölümüne eğilmek, bu yeterdi. </st><st c="8597">Ama şiiri böyle kapamak katı geldi bana. </st><st c="8638">Dahası, hiç çarpıcı da değildi. </st><st c="8670">Hem şiir yine durmuştu, kımıldamıyordu. </st><st c="8710">Yalnız sonunda kesilip atılmalıydı, yaşamakla ölüm arası bir yol çizilmeliydi ona, bir uluya bu daha da uygun düşer diye düşündüm. </st><st c="8841">Sonunda, günler sonra onu da buldum:  </st></p>
			<p>  </p>
			<p><span><st c="8878">– O günlerin birinde bir askerin et yediğini gördü.   </st></span></p>
			<p><span><st c="8930">Ve balığın kaç yıl yaşadığını sordu.  </st></span></p>
			<p>  </p>
			<p><st c="8967">Artık şiir bitmişti, ezberden okuyordum, her şey bana yerli yerinde görünüyordu, onun için de son kez yazıp bir kıyıya bıraktım. </st><st c="9096">Aradan geçen günler içinde, özellikle de sabahları, elime alıp okuyordum. </st><st c="9170">Birden bana şiir tam tamamlanmamış göründü, bir bölüm daha istiyormuş gibi geldi. </st><st c="9252">Neden sonra, yine bir başkasının ağzından onu anlatan bir bölüm ekledim. </st><st c="9325">Bu kez şiirde sıralama değişti, bu son bulduğum dizeler üçüncü bölümü oluşturdu, şiir beş bölüme döndü. </st><st c="9429">Üçüncü bölüm de şöyle oldu:  </st></p>
			<p>  </p>
			<p><span><st c="9457">– Borçlusunun gölgesinde oturmazdı.  </st></span></p>
			<p><span><st c="9493">– Sözleri ağzında akide şekeri gibi dağılırdı.  </st></span></p>
			<p>  </p>
			<p><st c="9540">Şiir böyle bir zaman dosyalarımın arasında yattıktan sonra, bir gün onu –değil mi ki artık sesi sadası çıkmıyordu– yayımladım.  </st></p>
			<p><st c="9667">(Bu yazıyı ben şimdiye değin hiçbir şiirin bende böyle oluşmadığı, böyle bir serüven izlemediğini göstermek için yazdım. </st><st c="9788">Bana çok değişik, ilginç bir yol olarak göründü. </st><st c="9837">Başta da söylediğim gibi yazın dışı kitapları ben hep değişik dillerle yıkanmak için okurum. </st><st c="9930">Onlardan şiir çıkaracağım ise aklıma gelmez.)  </st></p>
		</div>
	<div id="charCountTotal" value="9976"></div></body>
</html>
