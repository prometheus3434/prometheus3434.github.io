<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>somuru</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">VI. BÖLÜM<br class="chapter" />
  İŞÇİ HAREKETİ, DEMOKRATİK<br class="chapter" />
  SOL VE SÖMÜRÜ DÜZENİ</h1>

  <p class="normal">Cumhuriyet Halk Partisi bir süre önce, Tüzüğü ve Programı gereği olarak, Genel Merkez İşçi Komitesi’ni oluşturdu. Buna değişik konfederasyonlardan veya bağımsız sendikalardan birçok chp’li değerli sendika lideri arkadaşlarımız katılmış bulunuyorlar. Çalışmalarımıza bu aktif katkıları için kendilerine teşekkür ederim.</p>

  <p class="normal">İşçiler arasında chp’nin Demokratik Sol bir parti olarak örgütlenmesi yolunda, toplumsal örgütlenmesi yolunda, Genel Merkez İşçi Komitesi’nin oluşturulması ilk adımdır. Komite, bir süreden beri toplumsal örgütlenmeyi illerde ve işyerleri düzeyinde gerçekleştirmenin hazırlık çalışmalarını yapıyordu. Bu hazırlık çalışmaları sonuçlanmıştır. Önümüzdeki ay örgütlenme yurt çapında umarım ki gerçekleştirilmeye başlayacaktır.</p>

  <p class="normal">Bugün kısa bir toplantı yapıyoruz. Fakat, mart ayında yeniden bir araya gelerek, hem toplumsal örgütlenme sorununu daha ayrıntılı ele alacağız; hem de yeni hükümet döneminde işçi haklarına, tümüyle halka ve demokratik rejime yönelen ve artık iyice belirginleşen tehlikeleri önlemek ve bu tehlikeler karşısında gerek halkın ve işçilerin haklarını gerek demokratik rejimi korumak üzere, chp ve işçi hareketi olarak ortaklaşa izlememiz gereken yolu birlikte görüşeceğiz.</p>

  <p class="normal">Sınaileşmiş veya sınaileşme sürecindeki toplumlarda, ancak ekonomi işçilerle ve tüm çalışanlarla anlaşarak ve uzlaşarak yönetilirse, el ele yönetilirse, ekonomide başarı ve toplumda barış ile huzur sağlanabilir. Bu da, çalışanların ülke yönetimine, dolayısıyla siyasete ağırlıklarını koymalarıyla gerçekleşir.</p>

  <p class="solbaslik">Sorunları ve Çözümleri Siyasetten Soyutlama Çabası</p>

  <p class="normal">Ekonomik sorunları ve önlemleri, toplumsal sorunları ve önlemleri, iç güvenlikle ilgili sorunları ve önlemleri siyasetten soyutlama olanağı, siyasetten ayrı düşünme olanağı yoktur. Böyle bir soyutlama ancak Sayın Demirel’in mantığı içinde veya mantık saptırması içinde söz konusu olabilir.</p>

  <p class="normal">Son zamanlarda bu zorlama ile, Başbakan Sayın Demirel, hükümetin aldığı her önlem ve karar için, “Bu önlemlerin, bu kararların siyasetle ilgisi yoktur; siyasi yönü yoktur” diyor. Bunu Meclis kürsüsünde geçen gün de vurguladı. Eğer bu sav, akla, mantığa, gerçeklere temelinden aykırı olan bu sav, sık sık yinelenecek olursa, bunun demokratik açıdan bir de şöyle tehlikesi çıkar: Günün birinde bazı kimseler, bazı çevreler, “Madem Türkiye’nin karşı karşıya bulunduğu sorunların siyasal yönü yokmuş, madem bu sorunlara karşı getirilen önlemlerin, çözümlerin siyasetle ilgisi yokmuş, o halde bu sorunları çözmek için siyasete de gerek yok, siyasal partilere de gerek yok, siyaset adamlarına da gerek yok, siyasal haklara ve özgürlüklere de gerek yok” diyebilirler. Acaba, Sayın Demirel’in isteği bunu dedirmek midir, diye bir soru ister istemez akla geliyor.</p>

  <p class="solbaslik">Tabandan Oluşmayan Yenilikler ve Kurumlaşmalar</p>

  <p class="normal">Çalışanların ülke yönetimine, ekonomiye ve dolayısıyla ülke yönetimine ağırlıklarını koymaları, siyasal haklar ve özgürlükler kısılarak sağlanamaz. Onun içindir ki, komünist rejimlerde veya komünizme yönelmiş, komünizmi amaçlayan rejimlerde, çalışanların yönetime ağırlıklarını koymaları genellikle bir aldatmacadır.</p>

  <p class="normal">Demokratik rejimlerde, bizim öngördüğümüz ve gereksinme duyduğumuz gibi bir toplumsal anlaşmayı ve uzlaşmayı sağlama şansı en güçlü olan partiler, sosyal demokrat veya Demokratik Sol doğrultudaki partilerdir.</p>

  <p class="normal">Türkiye’de sosyal demokrat veya Demokratik Sol hareketle işçi hareketinin bütünlüğü, bazı Avrupa ülkelerinde veya özellikle İskandinav ülkelerinde görüldüğü gibi, tarihsel süreç içinde kendiliğinden oluşmuş değildir; sonradan oluşturmaya çalıştığımız bir süreçtir. O yüzden de bazı güçlüklerle karşı karşıyayız.</p>

  <p class="normal">Aslında Tanzimat’tan beri Türkiye’deki yeniliklerin ve kurumlaşmaların hiçbiri tarihsel süreç içinde tabandan kendiliğinden oluşmuş değildir; hepsi yukarıdan aşağıya doğru oluşturulmak istenmiştir. Türkiye’nin güçlükleri de büyük ölçüde bununla ilgilidir.</p>

  <p class="normal">Aynı şey Türkiye’de, işçi hareketi için de, sendikal hareket için de söz konusudur, chp’deki Demokratik Sol hareket için de söz konusudur.</p>

  <p class="normal">Biz, önümüzdeki günlerde yapacağımız toplantılarda, bu sorunu, bu güçlüğü de aşmanın yollarını değerli sendikacı arkadaşlarımla birlikte araştıracağız.</p>

  <p class="solbaslik">Ekonomi ve Toplum, Çalışanlarla mı Sömürenlerle mi El Ele Yönetilecek?</p>

  <p class="normal">Türkiye bugün, iki kesin seçenekle karşı karşıyadır. Biri, demin söylediğim gibi, ekonomiyi ve dolayısıyla toplumu ve bir ölçüde devleti, çalışanlarla birlikte, çalışanlarla el ele yönetmek; ikinci seçenek ise, çalışanlarla değil, çalışanları sömürenlerle veya sömürmek isteyenlerle el ele yönetmek.</p>

  <p class="normal">Bu konuda kesin bir seçme yapma zorunda olmayan kapitalist toplumlar vardır dünyada. O toplumlar belli bir iç dengeye ulaşmışlardır; kendilerine özgü bir uzlaşma sağlayabilmişlerdir. Bu dengenin ve uzlaşmanın sağlanabilmesinde, sosyal demokrat hareketlerin ve demokratik işçi hareketlerinin büyük etkisi olmuştur. O toplumlar, sorunu bu yoldan çözebilmektedirler. Ama, Türkiye’de kapitalizm denen olgu da zaten çok ilkel bir aşamadadır. Onun için böyle bir denge söz konusu değildir, iki seçenek arasında kesin bir seçme zorunluluğuyla karşı karşıya gelmiştir Türkiye: Ekonomi ve toplum, ya çalışanlarla el ele vererek, onlara siyasette ağırlık kazandırılarak yönetilecektir veya onları sömürmek isteyenlerle, yerli veya yabancı büyük çıkar çevreleriyle, büyük sermaye çevreleriyle el ele verilerek yönetilecektir.</p>

  <p class="normal">chp bunlardan birinci yolu seçmiştir, yani çalışanlarla el ele yönetme yolunu seçmiştir, İskandinav sosyal demokrasisi bunun her bakımdan çok başarılı ve olumlu örneklerini oluşturur. Adalet Partisi ise, hükümetteki yüzüncü gününün dolmak üzere olduğu şu sırada açıkça görülüyor ki, kesin olarak ikinci yolu seçmiş durumdadır. Yani, büyük sermaye çevreleriyle el ele vererek toplumu ve ekonomiyi yönetme ve yöneltme yolunu, seçmiştir.</p>

  <p class="normal">ap’nin ve ap Hükümeti’nin bu seçmeyi yapması karşısında toplumsal ve ekonomik yapımızda zaten var olan dengesizlikler göz önünde tutulursa, Türkiye’de demokrasi de, ekonomi de, çalışanların hakları, o arada işçi hakları da, ciddi bir tehlikeyle karşı karşıya gelmiş olmaktadır.</p>

  <p class="solbaslik">Çalışma Barışının Sarsılmaya Başlaması</p>

  <p class="normal">Son haftalarda Türkiye’de çalışma barışının ilk kez ciddi olarak sarsılmaya başlamış olması bunun açık bir belirtisidir, açık bir kanıtıdır. Bazı çevrelerin “falan çevreler kışkırtıyor, chp cesaret veriyor da ondan bu işçi hareketleri oluyor” demeleri, gerçeğe aykırıdır. chp’nin 1963’te Türkiye’ye getirdiği demokratik çalışma düzeninden sonra, toplum ne kadar karışırsa karışsın, ne kadar çalkalanırsa çalkalansın, işçi kesimi, istisnai bazı durumlar dışında, toplumun en sakin kesimini, köşesini oluşturmuştu. Üç aylık yeni ap Hükümeti döneminde işçi kesiminin de yer yer olaylara sürüklenmesi, işçi kesiminde de huzursuzluğun, çalkantıların başlamış olması, ikinci seçeneğin yapılmış olmasından, yani toplumu bazı büyük çıkar çevreleriyle el ele vererek yönetme seçeneğinin seçilmiş olmasından doğan bir sonuçtur, kaçınılmaz bir sonuçtur. Kışkırtma bu yola girilmiş olmasından, yani hükümetin tutumundan ileri gelmektedir.</p>

  <p class="solbaslik">chp’ye Düşen İşlev</p>

  <p class="normal">Bu tehlike karşısında chp’ye büyük bir işlev düşüyor. chp bu işlevi öncelikle işçilerle el ele vererek yerine getirebilir.</p>

  <p class="normal">Türkiye’deki gerçek anlamda demokratik kitle örgütü chp’dir. Kendilerine “demokratik kitle örgütü” denen birçoğunu saygıyla karşıladığımız kuruluşlar ise, teknik anlamda, gerçek anlamda, kitle örgütü sayılabilmenin tam tersine, meslek veya sınıf gruplaşmalarını temsil etmektedirler.</p>

  <p class="normal">Kaldı ki, Türkiye’de birtakım oyunların sonucu veya başka nedenlerin sonucu olarak bu meslek veya sınıf gruplaşmaları bile bölünmüş durumdadır.</p>

  <p class="normal">Onun için chp’ye özel ve büyük bir işlev düşmektedir. chp bu işlevini kendi dışındaki bazı gruplaşmaların ve akımların ardından sürüklenerek değil, onlara olabildiğince yön vererek yerine getirebilir. Bunun için de, Demokratik Sol doğrultumuzu benimseyen halk kesimlerinin ve örgütlerin chp çevresinde güçlerini birleştirmeleri gerekir. Genel Merkez İşçi Komitesi’ne bu bakımdan büyük görevler düştüğüne inanıyorum.</p>

  <p class="solbaslik">Truva Atı İçerde</p>

  <p class="normal">Türkiye’de tehlike artık gerçekleşme aşamasındadır, ufukta değildir, kapının eşiğinde değildir, kapıdan içeri girmiştir; rejime yönelik ve çalışanların haklarına yönelik tehlike, bu hükümet döneminde, kapıdan içeri girmiştir ve ekonomik önlemler adını taşıyan bir Truva Atı biçiminde girmiştir. Bu Truva Atı’nın içinden, bir ekonomik model görüntüsü taşıyan Truva Atı’nın içinden, değişik bir rejim modeli de, değişik bir siyasal, dış siyasal ilişkiler, uluslararası ilişkiler modeli de artık ortaya çıkmaktadır. Bu tehlikeye karşı mücadelemizi barış içinde yürütmek zorundayız, demokratik hukuk devleti kurulları içinde yürütmek zorundayız ve buna kararlıyız. Her zaman da öyle yaptık ve yapacağız. Bu arada işçi kesimini de kendisine hazırlanan tuzaklardan esirgemek için üzerimize düşen görevi elimizden geldiğince yapmaya çalışıyoruz ve yapmaktayız.</p>

  <p class="solbaslik">Çalışma Barışını Bozma Tertiplerinin Ardındaki Plan</p>

  <p class="normal">Kışkırtmalar çok açıktır, işbaşında bulunan hükümet, işyerlerindeki ve işkollarındaki uyuşmazlıkları körüklemek ve çözümsüz bırakmak için elinden geleni yapmaktadır.</p>

  <p class="normal">Buna bir taze örnek, Türk Hava Yolları’ndaki grevi erteleme kararı alırken, lokavtı erteleme kararı atmamasıdır ve o yoldan Danıştay’ın grevi erteleme kararını bozmasını kaçınılmaz duruma getirmesidir.</p>

  <p class="normal">Belli ki, thy’de oluşturulmak istenen bir şey var. Bu, daha önce de belirttiğim gibi, en verimli bazı hava hatlarını, uçak seferi hatlarını, özel sektöre devretme planının bir parçası olabilir.</p>

  <p class="normal">tekel işyerlerindeki sorunların sürdürülmesi de sigara sanayiini özel ve yabancı büyük sermayeye devretme planının bir parçası olabilir.</p>

  <p class="normal">tariş’teki kışkırtmalar elbette çok yönlüdür, ama temelde onun da belli bir hükümet planının parçası olduğunu gösteren birçok belirtiler vardır. Bir yönüyle bu, bazı sağcı militanları yeniden kooperatif birliklerine yerleştirmek üzere uygulamaya konulan bir tasfiye planıdır; bir yönüyle de, chp Hükümeti döneminde tariş ve benzer kooperatif birlikleri tarafından başarıyla yürütülmüş, ülke yararına, üreticiler ve tüketiciler yararına yürütülmüş bazı işlevleri bu birliklerin elinden alma planıdır.</p>

  <p class="normal">Devletin ve kooperatif, birliklerinin dışsatım işlevlerini büyük ölçüde özel sektöre devretme kararı ile tariş’teki olayların aynı zamanda yer alması bir rastlantı olamaz.</p>

  <p class="normal">Öte yandan, enerji işkolunda birtakım uyuşmazlıklar, sürtüşmeler hükümetçe çözümsüz duruma getirilmek isteniyor. Belki bunun da ardından, “İşte devlet elektrik sorununu çözemiyor, bunu da özel sektöre devredelim” görüşü ortaya atılacaktır.</p>

  <p class="normal">Genel olarak çalışma yaşamıyla ilişkili uzlaşmazlıklar, Adalet Partisi Hükümeti’nce, uzun süre askıda bırakılmaktadır.</p>

  <p class="normal">Bazı yetki uyuşmazlıklarına bakan hâkimler ise, ağır baskılar altına alınarak, davaya bakamaz duruma getirilmektedirler. Seydişehir’de, hâkimler, bu baskılardan bunalarak, Seydişehir Alüminyum Tesisleri’yle ilgili yetki uyuşmazlığı konusuna bakmaktan istinkâf etmişlerdir.</p>

  <p class="normal">Bütün bu tertiplere kargı güçlerimizi Cumhuriyet Halk Partisi çevresinde birleştirmek zorundayız.</p>

  <p class="solbaslik">Bunalımın Ardındaki Ekonomik ve Toplumsal Nedenler</p>

  <p class="normal">Türkiye’deki gerilim ve toplumsal olaylar, o arada şiddet eylemleri, başta Demirel olmak üzere bazı çevreler ne derlerse desinler, Türkiye’nin ekonomisindeki ve toplum yapısındaki düzen bozukluğundan ve adaletsizliklerden soyutlanamaz.</p>

  <p class="normal">Tüm büyük kentlerimiz gecekondu mahalleleriyle çevrilidir. Ankara’da nüfusun yarıdan çok daha fazlası gecekondularda oturmaktadır.</p>

  <p class="normal">Öte yandan, kilosu 260 lira ile 300 lira arasında et satan kasap dükkanları (tabii bunda kasapların kusuru yok, üreticinin de kusuru yok) hiç et yiyemeyen bazı yurttaşlarımızın oturdukları mahallelerle iç içedir.</p>

  <p class="normal">Toplumumuzda öyle koşullar ve koşullandırmalar var ki, bunların toplumsal gerilimlere, sürtüşmelere yol açmaması olanaksızdır.</p>

  <p class="normal">Örneğin, geniş halk toplulukları, çarpık sanayi yapısının ve sömürü düzeninin bir gereği olarak, lüks tüketime, aşırı tüketime eğilimli olarak koşullandırılmışlardır. Oysa halk topluluklarının büyük kesimi, lüks tüketim şöyle dursun, sağlıklı yaşam için gerekli tüketim mallarını alabilecek maddi olanaktan bile, sağlıklı beslenme için gerekli maddi olanaktan bile yoksundur ve gitgide daha yoksun duruma düşmektedir.</p>

  <p class="normal">Çocuklarımız gençlerimiz, yükseköğrenim gereksinmesini duyacak biçimde koşullandırılıyorlar. Bir bakıma olumlu bir şey bu... Ama bu gereksinmeyi karşılama olanağı çok sınırlıdır.</p>

  <p class="normal">Örneğin bir yılda 480 bin çocuğumuz gencimiz üniversite giriş sınavlarına girmişlerdir. Ama bunlardan ancak 40 bin kadarı yüksek öğrenim olanağından yararlanabilmiştir. Onlardan da çoğu, istemediği alanlarda yükseköğrenim yapma zorundadır.</p>

  <p class="normal">Kaldı ki yükseköğrenim yapanların iş bulabilme, hele gönüllerince ve eğitimlerine uygun alanlarda iş bulabilme, bulacakları işle geçimlerini sağlayabilme, birer yuva kurabilme olanakları gitgide kısılmaktadır.</p>

  <p class="normal">Böylelikle çocuklarımız, daha gençlik çağına adım atarken, gelecekle ilgili bir güvensizlik ve umut kırıklığı duygusuna itilmektedirler.</p>

  <p class="normal">Bu durumda Türkiye’de olup bitenleri çocukların gençlerin üzerine yıkmak, olup bitenlerden onları sorumlu tutmak büyük haksızlıktır.</p>

  <p class="normal">Elbette suç işleyenin cezası verilecektir. Elbette terör eylemlerine karşı, kimlerden ve nereden gelirse gelsin, suçu işleyenler çocuk da büyük de olsalar, bazı kuruluşlar da olsalar, demokratik hukuk devleti kuralları içinde ceza verilecektir.</p>

  <p class="normal">Ama bir yandan bunu yaparken, bir yandan da kimin hangi yola niçin, nasıl sürüklendiğini anlamak zorundayız. Bir doktor tedavi etmeden önce, hastalığı teşhis eder, teşhis etmeye çalışır. Türk toplumu birtakım sorunlarla karşı karşıyadır.</p>

  <p class="normal">Ekonomi, Başbakan’ın deyimiyle “felç” olmuştur. Başbakan, “Türkiye’de yangın var” diye bağırıyor. Şiddet eylemleri çok büyük boyutlara ulaşıyor. Bunların ekonomik, sosyal nedenleri, psikolojik nedenleri üzerinde durmadıkça, sağlıklı çözümler, tedavi yolları getirmeye olanak yoktur.</p>

  <p class="normal">Hele işsizliğin bu boyutlara vardığı, fabrikaların birbiri ardından kapanıp işsizler ordusuna her gün yüzlerce, binlerce yeni işsiz eklendiği, işletmelerin greve zorla sürüklendiği, itildiği ve işsiz kalanlar için, özellikle işsiz kalanlar için, yaşam pahalılığının dayanılmaz ölçülere vardığı bir ortamda, yalnızca yasal önlemlerle, polisiye önlemlerle toplumda huzur ve barış sağlanabileceğini sanmak kendi kendini aldatmaktır.</p>

  <p class="solbaslik">Tuzağa Düşmeksizin Tuzaktan Kurtarmak</p>

  <p class="normal">Biz, bu yaklaşımın karşısında daha gerçekçi bir yaklaşım izleyerek barışçı mücadelemizi sürdüreceğiz. Bu arada, oyuna gelenlerin ardından sürüklenmedik ve sürüklenmeyeceğiz. Oyuna gelenlerin, tuzağa düşürülenlerin, kışkırtmalara kapılanların büyük çoğunluğunun aslında masum olduklarına inansak bile, onların ardından sürüklenemeyiz.</p>

  <p class="normal">Onlara, nasıl bir oyuna geldiklerini, önlerinde ne gibi tuzaklar açıldığını göstermek zorundayız.</p>

  <p class="normal">Onların ardından sürüklenip onlarla birlikte tuzağa düşmeksizin onları tuzaklardan esirgemek, kurtarmak zorundayız.</p>

  <p class="normal">Onların ardından sürüklenerek toplumda veya siyaset alanında güç kazanmaya çalışmak, o gençleri, çocukları, tuzağa düşürülenleri kurtarma anlamına gelmez; tam tersine, onları daha tehlikeli durumlara itme anlamına gelir.</p>

  <p class="solbaslik">Sömürü Düzeni ve Uygulanan Plan</p>

  <p class="normal">Tuzağa düşürülenleri, bilmeden kışkırtmalara kapılanları, oyuna getirilenleri, kuşkusuz, yalnızca öğütle de yalnızca güvenlik önlemleriyle de kurtarma olanağı yoktur.</p>

  <p class="normal">Önemli olan, tezgâhlayan oyunları zamanında görebilmek ve iş işten geçmeden bozabilmektir.</p>

  <p class="normal">Türkiye’nin ekonomik ve toplumsal düzeni bozuktur. Temelinden bozuktur. Yeni uygulanmaya başlayan ekonomik modelle, Güney Amerika modeliyle, çağdaş sömürü modeliyle, düzen büsbütün bozulmaktadır.</p>

  <p class="normal">Adalet Partisi Hükümeti’nin “Yüzüncü Gün”ü dolmak üzere... Yüz gün dolunca bu enkazın ve yangının içinden, bu tozun dumanın içinden ne çıkacak diye, birçok kimse merakla bekliyor.</p>

  <p class="normal">Sanırım ne çıkacağı belli, oldu. Bu yüz günde, sömürü modelinin planı uygulamaya konuldu ve yüz gün dolarken modelin çizgileri gitgide belirginleşmeye başladı.</p>

  <p class="solbaslik">Planın Önündeki Engeller</p>

  <p class="normal">Planı amacına ulaştırma önünde bazı engeller vardır.</p>

  <p class="normal">Şimdi o engelleri aşmaya çalışılmaktadır.</p>

  <p class="normal">Engellerden biri Cumhuriyet Halk Partisi’dir. Onun için Cumhuriyet Halk Partisi, başlıca hedeflerden biri olarak alınmıştır. Her gün chp’ye karşı türlü tertipler tezgâhlanmaktadır, ağır ve haksız suçlamalar yöneltilmektedir. chp yıpratılmak, yalnızlaştırılmak veya iç sorunlara sürüklenmek istenmektedir.</p>

  <p class="normal">Engellerden bir başkası, demokratik işçi hareketidir ve demokratik işçi haklarıdır.</p>

  <p class="normal">Bir başka engel, bağımsız yargı organlarıdır.</p>

  <p class="normal">Daha başka anayasal kurumlar da, Güney Amerika modelini Türkiye’ye uygulama planı önündeki engeller arasında yer almaktadır.</p>

  <p class="normal">Bu planın önündeki bir önemli engel de Türk Silahlı Kuvvetleri’dir, Türk Silahlı Kuvvetleri’nin demokrasi bağlılığıdır ve o bakımdan bir güvence oluşturmasıdır. Türk Silahlı Kuvvetleri’nin, bazı Güney Amerika ülkelerinde olduğu gibi, bu modelin uygulanışında alet olarak kullanılamayacağı bilinmektedir.</p>

  <p class="normal">Nitekim, ülkemize Güney Amerika modelini, bu çağdaş sömürü modelini öteden beri getirmek isteyenler, Türk Silahlı Kuvvetleri’ni planlarına alet edemeyeceklerini bildikleri içindir ki, Silahlı Kuvvetler dışında birtakım başka yasal, yarı yasal ve yasadışı örgütlenmeler ve güçler oluşturmaya çalışmaktadırlar.</p>

  <p class="normal">Bundan 12 yıl önce düzenlenmeye başlayan “komando kampları” bunun bir örneğidir.</p>

  <p class="normal">İşçilerin gücünü, örgütsel gücünü kırmak yolundaki planlar bir yandan işçi hareketini kendi içinde bölmek ve bazı kışkırtmalar yoluyla birtakım eylemlerin içine sürüklemek biçiminde oluyor, sonra bu eylemler vesile bilinerek gerekçe gibi kullanılarak geniş işçi tasfiyelerine yönelmek biçiminde oluyor; bir yandan da işçi haklarını kısma yönünde yasal hazırlıklar için kamuoyu ve ortam oluşturmaya çalışılıyor.</p>

  <p class="normal">Bütün bu eğilimler, oyunlar, tehlikeler karsısında, demokratik işçi hareketinin, bir bütünlük içinde, çalışanların haklarını koruması gerekir; yalnız işçiler için değil, işçiler dışındaki çalışanlar kesimi açısından da koruması gerekir. Cumhuriyet Halk Partisi de, bir Demokratik Sol parti olarak, buna kendi katkısını yapmayı görev bilmektedir; bir sorumluluk gereği, demokrasiye bağlılığının gereği bilmektedir.</p>

  <p class="solbaslik">İşçiler Dışındaki Çalışanlar Kesimlerinin Sorunları ve Örgütlenme Zorunluluğu</p>

  <p class="normal">İşçiler dışındaki çalışanlar kesimleri derken, örneğin, köylüleri kastediyorum. Son alınan ekonomik önlemler ve girdi fiyatlarındaki aşırı yükseliş, köylüyü, bırakınız geçinmek, gereğince üretim yapamayacak duruma düşürmüştür. Ama, köylüler gerçek anlamda örgütlenemedikleri için, bu olanaktan yoksun bırakıldıkları için, kooperatif hareketi de Türkiye’de büyük ölçüde yozlaştırıldığı için, köylülerin sesi çıkamamaktadır, çıktığı kadarıyla da duyulamamaktadır, duyulduğu kadarıyla da etkinliği olamamaktadır.</p>

  <p class="normal">Çiftçiler adına konuşma iddiasında olan başlıca kuruluş Ziraat Odaları Birliği’dir. Oysa, üst düzeyde bu kuruluş, köylünün değil, bazı güçlü ekonomik çevrelerin çıkarlarını ve sesini yansıtmaktadır. Yapısı gereği öyledir. Türkiye’de yaygın ve güçlü bir kooperatif hareketi olmadığı için, Ziraat Odaları Birliği gerçek anlamda köylüye dayanmamakta, köylünün yararını korumamaktadır.</p>

  <p class="normal">Türkiye’de kamu görevlileri de sağlıklı, bir demokratik örgütlenme olanağından yoksundur.</p>

  <p class="normal">Dünyanın hiçbir demokratik hukuk devletinde, kamu görevlilerinin, memurların, yasal meslek örgütlenmesi olanağından bizdeki kadar yoksun bırakıldıkları görülmez.</p>

  <p class="normal">Kamu görevlilerine tanınan örgütlenme haklarının, hak arama yollarının işçilere tanınanlardan şu veya bu ölçüde farklı olması savunulabilir, Türkiye’nin koşullarına göre bir süre için bu kabul edilebilir. Ama “hiç örgütlenemezler” demenin sonucu nedir? Bu yüzden kamu görevlileri, aslında en sakıncalı biçimde örgütlenme yoluna itiliyorlar. Sonra da bu istismar ediliyor. Devlet yönetiminde çok büyük bir ağırlığı olan, sayıları bir milyona yaklaşan bu yurttaşlarımız, kamu görevlileri, kendileri açısından yönetime herhangi bir ağırlık koyamama durumunda kalıyorlar. Bu da onları büyük huzursuzluklara yöneltiyor.</p>

  <p class="normal">Onun için, kamu görevlileri arasına ideolojik sürtüşmelerin, örgütlenme eğilimlerinin sızmasından yakınırken, bu hastalığın da nedenlerini objektif olarak teşhis etmeye değerlendirmeye çalışmak gerekir. Bu arada özellikle kamu kesimindeki teknik personelin huzursuzluğunun ardındaki ekonomik nedenleri, toplumsal nedenleri de çok gerçekçi biçimde değerlendirmek gerekir.</p>

  <p class="normal">Biz, bir yandan parti olarak, bir yandan da parti ve işçi işbirliği halinde bu sorunlara da çözüm getirmeye çalışacağız.</p>

  <p class="normal">Bu arada, esnaf ve sanatkârların, hatta özel kesimdeki küçük ve orta boy sanayi işletmecilerinin de yeni ekonomik modelde ezileceğine kuşku yoktur.</p>

  <p class="normal">Olağanüstü boyutlarda artırılan ve bundan sonrası için de serbest bırakılan fiyatlar, yalnız tüketici halkı değil, yalnız girdi almakta güçlük çeken üretici halkı değil, esnafı ve sanatkarı da ezmektedir bugün. Esnafın satış olanağı artık büyük ölçüde daralmıştır. Fiyatlardan kendisinin sorumlu olmadığına halkı inandırabilmek için de, Ankara’da bile, yer yer bazı esnaf, fiyatlar serbest olduğu likide, bir izahta bulunma, mazeret gösterme mecburiyetinde olmadığı halde, kendiliğinden vitrinine sattığı malın maliyetini yazma zorunluluğunu, asma zorunluluğunu duymaktadır, halk kendisini anlasın, mazur görsün diye...</p>

  <p class="normal">Bu yeni ekonomik modelin küçük ve orta boy sanayi işletmelerini de nasıl ezmesi şimdi şimdi fark edilmeye başlıyor. Bunun ilk farkına varan, her zaman olduğu gibi, Eskişehir Sanayi Odası oldu. Eskişehir Sanayi Odası’nın bu konudaki uyarıları ve feryadı çok ilginçtir.</p>

  <p class="normal">Gazeteci arkadaşlarım beni mazur görsünler, Güney Amerika ekonomik modelini destekleyen güçlü iş çevrelerinin sesi gazete manşetlerinde dile getiriliyor, ama bu ekonomik modelin sakıncalarını belirten bir kısım özel sektör çevrelerinin sesi dile getirilmiyor.</p>

  <p class="normal">Bu bakımdan, bir milli sanayi yapısını oluştuğu kadarıyla koruyabilmek ve daha da geliştirebilmek istiyorsak, işçi haklarıyla birlikte özel sektörün bu ekonomik modelle ezilmeye mahkûm olan kesiminin de sorunları üzerine eğilmemiz gerekir; yerli ve yabancı sermayeye uydulaşmaya veya yok olmaya mahkûm olan küçük ve orta boy sanayi işletmecilerinin sorunları üzerine de eğilmemiz gerekir. Bunu da toplumsal açıdan bir görev saymamız gerekir.</p>

  <p class="solbaslik">Kooperatifleri ve kit’leri Demokratik Yapıya Kavuşturma Zorunluğu</p>

  <p class="normal">Bu arada, kooperatiflerin, kooperatif birliklerinin ve Kamu İktisadi Teşebbüsleri’nin (kit’lerin) daha demokratik bir yapıya ve ekonomik açıdan daha işlerliği olan bir yapıya kavuşturulması zorunludur.</p>

  <p class="normal">Bunun üzerinde parti olarak önemle duruyoruz, İşçi Komitelerimizle birlikte de durmak zorundayız.</p>

  <p class="normal">Parti Programımızda bu bakımdan yapıcı somut ilkeler ve çözümler yer almaktadır.</p>

  <p class="normal">Türkiye’deki gibi Esnaf Kefalet Kooperatifleri’ne, Türkiye’deki gibi Tarım Kredi Kooperatifleri’ne, Türkiye’deki gibi kooperatif birliklerine dünyanın hiçbir yerinde rastlanamaz.</p>

  <p class="normal">Kooperatif bir ekonomik ve demokratik örgütlenme biçimidir; üreticilerin ve tüketicilerin ekonomik amaçla ve sosyal amaçla demokratik örgütlenme biçimidir. Ama bizde kooperatifçiliğin asıl güçlü kesiminin yöneticileri iktidarlar tarafından atanıyor. Bunun demokrasiyle de kooperatifçilikle de ilgisi yoktur.</p>

  <p class="normal">Onun için, gerek tariş, fiskobirlik, çukobirlik, antbirlik, güneydoğu gibi kooperatif birliklerinin gerek Esnaf Kefalet, Tarım Kredi gibi kooperatif kuruluşlarının yapısını süratle demokratik bir duruma getirmek zorundayız. Parti olarak bunun da çalışmasını yapıyoruz.</p>

  <p class="normal">Bu gerçekleşebilirse, kooperatif birliklerinde, Esnaf Kefalet ve Tarım Kredi Kooperatiflerinde yıllardan beri oynana gelmiş olan ve hele bu yeni hükümet döneminde daha ileri boyutlara varan oyunlar da kendiliğinden önlenebilir.</p>

  <p class="normal">Öte yandan, kamu iktisadi kuruluşlarına kaynaklarını sorumluca kullandırıcı bir yapı verilmedikçe, “Fiyatları dilediğin gibi yükseltebilirsin” demek, onları da, halkın üzerinde bir sömürü aracı haline getirmekten başka bir sonuç veremez. Bir yandan iktidar, iyi işletmecileri değil, koyu partizanları bu işletmelerin başına getirecek; işçi alımında, görevli alımında her partizanlığı yapacak; ondan sonra da, “Fiyatları dilediğin gibi saptayabilirsin” diyecek!.. Bunun anlamı, kit’lerdeki sorumsuzluğun, partizanlığın, savurganlığın ve buraları militan yuvası durumuna getirmenin faturasını halka ödetmek ve ekonomiye ödetmek demektir.</p>

  <p class="normal">kit’lerde de tüm çalışanları yönetime ve sorumluluğa etkin biçimde katacak bir düzenlemeyi yapmak zorundayız. Bilindiği gibi, hükümetteyken zaten bunun bütün yasal hazırlığını yapmıştık, ama o yapısı içinde hükümetimizden geçirme olanağını bulamamıştık. İlk fırsatta Meclis’e de getirip olabildiğince gerçekleştirmeye çalışacağız.</p>

  <p class="normal">1963’te, biraz önce söylediğim gibi, chp, demokratik işçi haklarının Türkiye’ye gelmesine öncülük etmişti. Şimdi, kamu iktisadi kuruluşlarının ve kooperatifçilik hareketinin demokratikleşmesine ve tüm çalışan halk kesimlerinin etkin biçimde ve demokratik anlamda örgütlenmesine de gereken katkıyı yapmak ve bu alandaki öncülük işlevini yerine getirmek kararındadır.</p>

  <p class="solbaslik">Sorular ve Yanıtlar</p>

  <p class="normal">SORU:</p>

  <p class="normal">“Güney Amerika modelinin yerleştirilmesinden” söz ettiniz. “Bu modele karşı çıkan güçlerden” söz ederken, “Silahlı Kuvvetlerimizin demokrasiye bağlılığından” bahsederek “bir engel teşkil ettiğini” söylediniz. “Yasadışı örgütlerin mevcudiyetinden” bahsettiniz. Demokrasiye bağlı bir ordunun mevcut olduğu Türkiye’mizde hangi yasadışı güçler olabilir ki, ordunun gücünü aşabilsin ve böyle bir modeli uygulatabilsin? Ya bu model uygulanamayacak demektir ya da orduyu da aşan bir tehlike mevcuttur. Bu konuda bir tehlike mevcutsa, bunun halka açıklanması ve herkesin bunu bilmesi çok iyi olur. Bu güçlerin kimler olduğu konusunda ne dersiniz?</p>

  <p class="normal">YANIT:</p>

  <p class="normal">Bildiğiniz gibi, Türk Silahlı Kuvvetleri, geleneksel olarak toplumumuzun bir parçasıdır. Toplumdan soyutlanmış değildir. Şah dönemindeki İran ordusunu düşünecek olursak, birçok Güney Amerika ülkelerindeki, o arada Şili’deki ordunun yapısını düşünecek olursak, Türk Silahlı Kuvvetleri’nin yapısındaki ve geleneklerindeki özelliğin Türk demokrasisi açısından ne kadar büyük bir güvence olduğu ortaya çıkar.</p>

  <p class="normal">Tabii, “Türkiye’ye bu Güney Amerika ekonomik modeli ve dolayısıyla Güney Amerika rejim modeli getirilmek isteniyor” derken, “bunda başarı sağlanacaktır” demek istemedim. Tersine, bunu Türkiye’ye tam anlamıyla uygulamanın güç olduğunu vurgulamak istedim. Bu arada, bu oyuna Türk Silahlı Kuvvetleri’nin alet edilemeyeceği yolundaki kanımı da belirtmek istedim.</p>

  <p class="normal">Saydığım tüm engeller karsısında, bugünkü Hükümet ve daha uzun bir süreden beri ap, ne yapmak istiyor? Bu da sanırım ortadadır.</p>

  <p class="normal">1968’den bu yana uzun süre açıktan ve iktidar desteğiyle faaliyet göstermiş olan, o “komando kampları” denilen militan yetiştirme kampları, gayri resmi anlamdaki “komando kampları,” kuşkusuz bu planın bir parçasıydı. Türkiye’ye öyle bir model getirme yolunda öteden beri hazırlanan planın, stratejinin daha yıllar önce hazırlanmaya başlamış bir unsuruydu.</p>

  <p class="normal">Öte yandan, Türk polisi yıllardan beri bölünmek isteniyor. Polisimizin büyük çoğunluğunun çok iyi niyetli olduğuna, eğitim eksiklikleri bulunsa bile çok iyi niyetli olduğuna kesin inanıyorum; fakat polisin içine de militanlar sokmak suretiyle bu oyun gerçekleştirilmek isteniyor.</p>

  <p class="normal">Nihayet birtakım kışkırtıcı ajanlar kullanarak, aslında bu oyunun bir parçası, unsuru olmaması gereken kesimlerin, örgütlerin içine de kışkırtıcılar sokularak, oyun tezgâhlanmak isteniyor.</p>

  <p class="normal">O arada, tabii, toplumdaki bütün kuruluşlar kışkırtılıyor, tahrik ediliyor. Bunun en son örneklerinden biri, “İzmir’de bir toplantıda sergilendiği” bazı çevrelerce iddia olunan çirkin bir sloganla, hepimizin nefretle karşıladığı bir sloganla ilgilidir.</p>

  <p class="normal">Geçen gün de bunun üzerinde durdum. Bunun üzerinde dururken de, hükümetten bir istekte bulundum: “Madem Meclis kürsüsüne kadar getiriyorsunuz bu sloganı, öyleyse lütfen bunu kanıtlayınız ve yargı organları önünde gereğini yapınız” diye. O zamandan beri ağızlarından bir kelime ses çıkmadı bu konuda. Sayın Genelkurmay Başkanı’nın geçenlerde bir gazetede çıkan sözlerinden öyle anlıyoruz ki, Genelkurmay da bu sergilendiği iddia edilen sloganın kanıtlarını, fotoğraflarını bütün İzmir’de araştırmış fakat, bulamamış.</p>

  <p class="normal">Bu slogan atılmış mıdır, atılmamış mıdır, bilmiyorum. Belki de atılmıştır, ama eğer bir yandan bu slogan istismar edilir, bir yandan da sorumluları ve kanıtları adaletin önüne getirilmezse, varacağımız yargı şudur: Bu da, demin değindiğim kışkırtıcı, ajanlık oyunlarının, ajan-provokatör oyunlarının çok açık ve çirkin bir yeni örneği olabilir. Nasıl geçmişte cami duvarlarına İslamiyet aleyhinde veya komünizm lehinde sloganlar yazanlardan bazılarının koyu sağcı oldukları ortaya çıktıysa, nasıl bizzat Demirel’in ağzından, “Kars Kalesi’ne kızıl bayrak çekildiği” yalanı, görevli komutanın yalanlamalarına karşın, Meclis kürsülerinde bile yinelendiyse, bu slogan hikayesi de, eğer kanıtıyla, sorumluluğuyla aydınlığa kavuşturulmazsa, adalet önüne getirilmezse, belli ki yine öyle bir kışkırtıcılık oyunudur.</p>

  <p class="normal">Bu tür kışkırtıcılıklarla, “Türkiye’ye komünizm geldi, geliyor; Türkiye bölündü, bölünüyor” havası, kaygısı, psikozu yaratılarak, doğal eğilimleri ve gelenekleri gereği bir Güney Amerika modelinin gerçekleşmesine alet olamayacak olan, alet olmak istemeyecek olan toplum kesimleri ve kuruluşlar da, bir propaganda baskısı altında, bir manevi baskı altında tutulmak isteniyor. Bu arada halk da öyle bir manevi baskı altında tutulmak isteniyor.</p>

  <p class="normal">Bu gibi yollardan belli çevreler, bugünkü hükümeti de kullanarak, bu modeli Türkiye’ye getirebilmenin çarelerini araştırıyorlar.</p>

  <p class="normal">Geçen gün bir vesileyle söylediğim gibi, Türkiye’de bu modeli salt ekonomik açıdan bile başarılı kılmak çok zordur. Ama, ekonomik açıdan başarılı kılınabilecek olursa, yaratacağı sosyal ve siyasal sorunlar ve bunalımlar çok korkunçtur.</p>

  <p class="normal">SORU:</p>

  <p class="normal">Bilindiği gibi Güney Amerika modelinde iç siyasi güçlerin bu modeli gerçekleştirme çalışmaları dışında, dış siyasi güçlerin de bu modeli etkileyen ve hatta iç siyasi güçleri doğrudan doğruya kullanarak bu modeli gerçekleştiren yönde çabaları oluyor. Bunu geçmişte Şili’de gördük, itt Şirketi’nin, Birleşik Amerika Devletleri’nin bu yönde çalışmaları, Arjantin’de, Brezilya’da var. Türkiye için de bu yönde belirtiler var mıdır?</p>

  <p class="normal">YANIT:</p>

  <p class="normal">Olabilir kuşkuyuz. Gerçi Türkiye’de yabancı sermayenin, uluslararası kuruluşların şu anda yerleşmiş çok büyük çıkarları yoktur. Ama olması için yeni ekonomik modelle kapılar açılmaktadır. Ekonomik çıkar açısından bu gibi çevrelerin Türkiye ile fazla ilgileri bulunmasa bile, üyesi bulunduğumuz bölgedeki ekonomik çıkarları veya stratejik çıkarları açısından Türkiye büyük önem taşımaktadır. O bakımdan Türkiye ile ilgili bazı planlar da olabilir.</p>

  <p class="normal">SORU:</p>

  <p class="normal">“Türkiye’deki tehlike rejime yöneliktir ve kapıdan içeri girmiştir” dediniz biraz evvel. Çeşitli siyasi kulislerde konuşulanları da göz önüne alarak sormak istiyorum. Türkiye’de ordunun müdahalesine müsait bir ortam görüyor musunuz?</p>

  <p class="normal">YANIT:</p>

  <p class="normal">Ben, Türk Silahlı Kuvvetleri’nin böyle bir eğilim içinde olduğuna ihtimal vermiyorum. Ama, koşullar belli ve artık açıkça görülen bir plan içinde, bir strateji içinde o noktaya getiriliyor ki, –ayrıntılara girmeyeyim, somut bir olasılık üzerinde durmak istemiyorum– her şey beklenebilir; antidemokratik her şey beklenebilir. Demin değindiğim gibi, bizzat başbakanın son zamanlarda diline doladığı akıldışı, bilimdışı, gerçekdışı söz bile demokrasi dışı bir yönetime çağrıda bulunma anlamını verir. Yani, “Türkiye’deki sorunların hiç siyasetle ilgisi yoktur, ekonomiyle ilgisi yoktur, toplum sorunlarıyla ilgisi yoktur; bizim getirdiğimiz önlemlerin, çözümlerin siyasi bir yönü yoktur” demek ne anlama gelir? Bundan, öyleyse siyasete gerek yoktur, siyasal partilere, dolayısıyla çok partili rejim olan demokrasiye gerek yoktur anlamı çıkabilir.</p>

  <p class="normal">SORU:</p>

  <p class="normal">1960’lı yılların sonunda da Türkiye’de bir Güney Amerika modelinin yaratılmak istendiğini söylediniz. Bundan birkaç gün sonra 12 Mart Muhtırası oldu. Şimdi yine bir Güney Amerika tipi ekonomik model uygulanmak isteniyor diyorsunuz ve ilave ediyorsunuz Silahlı Kuvvetler’in buna engel olacağını...</p>

  <p class="normal">YANIT:</p>

  <p class="normal">Türk Silahlı Kuvvetleri’nin bu oyuna alet edilemeyeceği kanımı belirtiyorum. Bir gözlemimi ve inancımı belirttim.</p>

  <p class="normal">SORU:</p>

  <p class="normal">kit’lerde partizanca yerleşimden şikâyet ettiniz. Oysa, bütün hükümetler bir ölçünün içinde belirli kuruluşlarda partizanca atamalar yahut da kişi yerleştirmelerinden dolayı şikâyet ediyorlar. Bunun en son örneğini de Sayın Demirel Meclis’te tariş ile ilgili olarak verdi, “üretimin artmadığını, oysa çalışan sayısının arttığını” belirtti. Bu konudaki görüşünüz nedir?</p>

  <p class="normal">YANIT:</p>

  <p class="normal">Ben, herhangi bir iktidarı ayırarak değil, genel bir sorundan söz ettim. Gerçekten hangi parti iktidara gelirse gelsin bugünkü kamu yönetimi anlayışı, bugünkü kit’ler yapısı, bugünkü kooperatifçilik yapısı içinde yönetimi partizanlıktan kurtarmanın olanağı yoktur. Bunun iktidardan iktidara biçimi değişik olabilir, ölçüşü değişik olabilir, ama bu bir değişmez olgudur. Bu ancak kamu iktisadi kuruluşların yapısı değiştirilerek önlenebilir. Fakat, Sayın Demirel’in o somut iddiasında bir yanlışlık var. chp iktidarı döneminde işçiler nasıl alındı, alınmadı, bunu tartışmaya açık tutuyorum. Daha doğrusu bunun tartışmasına girmiyorum. Ama, chp Hükümeti döneminde kooperatif birliklerinin, o arada tariş’in, işçi sayısını arttırılmış olmakla birlikte, Demirel’in söylediği gibi üretimi düşmüş değildir. Tam tersine üretim çok büyük ölçüde artmıştır. Yeni kuruluşlar oluşturmaya başlamıştır tariş... Yeni ve hızlı yatırımlara girmiştir ve Türkiye’nin dışsatımına büyük hız katmıştır. Yani, personel sayısının arttırılması bir kadro şişirme hareketi değildi, ölçü kaçmış mıdır, kaçmamış mıdır, bilemem, kesin bir şey söyleyemem, ama “chp döneminde tariş’te işçi sayısı arttı, üretim artmadı” demek gerçeğe ters düşer.</p>

  <p class="normal">Fakat, dediğim gibi, ben, herhangi bir iktidar, herhangi bir parti ayırımı gözetmeksizin kamu iktisadi kuruluşlarının ve kooperatif birliklerinin yapılarını eleştirdim.</p>

  <p class="normal">SORU:</p>

  <p class="normal">Demirel Hükümeti’nin benimsediği ekonomik politikanın yansımalarından bahsederken, bunun uluslararası ilişkilerimize de yansıdığını söylediniz. Acaba bu alanda ne gibi belirtiler gördünüz?</p>

  <p class="normal">YANIT:</p>

  <p class="normal">Evvelce de üzerinde bir kaç kere durmuştum. Dünyada dış siyasal ilişkilerle, uluslararası siyasal ilişkilerle, uluslararası ekonomik ilişkileri veya siyasal anlamda, dış politikayla, dış ekonomik ilişkiler politikası birbirinden ayıragelmiş Türkiye’den başka bir devlet yoktur tarih boyunca... Bildiğim kadar başka her ülkede dış ekonomik ilişkilerle dış siyasal ilişkiler içice yürütülmüştür; hatta çoğu kez de ekonomik ilişkiler ağırlık taşımıştır.</p>

  <p class="normal">Şimdi uygulanmakta olan, uygulamaya konulan modelin özellikle yabancı sermayeye ilişkin yönü göz önünde tutulacak olursa, bunun şöyle bir ipucu ortaya çıkar: Dış ekonomik ve siyasal ilişkileri birlikte yürütmeye, olumlu anlamda birlikte yürütmeye, biz başladık; şimdiki hükümet de birlikte yürütüyor ama, bize göre, çok olumsuz ve tehlikeli anlamda birlikte yürütüyor. Bu modelin türlü yönlerine bakacak olursak, yerli büyük sermaye ile yabancı büyük sermaye bütünleşmesinden büyük ölçüde yararlanmayı öngören bir modeldir bu.</p>

  <p class="normal">Bunun uluslararası ilişkilerimizde de birtakım yansımaları olması beklenebilir.</p>

  <p class="normal">Öte yandan bir başka kaygı verici belirti, geçen gün bir vesileyle söylediğim gibi, bu hükümetin dış politikada belli şeyleri uygulayıp, belli şeyleri uygulamaktan kaçınmasıdır.</p>

  <p class="normal">Örneğin Dışişleri Bakanı’nın Meclis’teki genel görüşmeler sırasında yaptığı konuşmada, söylediği şeylerden çok, söylemediği şeyler, atladığı şeyler önemlidir.</p>

  <p class="normal">Biz, bölge ülkeleriyle, ekonomik ve siyasal anlamda çok yakın ilişkiler geliştirmeye başlamıştık. Bunlara hiç değinmiyor Sayın Bakan... Afganistan ve İran sorunlarına ancak bütün dünyanın ilgilendiği çerçeve içinde değiniyor. Yunanistan ile aramızda nato’ya ilişkin soruna hiç değinmiyor. Kıt’a Sahanlığı fır hattı gibi sorunlara bir kısa cümle ile üstü kapalı değinip geçiyor.</p>

  <p class="normal">Yıllardan beri nato kendi kusurları dolayısıyla, bazı nato üyesi ülkelerin kusurları dolayısıyla, Türkiye’de nato’ya karşı güvenin sarsıldığını fark eder ve Türk toplumunda nato’ya karşı yeniden güven uyanmasını sağlamaya çalışırken; şimdi Türk Dışişleri Bakanı çıkıyor, “nato’nun Türkiye’ye karşı sarsılmış olan güvenini tamir etmeye çalışıyoruz” diyor.</p>

  <p class="normal">Ortak Pazar Türkiye’nin birtakım yasal ekonomik ve sosyal haklarını Türkiye’den yıllardır esirger durumdadır. Böyle bir aşamada ilişkilerimizi düzenlemeye çalışırken, hükümette bulunduğumuz sırada, “Bir yandan siz bizden esirgediğiniz hakları işlerliğe kavuşturun; bir yandan da, Türk ekonomisi bir kriz içinden geçmekte olduğu için, bizim bazı yükümlülüklerimizi erteleyin” dedik. Bu erteletme hakkı da aramızdaki anlaşmanın bir açık hükmünden doğuyordu. Bunu Batılılar haklı buldular, kabul etmemekle birlikte haklı buldular; ama bir Türk Dışişleri Bakanı çıkıyor, “Bizden önceki hükümet Ortak Pazar ile ilişkilerimizi dondurdu, Ortak Pazar’dan haksız isteklerde bulundu” diyor. Yani, dışarıda bazı çevrelere hoş görünmek uğruna, kesin ulusal haklarımızı bile hasıraltı etmeyi, ulusal sorunlarımızı bilmezlikten gelmeyi uygun görüyor bu hükümet...</p>

  <p class="normal">Adalet Partisi Hükümeti’nin, bölgemizdeki bazı olumsuz gelişmeleri, bütün dünyayı kaygılandıran bazı gelişmeleri, Türkiye’ye ilgi çekmek ve daha çok yardım sağlamak için vurgulama eğilimi de beni kaygılandırıyor.</p>

  <p class="normal">Çünkü bu, gerek dünyada gerek Türkiye’de bir soğuk savaş psikozunu körükleme ve istismar etme anlamına gelir.</p>

  <p class="normal">Dış politika konusunda bu gibi kaygılarımız var.</p>

  <p class="normal">Bizim görüşümüze göre, dostlarımızın Türkiye’ye yardımını ve desteğini, bu gibi tehlikeli yollardan değil, Türk ulusunun demokrasiye bağlılığını, bölgemizde bir güven ve istikrar unsuru olduğunu, bir yandan Güney-Kuzey diyaloguna, bir yandan da Doğu-Batı diyaloguna katkı olanaklarını vurgulayarak sağlamaya çalışmak çok daha olumlu bir yaklaşımdır.</p>

  <div class="calibre1" id="calibre_pb_9"></div>
</body>
</html>
