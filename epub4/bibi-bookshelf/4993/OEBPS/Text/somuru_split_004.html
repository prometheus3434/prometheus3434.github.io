<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>somuru</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">II. BÖLÜM<sup class="calibre3"><a href="../Text/somuru_split_013.html#footnote-100-5" id="footnote-100-5-backlink">[5]</a></sup><br class="chapter" />
  YANLIŞLARDA DİRENİŞ VE<br class="chapter" />
  BUNALIMDAN ÇIKIŞIN YOLU</h1>

  <p class="normal">Bütçe görüşmelerinin başlangıcında da söylemiş olduğum gibi, ülkemizin içine sürüklendiği ağır ekonomik bunalım ve toplumsal bunalım karşısında 1980 mali yılı bütçesi gerçekliğini ve önemini büyük ölçüde yitirmiştir.</p>

  <p class="normal">Türkiye’nin içinde bulunduğu bunalımı, demokrasiye bağlı olanların, demokrasiye bağlı siyasal kuruluşların, partilerin birlikte göğüslemeleri gerekirdi. Oysa, geride bıraktığımız bütçe görüşmeleri de gösterdi ki, bunalımın nedenlerini belirlemede, teşhisinde bile birleşmemiz zordur; nerede kalmış tedavide, çözümde birleşebilelim!..</p>

  <p class="solbaslik">Yanlışlarda Direniş</p>

  <p class="normal">Teşhiste birleşmeyi güçleştiren bir etken Adalet Partisi’nin geçmiş hükümet dönemlerindeki yanlışlıklarını kendi kendine bile itiraf etmekten çekinmesidir. Tersine, o yanlışlıkları çok daha ileri götürerek âdeta bile bile yinelemektedir, şimdiki Adalet Partisi Hükümeti...</p>

  <p class="normal">Geçen ay sonlarında resmen uygulamaya konulan yeni ekonomik model yanlışlıklarda direnişin açık ve ileri bir kanıtıdır.</p>

  <p class="normal">Hükümetin kuruluşundan bu yana yüzüncü gün çoktan dolmuştur. Güven oylamasından bu yana da yüzüncü gün dolmak üzeredir. Yeni ekonomik politikalar bir ayı aşkın süredir uygulanmaktadır. Fakat ona rağmen ortada iyiye doğru giden hiçbir şey yoktur ve Demirel Hükümeti’yle birlikte her alanda başlayan kötüleşme sürecinin yavaşladığı bir tek alan da yoktur henüz.</p>

  <p class="normal">Ona karşın, yanlışlığı böylesine ortaya çıkmış davranışlarda, tutumlarda direnilmekte ve daha da ileri gidilmektedir.</p>

  <p class="normal">Daha da ileri gidildiğinin en yeni kanıtlarını vereceğim:</p>

  <p class="normal">Birincisi, geçen gün Resmi Gazete’de dışsatımda tescilin kaldırıldığı açıklanmıştır.</p>

  <p class="normal">İkincisi, kamu fonlarının özel bankalara yatırılabilmesine olanak sağlanmıştır.</p>

  <p class="normal">Üçüncüsü de yeni bir “Vergi Tasarısı” hazırlanmıştır.</p>

  <p class="normal">Bunların ne açıdan şimdiye kadar yapılan yanlışlıkları daha da ileri götüreceğini, götürecek nitelikte olduğunu birazdan açıklayacağım.</p>

  <p class="solbaslik">Boşa Giden Devalüasyon</p>

  <p class="normal">Şimdi, herhangi bir alanda iyileşme başlamadığına, kötüleşmenin hızlanarak sürdüğüne birkaç belirgin örnek vermek istiyorum.</p>

  <p class="normal">Örneğin, bu hükümetin geçen ay sonlarında yaptığı devalüasyon, hep bilindiği gibi, gerekenin çok üstünde bir devalüasyon oldu. Bir doların serbest piyasadaki değeri yaklaşık 55 tl iken 70 tl’ye yükseltildi. Bunun mantığı da, birkaç ay sonra yine devalüasyon yapmaya mecbur kalmayalım diye gerekenin üstünde devalüasyon yapıldığı yolundaydı. Oysa, bu mantığın kendisi Türk parasına karşı daha çok güvensizlik uyandırdı. Türk parasının değer yitirmesiyle ilgili olarak yeni beklentiler uyandırdı ve dışarıda, serbest piyasada, Alman Markı’nın Türk parası karşılığı değeri ortalama 5 tl yükseldi. Şimdi bir Alman Markı Almanya’da 40,9 tl yerine, yaklaşık 45 tl’den alınıyor; Türkiye’de bu farkın daha da yüksek olduğunu duyuyoruz.</p>

  <p class="normal">Görülüyor ki, yeni ekonomik politikalar işçi dövizleri bakımından bekleneni vermemiştir ve vermeyecektir. Nitekim, işçi dövizlerinde umulan artış olmamıştır.</p>

  <p class="normal">Belli ki hükümet gerek devalüasyon kararını, gerek başka ekonomik kararlarını, sonuçlarının ne olacağını iyice hesaplamadan, bilimsel biçimde hesaplamadan, kamuoyu önünde ve hatta belki de kendi içinde ciddi olarak tartışmadan, “hele bir deneyelim, belki de tutar” mantığı içinde almıştır.</p>

  <p class="normal">Oysa, bu gibi konularda Nasreddin Hoca’nın “belki tutar” diye göle maya çalması gibi, “belki tutar” diye milletin hayatıyla oynayacak tehlikeli önlemler, tehlikeli çözümler getirilemez. Kaldı ki, Nasreddin Hoca’nın göle maya çalma öyküsü de, aslında insanlara karşı, hükümetlere karşı bir uyarıdır.</p>

  <p class="normal">Buna karşılık 1979 ilkbaharında, yazında chp ne yaptı? Bir devalüasyon yapmadan önce zemini iyice yokladı. Aylarca bir katlı kur sistemi, pirimli kur sistemi uyguladı; Türk parasının gerçek değerinin nerede tutturulabileceğini kesinlikle saptadı; ondan sonra bu devalüasyon yaptı ve o devalüasyon sonucunda, o kur ayarlamaları sonucunda, yurtdışındaki işçilerimizin Türkiye’ye gönderdiği döviz, bir yıl öncesine göre yaklaşık iki kat arttı. Oysa, şimdi hükümet işçi dövizleri gelirinde böyle bir artışı, buna yakın bir artışı bile müjdeleyebilecek durumda maalesef değildir.</p>

  <p class="normal">Bu ölçüde büyük bir devalüasyonun, gereksiz ölçüde büyük bir devalüasyonun bir başka gerekçesi de, dışsatımı hızlandırmaktı. Oysa, Türkiye’de üretim o kadar düşüktür ve görülür gelecekte de o kadar düşük kalacaktır ki, maliyetler hele son zamlarla o kadar yükselmiştir ki, böylesine büyük bir devalüasyonla bile dışsatımda beklenen artış maalesef sağlanamayacaktır. Dışsatımda bir ölçüde artış sağlanabileceğini bir an için kabul etsek bile, dışsatımdan elde edilen dövizleri yurtdışında bırakmak üzere öylesine geniş kapılar açılmıştır ki, dışsatımda artış sağlansa ondan da Türkiye’nin bir döviz yararı olmayacaktır.</p>

  <p class="normal">Demek ki, Türk parasının değerindeki düşüşü durduramadığına, hızlandırdığına göre, işçi dövizlerinin gelişinde beklenen hızı sağlayamadığına göre, dışsatımı veya dışsatım gelirini hızlandıramayacağına göre, böylesine bir büyük devalüasyon boşu boşuna yapılmış olmaktadır.</p>

  <p class="normal">Sanırım ki, Uluslararası Para Fonu bile, ımf bile böylesine akılışı, mantıkdışı bir devalüasyona şaşırmıştır.</p>

  <p class="solbaslik">Enflasyonun Hızlanışı ve Yoklukların Devamı</p>

  <p class="normal">Hükümetçe uygulamaya konulan yeni ekonomik politikalar enflasyon konusunda da, enflasyon hızını kesme bakımından da bir işe yaramamıştır. Enflasyonun hızını kesecek yerde, ona büsbütün hız katmıştır.</p>

  <p class="normal">Sayın Başbakan ikide bir 1979 yılında enflasyon hızının yüzde 100’e vardığını söyleyerek, vatandaşları, kamuoyunu üç haneli enflasyon hızına hazırlamaya çalışıyor. Oysa, gerçekte 1979 yılında enflasyon hızı yüzde 100 değil, yüzde 63.9 olmuştu. Yüzde 63.9 oranında enflasyonu sevinilecek bir şey diye söylemiyorum elbette. Ama, gerçek resmi rakam olarak söylüyorum. Bu yılsa, 1980 yılında ise, hükümetin güya enflasyon hızını kesmek üzere aldığı önlemler yüzünden enflasyon hızının yüzde 100’ü bulacağı, belki de aşacağı şimdiden belli olmuştur. Nitekim, ocak ayında, henüz yeni büyük zamların genel fiyatlar üzerindeki etkisi görülmeden önce, Türkiye’de enflasyon hızı rekor düzeye erişmişti. Bir ayda yüzde 9.2 oranına yükselmişti. Yeni büyük fiyat zamlarının genel fiyatlar üzerindeki etkisi asıl şubat ayında görüleceğine göre şubatta enflasyon hızı, hiç kuşkusuz, ocak ayında kırılan rekoru da aşacaktır.</p>

  <p class="normal">Darlık döneminde fiyatları serbest, piyasayı denetimsiz, dağıtımı da başıboş bırakmanın doğal sonucu olarak geçen ayki olağanüstü zamlardan sonra da, zincirleme fiyat artışları sürmektedir. Hele temel gıda maddelerindeki fiyat artışları yurttaşlarımızın sağlığı bakımından kaygı verici boyutlara varmıştır. Üç ay içinde, bilindiği gibi, zeytinyağı fiyatları yüzde 400 artmıştır. Üç ay içinde zeytinyağı dışındaki likit yağ ve margarin fiyatına üst üste getirilen birkaç zamla bunlarda toplam yüzde 300 fiyat yükselişi gerçekleşmiştir. Ona rağmen yağ bulmakta yurttaşlarımız hâlâ büyük sıkıntı çekmektedirler. Tuz fiyatı yüzde 500 arttırılmıştır. Gazdan, bezden, şekerden mazota kadar her alanda yapılan zamlar dayanılmaz ölçülere varmıştır.</p>

  <p class="normal">Bütçe görüşmelerinin başlangıcında, yokların kısa sürede kalkabileceğini, ancak yurttaşların alım gücünün piyasada var olacak malları almaya yetmeyeceğini ileri sürmüştüm, fakat bu konudaki iyimserliğimin de aşırı olduğunu şimdi, aradan geçen iki hafta içinde, görmüş bulunuyoruz. Ölçüsüz fiyat zamlarıyla ve karaborsa yasallaştırılmakla yokların var edilemeyeceği bu iki haftalık sürede anlaşılmıştır.</p>

  <p class="normal">Piyasada hâlâ büyük yağ kıtlığı vardır, çay kıtlığı vardır, sigara kıtlığı, ilaç kıtlığı, kâğıt kıtlığı, şeker kıtlığı vardır. Özellikle fiyatların serbest, piyasanın denetimsiz bırakılması suretiyle vatandaşlarda yaratılan güvensizlik, yokluğu büsbütün arttırmaktadır. Çünkü vatandaş eline geçen parayı gücü yettiği oranda “nasıl olsa fiyatı günden güne yükselecek” diye, olabildiğince mala yatırmaktadır. Tüketici vatandaşın dışında asıl bazı varlıklı işadamları bu yoldan ve bu düşünceyle istifçiliğe yönelmektedirler.</p>

  <p class="normal">Fiyatların serbest bırakılmasına karşı, kömürde akaryakıtta ve çimentoda hâlâ karaborsa vardır, çift fiyat vardır ve bütün bunlar Sayın Başbakan tarafından, halkla alay edercesine, “şifa belirtisi” gibi gösterilmektedir.</p>

  <p class="normal">Çok daha küçük zamlar, fiyat ayarlamaları için, 21 Mart 1979 günü, “Zamla öldürdükten sonra diriltmeye imkân yoktur” diyen Sayın Demirel, şimdi zamların şifa olduğunu, derde çare olduğunu söyleyebilmektedir. 2 Nisan 1979’da, bizim için, “Vatandaştan fedakârlık istemeleri iflastan başka bir şey değildir” derken; şimdi, 26 Ocak 1980’de ve başka tarihlerde söylediği gibi, Sayın Demirel, “Milletimiz fedakârdır, fedakârlık istiyoruz” diyebilmektedir.</p>

  <p class="normal">Oysa halktan fedakârlık bekleyebilmek için ilkin bir ülkede sosyal adalet sağlamak gerekir. Halktan kimin için fedakârlık isteniyor? Yeni vergi tasarısına geldiğim vakit bu hükümetin halktan kimler için fedakârlık istediği çok iyi anlaşılacaktır.</p>

  <p class="normal">İddiaların aksine, yeni ekonomik politika uygulamaya konulurken ileri sürülen iddiaların aksine, darlıklar devam etmektedir, enflasyon hızlanarak sürmektedir, karaborsa da karararak sürmektedir ve yapılan büyük devalüasyondan sonra da, demin belirttiğim gibi, paramızın değeri hızla düşmeye devam etmektedir.</p>

  <p class="solbaslik">Baş Kışkırtıcı: Demirel</p>

  <p class="normal">Sayın Demirel çelişkide, muhalefette iken başka, iktidardayken başka türlü konuşmada, artık kendi rekorlarını da kırıyor. Eskiden genellikle, “Dün dündür, bugün bugündür” diyerek eskiden söylediklerini tevile çalışırdı. Şimdi eskiden kendi söylediklerini düpedüz yalanlıyor. Onun için bu yalanlamalarının asılsızlığını en azından bir kanıtla Meclis Kürsüsü’nden sergilemek zorundayım.</p>

  <p class="normal">Bundan 14 gün önce bütçe görüşmeleri başlarken Adalet Partici Genel İdare Kurulu’nun 1978 sonlarında yayınladığı kışkırtıcı bir bildiriden, bütün toplum kesimlerini ayaklanmaya, direnişe kışkırtan bildiriden parçalar okumuştum. Buna karşılık Başbakan Sayın Demirel, “Adalet Partisi muhalefette iken kimseyi kışkırtmadı, kimseye kepenk ve kontak kapatmayı telkin etmedi” dedi</p>

  <p class="normal">Bundan olsa olsa şu anlam çıkabilirdi: Sayın Demirel belki de Adalet Partisi Genel İdare Kurulu’nun 1978 sonundaki bildirisinden haberi olmadığını ve o bildiriyi tasvip etmediğini gösterecek anlamda bunu söylemiş olabilirdi. Oysa şimdi, bizzat Sayın Demirel’in 21 Mart 1979’da söylediği sözleri yineliyorum... Sayın Demirel konuşuyor bundan bir yıl önce:</p>

  <p class="normal">“Kadınlar Şili’deki gibi tencere, tava çalarak durumu protesto ederlerse şaşmamak gerekir.”</p>

  <p class="normal">31 Mart 1970’te işte yine Sayın Demirel’in söylediği sözler:</p>

  <p class="normal">“Kontak kapama, kepenk indirme olaylarının üstüne bu hükümetin varış tarzı zorbacadır.”</p>

  <p class="normal">Yani kontak kapatmayı, kepenk kapatmayı tasvip etmekle kalmıyor, kışkırtmakla kalmıyor, bir de o yasadışı eylemlerin üstüne o zamanki hükümetin yasal kurallar içinde çok yumuşakça yürümesini bile “zorbaca” sayıyor.</p>

  <p class="normal">Bu sözler de gösteriyor ki Türkiye’de baş kışkırtıcı Sayın Süleyman Demirel’dir.</p>

  <p class="solbaslik">türk-iş’in Kaygısı ve Uyarısı</p>

  <p class="normal">Şimdi biz muhalefetteyiz ve hiç kimseyi kışkırtmıyoruz. Tam tersine, kışkırtılanları yatıştırmaya çalışıyoruz. Ama hükümetin izlediği ekonomik politikalar başlı başına kışkırtmadır. Ona karşın halkın sabırlı davranışı eylemcilerin işini kolaylaştırmama kaygısından ileri gelmektedir. Fakat halkımızın bu sorumluluğu istismar edilemez, halkın sabrıyla oynanamaz.</p>

  <p class="normal">Türkiye İşçi Sendikaları kadar ılımlı, davranışlarında ölçülü bir büyük işçi kuruluşu da, artık uyarılarını yoğunlaştırmakta, tehlike çanlarını çalmaktadır. türk-iş’in 24 Şubat günlü Yönetim Kurulu bildirisinde şöyle denilmektedir:</p>

  <p class="normal">“Yalnızca zamlarla ve denetimsiz, gerekçesiz fiyat artışlarıyla tüketimin caydırılması yolu ülkemizin sosyal dengesini olumsuz biçimde etkileyecektir. Ekonomide anarşinin kesin bir denetim altına alınmaması halinde demokratik rejimin yara alacağından türk-iş Yönetim Kurulu’nun açık endişeleri vardır.”</p>

  <p class="solbaslik">Milli Sanayicilerin Feryadı</p>

  <p class="normal">Yalnız çalışan halk toplulukları değil, yalnız işsizler veya emekliler, dullar veya yetimler değil, özel sektörün asıl milli ve dinamik kesimim oluşturan küçük ve orta boy sanayiciler, Anadolu sanayicileri de, feryat halinde. Ama hükümet onlara da kulaklarını tıkıyor.</p>

  <p class="normal">Bari burada duysunlar diye, Eskişehir Sanayi Odası Yönetim Kurulu’nun 13 Şubat 1980 günlü bülteninde açıklanan görüşlerinden bazı parçaları yüksek huzurunuzda okuyacağım.</p>

  <p class="normal">Eskişehir Sanayi Odası Yönetim Kurulu’nun açıklamasından:</p>

  <p class="normal">“İşletme sermayeleri tamamen yetersiz bir düzeye düşmüştür. Yeni ekonomik politikalardan sonra, son yılların üretimi tıkayan nedenleri ortadan kalksa dahi, yani yeterli hammadde ve yakıt sağlansa dahi, birçok kuruluş üretimlerini sürdürecek sermaye olanaklarından yoksun oldukları için gene de tam kapasite ile çalışamayacaktır. Ya bu dar sermayeli kuruluşlar tesislerini büyük sermayelere devredeceklerdir, ya da ellerinde bulunan sermaye kadar üretim yapma yolunu seçeceklerdir.”</p>

  <p class="solbaslik">Yabancı Sermaye Konusundaki Kaygılar</p>

  <p class="normal">Devam ediyor açıklama...</p>

  <p class="normal">“Yatırımlarını sürdürmekte olan ve yeni tamamlamış olan sanayiciler zor duruma düşmüşlerdir. Bundan girişimcilerin yatırımlarını durdurmaları veya daha büyük finans kuruluşlarına devretmeleri gibi sonuçlar doğacaktır.”</p>

  <p class="normal">Yeni Asır gazetesinin 11 Şubat 1980 günlü sayısında bir Egeli sanayicinin feryadını da Meclis Kürsüsü’nden dile getiriyorum. Şöyle diyor sanayici:</p>

  <p class="normal">“Ne yapacağımızı bilemez haldeyiz. Şurası kesin ki bu şartların devamı halinde yeni yatırımlar başlatmak çok zor olacaktır. Ülke sanayiine canlılık getirilmek isteniyorsa bu kararların derhal değiştirilmesi şarttır.”</p>

  <p class="normal">Özel sektörün ezilmeye mahkûm hale getirilen kesimi söylüyor bunları.</p>

  <p class="normal">Eskişehir Sanayi Odası yabancı sermayeye verilen aşırı ödünler konusunda daha da kaygılı. Aynı açıklamasında bu konuda şunları söylüyor:</p>

  <p class="normal">“Özel kesim olarak yabancı sermaye çerçeve kararnamesinin aşırı liberal hükümlerini endişeyle karşıladığımızı belirtmek isteriz. Kararname ile hemen her iş sahasında herhangi bir sermaye ve pay sınırı tanımadan yatırım yapma hakkı dış sermayeye tanınmaktadır. Yeni kararnamede ayrıcalıklar Arap sermayesi ve uluslararası finans kuruluşlarına tanınmıştır ama dünya sermaye piyasasının iç içeliğini bilenler için bunun çok büyük bir değeri olmadığı açıktır. Ayrıca Avrupa Ekonomik Topluluğu ile yapılan anlaşma uyarınca bu tavizlerin Topluluk üyelerine de tanınması gerektiği kuşkusunu taşımaktayız. Bu durumda sanayimiz hiçbir korunması olmaksızın dünya sanayii ile açık rekabet ortamına bırakılmaktadır.”</p>

  <p class="normal">Eskişehir Sanayi Odası şunları da ekliyor:</p>

  <p class="normal">“Bundan böyle yerli yatırımcılar bu tür girişimlerden kaçınacaklardır.”</p>

  <p class="normal">Bütçenin tümü üzerindeki ilk görüşmeler sırasında yaptığım konuşmada yabancı sermayeye yeni hükümetçe verilen ödünlerden söz etmiştim. O arada yabancı sermayenin Türkiye’ye yüzde 100 payla gelebileceğini, belli kuruluşların yüzde 100 yabancı sermayeyle kurulabileceğini, hatta yerli sermaye ve teknoloji ile kurulmuş kendi fabrikalarımızın bile yüzde 100’üne yabancı sermayenin sahip olabileceğini, onları satın alabileceğini söylediğim vakit Adalet Partisi sıralarından bazı değerli milletvekilleri itiraz etmişlerdi. Belli ki hükümet yabancı sermayeye verdiği ödünlerin bu yönünden kendi grubunu bile habersiz bırakmıştı. Onun üzerine ben bu kürsüde, anımsarsınız, bir şey söyledim:</p>

  <p class="normal">“Eğer söylediklerim yanlışsa hükümet çıksın, kürsüden, yanlıştır, yabancı sermayeye bu ödünleri vermedik desin, biz de kendilerini kutlayalım” dedim.</p>

  <p class="normal">Şimdi anımsatırım Adalet Partisi Grubu’na: Benden sonra Sayın Demirel bu kürsüye çıktı ama bu konuya değinmedi bile; bu konudan kaçtı, cevap veremedi. Böylece ikrardan gelen bir sükut içine girmiş oldu.</p>

  <p class="normal">Haydi muhalefetin bu konudaki uyarılarına kulak vermiyorlar. Hiç değilse özel sektördeki milli Türk sanayicilerine, İzmir’in bazı sanayicilerine, Eskişehir’in, Kayseri’nin sanayicilerine kulak versinler. Onların olsun uyarılarına bir ölçüde değer versinler. Fakat belli ki Sayın Demirel ve hükümet için önemli olan tümüyle özel sektör de değildir. Özel sektörün büyük sermaye çevreleri, tekelci unsurları ve çokuluslu sermaye ile bütünleşen kesimleridir Sayın Demirel ve hükümeti için önemli olan... Onların da ötesinde vurgunculardır, karaborsacılardır, döviz kaçakçılarıdır...</p>

  <p class="solbaslik">Dışsatımda Döviz Kaçırma Yolunun Açılışı</p>

  <p class="normal">Dışsatım rejimiyle ilgili yeni kararlar da onlara yarayacaktır.</p>

  <p class="normal">Daha önce de belirttiğim gibi, işadamlarına, dışsatımdan elde edecekleri hemen bütün dövizleri yurtdışında bırakma olanağı bu hükümetçe tanınmıştır.</p>

  <p class="normal1">Bir yandan, yurtdışına 40 bin dolara kadar her mal sevkıyatının döviz karşılığının dışarıda bırakılmasına izin verilmiştir. Bir de yol gösterilerek, “400 bin dolarlık mal on partide dışarıya sevk edilirse, 400 bin dolarlık dövizin tümü dışarıda bırakılabilir” denilmiştir. Bir TIR kamyonuyla ortalama 40 bin dolarlık mal taşındığına göre, böylece, bir işadamı, bir firma, isterse, dışsatımdan bağlayacağı tüm dövizi dışarıda bırakabilecektir.</p>

  <p class="normal1">Öbür yandan, dışsatımda tescilin kaldırıldığı da birkaç gün önce Resmi Gazete’de açıklandı. Buna göre, işadamları, bir dışsatım ürünümüzü, gerçekte sattıklarından daha düşük fiyatla yurtdışına satmış gibi görünebilecekler ve aradaki farkı kaçak döviz olarak kolaylıkla yurtdışında bırakabileceklerdir. Bu yüzden bazı ürünlerimizin dış piyasadaki resmi değerleri de yapay olarak düşürülmüş olacaktır.</p>

  <p class="normal">Resmi Gazete’de yeni açıklanan kararla dışsatımda tescil kaldırıldığına göre, bundan sonra herhangi bir ürünümüzün dünya piyasalarındaki değeri düşecek olursa, hükümetin yakasına yapışacağız. Hamburg fındık piyasasını günü gününe izleyeceğiz Sayın Demirel. Eğer düşerse sizden bunun hesabını, soracağız. Hükümetinizden hesabını soracağız. Tescili kaldırmakla özel sektörün kendi kendini denetimini bile kaldırdınız. Dış ticareti dürüst tüccarların elinden vurgunculara, üçkağıtçılara bıraktınız. Bunun hesabı mutlaka bir gün sorulacaktır.</p>

  <p class="solbaslik">Özel Bankaların Kayırılışı</p>

  <p class="normal">Yanlış yolda direnildiğinin ve daha ileri gidildiğinin örneklerinden biri bu. Öbür ikisi de, demin söylediğim gibi, bankalar sistemine getirilen değişiklik ve hükümetçe hazırlanan yeni Vergi Tasarısı. Bunlar da, hükümetin büyük çıkar çevrelerini, tekelci sermayeyi kayırdığının açık kanıtları.</p>

  <p class="normal">chp döneminde çıkarılan bir kararnameyle devlet kuruluşlarının ellerindeki paraları sadece devlet bankalarına yatırmaları istenmişti. Devletin kendi parasını kendi bankasına yatırmasından daha doğal bir şey yoktur.</p>

  <p class="normal">Fakat şimdiki hükümet bu kararı kaldırdı. Devlet kuruluşlarının, devlet bankalarındaki paraları hemen banka değiştirmeye başladı. Bir anda, bir günde devlet bankalarından alınıp, özel bankalara, büyük aile bankalarına devredilmeye başladı.</p>

  <p class="normal">Bu, ülkemizde hiçbir ciddi kapitalist düzende görünmedik ölçülere varan aile bankacılığına devlet ve halk sırtından yeni bir destek sağlanmasıdır. O yoldan, tekelci sermayeye güç katılmaktadır.</p>

  <p class="normal">Acaba bu karar alınır alınmaz paralarını devlet bankalarından çekip özel aile bankalarına yatırmaya başlayan devlet kuruluşlarının devlet bankalarından ne yakınması vardı? Devlet bankaları özel sektör bankalarına göre daha mı düşük faiz veriyordu?</p>

  <p class="normal">Şimdi biz bir uyarıda bulunmak istiyoruz: Devlet bankalarındaki paralarını çekip özel bankalara yatıran kuruluş yetkilileri kendilerine kuşkuyla bakılacağını bilmelidirler. Onun için, bu yetkililere Meclis kürsüsünden salık veriyorum: Devlet bankalarındaki paralarını oradan çekip özel bankalara yatırma yoluna, bu konuda ilgili bakandan yazılı talimat almaksızın gitmemelidirler.</p>

  <p class="solbaslik">Devlet Sektörü İçin Oynanan Oyun</p>

  <p class="normal">Bu kararın başka bir sonucu da olacaktır.</p>

  <p class="normal">Hükümet, sosyal hizmet gören kamu kuruluşlarının bile devletçe desteklenmesine son vermiştir. Bu kuruluşlara, “Başlarının çaresine baksınlar, fiyatlarını diledikleri gibi yükseltsinler” demiştir. Bu kuruluşlar artık Merkez Bankası’na başvuramayacaklardır. Devlet bankaları zayıflayacağı için, devlet bankalarınca desteklenme olanakları da çok azalacak ve özel bankalar, hele aile bankaları da tabii daha çok özel sektörü ve tekelci sermayeyi destekleyeceği için, devlet sektörü, finansman kaynaklarından büyük ölçüde yoksun kalacaktır. Bu durumda, Kamu İktisadi Teşebbüsleri’ne, devlet işletmelerine, faaliyetlerini sürdürebilmeleri için, halkın sırtına sık sık yeni zamlar bindirmekten başka yapacak bir şey, bir çare kalmamaktadır. Aslında amaç, halkı devlet sektöründen soğutmak, devlet kuruluşlarını ve onların faaliyet alanını “işe yaramıyorlar, açıklarını kapatamıyorlar, grev yapıyorlar” gibi bahanelerle, özel sektörün büyük sermaye çevrelerine, bu arada yabancı sermayeye bölüştürmektir.</p>

  <p class="normal">Sigarada bu oyun oynanmaya başlanmıştır. Sigara sanayii, böyle bir bahaneyle, yerli ve yabancı özel sermayeye açılmaktadır. Bu, sadece bir başlangıçtır. Türk Hava Yolları’nda da bu oyun oynanmaya başlanmıştır. türk-iş Yönetim Kurulu da bu tehlikeye, bu belirtiye son bildirisinde değinmektedir.<sup class="calibre3"><a href="../Text/somuru_split_014.html#footnote-100-6" id="footnote-100-6-backlink">[6]</a></sup></p>

  <p class="solbaslik">Böyle Ekonomik Modele Böyle Vergi Tasarısı</p>

  <p class="normal">Ülkemizde ekonomik ve sosyal adaletsizliği olağanüstü boyutlara vardıran yeni modelden sonra, tek umut, bunun gelir dağıtımında yaratacağı yeni ve aşırı dengesizliklerin bir ölçüde olsun bir vergi reformuyla giderilmesiydi. Şimdi bu umut da boşa çıkmaktadır. Hükümetin Meclis’e sunduğu yeni Vergi Tasarısı öyle hazırlanmıştır ki devlet bir eliyle halka verir gibi göründüğünü, öbür eliyle alacaktır. Fazlasıyla alacaktır.</p>

  <p class="normal">Sermaye gelirlerine, şirketlerine belki bazı Güney Amerika ülkelerinden başka hiçbir ülkede görülmemiş bağışıklıklar, ayrıcalıklar tanınmaktadır bu Vergi Tasarısı’yla. Tanıdığı bazı bağışıklıklar belki birçok Güney Amerika ülkelerinde bile yoktur.</p>

  <p class="normal">Şimdi birkaç örnek veriyorum bu tasarıdan.</p>

  <p class="normal">Ücretlilerde yılda 75.600 lira vergi dışı bırakılırken, işadamları için, yüksek gelir grupları için, l milyon liralık gelirler, hatta daha çoğu, vergi dışı bırakılmaktadır. Bizim 1978’de getirdiğimiz tasarı da aşırı tüketim eğilimleri, lüks yaşam eğilimleri vergi yoluyla caydırılmak isteniyordu; ap Hükümeti ise, lüks tüketimi vergi sistemiyle özendirmek istiyor.</p>

  <p class="normal">Bunu, birkaç inanılması zor örnekle göstermek isterim.</p>

  <p class="normal">Yeni tasarıya göre, yılda 1 milyon lira kazanan bir kişi bunun 200 bin lirasını vergi dışı bırakabilecek. Hem de nasıl? İşyerindeki değil, evindeki özel hizmetçisine, aşçısına, bahçıvanına, şoförüne, tedavi giderlerine, ev kirasına, özel borçlarının faizlerine ödediği paraları, her türlü sigorta primlerini, özel davaları için ödediği her türlü vekalet ücretini vergisinden düşebilecek, zengin vatandaş. Bu gibi özel giderler için ve başka giderler için vergi dışı bırakılacak miktar, yılda 4 milyon lira kazananlarda, 700 bin liraya yükseliyor. Yılda 7 milyon lira kazananlarda, 1 milyon liraya yükseliyor. Yani, daha çok kazandıkça daha az vergi verecek varlıklılar...</p>

  <p class="normal">Bunun anlamı şudur: Yüksek kazançlı kimselerin evlerinde çalıştırdıkları ve çalıştıracakları aşçıların, hizmetçilerin, bahçıvanların giderini, ev kirasını, şoför aylığını ve saydığım tüm özel giderlerini büyük ölçüde devlet ödeyecektir, büyük ölçüde fakir vatandaş ödeyecektir.</p>

  <p class="normal">Bu, Sayın Demirel’in Kamu İktisadi Kuruluşları açığını zamlar yoluyla kapatma konusunda ileri sürdüğü felsefeye de terstir. O konuya gelince, “Kim yararlanıyorsa bu hizmetlerden, mallardan, açığını onlar kapatsın, açığını onlar ödesin” diyordu. Şimdi ise zengin vatandaş özel aşçı çalıştıracak, bahçıvan çalıştıracak, şoför tutacak özel işleri için, ama o konuda, “kullanan vergisini ödesin” değil, “kullanan parasını ödesin” değil, “onları kullanamayan kimseler, dar gelirli yurttaşlar parasını ödesin” diyen bir tasarı hazırlamıştır bu hükümet.</p>

  <p class="normal">Böylelikle, giderek yoksullaşan halkımızın sırtından bir avuç varlıklı kişi lordlar gibi yaşayacaktır. O da, zamane lordları gibi değil, geçmiş çağların lordları gibi yaşayacaktır.</p>

  <p class="normal">Demirel Hükümeti’nin halktan istediği fedakârlığı kimler uğruna istediği ve halktan fedakârlık beklerken bir avuç varlıklıyı halkın sırtından, halkın cebinden, devletin kasasından nasıl savurganlığa özendirdiği bu Vergi Tasarı’sıyla açık seçik görülüyor.</p>

  <p class="normal">Vergicilikte, bilindiği gibi, temel kural “az kazanandan az, çok kazanandan çok” alınmasıdır. Anayasamızda da bu kural yer almıştır. Ama, Türkiye’de zaten çok yetersiz biçimde uygulanan bu kural şimdi tümüyle tersine çevrilmektedir; “az kazanandan çok, çok kazanandan ise inadına az” vergi alınması yoluna gidilmektedir.</p>

  <p class="normal">Buna bir belirgin örnek daha vermek isterim... Şimdiye kadar az kazananlar, düşük gelir grupları, yüzde 10 oranında; çok kazananlar yani, yüksek gelir grupları da yüzde 65’e kadar varan oranlarda vergi öderlerdi. Çağdaş kapitalist ülkeler ölçüleriyle aslında bu yüzde 65’lik oran bile çok yetersizdi. Şimdi yeni tasarıyla ne olacak? Düşük ve orta gelirliler, yüzde 10 yerine, bundan sonra yüzde 45 vergi ödeyecekler; yüksek gelir gruplarının ödeyeceği verginin tavanı ise yine yüzde 65’te kalacak. Fakat, varlıklılardan birçoğu bu oranın da bir hayli altında kalabilecekler.</p>

  <p class="normal">En az geçim indirimi düşürüldükten sonra yılda 10 bin lira kazanan bir kimse, 10 bin lira üzerinden yüzde 45 vergi ödeyecek; yılda 1 milyon kazanan da, en az geçim indirimi düşürüldükten sonra, gelirinden yüzde 45 vergi ödeyecek. Yani, getirilen tasarı, yılda 10 bin lira kazanan vatandaşla, yılda bir milyon lira kazanan vatandaşı bir tutan bir vergi tasarısıdır. Bu kadar adaletsiz bir vergi sistemi sanırım dünyanın hiçbir ülkesinde görülmemiştir.</p>

  <p class="normal">Böylece şimdiye kadar düşük gelir gruplarından alınan yüzde 10, yüzde 15, yüzde 20 gibi müterakki vergi basamakları kaldırılıp, birden bire, en düşük vergi oranı seyyanen yüzde 45’e çıkarılıyor. En yüksek gelir gruplarının vergi tabanı ise eskisi gibi yüzde 65 olarak kalıyor. Vergide müterakkilik kuralı da fiilen işlevini yitirmiş oluyor.</p>

  <p class="normal">Bu arada hükümet dar gelirli halkla alay edercesine şöyle diyor tasarıda: “Şimdiye kadar yüzde 10-15-20 ödeyen dar ve orta gelirli yurttaşlar bundan böyle yüzde 45 oranında vergi ödeyeceklerdir, ama merak etmesinler” diyor tasarı, “1991’e kadar bu oran yüzde 45’ten yüzde 35’e inecek.”</p>

  <p class="normal">Yani vatandaşın elinden eşeğini alacaksınız, sonra da, “Merak etme 11 yıl sonra eşeğinin semerini sana geri vereceğiz” diyeceksiniz. Böylece 11 yıl sonra da vatandaş yaya kalmış olacak.</p>

  <p class="normal">Yeni vergi tasarısının adaletsizliği bu kadarla da kalmıyor. Tasarıyla maktu vergilerin büyük bölümü 10 kat arttırılıyor. Örneğin, benzinden litre başına alınan vergi 109 kuruştan 10 lira 90 kuruşa çıkarılıyor. 78 kuruşluk motorin vergisi 780 kuruşa çıkarılıyor. Bu durumda, yeni tasarı yürürlüğe girince, akaryakıt fiyatlarına daha geçen ay yapılan yüzde 100’lük zammın üzerine bir büyük zam daha geliyor demektir.</p>

  <p class="normal">Yeni tasarıdaki adaletsizlikler, inanılmaz şey ama, bu kadarla da kalmıyor. Halk böylesine ezilirken varlıklıların yükü bu tasarıyla bakın nasıl hafifletiliyor:</p>

  <p class="normal">Evini kiraya veren bir emekçi veya dul yurttaşımız aldığı kiranın yüzde 45’ini vergi olarak ödeyecektir bu tasarıyla. Fakat iş hanını kiraya veren bir zengin vatandaş, bir sermayedar, iş hanının getirdiği kiralardan, yüzde 45 oranında değil, ancak yüzde 25 oranında vergi ödeyecektir. Yani Demirel Hükümeti açıkça ilan ediyor ve, “Ben küçük konut sahiplerinin değil, han hamam sahiplerinin hükümetiyim” diyor.</p>

  <p class="normal">Dahası var. Bu söylediğim, taşınmaz malla ilgiliydi. Taşınır sermaye, menkul sermaye geliri sahipleri de, yani şirketlerden yılda milyonlar, yüz milyonlarca lira gelir sağlayan hisse senedi sahipleri de, ancak yüzde 25 vergi ödeyecekler. Yılda 10 bin veya 100 bin lira kazanan bir ücretli, emek karşılığı olan gelirinin yüzde 45’ini vergi olarak öderken, yılda 100 milyonlar kazananların, üstelik oturdukları yerde sağladıkları, emek karşılığı da olmayan gelirlerinden yalnızca yüzde 25 gelir vergisi ödedikleri dünyanın hangi ülkesinde görülmüştür?..</p>

  <p class="normal">Bütün bunların dışında tasarıda büyük sermayeye büyük kolaylıklar, bağışıklıklar getiren daha birçok hüküm vardır. Tasarı huzurunuza geldiğinde grubunuz onların üzerinde ayrıca duracaktır.</p>

  <p class="normal">Bizim 1978 başında getirdiğimiz vergi reformu tasarısını o zaman muhalefette bulunan Adalet Partisi’nin niçin engellediği, o tasarı konusunda, bizim çağrılarımıza karşın, bizimle bir diyalog kurmaktan bile niçin kaçındığı şimdi daha iyi anlaşılmaktadır. Belli ki niyetleri başka idi.</p>

  <p class="normal">Yeni getirilen tasarı yasalaşırsa Türkiye zenginler için bir vergi cenneti, dar ve orta gelirliler içinde bir vergi cehennemi olacaktır. Bu tasarıyı hazırlayan hükümete vergicilikle ilgili olarak ünlü öyküyü hatırlatmak isterim: Halk, bu tasarı yasalaştığı takdirde, sızlanmayı bırakıp gülmeye başlayacaktır, asıl tehlike de o zaman doğacaktır. Ama Sayın Demirel korkarım o zaman da, “Bakınız halk halinden memnun ki gülebiliyor” diyebilecektir. Şimdi yerinde güldüğü gibi...</p>

  <p class="normal">Bu tasarı, vicdan sahibi insanlara, vicdan sahibi parlamenterlere, “Beni sakın yasalaştırmayın, yazık olur bu millete” diye haykıran bir tasarıdır.</p>

  <p class="normal">Umarım ki hükümet bu kadar adaletsiz, bu kadar çirkin bir tasarının bu Meclis’ten kolay kolay çıkmayacağını bilmektedir.</p>

  <p class="normal">Fakat pek umurunda olmasa gerek. Çünkü o zaman da en az ücretin vergi dışı bırakılması gerçekleşmemiş olacak, oradan bir kazanç sağlamış olacak hükümet. chp bunun içindir ki en az ücretin vergi dışı bırakılmasını, bu acayip tasarıdan ayrı olarak yasalaştırmak üzere son günlerde girişimlerde bulundu. Fakat aynı kaygıyı paylaştıklarını söyleyenlerce bile maalesef son dakikada yalnız bırakıldı. Ama bu vergi tasarısının bu haliyle çıkmasını önlemeye çalışırken en az ücretin vergi dışı bırakılmasını başka yollardan sağlama yolundaki girişimlerimizi sürdüreceğiz. Umarız ki kerhen destekledikleri hükümeti düşürmekten korkanlar hiç değilse bütçeden sonra bu konuda bize yardımcı olsunlar.</p>

  <p class="normal">Ana çizgileriyle belirttiğim yeni Vergi Tasarısı üzerinde sonuç olarak şunu söylemek isterim: Böyle bir ekonomik modele böyle bir vergi tasarısı yaraşır. Çünkü bu model, daha önce de söylediğim gibi, “ezen ezsin, ezilen ezilsin” diyen bir ekonomik modeldir; “kapan kapsın, batan batsın” diyen bir ekonomik modeldir. Sömürenleri semirten, çalışanları ve dar ve orta gelirlileri ise soyan bir modeldir. Bu modelde devlet büyük sermaye ile, büyük sermayenin yerlisiyle, yabancısıyla el ele vermektedir. Ekonomi ve devlet onlarla birlikte yönetilmektedir. Ezilenlerin, sömürülenlerin sesi çıkmasın diye de hakları, özgürlükleri alabildiğine kısmaya yönelen, buna ister istemez mecbur olan bir modeldir, bu model...</p>

  <p class="solbaslik">Şikago Okulu - Neandertal Okulu - Demirel Okulu</p>

  <p class="normal">Bütçenin tümü üzerindeki ilk konuşmada, bu modele, “Güney Amerika” modeli dışında başka bir adın da verildiğini söylemiştim. Bir Amerikalı aşırı sağcı iktisatçının adının verildiğini söylemiştim; veya, o iktisatçı ile arkadaşlarının oluşturduğu gruba izafeten, “Şikago Okulu” da denilir bu ekonomik modele. Bazı vesilelerle de “Şikago Okulu” dendiğini söylemiştim.</p>

  <p class="normal">Fakat bu arada bu modelin daha ileri örneklerine dünyada yeni bir ad bulunmuş olduğunu öğrendim. Bu tür ekonomik modeller için kullanılan bu yeni ad, “Neandertal Okulu...” Yani mağara devri insanları okulu... Fakat mağara devrinde bile, orman kanunları işlese de, bu kadar adaletsizlik yoktu, olamazdı.</p>

  <p class="normal">Onun için, şimdi modelin Türkiye’deki boyutları görüldükten sonra, belki buna “Neandertal Okulu” adı da az gelecektir ve doğrudan doğruya “Demirel Okulu” denecektir.</p>

  <p class="solbaslik">Çalışanların Hakları Çiğneniyor</p>

  <p class="normal">Bu model Türkiye’ye getirildikten sonra, bu yola girildikten sonra, demokrasiye de, işçilerin, çalışanların haklarına da tahammül edilmez olur. Çünkü demokratik haklara sahip olan işçiler, köylüler, esnaf bu tür bir modelin uygulanmasına izin vermezler. Onun için o haklar göze batmaya başlar ve iktidarda bulunanlarca o haklar giderek kısılmaya başlar.</p>

  <p class="normal">Nitekim bu haklara, özgürlüklere tahammülsüzlüğün acı belirtileri şimdiden ortaya çıkmaya başlamıştır. Fabrikalardan devlet dairelerine, haber ajanslarına kadar her alanda, çalışanlarla uğraşmaya, onların haklarını çiğnemeye başlamıştır hükümet. Devlet dairelerindeki kıyım eşi görülmedik ölçülere varmıştır. Öyle ki, bırakınız Cumhuriyet Halk Partisi Hükümeti’nin getirdiği memurları, Cumhuriyet Halk Partisi’nin 21 ay içinde dokunmadığı Adalet Partili eğilimli nice memur bile, “Halk Partisi Hükümeti sana dokunmadığına göre herhalde sende bir iş var” denip, bu hükümetçe sürülmeye başladılar. Müdüründen şoförüne kadar, odacısına kadar, bizim dokunmadığımız, Adalet Partisi Hükümetlerinden devraldığımız kimseler bile cezalandırılmaya başladılar.</p>

  <p class="normal">Ne yazık ki Sayın Bakanlar bunu gülerek dinliyorlar. Yalan olmadığını bilerek, doğru olduğunu bilerek ve vicdanları sızlamadan, gülerek dinleyebiliyorlar.</p>

  <p class="normal">Devlet Planlama Teşkilatı’nın sözleşmeleri fesih edilmiş uzmanları Danıştay’dan karar aldıkları halde bordro dışında bırakılmışlardır. Başbakanın bir devlet adamına yaraşmayan intikamcı duygularının başlıca hedeflerinden biri olan Anadolu Ajansı’ndaki en küçük rütbeli görevliler bile, hiçbir hakları ödenmeksizin, zorbaca yöntemlerle kapı dışına bırakılmışlardır. Öğretmen kıyımı görülmedik ölçülere varmıştır. Kamu kesiminin fabrikalarında ise, on binlerce işçi yasadışı davranışlara bilinçli biçimde itilerek, kışkırtılarak, tazminatsız tasfiyeye çalışılmaktadır.</p>

  <p class="normal">Demirel Hükümeti’nin bu tutumunun ne kadar tehlikeli ve kaygı verici boyutlara vardığını, bundan ne gibi sonuçlar çıkabileceğini, benim söylememe gerek yok; herhalde kimsenin ılımlı tutumundan kuşku duymadığı türk-iş 24 Şubat 1980 günlü Yönetim Kurulu Bildirisi’nde, bu konuyla ilgili olarak bakınız neler söylüyor: “Yaşamını sürdürmek için işgücünü ortaya koyarak çalışan bir insanın siyasi kanaat, inanç, mezhep ayrılığı gibi nedenlerle işine son verilmesi, sürgün ve nakillerle ailesinden ve yöresinden koparılması, bir ölçüde yaşam hakkının elinden alınması demektir. Bu işlemler sosyal açıdan âdeta soyut bir cinayettir.”</p>

  <p class="normal">türk-iş devam ediyor:</p>

  <p class="normal">“Anarşi ve terörün somut olarak cana kıyması ve insanlarımızın yaşama hakkını ortadan kaldırmasıyla, yaşamını sürdürmek için işgücünü ortaya koyarak çalışan bir insanın işine son verilmesi eşdeğerli görülmelidir. türk-iş Yönetim Kurulu işten çıkarma ve nakilleri bu ölçüde bir tutum olarak değerlendirmektedir.”</p>

  <p class="normal">Devam ediyor türk-iş Yönetim Kurulu:</p>

  <p class="normal">“Esasen yaygın işsizliğin sosyal sıkıntıların şiddetli bir biçimde yaşandığı ülkemizde gerçekten üretime katılarak iş disiplini ve hizmet anlayışı içinde kendisinin ve ailesinin yaşamını sürdürebilmek için bir iş bulabilmiş çalışanı işinden ederek, bunalıma, açlığa ve sefalete itmek, sosyal hayatımızı en olumsuz biçimde etkileyecek davranışlara girmek demektir.”</p>

  <p class="normal">Yine devam ediyor türk-iş Yönetim Kurulu:</p>

  <p class="normal">“Çalışanların anarşinin kucağına itilmesi ve sosyal patlamalara neden olacak olayların gelişmesi sonucunu doğuracaktır bu tutum.” diyor ve şunları ekliyor:</p>

  <p class="normal">“türk-iş Yönetim Kurulu bu konuda gerekirse etkili gücünü tümüyle kullanmakta kararlı olduğunu ilgililere ve kamuoyuna duyurmaya ittifakla karar vermiştir.”</p>

  <p class="normal">Şimdi düşünce, inanç, parti ayrımı, mezhep ve bölge ayrımı gözetilerek yapılan bu kıyımlar, bu işçi ve memur kıyımları, yakında, hiç kuşkusuz, hak arayan işçilere karşı da uygulanacaktır. Nitekim bunun da belirtileri görülmeye başlamıştır. türk-iş’in bu baskı altında kaçınılmaz saydığı patlamalar olursa onlar da, hiç kuşku duyulmasın ki, demokratik işçi haklarını kısmak veya temelinden kaldırmak için bahane olarak kullanılacaktır.</p>

  <p class="normal">Türkiye’de işçi hakları bir hayli geniştir. Ama fiilen bu işçi hakları işlemez hale getirilmektedir, işinden atılan, fabrikası kapanan bir işçi en ileri demokratik işçi haklarını nasıl değerlendirebilecektir? Toplu sözleşmelerle haklarını bir ölçüde aldıklarını sananlar da toplumdaki genel sömürü düzeni çarklarına o aldıklarını kaptırmaktadırlar.</p>

  <p class="normal">Bağımsız yargı organlarının işçi haklarıyla ilgili olarak, iş güvenliği ile ilgili olarak, sağladığı güvence de giderek etkisiz kalmaktadır. Yer yer iş davalarına, iş uyuşmazlığına bakan hâkimlere korkunç baskılar yönelmektedir. Seydişehir’de bir hâkim kendisine getirilen bir yetki uyuşmazlığı davası ile ilgili olarak ağır baskılarla karşılaştığını söylemiş ve davaya bakmaktan istinkâf etmiştir. Onun yerine gelen hâkim de aynı gerekçeyle istinkâf etmiştir. Acaba hükümetin aklına gelmiş midir, “Bu hâkimlerin derdi ne, bu hâkimler, kimlere baskı yaptı?” diye sormak acaba hükümetin aklına gelmiş midir?</p>

  <p class="solbaslik">Esnafın Ezilişi</p>

  <p class="normal">Bütçe görüşmelerinin başında yaptığım konuşmada hükümetin, Demirel Hükümeti’nin uygulamaya başladığı bu ekonomik modelin çağdaş anlamda kapitalizmden çok daha gerilerde olduğunu söylemiştim. Zaten Türkiye’nin ekonomik düzeni çağdaş kapitalizmin bir hayli gerisindeydi. Şimdi ondan da daha gerilere gitmektedir.</p>

  <p class="normal">Elbette kapitalist ülkelerde hatta karma ekonomiyi benimseyen ülkelerde özel sektör vardır, ama özel sektörün üstünde devlet vardır. O ülkelerde özel girişim özgürlüğü korunur, ama ondan önce halkın yaşama hakkı ve siyasal hakları ve özgürlükleri korunur.</p>

  <p class="normal">Yine ilk konuşmamda söylediğim gibi Adalet Partisi’nden elbette sosyalist olmasını da sosyal demokrat olmasını da isteyemeyiz, ama en azından çağdaş anlamda kapitalist olmasını isteriz. Adalet Partili çoğunluğun da eğiliminin özleminin başka türlü olduğunu sanmıyoruz.</p>

  <p class="normal">Yeni modelle çağdaş kapitalizm çizgisinin çok daha gerilerine gidecek olan bozuk ve adaletsiz düzende, yalnız işçilerle memurlar değil, yalnız köylüler değil, esnaf ve sanatkârlar da ezilmektedir. Çünkü halkın satınalma gücü kısıldıkça esnafın mal satabilme olanağı da kısılmaktadır. Gerçi lüks tüketim mallarını alanlara satıcılık yapan esnafın kazancı yine eskisi gibi sürebilir, hatta belki de yükselebilir. Ama dar ve orta gelirli vatandaşlara satış yapan esnaf, yani mahalle bakkalı, mahalle kasabı, mahalle manavı, kasaba, tuhafiyecisi, manifaturacısı... Onların müşterilerinin satınalma gücü artık alabildiğine düşmekte ve bu yüzden esnafın da sıkıntısı günden güne büyümektedir.</p>

  <p class="solbaslik">Köylünün, Çiftçinin Üretim Gücünün Düşüşü</p>

  <p class="normal">Köylülerin, çiftçilerin bir bölümü ise gereken düzeyde üretim yapamayacak duruma düşmüşlerdir. Bulsa bile gübreye, bulsa bile mazota, lastiğe para yetiştirebilme gücü kalmamıştır pek çok köylümüzün. Tütün alımında görüldüğü gibi, aslında devalüasyon oranını bile karşılayamayacak ölçüde kalan taban fiyatlarla veya ortalama fiyatlarla, köylümüz, ayakta durmakta ve üretimini sürdürmekte büyük zorluk çekecektir.</p>

  <p class="normal">Gübreyi, mazotu bir yana bırakınız, devalüasyonu bir yana bırakınız, tütün ortalama alım fiyatındaki artış oranı, o tütünden yapılan sigaranın fiyatındaki artış oranını bile karşılayamamaktadır.</p>

  <p class="normal">Sayın Demirel geçen gün verdiği bir demeçte bu konuda yanlış rakamlar söyledi. Geçen yıl Ege tütün ekicisine 4.5 milyar lira ödenmiş olduğunu öne sürdü. Oysa gerçekte geçen yıl Ege tütün ekicisine Tekelden 8 milyar 300 milyon, bankalardan da 3 milyar 600 milyon lira olmak üzere, toplam 12 milyar liraya yakın para ödenmiştir. Bunun içinden bir bölümü kredi olarak düşülse bile, geçen yıl Ege’de yaklaşık 160.000 ton tütün alındığına, ortalama fiyat da yaklaşık 60 lira olduğuna göre, ekicinin eline geçen para en az 9.5-10 milyar liradır.</p>

  <p class="normal">Sayın Demirel, şimdi, 1980 yılında ise, Ege tütün ekicisine 12.5 milyar lira ödendiğini belirtti. Demek ki geçen yıl ödenenle bu yıl ödenen arasında, devalüasyonu ve enflasyonu karşılayacak kadar fark yoktur.</p>

  <p class="normal">Sayın Demirel’in ayni demecinde yaptığı traktör hesabı da yanlıştır. Geçen yıl Ege’de ekicinin 12 ton tütün satarak bir traktör alırken, bu yıl 8 ton tütün karşılığında bir traktör alabildiğini söyledi. Bu yıl için söylediği rakam doğru olabilir, fakat geçen yıl için söylediği rakam kesinlikle yanlıştır. 1979 Nisanı’ndan önce 220 bin lira olan traktör şimdi, bu hükümetin getirdiği fiyat artışlarıyla, 800 bin liranın üstüne yükselmiştir.<sup class="calibre3"><a href="../Text/somuru_split_015.html#footnote-100-7" id="footnote-100-7-backlink">[7]</a></sup></p>

  <p class="normal">Tarımda ortaya çıkan zorlukların bir belirtisi, pancar ülkesi Türkiye’nin bu yıl dışardan dövizle şeker almak zorunda kalmasıyla görülmektedir.</p>

  <p class="normal">Buna mecbur kalacağımızı Sayın Demirel de açıklamıştır.</p>

  <p class="normal">Oysa Türkiye’de pancar üretimi boldur ama mazotsuzluktan pancar fabrikalara zamanında taşınamamıştır.</p>

  <p class="solbaslik">Toplumsal Gerilimin ve Bunalımın Artışı</p>

  <p class="normal">Yeni ekonomik politika tarım kesiminde üretim gücünü böylesine kısınca kentlere akım hızlanacak, kentlerdeki işsizlik ve gerilim de büsbütün artacaktır.</p>

  <p class="normal">Bir yandan ekonomik bunalımın yoğunlaşmasından ve bir yandan da toplumsal dengesizliklerden ve iktidarın, türk-iş bildirisinde de belirtilen, kışkırtıcı davranışlarından kaynaklanan toplumsal gerilim ve sürtüşmeler, artık yalnız iş güvenliğini değil rejimimizi de tehdit edici boyutlara ulaşmaya başlamıştır. Askeriyle, polisiyle güvenlik görevlileri için bile can güvenliğinin kalmadığı bir ortama sürüklenmiştir Türkiye...</p>

  <p class="normal">Bu durum karsısında sorunların kökenine inilecek yerde, gerçekçi teşhisler konup yeterli ve sağlıklı çözümler aranacak yerde, baskıları arttırma eğilimine, asıp kesme eğilimine kapılanlar çoğalmaktadır. Şahların şahına bile yaramamış köhne önlemlere heveslenenler maalesef artmaktadır.</p>

  <p class="normal">Bu ortamda yeni yetişen kuşağın nasıl bir çırpınış ve bunalım içine sürüklendiğini görmezlikten gelemeyiz.</p>

  <p class="normal">Böylesine olumsuz koşullar altında yetişen ve gencecik kafaları, yürekleri eğer kendilerini sıkı tutmazlarsa her türlü kışkırtmaya açılan gençleri iki bin yıllarına ait hayallerle kimse avutamaz, kimse oyalayamaz.<sup class="calibre3"><a href="../Text/somuru_split_016.html#footnote-100-8" id="footnote-100-8-backlink">[8]</a></sup></p>

  <p class="solbaslik">Demokrasiye Bağlı Partiler El Ele Verebilselerdi...</p>

  <p class="normal">Artık yurtdışındaki işçilerimiz de yurdumuzun haline dertleniyorlar. Tatilleri için yurda gelmekten bile çekinir oldu bazıları. Son kez uçakla dönerken iki kadın işçinin Ankara üzerine geldiğimizde birer cümlelik konuşmasına kulak misafiri oldum. Pencere yanında oturan kadın işçi dışarıya bakıp, “Ankara karlı” dedi. Öbürü dışarıya bakmadan, “Ankara üzüntülü” dedi.</p>

  <p class="normal">Bazı yanlışlıklarımızı eksikliklerimizi yurtdışından bakarak daha iyi gören işçilerimizden birçoğu, “Neden iki büyük parti el ele verip de bir şeyler yapmıyorsunuz, halkımızı, ülkemizi kurtarmak için?” diye soruyorlar her gittiğim yerde.</p>

  <p class="normal">İki büyük parti veya demokrasiye bağlı üç parti, el ele versek, mucizeler yaratamazdık ama bunalımdan çıkışın, çıkmazdan kurtuluşun asgari bazı gereklerini olsun yerine getirebilirdik.</p>

  <p class="normal">Bu asgari gereklerden birisi, Türkiye’de iktidardan iktidara bir kaptan öbür kaba aktarılmayacak, iktidar değişiklikleri sürecinde de tüm halkın güvenini üzerinde toplayabilecek, koruyabilecek bir kamu yönetimi oluşturabilmek. Birimiz gelip birimiz giderek kamu yönetiminde bu türlü bir reformu gerçekleştiremeyiz. Oysa demokrasiye bağlı partiler bir süre için bu bunalım döneminde el ele verseydi en azından Türkiye’de devleti ayağa kaldıracak bir kamu yönetimi sistemini birlikte oluşturabilirdik.</p>

  <p class="normal">Kamu iktisadi kuruluşlarına, kooperatif birliklerine çekidüzen verebilirdik. Geçen gün Meclis kürsüsünden, Sayın İçişleri Bakanı, Jandarma Genel Komutanlığı’nın bir raporunu okudu. Nasıl her iktidar değişikliğinde bir kuruluşun binlerce işçisi değişiyor, onu anlatan bir rapor... Buna hiçbir toplum, hiçbir devlet, hiçbir kuruluş dayanamaz. Ama hiçbir parti de bu acı gerçekleri tek başına kolay kolay değiştiremez.</p>

  <p class="normal">Böylesine büyük bir bunalım döneminde, demokrasiye bağlı sorumlu partiler, bir araya gelerek, kooperatif birliklerine demokratik bir yapı verebilirlerdi, kamu iktisadi kuruluşlarını ve tümüyle kamu yönetimini iktidar değişikliklerinden hiç etkilenmeyecek bir hale getirebilirlerdi. Devlet sektörünü bir partizanlık ve baskı aracı olmaktan kurtarabilirlerdi.</p>

  <p class="normal">El ele verseydik gitgide bozulmaya başlayan çalışma barışını ülkemizde yeniden kurabilirdik.</p>

  <p class="normal">Hakça bir dağıtım ve destekleme düzenlemesiyle köylümüze tarlasını tam verimle işleyebilecek, verimini arttırabilecek gücü kazandırabilirdik.</p>

  <p class="normal">Doğal kaynaklarımıza kadar, tarımımıza, hayvancılığımıza kadar ülkemizin kapılarını dış sömürüye açmaksızın da, küçük ve orta boy sanayicilerimizi yabancılara ezdirmeksizin de, ekonomiyi çıkmazdan kurtarmanın ve yabancı sermayeden yararlanmanın yolunu yordamını bulabilirdik.</p>

  <p class="normal">Elbette dış yardım da gereklidir. Daha çoğu gereklidir. Ama bir ulus önce kendi kendine yardım etmelidir. Durduğu yerde çığ gibi büyüyen bir dış borç yükünün ve petrol faturasının altında eziliyor Türk ulusu, durmadan büyüyen bu açığı el yamasıyla kapatamayız. Oysa bir yandan dış yardım sağlanmaya çalışılırken bir yandan da Türkiye’yi demokratik rejim içinde kurtarmaya çalışan partiler el ele verselerdi, dışsatım gelirlerimizde bizim 1978-79 yıllarında tek başımıza başarabildiğimiz gibi bir atılım yapabilirler, hatta belki onun ötesinde de bir atılım gerçekleştirebilirlerdi; ve bir yandan borç yükümüz artarken bir yandan da o borcu ödeme gücümüzü arttırabilirler, geleceğe güvenle bakmamızı sağlayabilirlerdi.</p>

  <p class="normal">Yine el ele verseydik, dış yardımları da, ulusal haklarımızdan, sorunlarımızdan ödün vermeksizin sağlayabilirdik.</p>

  <p class="normal">El ele verebilseydik, yurttaşlarımız arasına “Sünni-Alevi” diye, “Türk soylu-başka soylu” diye ayrılıklar, sürtüşmeler sokulmasını önleyerek ulusal barışı sağlayabilirdik. Şiddet eylemcilerinin yararlandığı küskünlükleri, kırgınlıkları, kuşkuları elbirliği ile giderebilirdik.</p>

  <p class="normal">Bu şekilde bir el ele verişle, bizim istediğimiz demokratik sol düzen gerçekleşemezdi, bunu biliyorum; Adalet Partisi Hükümeti’nin getirmeye çalıştığı sömürü modeli de elbette gerçekleşemezdi, Milli Selamet Partisi’nin kendine özgü amaçları, hayalleri de gerçekleşemezdi. Ama, toplumun bunalımdan, ekonominin darboğazlardan kurtulacağı ve bütün bu ayrılıklarımızın daha rahat tartışılabileceği bir yola, elbirliği ile sokabilirdik ülkemizi. Ülkemizi o yolda belli bir esenlik noktasına ulaştıktan sonra da yine her birimiz istersek kendi yolumuza gidebilirdik.</p>

  <p class="solbaslik">Hükümet Kararlarını Siyasetle İlgisiz Göstermenin Sakıncaları</p>

  <p class="normal">Fakat böyle bir uzlaşma Demirel zihniyetine uymuyor. “Hepimiz ayrı partileriz” diyor, Sayın Demirel. “Her partinin böyle bir bunalım döneminde bile inatla ve münhasıran kendi çizgisini izlemesi gerektiğini” öne sürüyor, başka türlüsünü âdeta demokratik siyasetten uzaklaşmaymış gibi göstermek istiyor. Oysa, bir yandan da bir çelişkiye düşüyor. Sorunların “devlet sorunu” boyutlarına, “millet sorunu” boyutlarına ulaştığını söylüyor. “Aldığımız kararların, getirdiğimiz çözümlerin siyasetle ilgisi yoktur, siyasi bir yönü yoktur” diyor. Nasıl olmaz bunların siyasetle ilgisi? Aldıkları kararların hepsi demokrasiyi yıkasıya siyasetle ilgilidir; vatandaşın boğazını sıkasıya siyasetle ilgilidir; uluslararası alanda Türkiye’yi birtakım çıkmazlara sokasıya siyasetle ilgilidir.</p>

  <p class="normal">Bir Başbakan, bir büyük siyasal partinin lideri, ikide bir bu akıl ve mantıkdışı sözü yineleyecek olursa, kendisini uyarırım; bazıları da çıkar, “Mademki yaptıklarımızın siyasetle ilgisi yokmuş, siyasi yönü yokmuş, öyleyse ülkeyi yönetmek, bunalımdan çıkarmak için siyasal partilere, siyaset adamlarına da gerek yok” demeye başlarlar.</p>

  <p class="normal">Hele hükümetin, dış siyasal ilişkileri ilgilendiren en önemli, en hayati sorunları bile, sanki siyasal mekanizma dışında çözülebilir teknik sorunlar gibi göstermesi, bu akıl ve mantıkdışı zihniyetin çok sakıncalı bir örneğidir.</p>

  <p class="normal">Ege sorunlarına, “Teknik sorunlar bunlar” dedi hükümet. Sonra bu mantığın, bu acayip mantığın bir doğal uzantısı olarak, Ege’ye ilişkin çok önemli bir siyasal sorunu, sanki siyasal mekanizma dışında çözülürmüş gibi, çözülebilirmiş gibi gösterecek kadar da ileri gitti.</p>

  <p class="normal">Oysa sayın milletvekilleri, yapılması gereken, siyasal karar konularını siyaset dışına çıkarmak veya siyaset dışı gibi göstermek değildir; yapılması gereken, siyasal mekanizma içinde siyasetin demokratik kuralları içinde, hiç değilse böylesine bir bunalım döneminde, demokrasiyi benimseyenler arasında bir süre için siyasal uzlaşmayı başarabilmektir. Siyasetin ve partilerin saygınlığı, bu yapılabildiği ölçüde artar, bu yapılabildiği oranda demokrasimiz sağlamlaşır.</p>

  <p class="normal">Ama Demirel Hükümeti’nin tutumuyla, Demirel zihniyetiyle maalesef bu yola gidilemeyeceği anlaşılmıştır.</p>

  <p class="solbaslik">Kıssadan Hisse</p>

  <p class="normal">Ekonomide uygulanmak istenen Demirel modeliyle ve bu modelin kaçınılmaz toplumsal ve siyasal sonuçlarıyla ülkenin ne hale geleceği, demokrasimizin nasıl tehlikelere sürükleneceği ve sürüklenmekte olduğu artık belli olmuştur.</p>

  <p class="normal">Bu durumda, bunlar belli olduktan sonra, “hele biraz daha yıksın, biraz daha yaksın, biraz daha acıtsın da ne olduğu iyice anlaşılsın” zihniyetiyle zaman yitirmenin ve tehlikeleri günden güne büyütmenin sorumluluğuna biz chp ’liler katılamayız. Bu tutumu izleyenler, kendileri de ister istemez bu hükümetin sorumluluğunu paylaşmış olurlar.</p>

  <p class="normal">Sözlerimi bitirirken, bu vesile ile kısa bir öykü anlatmak isterim; bir eski Çin öyküsü:</p>

  <p class="normal">Bir ara bir köyde yangın çıkmış, bütün kulübeler yanmış; bir kulübenin içinde de bir kuzu bağlıymış, kuzu da yanmış. Yanan kulübeden güzel bir koku gelmeye başlamış. Köylüler gitmişler bakmışlar, yanık kuzuyu görmüşler, kuzuyu tatmışlar, çok beğenmişler; ve o şekilde dünyada “fırında kuzu” denilen yemek icat olunmuş... Fakat birkaç asır, fırında kuzu pişirmek için, o köylüler bir kulübeye kuzu bağlayıp kulübeyi yakmışlar. Uygarlığın, ilerlemenin gereği ise, kulübeyi yakmadan fırında kuzuyu yemenin hünerini gösterebilmektir.</p>

  <p class="normal">Tabii kulübenin yanmasında da yarar görmeyenler için geçerlidir bu öykü.</p>

  <p class="normal">Herkesin kıssadan kendine göre hisse çıkaracağını umarım.</p>
</body>
</html>
