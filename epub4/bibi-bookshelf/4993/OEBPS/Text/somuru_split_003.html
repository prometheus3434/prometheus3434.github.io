<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>somuru</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">I. BÖLÜM<sup class="calibre3"><a href="../Text/somuru_split_009.html#footnote-100-1" id="footnote-100-1-backlink">[1]</a></sup><br class="chapter" />
  BUNALIM NASIL OLUŞTU?</h1>

  <p class="normal">1980 Mali Yılı Bütçesi’yle ilgili Millet Meclisi görüşmelerini, tarihimizin en ağır bunalım dönemlerinden birini yaşamakta olduğumuz sırada yapıyoruz.</p>

  <p class="normal1">Bunalım Türkiye’de yeni başlamış değildir. Fakat birkaç aydır tırmanarak yoğunlaşan bunalım, Demirel Hükümeti’nin kuruluş biçimiyle, kuruluşundan beri izlediği genel tutumla, hele geçen ay uygulamaya koyduğu yeni ekonomik modelle, çok ileri boyutlara varmıştır.</p>

  <p class="normal1">Tarımda da sanayide de üretim hızla düşüyor. Enerji veya girdi darlığından, kaynak yetersizliğinden veya başka güçlüklerden ötürü fabrikalar birbiri ardına kapanırken, birçok köylüler, çiftçiler yeni fiyatlarla gübreye veya –bulsalar bile– mazota para yetiştiremeyecekleri için, üretimlerini kısma zorunluluğunu duyuyorlar.</p>

  <p class="normal">Bu durumda işsizlik hızla artıyor.</p>

  <p class="normal">Aylıklarıyla yalnızca ev kiralarını ya da yalnızca yakıt giderlerini karşılamaya yetişmekte güçlük çeken nice memurların, teknik personelin ve birçok işçilerin yaşam zorluğu, son haftalarda birbirini izleyen büyük zamlarla, dayanılmaz ölçülere varmıştır.</p>

  <p class="normal1">Yeni ekonomik modelle fiyatların büyük ölçüde serbest bırakılması, her türlü piyasa denetiminin ve hemen her türlü desteklemenin kaldırılması, pahalılık artışını zincirleme bir tırmanış sürecine sokmuştur.</p>

  <p class="normal1">Eşi görülmedik memur kıyımı, bu işsizlik ve korkunç pahalılık döneminde on binlerce işçinin işten atılması veya atılma tehdidi altında bulunması, birçok devlet dairelerinde silahlı zorbaların baskısı ve sayısız gencimizin, çocuğumuzun okuma zorluğu, can güvensizliği ve gelecek güvensizliği içinde bunalıma sürüklenmesi, gitgide ağırlaşan ekonomik ve toplumsal sorunlara eklenince, eylem kışkırtıcıları için de elverişli bir ortam oluşuyor.</p>

  <p class="solbaslik">Bütçe Önemini Yitirdi</p>

  <p class="normal">Bu koşullar altında Bütçe iki açıdan önemini yitirmiştir.</p>

  <p class="normal">Yapılan son devalüasyondan ve gerek bu devalüasyonun gerekse yeni ekonomik modelin büyük ölçüde hızlandırdığı, üstelik sürekli kıldığı enflasyondan sonra maliyetler öylesine yükselmiş ve Bütçe’ye öylesine ağır yükler gelmiştir ki, artık fiilen bu Bütçe, hazırlandığı gibi, Türkiye Büyük Millet Meclisi’nce ele alındığı gibi uygulanamayacaktır. Özellikle hükümetin benimsediği ve uygulamaya koyduğu yeni ekonomik modelden sonra, bu Bütçe, artık yürürlükteki Planla ve Program’la da bağlantısını koparmıştır.</p>

  <p class="normal">Bütçenin önemini yitirişinin birinci nedeni bu...</p>

  <p class="normal">Öte yandan, yeni ekonomik modelin doğurduğu ve doğuracağı sorunlar, toplumda yer almaya başlayan son derecede kaygı verici olaylar ve gelişmeler, kamuoyunun dikkatini, haklı olarak, Bütçe’den başka noktalara çekmektedir. Yalnız Türk kamuoyunun dikkatini değil, Türkiye ile ilgili yabancı çevrelerin de dikkati bu sorunlar ve olaylar üzerinde yoğunlaşmaktadır.</p>

  <p class="normal">Bütçenin önemini yitirişinin ikinci nedeni de bu...</p>

  <p class="normal">O nedenle ben, bu konuşmamda, yeni Bütçe’nin ayrıntıları üzerinde durmayacağım. Sözcü arkadaşlarım sırası geldikçe bu konularda Cumhuriyet Halk Partisi’nin görüşlerini belirtecekler.</p>

  <p class="solbaslik">Yanıtlar</p>

  <p class="normal">Asıl konuşmama geçmeden önce, Adalet Partisi Grubu’nun değerli sözcüsünün bugünkü konuşmasında bana yönelttiği bazı sorularla veya eleştirilerle ilgili kısa açıklamalarda bulunacağım.</p>

  <p class="normal">Adalet Partisi Grubu sözcüsü Sayın Oğuz Aygün, <span class="idebold">benim komünizm tehlikesini küçümser görünmeme değinerek</span>, “Türkiye’ye tehlike Arnavutluk’tan mı gelecek?” diye konuştuğumu söyledi. Fakat bu sözü ne zaman neden söylediğimi, belki anımsamadığı için, belirtmedi. Benim anımsadığıma göre şu nedenle söylemiştim o sözü:</p>

  <p class="normal">Bundan birkaç yıl önce bir Adalet Partili Sayın Dışişleri Bakanı, Adalet Partisi’nin hükümette bulunduğu dönemde Türkiye’nin tek tek birçok komünist ülkelerle ne kadar iyi ilişkiler kurduğunu belirttikten sonra, aynı günlerde, Adalet Partili sözcüler beynelmilel komünizmin Türkiye’ye yönelttiği tehlikeden söz etmişlerdi. Bunun üzerine ben de, Adalet Partili Dışişleri Bakanı’nın, birçok komünist ülkelerle kendi hükümetleri zamanında ne kadar iyi ilişkiler kurulduğunu örnekler sayarak anlattığını, o arada yalnızca Arnavutluk’tan söz etmediğini belirtmiş ve, “Türkiye’ye beynelmilel komünizm tehlikesi acaba Arnavutluk’tan mı geliyor?” diye sormuştum.</p>

  <p class="normal">Bunu Sayın Aygün’e anımsatırım.</p>

  <p class="normal">1978’de İngiltere’de ve Amerika’da bulunduğum sırada, Türkiye’ye başka yönlerden gelen tehlikelerin daha ivedi bir önem kazandığını belirtirken de, özellikle Türkiye ile Yunanistan arasındaki sorunlara Batı ülkeleri kamuoyunun dikkatini çekmek istemiştim.</p>

  <p class="normal">Bu konuda bugünkü Demirel Hükümeti’yle aramızda önemli bir yaklaşım ayrılığı olduğunu biliyorum.</p>

  <p class="normal">Örneğin, değerli Dışişleri Bakanı’nın, bir süre önce Türkiye Büyük Millet Meclisi’nde, uluslararası ilişkilerle ilgili genel görüşme sırasında yaptığı konuşmayı incelediğimizde, pek önemli birçok noktaya hiç değinmediğini görürüz. O arada, Yunanistan’ın nato askeri yapısına dönüşüyle ilgili olarak Türkiye ile Yunanistan arasında ciddi bir anlaşmazlık konusu bulunduğu halde, Sayın Dışişleri Bakanı, konuşmasında bu konuya değinme gereğini bile duymamıştır. Türkiye ile Yunanistan arasında Ege’ye ilişkin olarak çok ciddi ikili sorunlar vardır. Bu sorunlara ise, Sayın Bakan, tek bir cümle ile değinip geçmiştir.</p>

  <p class="normal">Aramızdaki ayrılık şudur:</p>

  <p class="normal">Ben, Türkiye ile Yunanistan arasındaki sorunlara bütün dünya kamuoyunun dikkatini çekmeye çalıştım; öylece bu sorunların Ulusumuz yararına çözümünü kolaylaştırıcı bir ortam hazırlanmasına elimden gelen katkıyı yapmağa uğraştım. Bugünkü Adalet Partisi Hükümeti ise, Sayın Dışişleri Bakanı’nın deyimiyle “nato’nun Türkiye’ye sarsılan güvenini yeniden sağlamak” arzusuyla olacak, mesele çıkartan bir müttefik gibi görünmemek arzusuyla olacak, bu sorunlara hiç değinmemektedir. Aramızdaki önemli bir ayrılık budur.</p>

  <p class="normal">Adalet Partisi Grubu sayın sözcüsünün, “Afganistan işgal edildiğine göre Türkiye de tehlikede değil mi?” yolundaki sorusuna gelince, şunu belirtmek isterim ki, Türkiye Afganistan durumunda olmaktan çok uzaktır. Gerçi tehlikelerin çok yakınındadır, ama çok şükür her bakımdan Afganistan’ın durumundan uzak bir ülkedir Türkiye...</p>

  <p class="normal">Dünyanın bugünkü dengesinde, bir dünya savaşı göze alınmadan, Türkiye’ye saldırmayı kimse kolay kolay göze alamaz.</p>

  <p class="normal">Afganistan halkıyla aramızda çok yakın tarihsel kardeşlik ilişkileri bulunmakla birlikte, gerek dünya dengesindeki yeri bakımından gerek başka bakımlardan, Türkiye ile Afganistan’ı karşılaştırmak sanırım doğru olmaz.</p>

  <p class="normal">Yine Sayın Adalet Partisi sözcüsü, bizim “Sosyalist Enternasyonal”deki üyeliğimize değinerek, “Sosyalistler milliyetçi olamaz” dedi. Bizim anladığımız veya “Sosyalist Enternasyonal”in anladığı anlamda sosyalistleri, sosyal demokratları veya demokratik sosyalistleri bir yana bırakıyorum; sanırım Sayın Aygün’ün kastettiği anlamdaki sosyalistlere veya komünistlere geliyorum... Acaba Çin’in milliyetçi olmadığını söyleyebilirler mi?.. Acaba Romenlerin milliyetçi olmadığını, demin sözünü ettikleri Arnavutların milliyetçi olmadıklarını söyleyebilirler mi?..</p>

  <p class="normal">Dışardan yardım istedikleri bir dönemde, “Sosyalist Enternasyonal”i böylesine dillerine dolamaları, bütün dünyada yadırganacak biçimde dile dolamaları da biraz talihsizliktir. Çünkü yardım istedikleri nato müttefiki, Avrupa Ekonomik Topluluğu üyesi veya Ekonomik İşbirliği ve Gelişme Örgütü (oecd) üyesi ülkelerden birçoğunun başında “Sosyalist Enternasyonal” üyesi partilerin kurduğu hükümetler bulunmaktadır.</p>

  <p class="normal">“Sosyalist Enternasyonal”le ilgili olarak bugün bir gazetede yapılan bir yayın da bu kürsüye getirildiği için, kısaca ona da değinmek isterim:</p>

  <p class="normal">“Sosyalist Enternasyonal”in birkaç gün önce Viyana’da katıldığım son toplantısında Türkiye’nin sorunları gündeme getirilmedi. Türkiye’nin sorunlarına benim dışımda kimse değinmedi. Ben de gündemde bulunan enerji sorunuyla ve silahsızlanma sorunuyla ilgili olarak, dünyadaki genel gerginlik çerçevesinde, Türkiye’ye değindim ve –başta bulunan hükümetler bakımından bir ayrım gözetmeksizin– Türkiye’ye, Türkiye durumundaki ülkelere, neden ve niçin bol miktarda yardım yapılması gerektiğini savundum.</p>

  <p class="normal">Viyana’daki özel görüşmelerim sırasında, <span class="idebold">Demirel Hükümeti’nin benimsediği yeni ekonomik modelle ilgili olarak</span> Güney Amerika benzetmesini, bazı kimseler benden duymaksızın yaptılar. Kimlerin bu benzetmeyi yaptığını açıklamaya mezun değilim, ama herhalde Başbakan mevkiinde bulunan kimseler benimle görüşmelerinde böyle bir söz söyleyemezlerdi. Onun için söz konusu gazetenin bu konuda “Sosyalist Enternasyonal” toplantısına katılan bir başbakana veya başka devlet adamlarına, “Böyle bir benzetme yaptınız mı?” diye başvurmasını yadırgadım.</p>

  <p class="normal">Özel görüşmelerim sırasında, Türkiye’nin durumunu iyi bilen bazı gözlemciler, ülkemizde yeni uygulanmaya başlayan ekonomik modelle aşırı sağcı bilinen Amerikalı iktisatçı Friedman’ın görüşleri aracındaki benzerliğe değindiler. Ama Tercüman gazetesinin görüştüğü veya görüşeceği kimseler arasında bu benzetmeyi yapan kimselerin bulunacağını sanmıyorum.</p>

  <p class="normal">Belki bir eksikliktir ama Friedman’ın Şili diktatörü Pinochet’ye danışmanlık yaptığını da ben Viyana’da öğrendim.</p>

  <p class="solbaslik">Milliyetçilik ve Yabancı Sermaye</p>

  <p class="normal">Yine milliyetçilik konusuna geliyorum... Milliyetçilikten asıl uzaklaşma tehlikesi, milliyeti olmayan çokuluslu sermaye ile bütünleşme ölçüsünde belirginleşir. Tabii, çokuluslu sermaye gerçeğini inkâr edemeyiz ve bundan kaçınılamayacağını da biliriz; ama Demirel Hükümeti’nin uygulamaya koyduğu ekonomik politika, Türk ekonomisini, gerekenin çok ötesinde çokuluslu sermayeye açabilecek, hatta teslim edebilecek bir ekonomik politikadır.</p>

  <p class="normal">O kadar ki küçük ve orta boy bir Türk girişimcisinin, sırf kendi öz teknolojimizle, ulusal teknolojimizle ve sermayemizle kurduğu bir konserve fabrikası, bir mandıra, bir un fabrikası bile, bugün, yüzde yüz sermayesiyle yabancı firmaların, yabancı sermayenin eline geçme olasılığıyla karşı karşıyadır.</p>

  <p class="normal">Bazı Adalet Partili milletvekillerinin müdahalelerinden bu söylediğime inanmadıklarını anlıyorum. İnanmayanlar hükümete sorsunlar. Yeni ekonomik model uygulanmaya başladıktan sonra hükümet acaba, Ortadoğu’dan dolaşarak gelen yabancı sermayeye, “Buyurun, yüzde yüzüne kadar tüm sermayesi sizin olarak Türkiye’de istediğiniz fabrikayı kurabilirsiniz!” diyor mu demiyor mu?</p>

  <p class="normal">Yeni fabrika kurmayı da bir yana bırakalım, Türkiye’ye bu yoldan gelecek yabancı sermayeye, hükümet, şimdi, “Türk sermayesiyle ve teknolojisiyle kurulmuş fabrikalardan istediğinizi satın alabilirsiniz!” diyor mu demiyor mu?</p>

  <p class="normal">Demiyorsa, hükümet çıksın, buradan açıklasın biz de kendilerini kutlayalım.</p>

  <p class="normal1">Türkiye’ye yabancı sermayenin gelmesini kuşkusuz özendirmek gerekir. Ama bir özendirmeyi, kendi gücümüzün, sermayemizin, teknolojimizin yetmediği alanlarda, dışsatımımızı arttıracak, Türkiye’ye yeni dış pazar olanakları sağlayacak yönde ve kendi girişimcilerimizi engellemeyecek, ekonomik bağımsızlığımızı zedelemeyecek biçimde ve ölçüde yapmak gerekir.</p>

  <p class="normal1">Oysa hükümet, sanayinin her dalından, tarım sanayisine, madenciliğe, tarıma, hayvancılığa varıncaya kadar her alanı yabancı sermayeye açmaktadır. Bu durumda Türkiye’de, Güney Amerika tipi yabancı plantasyonlar da (yani bazı Güney Amerika ülkelerindeki gibi yabancı sermaye sömürüsüne dayalı büyük çiftlikler) kurulabilecektir. Özellikle küçük ve orta boy sanayicilerimiz, hatta köylülerimiz, çiftçilerimiz, asla baş edemeyecekleri bir yabancı sermaye rekabetinin baskısı altında ezileceklerdir.</p>

  <p class="normal1">Düşük yatırımlarla kısa sürede bol kazanç sağlanabilecek basit teknolojili işletmelerin kapısı, yabancı sermaye için, ardına kadar açılınca, yabancı sermaye, asıl gereksinme duyduğumuz alanlarda Türkiye’de yatırım yapma gereğini kolay kolay duymayacaktır.</p>

  <p class="normal1">Kendi sermayemizle ve teknolojimizle hiç döviz harcamadan kurulabilecek ve Türkiye’ye döviz kazandırabilecek sanayi ve tarım işletmeleri, böylece yabancı sermaye eline geçtikçe, Türkiye, yabancı sermayenin bu işletmelerden dışarıya transfer edebileceği dövizler nedeniyle, kazanacağından çok döviz yitirebilecektir.</p>

  <p class="normal1">Görünürde, yüzde yüz sermayeyle Türkiye’de yatırım yapma hakkı, yalnızca Ortadoğu ülkelerine veya İslam Bankası’yla ilişkili ülkelere tanınıyor.</p>

  <p class="normal1">Fakat, aramızdaki anlaşma gereğince, yarın Ortak Pazar ülkeleri bu hakkın kendilerine de tanınmasını isteyebileceklerdir; gerek tarım veya sanayi ürünleri konusunda gerek işçi hakları konusunda, Ortak Pazar ülkeleri, Türkiye’ye tanımakla yükümlü oldukları hakları ve olanakları bile ülkemizden esirgedikleri halde, Türkiye’de en geniş olanaklardan yararlanabileceklerdir.</p>

  <p class="normal1">Kaldı ki, bunun için, aramızdaki anlaşmaya dayanarak bizi zorlamalarına da gerek yoktur. Ortak Pazar ülkeleri olsun, başka herhangi bir ülke olsun, bir Ortadoğu firması görüntüsüne, kılığına bürünerek yurdumuza geldiğinde, istediği yerde, istediği alanda, istediği işletmeyi yüzde yüz yabancı sermayesiyle kurabilecek veya kurulu olanları satın alabilecektir. Tabii, bu olanaktan, yine bir Ortadoğu firmasıyla işbirliği yapan çokuluslu şirketler de yararlanabilecektir.</p>

  <p class="normal1">Öylelikle, bu yönüyle de, Güney Amerika modeli, Türkiye’ye belki bazı Güney Amerika ülkelerinde bile olduğundan daha ileri ölçüde getirilmiş olmaktadır.</p>

  <p class="solbaslik">Olaylar Ağırlaştıkça Başbakan Olayları Küçümsüyor</p>

  <p class="normal">Türkiye’de son haftalarda çok ağır ve göz korkutucu olaylar olurken, Sayın Başbakan, birkaç gündür, bu olayları küçümseyici bir tutum izlemeye başlamıştır.</p>

  <p class="normal">Bu bir “başını kuma gömme” taktiğidir.</p>

  <p class="normal">Sayın Başbakan’ın sözlerine ve trt’nin haberleri ustalıklı veriş biçimine bakılırsa, son günlerde yer almakta olan olayların pek de o kadar kaygı duyulacak bir yanı yoktur!.. Oysa bu olaylar Türkiye’de şimdiye kadar görülmemiş nitelikte ve boyutta olaylardır.</p>

  <p class="normal">İzmir’de bazı halk topluluklarıyla güvenlik kuvvetleri arasında, maalesef, tanklı tüfekli çatışmalar olurken, Sayın Başbakan televizyon ekranına çıkıp, “İzmir’de sabahtan beri sükunet yar” diyebilmektedir.</p>

  <p class="normal">Türkiye’nin en büyük kentinde, İstanbul’da bazı tedhişçilerin baskısı altında, dükkanların çoğu kapanırken, yurttaşlar bu yüzden günlük gereksinmelerini karşılayamazken, Sayın Başbakan, yine aynı gün, televizyon ekranında, İstanbul’la ilgili olarak, “Ufak tefek, orda burada, dükkan kapadım-açtım gibi yakışıksız işlerin dışında bir şey yok” diyebilmektedir.</p>

  <p class="normal">Kars’ta yine aynı gün birkaç saat içinde dört bankada yangın çıkarılırken, Sayın Başbakan bunu da küçümseyerek, “Kars’ta sabahleyin bankalara bomba-momba atılmış” diyebilmektedir.</p>

  <p class="normal">Tunceli’de aynı gün bazı topluluklarla devlet kuvvetleri arasında maalesef çatışmalar olurken, Sayın Başbakan yine televizyon ekranında, “Tunceli’de bir-iki şey olmuş” diyebilmektedir. “Devlet her yerde vaziyete hâkimdir, her şeye hâkimdir, yani paniğe mahal yoktur” diye de sözlerine ekleyebilmektedir.</p>

  <p class="normal">Oysa Sayın Başbakan’ın bu sözlerinin yayınlandığı televizyon haber bülteninde, Ankara Sıkıyönetim Komutanlığı’nın çok daha gerçekçi bazı duyuruları yayınlanarak asıl durumu bütün acılığı ile ortaya koymuştur. Ankara Sıkıyönetim Komutanlığı’nın bildirisinde, başkent halkından, “Binaların ana giriş kapılarının devamlı olarak kapalı tutulması” istenmiştir; ayrıca daire ve ev kapılarına zincir de takılması, güvenlik görevlisi olduklarını bildirenlerin hüviyetlerinin mutlaka görülmesi istenmiştir.</p>

  <p class="normal">(Adalet Partisi sıralarından “doğru” sesleri gelmesi üzerine:)</p>

  <p class="normal">Doğru, tabii, çünkü kimin gerçek polis olduğu, kimin gerçek polis olmadığı artık belli değil maalesef. Zaten Türkiye’de polis üniforması giymiş bazı kimselerin son zamanlarda Türk yurttaşlarına yaptıklarını biz hiçbir zaman Türk polisine yakıştıramayız, yakıştıramadık.</p>

  <p class="normal">Başkentte her kapı çalınışında göz deliğinden veya pencerelerden bakılması, ancak tanınan kimseler olduğu anlaşıldıktan sonra kapının açılması yolunda isteklerin Sıkıyönetim Komutanlığı’nca haklı olarak belirtilmesi gereği ilk kez duyulmaktadır.</p>

  <p class="normal">(Adalet Partisi sıralarından “sayenizde” sesleri gelmesi üzerine:)</p>

  <p class="normal">İnsaf edin, üç aydır hükümettesiniz, bari son üç günde olanlar bizim sayemizde değil de sizin sayenizde olsun.</p>

  <p class="solbaslik">Şiddet Eylemleri Ekonomik ve Toplumsal Sorunlardan Soyutlanamaz</p>

  <p class="normal">Adalet Partisi Genel Başkanı ve Başbakan Sayın Demirel genel olarak, iç huzursuzlukları, şiddet eylemlerini, ekonomik ve toplumsal sorunlardan soyutlama eğilimindedir. Son hükümet programı görüşmelerinde de bu soyutlamayı yapmıştır ve, “Şiddet eylemlerinin ardında ekonomik ve toplumsal nedenler de aranırsa, gösterilirse şiddet eylemcilerine mazeret aranmış ve gösterilmiş olur” yollu bir garip mantık kullanmıştır.<sup class="calibre3"><a href="../Text/somuru_split_010.html#footnote-100-2" id="footnote-100-2-backlink">[2]</a></sup></p>

  <p class="normal">Türkiye’de şiddet eylemlerinin tek nedeni elbette ekonomik ve toplumsal sorunlar değildir. Ekonomik ve toplumsal sorunlar dışında, bu sorunların yarattığı etkenler dışında, yıllardır Türkiye’de terör eylemlerinin birçok kışkırtıcıları olagelmiştir. Sayın Demirel de bunları çok iyi bilir; bazıları ile kendisinin çok yakın ilişkisi vardır.</p>

  <p class="normal">Fakat Türkiye’de ekonomik ve toplumsal sorunlarla –ve Sayın Demirel’in geçen gün “yoktur” dediği sosyal çalkantılarla– terörist eylemler arasındaki bağlantı da artık gözlerden sakınılamayacak kadar açıktır.</p>

  <p class="normal1">Bu bağlantıyı görebilmek için, bizim gibi sosyal sorunlara ağırlık veren bir Demokratik Sol veya sosyal demokrat partiden olmak gerekmez. Toplumbilim veya siyaset bilimi açısından da, hatta salt ekonomi bilimi açısından da, toplumsal huzursuzlukların, kargaşalıkların, ekonomik sorunlardan tümüyle soyutlanamayacağı bütün dünyaca kabul edilen bir gerçektir.</p>

  <p class="normal">Dünyanın hangi ülkesinde enflasyon –şimdiki hükümet döneminde olacağı anlaşıldığı gibi– yüzde 100’lere ulaşırsa, yatırımlar büyük ölçüde duralarsa, gelişme düşme noktasına varırsa, üretim büyük ölçüde düşerse, işsizlik oranı yüzde 20’yi bulursa, pahalılık dayanılmaz ölçülere varırsa ve buna temel maddelerden birçoğunun yokluğu da eklenirse, o ülkede ciddi toplumsal ve siyasal sorunlar ortaya çıkar; toplumdaki gerilim tehlikeli boyutlara ulaşır, bazı patlamalar kaçınılmaz olabilir, en azından Sayın Demirel’in dün söylediğinin tersine, toplumda birtakım sosyal çalkantılar olur.</p>

  <p class="normal">Demin de belirttiğim gibi, Türkiye’de kargaşalığın ve terörün bunlardan başka nedenleri de yoktur demek istemiyorum. Ekonomik bunalım son üç ayda hızla büyümüş olmakla birlikte, sorunların sırf üç ayda bu noktaya geldiğini de elbette iddia etmiyorum. Fakat Demirel Hükümeti’nce üç aydır izlenen tutum ve özellikle son haftalarda uygulamaya konulan yeni ekonomik model, ekonomik sorunları büsbütün ağırlaştırmaktadır ve ağırlaştıracaktır; toplumsal bunalımın, çalkantıların, kargaşalığın ardında, terörün ardında, ekonomik sorunların etkisi de kuşkusuz önemli bir yer tutmaktadır.</p>

  <p class="solbaslik">ap’nin ve Bazı Yandaşlarının Huzursuzlukla, Terörle İlgili Sorumluluğu</p>

  <p class="normal">Kaldı ki kargaşalığın, huzursuzluğun, terörün ekonomik etkenler dışındaki nedenlerinden de yine Adalet Partisi ve bugünkü Demirel Hükümeti’nin tutumu büyük ölçüde sorumludur. Adalet Partisi’nin eski hükümet ortaklarından ve yeni destekçilerinden biri terörün, şiddet eylemlerinin kışkırtılmasında yıllardan beri açıkça önemli bir rol oynamaktadır. Adalet Partisi Hükümeti’ne destek olan o partinin yandaşları durumundaki militanlar, zorbalar Ankara’da, başkentin ortasında devlet dairelerini basmaktadırlar; ve buna bile kayıtsız kalmak yoluyla, hükümet, Türkiye’de terörün bir devlet terörü durumuna gelmesine, seyirci kalmanın da ötesinde, neden olmaktadır.</p>

  <p class="normal1">Aynı zorbalar yer yer çarşıları haraca bağlamakta; bazı kentlerin, kasabaların otobüs terminallerinde yolculardan zorla para toplamakta; birçok kentlerde, kasabalarda, hatta yer yer köylerde yurttaşlarımıza her zulmü yapmaktadırlar.</p>

  <p class="normal">Bütün bunları bir yana bırakınız, aylığı ile yalnızca ev kirasını ödeyemez veya yalnızca yakıt giderlerini karşılayamaz duruma gelmiş olan devlet memurları, on binlerce memur, kışın ortasında oradan oraya sürülürse, toplumda huzursuzluk olmaz mı? Ne kadar huzursuzluk olacağına yeni ve canlı bir kanıt vereyim: Bu hükümetin atadığı bir genel müdür, bu hükümetten gelen baskılar karşısında dayanamayıp, “Ben bu karın, kışın ortasında bunca memuru oradan oraya süremem” demiş ve görevinden çekilmiştir.</p>

  <p class="solbaslik">Tepkilerin Hafif Kalışının Nedenleri</p>

  <p class="normal">Tüm kışkırtmalara ve gözler önündeki etkenlere karşın, Türkiye’de toplumdan gelen tepkilerin beklenebileceğinden çok daha hafif kalmasının başta gelen nedenleri şunlardır:</p>

  <p class="normal">Birincisi, Türk halkı demokrasinin bilincine varmıştır, demokrasinin zedelenmemesine büyük özen göstermektedir; ve koşullar ne kadar ağırlaşmış olursa olsun, kendisini eylem niteliğinde tepkilere yöneltmek isteyen birtakım kışkırtıcıların ardından gitmemeye, onların kucağına düşmemeğe dikkat etmektedir.</p>

  <p class="normal">Zamanı geldiğinde tepkisini demokrasinin sağlıklı kuralları içinde göstermeyi beklemektedir halkımız... Yeter ki demokrasi işlesin, demokrasi Türkiye’de bütün gerekleri ile yürürlükte kalabilsin.</p>

  <p class="normal">Bunca olaya ve kışkırtmaya karşın, bunca huzursuzluğa ve soruna karşın, Türkiye’de kargaşalığın ve tepkilerin çok şükür belli bir düzeyde kalabilmesinin bir başka nedeni de Türkiye’nin iki büyük partisinden biri olan Cumhuriyet Halk Partisi’nin, bugünkü Ana Muhalefet Partisi’nin, sorumluca ve her türlü kışkırtıcılıktan uzak davranışıdır.</p>

  <p class="normal">Bizim 21 aylık son hükümet dönemimizde de sıkıntılar vardı; ama o dönemde her anlamdaki sıkıntılar şimdi olduğunun çok altındaydı. Yaşam pahalılığı şimdiki ile mukayese edilemeyecek kadar düşük düzeyde idi; 1978’de kahveden başka hiçbir şeyin yokluğu, darlığı çekilmiyordu. 1979’da, birazdan anlatacağım nedenlerle, bazı darlıklar, kuyruklar oldu; fakat az da olsa bulunan şeyin kuyruğu olur. Bugün bazı temel gereksinme maddeleri tümden yok olduğu için kuyruk yapmaya da gerek kalmamıştır.</p>

  <p class="normal">Yine Cumhuriyet Halk Partisi hükümetteyken de şiddet eylemleri vardı; fakat o zaman şiddet eylemlerinin hem boyutları bugünkünün çok altındaydı, hem de niteliği çok değişikti. O dönemde büyük kentler halkından, kapılarına kilit üstüne bir de zincir takmaları, gelenlere göz deliğinden bakmadan kapıyı açmamaları yolunda uyarılar yayınlama gereği duyulmuyordu. <span class="idebold">O dönemde devlet kuvvetleriyle işçiler ve başka halk kesimleri arasında kitle çatışmaları olmuyordu.</span></p>

  <p class="solbaslik">İki Partinin Muhalefetleri Arasındaki Fark</p>

  <p class="normal">Şimdi, o dönemde, Cumhuriyet Halk Partisi’nin o hükümet döneminde, acaba Adalet Partisi nasıl bir muhalefet stratejisi izliyordu. Ana Muhalefet Partisi olarak nasıl bir üslup kullanıyordu, bir de ona bakalım. Yalnız koşullar açısından değil, partilerin muhalefetteki sorumluluğu açısından da bir karşılaştırma yapabilmek için, birkaç örnek vererek, bunu anımsatmakta yarar görüyorum.</p>

  <p class="normal">Hükümette bulunduğumuz sırada, bir bayramda, dinimiz gereği herkes arasında birliğin, kardeşliğin pekiştirilmesi gereken bir bayramda, bir gazeteci, Ana Muhalefet Partisi lideri Sayın Demirel’e soruyor:</p>

  <p class="normal">“Hükümete bayram mesajı gönderecek misiniz?”</p>

  <p class="normal">Sayın Demirel’in yanıtı:</p>

  <p class="normal">“Ölüye mesaj gönderilir mi? Gayrimeşru koltuk meraklılarına mesaj göndermem.”</p>

  <p class="normal">(Adalet Partisi sıralarından “doğru, doğru” sesleri gelmesi üzerine:)</p>

  <p class="normal">Bazı Adalet Partili milletvekilleri, Sayın Demirel’in o zamanki sözlerini şimdi de doğru bulduklarını söylüyorlar. Belli ki kendilerine, iktidarda bile, yeterince sorumluluk duygusu gelememiş.</p>

  <p class="normal">Yine biz hükümette iken, o zamanın Ana Muhalefet Partisi lideri Sayın Demirel’e soruluyor:</p>

  <p class="normal">“Hükümetle diyalog kuracak mısınız?”</p>

  <p class="normal">Sayın Demirel’in yanıtı:</p>

  <p class="normal">“Ne diyalogu ne diyalogu? Eli kanlılarla diyalog olur mu? Bunların yaptıkları başka ülkelerde olsa halk çürük domates yağmuruna tutar.”</p>

  <p class="normal">İster misiniz Sayın Demirel, şimdi bu sözü sizin için de söyleyelim.</p>

  <p class="normal">(Sayın Demirel’in, yerinden, “Söyle, söyle” demesi üzerine:)</p>

  <p class="normal">Siz “söyle” deseniz de söylemeyiz. Çünkü biz, siz değiliz. Bizde sizin sorumsuzluğunuz yok, bizde sizin kışkırtıcı üslubunuz yok. Böyle bir sözü hiçbir zaman ve hiçbir kimse için söylemedik ve söylemeyiz. Bırakınız böyle sözler söylemeyi, en ağır ve haksız ithamlara, en ağır hakaretlere uğradığımız zaman bile, hükümete saygıda kusur etmemek için elimizden gelen çabayı gösteriyoruz.</p>

  <p class="normal">Bizim hükümet dönemimizde Ana Muhalefet Partisi olarak Adalet Partisi ve Genel Başkanı, Millet Meclisi’nin oyları ile işbaşına gelmiş, Anayasa’ya göre kurulmuş olan Cumhuriyet Hükümeti’ni her gün gayrimeşru ilan ediyorlardı. Kimi gün ona “Çankaya Hükümeti,” kimi gün “Paris Hükümeti” diyorlardı. O sıralarda Ana Muhalefet Partisi lideri Sayın Demirel, “Başbakan” demekten özenle kaçındığı, “Hükümetin Başı” dediği kimsenin Allende akıbetine uğraması için açıktan temennilerde bulunuyordu.</p>

  <p class="normal">Esnafa, işyerlerini kapatmaları yolunda telkinler, baskılar veya kışkırtmalar yöneltmek, şimdi Sıkıyönetim Komutanlığı’nca “teröre yönelik bir eylem” diye niteleniyor; “adi bir rezalet” olarak niteleniyor ve, bu adi rezaleti yapan gençlerden, hatta, yine Sıkıyönetim’in açıklamasında belirtildiğine göre, çoğu 16-17 yaşındaki, yani çocuk çağındaki bu gençlerden 300’ünün, bu davranışlarıyla suç işledikleri için gözaltına alındığı açıklanıyor.</p>

  <p class="normal">Oysa biz hükümette iken, esnafa yönelik, şoföre yönelik, daha pek çok toplum kesimlerine yönelik bu tür bir eylem ve direniş kışkırtıcılığını, tek başına, o dönemin Ana Muhalefet Partisi ve bu partinin bugün Başbakan olan lideri yapıyordu. Bizim dükkân kapatmalardan yakınmaya hakkımız vardır; Sıkıyönetim’in de bundan yakınmaya hakkı vardır; ama Sayın Demirel’in yakınmaya hakkı yoktur. Bugün 16-17 yaşındaki çocuklar, bu tür bir eylem kışkırtıcılığı yaptıkları için, kınanıyorlar, gözaltına alınıyorlar. Oysa Ana Muhalefet Partisi lideri olarak Sayın Demirel, aylarca, kendi ağzından, kendi partisinin bildirileriyle, bu tür kışkırtmaları yapmadı mı?</p>

  <p class="normal">Demin, Adalet Partisi Grubu’nun sayın özcüsü, Meclis kürsüsünden, bu çocukları kimlerin yetiştirdiğini sordu. Belli ki sizler yetiştirdiniz, Adalet Partisi yetiştirdi.</p>

  <p class="normal">(Bir ap milletvekilinin yerinden, “Sen yetiştirdin” demesi üzerine:)</p>

  <p class="normal">Biz hükümetteyken, her Allah’ın günü, esnafı kepenk kapatmaya, şoförleri kontak kapatmaya çağıran sizler değil miydiniz?</p>

  <p class="normal">(Yine bir ap milletvekilinin yerinden, “Yalan” demesi üzerine:)</p>

  <p class="normal">Yani geçen gün İstanbul’daki bazı şiddet eylemcisi çocukların yaptığı kışkırtmaların aynısını, 1978’de ve 1979’da, hem de açıktan ve Ana Muhalefet Partisi’nin, Ana Muhalefet Partisi liderinin ağzıyla, bu partinin yetkili organlarının bildirileriyle yapanlar, şimdi hükümette bulunanlar değil miydi? Ev kadınlarını tencereleriyle, tavalarıyla, hükümete karşı, devlete karşı, daha geçen yıl ve önceki yıl, sokağa dökülmeye kışkırtanlar kendileri değil miydi?</p>

  <p class="normal">O kadar da değil, henüz kahveden başka hiçbir maddenin yokluğunun veya darlığının çekilmediği, fiyat artışlarının hızlanmadığı sırada ve şimdiki gibi Bakanlıkların zorbalarca basılmadığı, yaşını başını almış masum yurttaşların gece yarısı evlerinden polislerce –veya polis kılığına girmiş kimselerce– gözleri bağlanarak kent dışına götürülmediği, işkence görmediği bir iktidar döneminde, 16 Aralık 1978’de, Adalet Partisi, o zamanki Ana Muhalefet Partisi, bir bildiri yayınlayarak toplumun tüm kesimlerini mücadeleye, direnişe çağırıyor, kışkırtıyordu.</p>

  <p class="normal">Gübresini, mazotunu zamanında bulan, ürünlerine yüksek taban fiyat alan Türk köylüsüne ve silah tehdidi ile bağış toplamaya alışmış zorbaların baskısından büyük ölçüde kurtarılan Türk esnafına, sanatkarına, girişimcisine hitaben, 16 Aralık 1978 günü yayınladığı bildiride, Adalet Partisi Genel İdare Kurulu, “Otoriter ve zalim bir rejimin kölesi olmamak için bütün gücünüzle mücadele ediniz” diyordu. Bu çağrıyı, o toplum kesimlerinin yanı sıra, işçilere, memurlara, polislere ve öğretmenlere de yöneltiyordu; hepsine birden, “Mücadele etmenin zamanı bugün” diyordu.</p>

  <p class="normal">Kimmiş öğretmenleri asıl kışkırtanlar, töb-der mi yoksa Sayın Demirel ve partisi mi?</p>

  <p class="normal">Aynı bildiride Adalet Partisi, memurlara, “Zorba ve zalim bir idareye karşı mücadele edin” çağrısında bulunuyordu.</p>

  <p class="normal">Türk polisini, “Ülkemizin başına örülmek istenen çorabın rengini ve markasını iyi belle” diyerek, hükümete karşı kışkırtıyordu.</p>

  <p class="normal">Aynı bildiride Adalet Partisi, iktidarda bulunanları, “menfur emellerin tahakkukunu kolaylaştıracak gaflet ve dalalet sahipleri” olarak tanımlıyor, toplumun bütün kesimlerinden, bildiride kullanılan ifadeyle, “milletin gazabı”nı ortaya koymalarını istiyordu.</p>

  <p class="normal">Şimdi yine soruyorum Sayın Demirel, bugün, olayların çok daha ağırlaştığı, değişik boyutlar ve nitelik edindiği şu dönemde, sizin hükümetinize karşı Cumhuriyet Halk Partisi’nin böyle bir bildiri yayınlaması durumunda siz ne dersiniz? Bunu da, “Yapın” diyebilir misiniz?</p>

  <p class="normal">Üstelik böylesine kışkırtıcı bir bildiri, Cephe Hükümetlerinden devraldığımız ağır dış borç yükünü hafifletebilmek için yabancı ülkelere görev gezisinde bulunduğumuz bir sırada, yani “Hükümetin Başı” da Türkiye’de değilken yapılıyordu.</p>

  <p class="normal">Biz, Ana Muhalefet Partisi’nden gelen bu ağır kışkırtmalara karşın, ülkede huzur ve güvenlik sağlamaya, enkaz haline gelmiş bir ekonomiyi yeniden kurup işletmeye çalışıyorduk.</p>

  <p class="normal">Çok şükür, Adalet Partisi’nin ve liderinin bütün bu direniş kışkırtmalarına karşın, kepenk ve kontak kapatma, sokağa dökülme kışkırtmalarına karşın, altın tüccarından bir kesimi dışında bu çağrılara uyan hiçbir Türk esnafı, hiçbir Türk şoförü, memuru, öğretmeni olmadı. Kepenkler de, kontaklar da açık kaldı.</p>

  <p class="normal">Bugünün Ana Muhalefet Partisi, yani şimdi muhalefette bulunan Cumhuriyet Halk Partisi ise ne yapıyor?</p>

  <p class="normal">Adalet Partisi’nin muhalefetteyken yaptığının tam tersine, direnişe geçen işçileri direnişten vazgeçirmek, caydırmak için uğraşıyor; kepenk kapatmak zorunda bırakılan esnafı kışkırtıcıların baskılarına boyun eğmemeye çağırıyor Cumhuriyet Halk Partisi.</p>

  <p class="normal">Türkiye’de gerilime katkıda bulunmama isteğiyle, Cumhuriyet Halk Partisi, hükümete dışarıdan destek olan bir partinin bile yaptığı muhalefetin yarısını yapmıyor. Yurdun birçok köşesinde artık sabrı tükenen halkımızdan gelen yasal bütün istekleri bile, Cumhuriyet Halk Partisi, “şu gergin ortamda sırası değil” diye erteliyor.</p>

  <p class="normal">Cumhuriyet Halk Partisi’nin böylesine ılımlı davranışına karşın Türkiye’de böylesine olaylar oluyor; ve yine buna karşın, iktidar partisi, Temsilciler Meclisi’nin daha geçen gün yayınladığı bildiri ile, Ana Muhalefet Partisi’ni, olayların baş sorumlusu gibi gösteriyor; onun da ötesinde baş hedef olarak gösteriyor.</p>

  <p class="normal1">Ülke sorunlarına birlikte çözüm aramak için defalarca uzattığımız eli geri çeviriyor; böylesine bir bunalım döneminde, bizzat Sayın Başbakan’ın deyimiyle sorunların “devlet sorunu”, “milli sorun” durumuna geldiği bir dönemde, iki büyük parti arasında kurmaya çalıştığımız köprüyü Adalet Partisi yönetimi dinamitliyor.</p>

  <p class="normal1">Eğer Cumhuriyet Halk Partisi’nin, resmi Parti Stratejisi’ne de bağlanan bu sorumluca ve ılımlı davranışı ve tutumu olmasaydı; Türk halkı da böylesine sorumluluk bilinci içinde ve sağduyulu olmasaydı; bu hükümetin tutum ve davranışları karşısında, ap yönetiminin iktidardayken bile sürdürdüğü kışkırtmalar karşısında, hele ekonomik bunalımın, yaşam pahalılığının, geçim zorluğunun, yoklukların, işsizliğin ve sosyal adaletsizliğin bugünkü boyutlara ulaştığı bir sırada, bunalım çok daha başka bir nitelik edinirdi.</p>

  <p class="normal">Önceki gün basın toplantımda da belirttiğim gibi, demokrasi çok sabır isteyen bir rejimdir. Bu anlayışla biz, bugünün ağır koşulları altında yurttaşlarımıza diyoruz ki, “Gereğinde yüreğinize taş basın, sağlı sollu kışkırtıcıların oyunlarına, tuzaklarına düşmeyin.”</p>

  <p class="normal">İşçilere yöneltilen direniş ve genel grev çağrısı konusunda da daha geçen gün şunları söyledim:</p>

  <p class="normal">“Türkiye’de işçiler, hele 1963’te kendilerine tanınan yasal haklardan sonra, en ileri ölçüde örgütlenme ve siyasete ağırlığını koyabilme olanağına kavuşmuş bir halk kesimidir. Bu kadar geniş hakları ve özgürlükleri bulunan bir halk kesiminin, bugünkü kadar ağır koşullar altında bile, yasadışı birtakım tavırlar ortaya koymaları sakıncalı olduğu kadar gereksizdir de...”</p>

  <p class="normal">Türk halkı demokrasiyi koruyabilmenin gereği olan sabrı çok şükür bizimle birlikte gösteriyor; daha doğrusu biz halkımızla birlikte o sabrı gösteriyoruz. Fakat halkın demokrasi uğrunda gösterdiği bu sabra bakıp da, “Bu halk mazlum bir halk, sessiz bir halk ne yük getirsek bu halk çeker, ne baskılar uygulasak bu halk katlanır” diye düşünmek son derecede sakıncalı ve tehlikeli bir davranış olur. Ana Muhalefet Partisi’nin, büyük bir sorumluluk bilinci içinde, kışkırtıcılıktan özenle kaçınan ılımlı bir muhalefet stratejisi izlemesine güvenip, iktidarın keyfi bir yönetim yolunda birtakım zorbalarla ve bazı çıkar çevreleriyle el ele yürümesi ise çok büyük bir ihtiyatsızlık olur.</p>

  <p class="normal">Çünkü, itiraf etmek gerekir ki, bizim partimizin devlet ve demokrasi kuruculuğundan kaynaklanan bu sorumluca ve ılımlı muhalefet stratejisinin de bir muhtemel sakıncası olabilir. Bazı kışkırtıcılar, “Görüyorsunuz işte, Cumhuriyet Halk Partisi de gereği gibi muhalefet yapmıyor, öyleyse bizim ardımızda yürümenizden başka çare yok” diyerek sabrı tükenen bazı toplum kesimlerini gitgide daha çok etkileyebilirler ve arkalarından sürükleyebilirler.</p>

  <p class="normal">Türkiye’de gitgide daha ileri boyutlara varan kargaşalıkların, olayların elbette iç güvenliğe ilişkin bazı önlemleri de alınmalıdır; ama yalnızca güvenlik önlemleriyle bunların önlenebileceğini, yatıştırılabileceğini beklemek hayal olur. Hangi ülkede bu tür olaylar çıkarsa mutlaka ardında birtakım ekonomik ve toplumsal nedenler de vardır. Kaldı ki Türkiye’de bu nedenler, düzen bozukluğundan, ekonomik yapının sakatlığından, hızlı ve dengesiz değişimden, sağlıksız kentleşmeden, artan işsizlikten, sosyal adaletsizliklerden kaynaklanan bu nedenler, özellikle, demin belirttiğim gibi, şimdi uygulanmaya başlayan ekonomik politikayla büsbütün ağırlık kazanacaktır. Şimdiden bunun acı belirtileri görülmektedir.</p>

  <p class="solbaslik">Ekonomik Bunalım Nasıl Oluştu?</p>

  <p class="normal">Öyleyse, bütçe görüşmelerini de vesile bilerek, öncelikle Türkiye’nin ekonomik sorunlarına eğilmemiz, bu sorunların çözümüne yönelmemiz gerekir. Fakat bu sorunların nasıl ve ne yönde çözülmesi gerektiğini saptayabilmek için, ekonomimizin bugünkü ağır bunalım noktasına neden ve nasıl geldiği de göz önünde tutulmalıdır.</p>

  <p class="normal">Bu açıdan, konuşmamın bu bölümünde, ekonomik bunalımın kökenlerini irdelemeye, gözler önüne sermeye çalışacağım.</p>

  <p class="normal2">Dünya Ekonomik Bunalımı</p>

  <p class="normal">Bilindiği gibi, 1973 sonlarında dünya bir ekonomik bunalım dönemine girmiştir. Bu ekonomik bunalım dönemine girişin başlangıcı petrol fiyatlarında yer alan hızlı artıştır.</p>

  <p class="normal">1973’te petrol fiyatlarındaki artış süreci başlamadan hemen önce, bir varil petrolün dünya piyasalarındaki resmi fiyatı iki buçuk dolardan ibaretti. Fakat ilk büyük artıştan sonra, 1974 başında, bir varil petrolün fiyatı 11.66 dolara yükseldi. Yani dünya petrol fiyatlarında bir hamlede yüzde 366 oranında bir yükseliş oldu. Yükselen petrol fiyatları 1979 başına kadar, pek az değişiklikle, yaklaşık bu düzeyde kaldı. Fakat 1979’da yeniden çok büyük bir yükseliş oldu. Ortalama 12 dolardan 24 dolara yükseldi. 24 dolar da resmi piyasadaki en ucuz petrolün fiyatıydı. Bunun da çok üstünde fiili fiyat artışları dünyada yaygınlaşmaya başladı.</p>

  <p class="normal">Üç yıllık Cephe Hükümetleri döneminde dünya petrol fiyatlarındaki toplam artış yaklaşık yüzde 13’ten ibaret kalmıştı; fakat 1979 yılının Cumhuriyet Halk Partisi Hükümeti dönemine rastlayan aylarında dünya petrol fiyatlarına, yeniden, yüzde 100’ü aşan zamlar geldi. Bazı petrol ürünleri fiyatlarında daha da büyük yükselişler oldu.</p>

  <p class="normal">Yine 1974’te başlayan dünya ekonomik bunalımı döneminde, sanayi ülkeleri de kendi ürünlerinin fiyatlarını sürekli yükselttiler. Özellikle sanayide kullanılan ara malları, yatırım malları fiyatları genel olarak petrol fiyatlarından da daha hızlı yükselmeye başladı.</p>

  <p class="normal">Bundan özellikle gelişme sürecindeki veya yoksul ülkeler sıkıntı çektiler. Bir yandan hızla yükselen petrol fiyatları, bir yandan da hızla yükselen ara malı ve yatırım malı fiyatları arasında bu ülkelerin ekonomileri ve yaşamları sıkıştıkça sıkışıyordu.</p>

  <p class="normal">Dünya ekonomik bunalımının bir bakıma daha çok sıkıntısını çeken ülkeler ise, gelişme sürecindeki ülkeler arasında yarı sınaileşmiş oranlardı. Türkiye de bunlardan biridir. Çünkü bu gibi ülkeler sınaileşmeye başladıkları için, belli bir düzeyde bir sanayi yapısı edindikleri için, petrol dışalımı, sanayi girdisi dışalımı gereksinmelerini bir ölçünün ötesinde kısamayacak durumdadırlar. Bir ölçünün ötesinde kısarlarsa ekonomilerinin çarkları işlemez olur ve büsbütün ağır bunalımlara sürüklenirler. Türkiye de işte bu ülkelerden biridir.</p>

  <p class="normal">Dünya petrol fiyatlarındaki ilk büyük yükselişten, 1973 sonları ile 1974 başlarına rastlayan yükselişten önce, Türkiye, o zaman bir hayli de düşük olan dışsatım gelirlerinin yalnızca yüzde 17’si ile tüm petrol ve petrol ürünleri dışalımı gereksinmesini karşılayabiliyordu. Bugünse dışsatım gelirlerimizin tümü yalnız petrol dışalımı ve petrol ürünleri dışalımı gereksinmemizi bile karşılamaya yetmiyor.</p>

  <p class="normal">Oysa petrol ve petrol ürünleri dışında, Türkiye, döviz ödeyerek dışardan ilaç almak zorundadır, gübre almak zorundadır, ara malları, yatırım malları almak zorundadır, Silahlı Kuvvetler için, iç güvenlik kuvvetleri için ve daha pek çok vazgeçemeyeceği gereksinmesi için dışalım yapmak zorundadır. Dediğim gibi, tüm dışsatım gelirleri ise yalnızca petrol dışalımına bile yetmez olmuştur artık.</p>

  <p class="normal">Üstelik bir de bütün bunların üstüne, Türkiye, ağır bir dış borç yükü altındadır. Bulup buluşturup, bu dış borçların çok büyük miktarlara varan taksitlerini ve faizlerini dövizle ödemek zorundadır.</p>

  <p class="normal">Fakat Türkiye’nin bu duruma düşmüş olmasının nedenini, sorumluluğunu, yalnızca dünya petrol fiyatlarındaki veya ara mallar ve yatırım malları fiyatlarındaki artışlara yüklemek de gerçekçi olmaz, haksızlık olur. Neden haksızlık olur, neden gerçekçi olmaz?</p>

  <p class="normal2">Dünya Bunalımından En Çok Etkilenen Ülke Türkiye</p>

  <p class="normal">Bugün dünyada, Türkiye dahil, 156 devlet var. Bu 156 devletten 155’i –yani, en yoksulları dahil, Türkiye dışında hepsi– dünya ekonomik bunalımına karşın, ekonomik anlamda başlarını iyi kötü suyun üstünde tutabiliyorlar. Tüm dışsatım geliriyle yalnızca petrol dışalımını karşılayamayan tek ülke, o 156 ülke arasında bu durumdaki tek ülke, Türkiye’dir. Dünyada bu duruma düşmüş bir ülke daha yoktur.</p>

  <p class="normal">Bu nasıl olmuştur? Türkiye nasıl olup da dünya ekonomik bunalımından en ağır biçimde etkilenen ülke durumuna gelmiştir?</p>

  <p class="normal2">Geriye Doğru Bakış</p>

  <p class="normal">Yeni Adalet Partisi Hükümeti işbaşına geldikten sonra petrolün, mazotun, fuel-oil’in yok olması ile ilgili eleştirilerle ve yakınmalarla karşılaşınca, Sayın Demirel, “Petrol, mazot vardı da biz mi içtik?” dedi; veya, “Bunlar vardı da iki ayda mı yok oldu?” dedi.</p>

  <p class="normal">Sizin içtiğinizi sanmıyoruz.</p>

  <p class="normal">Ekonomik bunalımı bu boyutlara vardırmakta son üç aylık hükümetin de büyük etkisi oldu. Ama Türkiye’nin yalnızca son iki-üç ayda bu duruma geldiğini de iddia etmiyoruz.</p>

  <p class="normal">Herhalde insaf sahibi hiç kimse, Türkiye’nin, Türk ekonomisinin, 21 aylık Cumhuriyet Halk Partisi Hükümeti döneminde de bu duruma geldiğini iddia edemez.</p>

  <p class="normal">Böylesine kötü bir duruma bu kadar kısa süreler içinde düşülemez.</p>

  <p class="normal">Onun için, şöyle 10-15 yıl gerilere bakalım. Son 10-15 yıldır Türkiye’de kurulan hükümetlerin çoğunda, büyük çoğunluğunda, Adalet Partisi vardır. Bu süre içinde toplam 10 yıl 2 ay, hükümetler, ya doğrudan Adalet Partisi’nce ya da Adalet Partisi’nin başkanlığında veya katılmasıyla kurulmuştur. Türkiye’nin ekonomik yapısındaki düzenindeki bozuklukların, sakatlıkların nedeni de, özellikle, Adalet Partisi’nin iktidar sorumluluğunu ya tek başına taşıdığı veya başka ortaklarıyla paylaştığı bu yıllarda aranmalıdır. Şimdi o 15 yıllık döneme, ve özellikle Adalet Partisi’nin tek başına iktidarda olduğu yıllara bakalım.</p>

  <p class="normal2">Dışsatımdaki Başarısızlık ve İhmal</p>

  <p class="normal">O dönemde, ekonomik durumları bizimkine benzer orta gelir düzeyindeki ülkelerden pek çoğu dışsatım gelirlerini Türkiye’nin kat kat üstünde bir hızla arttırabiliyorlardı.</p>

  <p class="normal">Adalet Partisi Hükümetleri döneminde Türkiye’nin dışsatım gelirleri reel olarak pek az artarken, 1977’de, yani Cephe Hükümetlerinin son yılında, büyük gerileme göstermiştir. Türkiye 1976 yılında dışsatımdan l milyar 960 milyon dolar elde ederken, 1977 yılında ancak l milyar 753 milyon dolar elde edebilmiştir. Benzer durumdaki bütün ülkeler dışsatımlarını yükseltirken Türkiye’nin dışsatım geliri, bir yılda 207 milyon dolar eksilerek, yüzde 11 oranında gerilemiştir.<sup class="calibre3"><a href="../Text/somuru_split_011.html#footnote-100-3" id="footnote-100-3-backlink">[3]</a></sup></p>

  <p class="normal">Acaba böyle bir gerileme, olanaklarımızın yetersizliği açısından, ekonomimizdeki darboğazlar açısından kaçınılmaz mı idi? Hiç de değil. Nitekim hemen ardından, 1978 başında Cumhuriyet Halk Partisi hükümete geldi; ciddi darboğazlar, ağır sorunlar içinde, büyük engellerle karşı karşıya bir ekonomi, enkaz halinde bir ekonomi devraldı; fakat bütün bunlara karşın dışsatım gelirlerimiz bir yılda yüzde 30 oranında artarak 2 milyar 288 milyon dolara yükseldi. Bu, dünya ortalamasının kat kat üstünde bir yükselişti. Demek ki Türkiye’de böylesine bir ekonomik bunalım döneminde bile, bu olanak, bu potansiyel varmış, fakat Adalet Partisi Hükümetleri o olanakları, o potansiyeli değerlendirememiş.</p>

  <p class="normal">Sayın Demirel der ki, “1978 yılında tarım ürünleri stokları buldunuz da onları sattınız.”</p>

  <p class="normal">Pekiyi siz neden satamadınız? Haydi diyelim ki 1978’de elde bulunan stoklarla dışsatım gelirlerimiz yüzde 30 yükseldi. Fakat 1979 yılının ilk 10 ayında da dışsatım gelirlerimizi, 1978’dekinin üstüne, bir yüzde 11 daha arttırdık. Kaldı ki 1978’deki artış hızını yalnız tarım ürünleri stoklarını değerlendirerek değil, aynı zamanda sanayi ürünleri dışsatımımızda büyük artışlar sağlayarak gerçekleştirdik. 1979’un ilk 10 ayında da dışsatımımızdaki sanayi ürünleri artış oranı yüzde 44’ü buldu.</p>

  <p class="normal">Biz hükümetten 1979 Kasımı’nda ayrıldık, Adalet Partisi Hükümeti kuruldu. Yılın son iki ayında, kasım ve aralık aylarında, Adalet Partisi Hükümeti işbaşına gelince ne oldu? Bir yıl öncenin, yani 1978 yılının, kasım ve aralık aylarına göre, Türkiye’nin dışsatım gelirleri tam 210 milyon dolar geriledi. 1977’de Cephe Hükümeti, Türkiye’nin dışsatım gelirlerini, 12 ayda 207 milyon dolar geriletmişti; 1979 sonunda ise iki ayda 210 milyon dolar geriletti. Böylelikle 1977’de gösterdiği marifetin daha fazlasını, Demirel Hükümeti, 1979 yılının yalnızca son iki ayına sığdırmayı başardı. chp Hükümeti sırasında hızlı bir ilerleme sürecine, atılım sürecine girmiş olan dışsatımlarımız, Demirel’in iki aylık hükümet döneminde, büyük bir hızla gerilemeye başladı.</p>

  <p class="normal">Şimdi Sayın Demirel’in diliyle soralım: “1979’un kasım ve aralık aylarında dışsatımda görülen bu hızlı gerileyiş, önceden yoktu da bu yeni hükümet işbaşına gelince mi oldu?”</p>

  <p class="normal">Evet, öyle oldu.</p>

  <p class="normal">1978 ve 1979 yıllarında, özellikle 1979’da, ekonomimizin karşı karşıya bulunduğu çetin darboğazlara karşın, Türkiye’nin dışsatım gelirlerini böylesine arttırabildiğimiz halde, daha önceki yıllarda dışsatımın gerilemeye başlamış olması ve bu gerilemenin Demirel Hükümeti kurulur kurulmaz yeniden başlaması, mazereti olmayan bir kusurdur, akıl almaz bir başarısızlıktır. Buna mazeret aramaya kalkışmak, Türkiye’nin olanaklarını, potansiyelini küçümsemek anlamına gelir.</p>

  <p class="normal">O halde Türk ekonomisinin böylesine bir darboğaza ve bunalıma sürüklenmesinde başlıca neden Adalet Partisi Hükümetlerinin veya Adalet Partili Hükümetlerin dışsatımda gösterdikleri bağışlanmaz kusurdur ve başarısızlıktır.</p>

  <p class="normal">Şimdi Adalet Partisi’nin son hükümet dönemindeki mazot ve fuel-oil yokluğuna geliyorum. Sayın Demirel, “Vardı da içtik mi?” diyor.</p>

  <p class="normal">Hayır içmediniz, ama eğer Türkiye’nin dışsatım gelirlerini iki ayda böylesine düşürmeseydiniz, Türkiye hiç değilse hastanelerini ısıtacak, fabrikalarının çarklarını döndürecek, ürünleri dışsatım için limanlara götürecek kadar mazotu, fuel-oil’i bulabilirdi.</p>

  <p class="normal">Eğer Demirel Hükümeti, bunun yanı sıra, bölge ülkelerinden bazıları ile kurduğumuz dostça ilişkileri zedeleyip de Cumhuriyet Halk Partisi döneminde sağlanan petrol bağlantılarından bazılarını işlemez duruma getirmeseydi, kendisine devrettiğimiz geniş kredi olanaklarını zamanında kullanmayı bilseydi, evlerimiz de okullarımız da fuel-oil’siz kalmazdı.</p>

  <p class="normal1">Bunları belirtmekle, Türk ekonomisinin, hiçbir ülkede eşi görülmedik bir bunalım noktasına sürüklenmiş olmasının bir nedenini ortaya koymuş oluyorum: Adalet Partisi Hükümetlerinin dışsatımdaki başarısızlığı ve ihmali...</p>

  <p class="normal1">Verdiğim bu kanıtlardan, rakamlardan sonra, sanırım Sayın Demirel bile dışsatım konusunda, kendi yaptığından başkasının, kendi yapabildiğinden daha iyisinin yapılamayacağını öne sürebilecek, son zamanlarda sık sık söylediği bu sözü söyleyebilecek durumda değildir.</p>

  <p class="normal1">Geçen kış, Cumhuriyet Halk Partisi hükümetteyken, yakıtsızlıktan okullar kapanmadı, yurttaşlar hastanelerde, evlerinde, işyerlerinde soğuktan titreşmediler. Akaryakıtsızlıktan, şehirlerarası otobüs seferleri ve taşımacılık aksamadı. Pazarlara, limanlara ürünlerin taşmaması gibi durumlar olmadı. Gerek bazı bölge ülkeleriyle kurduğumuz dostluk ilişkileri ve ekonomik işbirliği ile sağlanan petrol bağlantıları, gerek dışsatım gelirlerimizi ve genel olarak dış gelirlerimizi arttırmada gösterilen başarı, ekonomik darboğazlar bakımından Cumhuriyet tarihinin en zor dönemini oluşturan 1979 başlarında bile, Türkiye’yi bu kış çektiği sıkıntılardan esirgemeye yetti.</p>

  <p class="normal">Şimdi, dışsatımı, en azından dışsatım gelirlerini, büsbütün geriletici bir sürece giriyor Türkiye. Özellikle, Demirel Hükümeti’nin yeni ekonomik politikası dışsatımı âdeta zorla geriletecek, dışsatım gelirlerini zorla düşürecek niteliktedir.</p>

  <p class="normal">tariş, çukobirlik, antbirlik, fiskobirlik, gibi büyük kooperatif birlikleri, Cumhuriyet Halk Partisi Hükümeti döneminde, Türkiye’nin dışsatım gelirlerini arttırmada ve dışsatım ürünlerimizin değerini yükseltip köylülerimizin gelirini arttırmada, ne kadar etkin ve başarılı olabileceklerini kanıtlamışlardı.</p>

  <p class="normal">Şimdi yeni hükümet kooperatif birliklerinin bu başarısını cezalandırıyor; halkın yararlandığı, köylünün, üreticinin ve tümüyle ülkenin yararlandığı bu başarıyı cezalandırıyor; bu kooperatif birliklerinin Cumhuriyet Halk Partisi Hükümeti döneminde başarıyla kullandıkları dışsatım yetkisini onların elinden büyük ölçüde alıp birtakım çıkar çevrelerine veriyor.</p>

  <p class="normal1">Daha akıl almaz şeyler de yapıyor bu hükümet, örneğin dışsatımda fiyat tescilini, hatta özel sektörün kendi kendini denetimini kaldırarak, iş çevrelerine, “Türkiye’nin ürünlerini dışarıya kaça satarsanız satın” diyor.</p>

  <p class="normal1">Bu durumda olacak olan şudur: Bazı vurguncular 100 dolarlık bir malı 80 dolara dışarıya satmış gibi işlem yapacaklar; gerçekte yine 100 dolara veya ona yakın bir fiyata satmış olacaklar, aradaki farkı da kaçak döviz olarak yurtdışında bırakabilecekler. Kooperatif birlikleri ve devlet dışsatımdan artık büyük ölçüde alıkonulduğuna göre, bazı iş çevrelerinin düşük fiyattan dışsatım yapmış görünerek döviz kaçırdıklarını, mukayese yoluyla fark etmek de kolay olmayacak. Böylece dışsatımımız miktar olarak artsa da dışsatım gelirlerimiz aynı ölçüde artmayacak veya düşecek.</p>

  <p class="normal">Demirel Hükümeti dışsatımda döviz kaçakçılığına açık kapı bırakmanın da ötesine gidiyor; döviz kaçakçılığını yasallaştırıyor. Şöyle ki, hükümetin aldığı bir başka karara göre, 40 bin dolara kadar dışsatım sevkıyatının tüm dövizi yurtdışında bırakılabilecek. Üstelik, Sayın Başbakanlık Müsteşarı ve Devlet Planlama Teşkilatı Müsteşar Vekili, bir demeç vererek, bu yasal döviz kaçırma yolundan ne kadar geniş ölçüde yararlanabileceklerini de işadamlarına açıklıyor, onlara yol gösteriyor; diyor ki: “Eğer 400 bin dolarlık malı bir partide değil de 10 partide sevk ederseniz 400 bin doların tümünü dışarıda bırakabilirsiniz.”</p>

  <p class="normal">Demek ki 10 partide değil 100 partide dışsatım yaparlarsa 4 milyon doları yurtdışında bırakabilecekler ve rakamlar böylece büyüyüp gidecek.</p>

  <p class="normal">“Peki o zaman Türkiye dövizsiz kalmaz mı?” diye sorulduğunda da şöyle yanıt veriyor yetkili:</p>

  <p class="normal">“Niye kalsın? İşadamları o kadar dövizi dışarıda ne yapacaklar?”</p>

  <p class="normal">Ne yapacaklarını erbabı bilir. Kanun kaçağı bazı yurttaşlarımız var ki nicedir yurtdışında böyle kaçak dövizlerle beyler gibi yaşıyorlar.</p>

  <p class="normal1">40 bin dolar rakamı da çok ilginç. Çünkü dışsatımda kullanılan TIR kamyonlarının taşıdığı yükün ortalama değeri 40 bin dolar. Demek ki, istenirse, özellikle karayolundan yapılan dışsatımların tüm döviz geliri, hem de yasal olarak, yurtdışında bırakılabilecek.</p>

  <p class="normal">Böylece Türkiye’de terörün, şiddet eylemciliğinin başlıca kaynaklarından biri olan silah kaçakçılığına da yeni bir döviz kaynağı, hükümetin kendi kararı ile oluşturulmuş bulunuyor.</p>

  <p class="normal">Daha önce de söylediğim gibi, bu kararın hesabı mutlaka bir gün sorulacaktır.</p>

  <p class="normal">Döviz kaçakçılığını yasallaştırmanın hesabı, hele döviz darboğazı dolayısıyla bütün dünyadan yardım istenen, yurtdışındaki işçilere “daha çok döviz gönderin” diye yalvarılan bir dönemde, gerçek tüccarların tenezzül etmeyeceği kaçakçılık yollarını yasallaştırmanın hesabı bir gün mutlaka sorulacaktır.</p>

  <p class="normal">Kendi ürünlerimizden, kendi işçimizin ve köylümüzün alın terinden elde edilen dövizi yurtdışına kaçırtmak için kapıları ardına kadar açarken, biz ne yüzle dışarıdan yardım isteriz? İstedik de verdiler diyelim –muhtemelen verecekler de–, ama kendi döviz kazanma gücümüzü böylesine kısarak, hatta engelleyerek, dışarıdan aldığımız kredilerin faizlerini, taksitlerini nasıl ödeyebiliriz?</p>

  <p class="normal">Öyle görülüyor ki, Adalet Partisi Hükümeti, gelecekte Cumhuriyet Halk Partisi Hükümeti’ne yeni ve yüklü bir miras daha bırakma kararındadır. Bu da zaten Cumhuriyet Halk Partisi’nin kuruluşundan beri kaderidir.</p>

  <p class="normal1">Fakat borçlanma konusuna geçmeden önce, dışsatımla bağlantılı olarak, Demirel Hükümetlerinin geçmişteki dışalım politikasına ve sorumsuzluğuna da kısaca değinmek isterim.</p>

  <p class="normal1">Demirel Hükümetleri döneminde dışsatım gelirleri düşük düzeyde bırakılır, hatta geriletilirken dışalım harcamalarında hızlı artışlara neden olunmuştur.</p>

  <p class="normal1">Örneğin 1977’de Türkiye’nin dışsatımdan elde ettiği döviz dışalım için harcadığı dövizin ancak yüzde 30’unu karşılayabiliyordu. Oysa Cumhuriyet Halk Partisi Hükümeti, 21 ayda bu oranı, yani kendi dışsatım gelirlerimizle dışalım giderlerimizi karşılama oranını, büyük ölçüde yükseltti. 1978’de bu oran yüzde 50’ye erişti.</p>

  <p class="normal1">Üretimden kısmak pahasına mı sağlandı bu?</p>

  <p class="normal1">Hayır. Birçok temel üretim dallarında üretim de arttırıldı. Çünkü dışarıdan dövizle alınan girdileri azaltırken, ekonomimizin öz gücünü daha çok harekete geçirebildik.</p>

  <p class="normal2">Sorumsuzca Borçlanma Politikası</p>

  <p class="normal">Şimdi borçlanma konusuna geliyorum.</p>

  <p class="normal">Biz borç almanın karşısında değiliz. Ancak bunca döviz olanaklarına karşın, dışsatım yoluyla, turizm yoluyla geniş döviz kazanma olanaklarımız bulunmasına karşın, Türkiye’nin borç ödeyemez duruma düşürülmesine karşıyız.</p>

  <p class="normal">“İran karışık, Afganistan işgal altında, nasıl olsa Batılılar bizim nazımızı çekerler” diye düşünülebilir. Kim bilir belki de bir süre nazımızı çekerler; ama onun siyasal bedeli borçların yükünden de daha ağır olur. Biz Afganistan’ın işgaline, İran’ın karışmasına değil, bölgemizde yeni sorunlar ortaya çıkmasına da değil, her şeyden önce kendi ulusumuzun gücüne, kendi topraklarımızın olanaklarına dayanarak güvenerek ayakta durmanın yolunu bulmaya çalışmalıyız. Borçlanırken de, her şeyden önce, borcumuzu nasıl ödeyeceğimizi düşünmek, dış borç ödeme gücümüzü arttırmak zorundayız.</p>

  <p class="normal">Türk ekonomisinin bu bunalım noktasına gelmesinin, eski yanlışlıklardan ve sorumsuzluklardan kaynaklanan bir nedeni de bu konudadır. Demirel ve ap Hükümetlerinin, özellikle Cephe ortaklığı dönemindeki savurganca ve sorumsuzca borçlanma politikası Türk ekonomisinin bu duruma düşmesinde başlıca etkenlerden biri olmuştur.</p>

  <p class="normal">Herkes borçlanır. Önemli olan,</p>

  <p class="normal">1) Nasıl borçlanıldığıdır;</p>

  <p class="normal">2) Borçların nasıl kullanıldığıdır;</p>

  <p class="normal">3) Alınan borçları ödeyebilme gücünün ne ölçüde sağlandığıdır.</p>

  <p class="normal1">Bu ölçütlere (kıstaslara) vurulduğunda, Demirel Hükümetleri, hele Cephe Hükümetleri, dışsatımda olduğu gibi borçlanma konuşanda da sıfır not alırlar.</p>

  <p class="normal">1974 sonunda Türkiye’nin ödenmemiş borçları toplam 3 milyar 279 milyon dolardı. Bunun da sadece 229 milyon dolan kısa vadeli borçtu.</p>

  <p class="normal">Üç yıllık Cephe Hükümetleri dönemi sonunda ne oldu?</p>

  <p class="normal">Dış borçlarımız 11 milyar 357 milyon dolara yükseldi; yani üç yılda üç katından fazla arttı. Bu yeni borçların çoğu da kısa vadeli idi. Kısa vadeli borçlarımız üç yılda 30 kat artış göstererek, 229 milyon dolardan 6 milyar 555 milyon dolara yükseldi. Faizleri ile birlikte toplam borçlarımız, çoğu kısa vadeli –hatta çok kısa vadeli– olmak üzere 18 milyar doları buldu. <span class="idebold">(Ertelemeler ve bazı faiz oranlarındaki artışlar, faizleriyle birlikte dış borçlarımızın toplamını hızla daha da yüksek düzeylere çıkarıyor.)</span> Bu borçlardan büyük bölümü en olumsuz koşullara bağlı idi. Büyükçe bir bölümü gerçek anlamda “borç” bile sayılmazdı, emanet paraydı, “dçm” denilen dövize çevrilebilir mevduattı.</p>

  <p class="normal">Cephe Hükümetleri döneminde ne kadar kötü koşullarla ve sorumsuzca borçlanıldığını böylece saptadıktan sonra, şimdi o borçların nasıl kullanıldığına bakalım.</p>

  <p class="normal">Ekonomiye dışarıdan kan verme yoluyla da olsa canlılık katmak, güç katmak üzere kullanıldığı vakit, dış borçlar iyi kullanılmış demektir.</p>

  <p class="normal">Üç yılda üç kata çıkarılan, kısa vadelileri 30 kata çıkarılan dış borçlar Cephe Hükümetleri döneminde acaba nasıl kullanılmış?</p>

  <p class="normal">O borçlar akıllıca kullanılarak gelişme hızımız mı arttırılmış? Hayır, gelişme hızımız yılda ortalama yüzde 7’den yüzde 4’e düşmüş. Sayın Demirel’in bizim hükümet dönemimize uyguladığı ölçüte göre, yani nüfus artış hızını da çıkarırsanız, kalkınma hızı 1977’de yüzde l’e düşmüş demektir.</p>

  <p class="normal">Yatırımlar mı hızlandırılmış? Hayır, yatırımlar duralamış.</p>

  <p class="normal">Üretim mi artmış? Hayır, üretim gerilemeye başlamış.</p>

  <p class="normal">Dışsatımlarımız mı artmış? Hayır, dışsatımlarımız da gerilemiş.</p>

  <p class="normal">O halde, bir avuç vurguncuyu istifçiyi zengin etme dışında, bazı kimselere dışarıda konaklar edinme, bayram tatilleri geçirme olanağı sağlama dışında ne yapıldı bu kadar borçla?</p>

  <p class="normal">İki yıldır bunu soruyorum. Üç yılda üç katından fazla arttırılan dış borçlarla Türk ekonomisine, Demirel Hükümetleri döneminde, Cephe Hükümetleri döneminde ne katıldığını soruyorum. Fakat bugüne kadar bu sorumun yanıtını alabilmiş değilim.</p>

  <p class="normal">Bu kadar dış borçla gelişme hızı olarak ne kattınız Türkiye’ye, istihdam olanaklarını arttırma bakımından ne kattınız, dışsatım artışı olarak ne kattınız, dış ödeme gücümüzü arttırma bakımından ne kattınız? Yıllardır bunları soruyorum, ama hâlâ bir yanıt alamıyorum.</p>

  <p class="normal">Belki Sayın Demirel yine, “Başka türlüsü yapılamazdı” diyebilir. Yani borç para ile, el parası ile, sizin yaptığınız, gibi, har vurup harman savurmaktan başka bir şey yapılamaz mıydı?</p>

  <p class="normal1">Bu kadar dış borca karşın ekonomi güçlenecek yerde güçsüzleştiği için, dış ödemeler gücümüz de büsbütün azaldı. Türkiye dıştan alınmış malların bedellerini transfer edemeyen, bizden çok daha yoksul ve azgelişmiş ülkelere bile birikmiş borçlarını ödeyemeyen, dış mali saygınlığı, ekonomik bakımdan güvenilirliği sarsıldıkça sarsılan ve Merkez Bankası çekleri dünyanın dört bucağından “geçersizdir” diye geri çevrilen bir devlet durumuna düşürüldü Demirel Hükümetleri döneminde.</p>

  <p class="normal">Yine bu kadar dış borca karşın, 1977 yılında Türkiye, Sayın Demirel’in deyimiyle, “yetmiş sente muhtaç” duruma düşürüldü.</p>

  <p class="normal">Son zamanlarda o “yetmiş sente muhtaç” sözünü geri almaya, tevil etmeye çalışıyor Sayın Demirel. Oysa yazık ediyor. Çünkü kırk yılda bir doğru ve gerçekçi bir söz söylemişti. Şimdi doğruluğunu ve gerçekçiliğini kanıtlayacağım.</p>

  <p class="normal">1977 ortalarında bir aylığına geçici bir hükümet kurmuştuk. O sırada dışarıdan 48 bin dolarlık (48 milyon değil, 48 bin) röntgen filmi getirtmeye ihtiyacımız oldu ve bu 48 bin doları Merkez Bankası veremedi. Onun da yarısı kadar, 24 bin dolarlık tetanos serumuna ihtiyacımız oldu, Merkez Bankası onun da dövizini veremedi.</p>

  <p class="normal">Sayın Demirel, ikide bir, yeni hükümeti kurarken Merkez Bankası’nı “kilitli” devraldıklarını söylüyor. 1977 ortalarında ve daha sonra 1978 başında hükümet kurduğumuzda, kilitli değildi Merkez Bankası’nın kapıları, ardına kadar açıktı, çünkü içinde kilitlenecek bir şey yoktu.</p>

  <p class="normal">İşte böylesine ağır bir ekonomik bunalım noktasına sürüklenişimizin bir nedeni de bu kadar sorumsuzca, savurganca ve sakat bir borçlanma politikasıdır.</p>

  <p class="normal2">chp Hükümeti’nin Sağlıklı Borçlanma Politikası</p>

  <p class="normal">21 aylık Cumhuriyet Halk Partisi Hükümeti döneminde de borçlanıldı, ama, halk deyimiyle, yiğitçe borçlanıldı; borç ödeme gücümüz arttırılarak borçlanıldı.</p>

  <p class="normal">Sağladığımız yeni kredilerin hepsi uygun koşullu kredilerdi, kısa vadeli, yüksek faizli krediler değildi. Bizim hükümetteyken sağladığımız program kredilerinin (nakit kredilerin) çoğunun ilk 10 yıllık süresi ödemesizdir ve birçoğu 40 yıla kadar vadelidir, faizleri de ortalama yüzde 4’tür.</p>

  <p class="normal">1978’de, henüz Cephe Hükümetlerinin ardından Türkiye’ye yeterince ekonomik güvenilirlik sağlanamadığı bir sırada, 818 milyon dolar program kredisi gelmiştir; 1979 yılında ise yaklaşık l milyar 800 milyon dolar program kredisi sağladık. Bunlar da geç geldiği, temmuzdan sonra gelmeye başladığı için, çoğunu, hiç kullanmadan, bizden sonra kurulan Adalet Partisi Hükümeti’ne bıraktık.</p>

  <p class="normal1">Demirel Hükümeti’nin şu ana kadar “geldi-geliyor” dediği program kredilerinin hemen tümü, chp Hükümeti’nin geçen yıl ayrılmadan önce sağlamış olduğu ama vakit kalmadığı için büyük bölümünü kullanamadan Adalet Partisi Hükümeti’ne devrettiği kredilerdir. Demirel Hükümeti, üç ayda, bu önceden sağlanmış kredileri bile kullanmakta güçlük çekmiştir.</p>

  <p class="normal1">Şimdi ayrıca yeni krediler gelecek, biliyorum. Zaten bu yıl ve önümüzdeki yıllar için de Cumhuriyet Halk Partisi Hükümeti döneminde söz alınmıştı. Verilen sözlerin ne ölçüde tutulacağı, ne ölçüde aşılacağı henüz belli değildir. Yeni sağlanacak krediler bol da olabilir. Umarız ki, bizim sağladığımız ve yeni sağlanacak krediler bu kez olsun daha sorumluca kullanılsın.</p>

  <p class="normal">Biz bu hükümete l milyar 375 milyon dolar kullanılmamış uygun koşullu program kredisi, onun yanı sıra da l milyar 336 milyon dolar kullanılmamış proje kredisi devrettik. Proje kredileri, projelerin gerçekleşme aşamalarına göre, doğal olarak ileriye sarkmaktadır.</p>

  <p class="normal">Yeni hükümete devrettiğimiz kredilerden ve kredi olanaklarından daha da önemlisi, sağladığımız borç ertelemeleridir. Cephe Hükümetlerinin bize devretmiş olduğu kısa vadeli borçların kapıya gelip dayanmış taksitlerini büyük ölçüde ertelettik; en az üç yılı ödemesiz olmak üzere, 5 milyar 400 milyon dolar kısa vadeli borcu (yani devraldığımız kısa vadeli borçların tümüne yakınını) erteletmeyi başardık.</p>

  <p class="normal">Demek ki, dış ödemeler bakımından, 1978 başında boğulma noktasına gelmiş bir ekonomi devraldık, fakat 21 ay sonra ayrılırken nefes alma süresi kazandırılmış ve hasta yatağından ayağa kaldırılmış bir ekonomi devrettik yeni hükümete.</p>

  <p class="normal">Karşılığında ise yalnızca istiskal, yalnızca hakaret gördük. Bu sağladığımız olanaklara karşın, Sayın Demirel hâlâ hiç sıkılmadan Türkiye’nin 21 aylık Cumhuriyet Halk Partisi Hükümeti döneminde bu duruma getirildiğini söyleyebilmektedir.</p>

  <p class="normal">Biz, sağladığımız kredileri, yılbaşı, bayram turizminde değil, vurguncuları-istifçileri zengin etmek için değil, 1979’un ağır zorluklarına karşın üretimi ve yatırımları hızlandırmak için kullandık. Bu arada gübre gibi, sıvı çelik, bakır cevheri, ham petrol gibi önemli dallarda, çok düşük bulduğumuz üretimi hızlandırmış olarak hükümetten ayrıldık.</p>

  <p class="normal">Dış borç ödeme gücümüzü yükseltmeye, böylece Türkiye’nin dünyadaki güvenilirliğini ve genel anlamda gücünü arttırmaya büyük önem verdik.</p>

  <p class="normal">Bunun için bir yandan dışsatım gelirlerimizi olağanüstü bir hızla arttırırken, bir yandan da bölge ülkelerine ve bazı Afrika ülkelerine mühendislik ve müteahhitlik hizmetleri sunma olanaklarımızı (gerek devlet sektörünün gerek özel sektörün bu konudaki olanaklarını) çok daha iyi değerlendirmeye başladık. Türkiye’nin o yönden de döviz gelirlerini yükseltebilir duruma gelmesini sağladık.</p>

  <p class="normal2">Turizm İhmali</p>

  <p class="normal">Türk ekonomisinin son yıllardaki darboğazlara gereksiz yere sürüklenmesinde en önemli etkenlerden biri de özellikle Adalet Partisi Hükümetleri döneminde turizmin akıl almaz biçimde ve ölçüde ihmal edilmiş olmasıdır.</p>

  <p class="normal">Gerek doğal güzellikler ve iklim gerek tarih zenginlikleri bakımından dünyada turizme Türkiye kadar elverişli bir ülke daha bulmak zordur. Ona karşın Türkiye yıllarca turizmden döviz kazanacak yerde döviz yitirdi. Yani yabancı turistlerden kazandığı dövizlerden daha çoğunu, Türkiye’den yabancı ülkelere giden turistler eliyle harcadı. Türkiye’nin “70 sente muhtaç” duruma geldiği Cephe Hükümetleri döneminde bile bu konuda herhangi bir önlem alınmadı.</p>

  <p class="normal1">O yüzden Türkiye 1976 yılında 37 milyon dolar, 1977 yılında da 64 milyon dolar turizmden döviz açığı verdi.</p>

  <p class="normal1">Buna karşılık Cumhuriyet Halk Partisi’nin hükümette bulunduğu 1978 yılında turizmden 146 milyon dolar, net döviz kazandık. 1979 yılı sonunda ise bu tutar 300 milyon dolar dolayına yükseldi.</p>

  <p class="normal1">Bu karşılaştırma da, Demirel Hükümetlerinin, elimiz altında bulunan bir döviz kaynağını, en dar yıllarımızda bile nasıl sorumsuzca ihmal ettiğine acı bir örnektir.</p>

  <p class="normal2">Yanlış Bir Ulaşım Politikası</p>

  <p class="normal">Ekonomimizin böylesine bir bunalım noktasına getirilişinin bir başka nedeni de, tüm uyarılara karşın, uzun yıllar izlenen yanlış ulaşım politikasıdır.</p>

  <p class="normal1">Bizden çok daha varlıklı bazı Avrupa ülkeleri, daha İkinci Dünya Savaşı biter bitmez, dünyanın nereye gitmekte olduğunu çok önceden görerek, demiryolu taşımacılığına, suyolu taşımacılığına ağırlık vermeye başladılar.</p>

  <p class="normal1">Denizyolu taşımacılığı ve genel olarak suyolu taşımacılığı dünyanın en ucuz ulaşım türleridir. Üstelik bizim üç yanımız da denizle çevrilidir. Ama yıllardır deniz kıyılarımızdaki kentlerimiz kasabalarımız arasında bile ulaşım ve mal taşımacılığı denizden değil kara yolundan yapılageldi.</p>

  <p class="normal1">Gemi yapım sanayiimizin küçümsenemeyecek bir düzeyde bulunmasına karşın Türkiye’nin Deniz Ticaret Filosu Kıbrıs Rumlarının bile Deniz Ticaret Filosundan çok geride kaldı.<sup class="calibre3"><a href="../Text/somuru_split_012.html#footnote-100-4" id="footnote-100-4-backlink">[4]</a></sup></p>

  <p class="normal1">Bu yüzden Türkiye mal taşımacılığı için yabancı gemilere yılda 700-800 milyon dolar kadar döviz ödemek zorunda kalmaktadır. Bunun büyük bir bölümünü de Yunan veya Kıbrıs Rum gemilerine ödemektedir.</p>

  <p class="normal1">Tabii deniz taşımacılığında bu geri kalmışlığımızı 21 ay gibi kısa bir sürede gideremezdik. Fakat bu süre içinde Türkiye’yi küçümsenemeyecek miktarda savaş gemileri siparişleri alır ve o yoldan döviz kazanabilir duruma getirebildik. Denizyolu ulaştırmacılığında yeni bazı iç hatlar açtık.</p>

  <p class="normal1">Cumhuriyet’in ilk döneminde Türkiye, büyük mali ve teknik sorunlara karşın önemli bir demiryolu şebekesi gerçekleştirebilmişti. Geniş potansiyeli olan bir demiryolu sanayii kurabilmişti. Fakat sonradan demiryolculuk da ihmal edildi. Son kez hükümete geldiğimizde vagon yapımını durma noktasında bulduk. Demiryollarımızdan önemli bir bölümünü güvenlikle kullanılamayacak kadar yaşlanmış durumda bulduk.</p>

  <p class="normal1">Döviz darboğazına sürüklendiğimiz yıllarda bile, Cumhuriyet Halk Partisi muhalefetinin uyarılarına, uzmanların, teknisyenlerin uyarılarına karşın, Demirel Hükümetleri, gerek can maliyeti gerek döviz maliyeti çok yüksek olan karayolu ulaştırmacılığına, taşımacılığına öncelik vermekten vazgeçmediler, denizyolu ve demiryolu taşımacılığına gereken önemi vermeye yanaşmadılar.</p>

  <p class="normal1">Cumhuriyet Halk Partisi ise 21 aylık hükümet döneminde vagon üretimini arttırdı, insan ve yük taşımacılığı için demiryolu seferlerini arttırdı.</p>

  <p class="normal1">Dünyada ve Türkiye’de benzin ve mazot fiyatlarının özellikle 1979 başlarından itibaren büyük ölçüde yükselmesiyle, şimdi, demiryolu sistemimizin üzerine büyük yük gelmektedir. Fakat altyapı yıllarca ihmal edildiği için demiryollarımız bu yükü taşıyamaz durumda kalmaktadır.</p>

  <p class="normal1">Böylece Adalet Partisi’nin hükümette bulunduğu yıllarda izlenen ve dünyanın tersine giden yanlış bir ulaşım politikasının da, içine düştüğümüz döviz darboğazında ve ekonomik bunalımda ne kadar önemli bir etken olduğu açıkça görülüyor.</p>

  <p class="normal1">Bu yüzden Türkiye şimdi kömürünü, üretim için gereken gübresini ve elde edilmiş ürününü bile taşıyamaz durumdadır. Pancar ülkesi Türkiye büyük ölçüde o nedenle bu yıl döviz ödeyerek dışarıdan şeker almak zorunda kalacaktır ve başka nedenlerin yanı sıra, bu nedenle de dışsatımımız aksayacaktır. Bu aksamalar şimdiden görülmeye başlamıştır.</p>

  <p class="normal1">Adalet Partisi Hükümetleri uluslararası taşımacılık bakımından da Türkiye’nin olanaklarını değerlendiremediler.</p>

  <p class="normal1">Türkiye dünyanın en önemli ticaret yolu üzerinde bir köprü durumundadır. Tarih boyunca öyle olmuştur. Ortadoğu’nun ekonomik önemi arttığından beri Türkiye’nin bu bakımdan değeri büsbütün yükselmiş, olanakları büsbütün genişlemiştir.</p>

  <p class="normal1">Fakat yıllar boyunca hükümetlerin ihmali yüzünden Avrupa-Ortadoğu taşımacılığı doğal yolundan ve köprüsünden başka yönlere, örneğin Yunan gemileri ile Selanik-Lazkiye üzerinden, bizim dışımızda, Ege’ye ve Akdeniz’e kaymaya başlamıştır.</p>

  <p class="normal1">chp Hükümeti bu konuda da Türkiye’nin olanaklarını değerlendirmek üzere uluslararası girişimlerde bulundu. Bölge ülkeleri ile birlikte, Türkiye’ye, tarih boyunca taşımacılık bakımından taşıdığı önemi yeniden kazandıracak ortak ulaşım sistemleri planlamaya başladı.</p>

  <p class="normal1">Ama hükümet değiştiğinden beri bunların da sözü edilmez oldu.</p>

  <p class="normal2">Yanlış Sınaileşme Politikası</p>

  <p class="normal">Öte yandan yıllar boyunca izlenen yanlış bir sınaileşme politikası da Türkiye’nin yine gereksiz yere bugünkü ekonomik bunalıma, döviz darboğazına sürüklenmesine ve ekonomimizin gereksiz biçimde ve ölçüde dışa bağımlı duruma gelmesine neden oldu.</p>

  <p class="normal1">Dış pazarlara atılabilen bir sanayi yapısı yerine, iç pazarı sömüren bir sanayi yapısı oluşturuldu ülkemizde. Ülkemize döviz kazandıracak yerde büyük döviz kaybımıza neden olan bir sanayi yapısı oluşturuldu.</p>

  <p class="normal">Dara gelince cikletsiz de yapabilirdik, gazozsuz da yapabilirdik, hatta otomobilsiz de yapabilirdik. Hele motorunu yapamadan ülkeyi otomobil sanayileri ile donatmak dışa bağımlılığımızı arttırmaktan ve döviz darboğazımızı büsbütün daraltmaktan başka bir sonuç veremezdi, vermedi.</p>

  <p class="normal">Bu gibi sanayi dalları olmadan da yaşayabilirdik. Nitekim, bırakın bunları, halkımız, her gün tonlarca çayın Rize’den denize döküldüğü Türkiye’de çaysız yaşamaya alıştı. Tütün ülkesi Türkiye’de sigarasız kalmaya alıştı; sıfırın altında 25 dereceye, 40 dereceye inen şehirlerde kışı yakıtsız bile geçirmeye alıştı halkımız.</p>

  <p class="normal">Eğer bu dışa bağımlı lüks tüketim sanayilerine öncelik verilecek yerde, yıllarca yalnızca sözü edilen, temeli atılıp da taş taş üstüne konmayan kilit sanayiler, dışsatıma yönelik sanayiler öncelikle kurulmuş olsaydı, bunların yapımı ihmal edilmeyip zamanında gerçekleştirilmiş olsaydı, bugün Türkiye’ye hastaneleri ısıtacak, fabrikaları işletecek fuel-oil’i da rahat rahat getirtebilir durumda olurduk.</p>

  <p class="normal1">Bu konuda yine Cumhuriyet Halk Partisi’nin ve birçok ekonomistlerin, uzmanların yaptıkları uyarılar dikkate alınsaydı, Adalet Partisi Hükümetleri yanlış sınaileşme politikalarında –yanlışlığı apaçık ortaya çıktıktan sonra bile– direnmeselerdi, geniş bir sınaileşme potansiyeli ve eğitilmiş insan gücü bulunan Türkiye bugünkü ekonomik bunalıma sürüklenmezdi.</p>

  <p class="normal1">Elbette son iki ayda-üç ayda oluşmadı bu sakat sanayi yapısı. Ama 21 aylık Cumhuriyet Halk Partisi Hükümeti döneminde de oluşmadı.</p>

  <p class="normal1">Eğer Cumhuriyet’in ilk döneminde büyük güçlüklere, olanaksızlıklara karşın izlenmeye başlayan sağlıklı sınaileşme çizgisi, Türkiye’yi giderek daha çok ekonomik bağımsızlığa kavuşturacak bir sınaileşme politikası, Adalet Partisi Hükümetlerince de izlenmiş olsaydı, Türkiye’nin ekonomisi bugün çok güçlü olabilirdi.</p>

  <p class="normal2">Tarımın ve Köylünün İhmali</p>

  <p class="normal1">Yalnız sanayi alanında değil, tarım alanında yapılan yanlışlıklar ve gösterilen ihmal de Türkiye’nin gerek ekonomik, gerek toplumsal sorunlarının ağırlaşmasında önemli bir etken oldu.</p>

  <p class="normal1">Türkiye, herkesin bildiği gibi, kendi halkını kendi ürünleri ile besleyebilen sayılı ülkelerden biridir. Ama bunun ötesinde Türkiye daha birçok bölge ülkelerinin halkını da besleyebilirdi. Nitekim 21 aylık Cumhuriyet Halk Partisi Hükümeti döneminde bazı bölge ülkelerine ve Afrika ülkelerine tarım ürünleri ve hayvan dışsatımımızı büyük ölçüde arttırdık; o yoldan sağladığımız dövizlerle petrol gereksinmemizin karşılanmasına katkıda bulunabildik.</p>

  <p class="normal1">Fakat Adalet Partisi Hükümetleri tarımın önemini küçümsediler.</p>

  <p class="normal1">Bu yüzden Türkiye’de tarımsal üretim ve tarım ürünlerinden, hayvancılıktan elde edilen dışsatım geliri, çok düşük düzeyde kaldığı gibi, köylülerimizin büyük çoğunluğu da yoksulluktan kurtulamadı. O yüzden her yıl sayısız yurttaşımız kentlere göç etti; kentlerde de birçoğu işsiz veya aç kaldı ve Türkiye bunun sonucu olarak yalnız ekonomik değil, ciddi sosyal bunalımlara da sürüklendi.</p>

  <p class="normal1">Başta başkent Ankara olmak üzere bütün büyük kentlerimizi saran ve bazılarında kent nüfusunun çoğunluğu barınan gecekondu mahalleleri tarımdaki ihmalciliğin ve köylülere yapılan haksızlığın acı, uyarıcı ve sarsıcı kanıtlarıdır.</p>

  <p class="normal1">Şimdi, korkarım ki, tarımsal üretimde de bir düşüş dönemine giriyoruz. Bu kış çektiğimiz akaryakıt sıkıntılı, birçok yerlerde köylülerimizin hiç mazot bulamaz duruma düşmüş olması, şimdiden tarımsal üretimi ve tarım ürünlerinin dışsatımını büyük ölçüde aksatmıştır.</p>

  <p class="normal1">Gübre fiyatlarına getirilen yüzde 500 ile yüzde 750 arasındaki zamma, mazot fiyatlarındaki yüzde 100’ü bulan zam da eklenince, önümüzdeki mevsimde Türkiye’nin, uzun yıllardan beri ilk kez, bazı bakımlardan yiyecek sıkıntısı bile çekmesi beklenebilir. Nitekim şimdiden bunun belirtileri görülmeye başlamıştır.</p>

  <p class="normal2">İşçi Dövizleri Gelişindeki Gerileme</p>

  <p class="normal1">Demirel başkanlığındaki Cephe Hükümetleri döneminde işçi dövizleri gelişleri de hızla gerilemeye başladı.</p>

  <p class="normal1">Türkiye’ye 1974’te l milyar 426 milyon dolar işçi dövizi gelmişken, 1977’de bu rakam 982 milyon dolara kadar düştü.</p>

  <p class="normal1">Fakat 1979’da aldığı önlemlerle Cumhuriyet Halk Partisi Hükümeti, 10 ayda Türkiye’ye l milyar 502 milyon dolar işçi dövizi gelmesini sağladı. Demirel Hükümeti’nin zamansız olarak ve gerekenin çok üstünde yaptığı devalüasyon üzerine ise, hâlâ, işçi dövizleri gelişinde bu hükümetle birlikte yeniden başlayan gerileme süreci sona erdirilemedi.</p>

  <p class="normal1">Yurtdışındaki işçilerimizin çok sağlıklı bir eğilimi vardır. Tasarruflarını bir araya getirerek ülkemizde, hem de ülkemizin geri kalmış yörelerinde, ortak sanayi yatırımlarına yönelmek isterler. Cumhuriyet Halk Partisi Programı’nın “halk sektörü” kavramı yurtdışındaki işçilerimizin bu sağlıklı eğiliminden, bu yurtseverliğinden esinlenmiştir.</p>

  <p class="normal1">Oysa büyük sermaye çevrelerine, dışa bağımlı sınaileşmeye, yabancı sermayeye her türlü özendirici kolaylığı sağlayan Adalet Partisi Hükümetleri, Türk işçilerinin bu halk sektörü girişimlerini büyük ölçüde engellemişlerdir.</p>

  <p class="normal1">Cumhuriyet Halk Partisi hükümete geldiğinde yurtdışındaki işçilerimizin ortaklaşa kurdukları sanayi tesislerinden birçoğunu işlemez durumda, başlattıkları yatırımları yürümez durumda buldu ve kısa sürede bunları yeniden canlandırmaya başladı.</p>

  <p class="normal1">Önemli olan, yurtdışındaki işçilerimiz için, Türkiye’de fabrikalar kurmayı örneğin otomobil getirmekten daha çekici kılabilmektir. Adalet Partisi Hükümetlerinin bu alandaki yanlış politikaları ve ihmalleri de Türk ekonomisinin bugünkü bunalıma ve döviz darboğazına gereksiz yere sürüklenmesinde küçümsenemeyecek bir etken oldu.</p>

  <p class="normal2">“Barajlar Kralı”nın İhmal Edilen Krallığı</p>

  <p class="normal1">Sayın Demirel ve Adalet Partisi en iddialı oldukları alanda en büyük başarısızlığı gösterdiler.</p>

  <p class="normal">Bugün gerek dünyadaki gerek Türkiye’deki ekonomik bunalımın temelinde petrol ve enerji bunalımı yatmaktadır. Dünya böyle bir bunalım dönemine girdiğinden beri, hızla petrol tüketimini kısma ve petrol dışı kaynaklardan enerji üretimine ağırlık verme yollarını aramaya bağlamıştır.</p>

  <p class="normal">Eğer kendisine “barajlar kralı” dedirten Sayın Demirel, yıllar yılı kendi “krallığı”nı akıl almaz ölçüde ihmal ederek, petrol krallıklarından veya ülkelerinden alınan petrole dayalı santrallerin yapımına, fuel-oil’e ve mazota dayalı santrallerin yapımına öncelik vermeseydi, Türkiye böylesine bir enerji darboğazına sürüklenmezdi.</p>

  <p class="normal">(Adalet Partisi sıralarından, “Siz bir tek çivi çaktınız mı?” diye bir söz gelmesi üzerine:)</p>

  <p class="normal">Bizim bu alanda neler yaptığımızı, ne kadar çivi çaktığımızı, Cumhuriyet Halk Partisi Hükümeti zamanında yapımı hızlandırılan veya başlatılan enerji santrallerine gidip görün, orada anlarsınız. Yatağan’a gidin, Soma’ya gidin, Afşin-Elbistan’a gidin, Keban’ın yeni ünitelerini görün... Enerji alanında yıllarca kullanılamayan bazı proje kredilerine bile biz işlerlik kazandırdık.</p>

  <p class="normal">(Sayın Süleyman Demirel’in, yerinden, “Soma’nın temelini ben attım” demesi üzerine:)</p>

  <p class="normal">Temelleri atıp bıraktınız Sayın Demirel. Parlak törenlerle attığınız temellerden birçoğunu, yıllarca tek bir çivi çakmadan, taş taş üstüne koymadan boş bıraktınız.</p>

  <p class="normal">Demirel Hükümetlerinin kendi doğal kaynaklarımızı akıl almaz biçimde ihmali yüzünden, linyite dayalı, suya dayalı enerji santrallerinin bitirilip devreye girmesi geciktikçe gecikti.</p>

  <p class="normal1">Linyit yatakları, kolay ve ucuz işletmecilikle bol kâra alışmış özel madencilerin elinde bırakıldı.</p>

  <p class="normal1">Bu nedenlerle, enerji üretiminde kullanılabilir su kaynaklarımız 1977 sonunda ancak yüzde 9.5 oranında, kömür kaynaklarımız ise ancak yüzde 6 oranında değerlendiriliyordu; ve biz enerji üretmek için dışarıdan getirtmek zorunda kaldığımız akaryakıta döviz yetiştiremiyorduk.</p>

  <p class="normal1">Eğer suya, linyite dayalı enerji santralleri ihmal edilmeyip zamanında bitirilse idi, bol akarsuyu, linyit kömürü olan Türkiye, şimdi her gün 4-5 saat elektrik kesintileri, onun da ötesinde elektrik enerjisi kısıntıları içinde bunalmazdı, fabrikaları bir bir devreden çıkıp ekonomisi felç olmazdı.</p>

  <p class="normal">Ne kadar yanlış ve sorumsuzca olduğu artık apaçık ortaya çıktıktan sonra bile, Sayın Demirel, hâlâ o sakat enerji politikasını savunuyor, “Eskiden petrol çok ucuzdu da ondan öyle yaptık” diyor. Son Hükümet Programı konuşmasında bile bu iflas etmiş enerji politikasını savunmaya kalkıştı.</p>

  <p class="normal">Haydi bu politikanın yanlışlığını zamanında fark edemediniz, fakat dünyada petrol bunalımı başlayıp da, en varlıklı ülkeler hatta zengin petrol üreticisi birçok ülkeler bile, petrol dışı kaynaklardan enerji üretimine ağırlık vermeye, yönelmeye koyuldukları sırada siz nerede idiniz?</p>

  <p class="normal">Sayın Demirel hâlâ, “benim yaptığımdan başkası doğru olamazdır havasında,” hâlâ öyle konuşabiliyor.</p>

  <p class="normal">Geçen gün televizyonda Hastane diye bir seri filmin bir bölümünü seyrettim. Bu filmde, teşhislerinde hiç yanılmadığını sanan bir uzman hekimin, itiraf etmeyi içine sindiremediği bir teşhis yanlışlığı yüzünden bir ailenin nasıl yıllarca ıstırap çekmesine neden olduğu anlatılıyordu. Tıpkı Sayın Demirel gibi... Ama bizdeki film, o Amerikan filminden farklı. O televizyon filminde, bir ailenin birkaç yıllık ıstırabına neden olduktan sonra da olsa, doktor yanıldığını itiraf ediyor ve daha doğru olduğu ortaya çıkan teşhise göre ameliyata katılıyor. Sayın Demirel ise o alçakgönüllülüğü bir türlü gösteremiyor. Oysa alçakgönüllü olmadan demokrat olunamaz; alçakgönüllü olmadan doğru yol bulunamaz. Yanılmış olabileceğini kabul etmeden, yanıldığını anladığında doğru yola sapmadan insanlık ilerleyemez, bilim ilerleyemez.</p>

  <p class="normal1">Tarih boyunca insanlığı ve toplumları en büyük felaketlere, yanılabileceğini kabul edemeyen, kendi doğru bildiğinden başkasının doğru olabileceğini aklı almayan, kendi yaptığından başkasını tasavvur edemeyen kimseler sürüklemişlerdir.</p>

  <p class="normal1">Aslında terörizmin ardında da bu yatar. Kendilerinin tek doğruyu, en iyiyi bildiklerine, başka türlüsünün söz konusu olamayacağına inanan kimseler, giderek, başka türlü düşünenlere yaşam hakkı bile tanımaz olurlar.</p>

  <p class="normal">Yıllarca izlediği enerji politikasının ne kadar yanlış olduğu, duran fabrikalardan, her gün saatlerce kesilen elektrikten, gitgide boğazımızı sıkan döviz darboğazından apaçık görülür duruma geldiği halde, Sayın Demirel, o politikada bugün bile direniyor. Bizim devletleştirdiğimiz linyit ocaklarını yeniden özel sektöre devretmeye kalkışıyor. O zaman ne olacak? O zaman, Soma’da hızlandırdığımız, Yatağan’da bitirilecek noktaya getirdiğimiz, Kangal’da temelini attığımız enerji santralleri ve daha birçok linyite dayalı santraller gereğince işletilemeyecek. Yine yabancılara avuç açarak dışarıdan daha çok fuel-oil, daha çok mazot alma gereksinmesi duyulacak.</p>

  <p class="normal">Petrolü, mazotu içmediniz biliyoruz. Ama büyük ölçüde bu yanlış enerji politikanızla da Türkiye’yi bu mazot ve fuel-oil darboğazına, bu döviz darboğazına sürüklediniz.</p>

  <p class="normal1">Demirel yönetimindeki Adalet Partisi, evvelce hükümette bulunduğu dönemlerde hasta ettiği ekonomimize her konuda olduğu gibi enerji konusunda da yanlış ilaçlar verip hastalığı büsbütün ağırlaştırmaya her yönde inatla devam ediyor. Bizim hasta yatağında bulup ucun ucun canlandırmaya başladığımız ekonomiyi, şimdi Demirel Hükümeti, Sayın Demirel’in kendi diliyle söylediği gibi “felç” ediyor.</p>

  <p class="normal2">Doğal Kaynakların İhmali</p>

  <p class="normal1">Adalet Partisi Hükümetleri, doğal kaynaklarımızı, yalnız enerji alanında değil başka alanlarda da bağışlanmaz ölçüde ihmal ettiler.</p>

  <p class="normal1">Madenlerimizi, minerallerimizi işleyecek tesisleri geciktirip ya da nerede ise çalışmaz duruma getirip, Türkiye’yi, kendi topraklarında hazineler dolusu var olan bazı madenleri, mineralleri bile, örneğin fosfatı, bakırı, kömürü, demiri bile, dövizle dıştan alma durumunda bıraktılar.</p>

  <p class="normal1">Kendi topraklarımızın yetiştirdiği tütünleri işleyecek fabrikaların yapımını yıllarca geciktirdikleri için, Türkiye’yi başka ülkelerde sigara yaptırma zorunda bıraktılar.</p>

  <p class="normal1">Şimdi de sigarayı özel sektöre ve yabancı sermayeye yaptırmaya hazırlanıyor yeni Demirel Hükümeti.</p>

  <p class="solbaslik">chp Hükümeti’nin Zorlukları ve Yaptıkları</p>

  <p class="normal1">Görülüyor ki Sayın Demirel’in ve hükümetinin devraldığı ekonomik durumdan ve güçlüklerden yakınmaya hakkı yok. Çünkü bunların sorumlusu en başta Sayın Demirel’le Adalet Partisi... Bu güçlükler, bu bunalım her yönüyle kendi eserleri.</p>

  <p class="normal1">Biz güçlükleri ağırlaştırarak değil hafifleştirerek devrettik kendilerine.</p>

  <p class="normal1">Koşulların ağırlığından, olanakların azlığından yakınmaya, mazeret olarak onlara sarılmaya da hakları yok. Çünkü biz, Türkiye’nin ekonomik bakımdan en ağır koşullarını, en dar olanaklar dönemini, hükümette, 1979’un ilk altı ayında yaşadık.</p>

  <p class="normal1">Daha önce belirttiğim gibi, İran olayları ile birlikte, 1979 başlarından itibaren, dünya petrol fiyatları hızla yükselmeye başladı. Üç yıllık Cephe Hükümetleri döneminde dünya petrol fiyatlarındaki toplam artış (üç yılın toplam artışı) yaklaşık yüzde 13’ten ibaret kalmış iken, 1979’un hükümette bulunduğumuz aylarında dünya petrol fiyatları yüzde 100’ün üstünde artış gösterdi.</p>

  <p class="normal1">1978’de bir aylık petrol gereksinmesine ödenmesi gereken döviz yaklaşık 120 milyon dolar iken bir hamlede ayda 250 milyon dolara yükseldi.</p>

  <p class="normal1">Bu yükseliş, bir yılda canımızı dişimize takarak dışsatımda sağladığımız yüzde 30 döviz gelir artışını bir kalemde aldı götürdü ve daha da yok mu dedi.</p>

  <p class="normal1">Bu ölçüde artan fiyatlar dolayısıyla petrole ödeyecek döviz bulmakta zorluk çekerken, Cephe Hükümetlerinin bıraktığı kısa vadeli borçların yüzlerce milyon dolarlık taksitleri de gelip kapıya dayandı.</p>

  <p class="normal1">Üstelik o aylarda 1979 yılına ait hiçbir yeni kredi de alamamıştık henüz.</p>

  <p class="normal1">Ona rağmen son üç aylık Demirel Hükümetleri döneminde çekilen sıkıntıların, darlıkların, yoklukların yarısı çekilmedi. Yer yer mazot kuyrukları oldu, ama çiftçiler de, sanayiciler de üretimleri için gereken mazotu ve fuel-oil’i zamanında alabildiler. Sayın Demirel istediği kadar aksini iddia etsin, sanayicinin de çiftçinin de bildiği gerçek o ki, koşulların en çok ağırlaştığı, olanakların en çok daraldığı o aylarda mazotsuzluktan veya fuel-oil’sizlikten sanayide de tarımda da üretim aksaması olmadı.</p>

  <p class="normal1">Hiç kimse evinde, hastanede okulda soğuktan donmadı.</p>

  <p class="normal1">Birçok temel maddelerin üretimi artarken, birçok yeni enerji, sulama yatırımlarına ve başka alanlardaki yatırımlara da başlandı.</p>

  <p class="normal1">Yine geçen yıl, chp Hükümeti döneminde, köylere tarihimiz boyunca görülmedik kadar hizmet götürüldü: Yol, su, elektrik, telefon götürüldü.</p>

  <p class="normal1">Köylüye görülmemiş ölçüde yüksek taban fiyatları, destekleme alım fiyatları verildi.</p>

  <p class="normal1">Tüketicinin aldığı malların fiyatlarında yükselişler oldu, ama o fiyat yükselişleri şimdi Adalet Partisi Hükümeti dönemindeki zincirleme zamların çok çok gerisinde idi.</p>

  <p class="normal1">Bütün bunlara karşın Sayın Demirel ve Adalet Partisi sözcüleri söylemediklerini bırakmadılar bizim hükümetimize.</p>

  <p class="solbaslik">Biz Gittik Neler Oldu?</p>

  <p class="normal">Sayın Demirel, “Bu Hükümet gider, dert biter” dedi.</p>

  <p class="normal">Biz gittik, Demirel hükümeti geldi, ama dertler bitmedi. Neler bitti? Mazot bitti, fuel-oil bitti, çay bitti, sigara bitti, son günlerde tüp gazı bitti, daha birçok şeyler bitti.</p>

  <p class="normal">O da yetmedi, bitenlerin de bitmeyenlerin de fiyatı alabildiğine yükseldi ve yükselmeye devam ediyor. Bazı temel gereksinme maddelerine üç ayda birkaç zam üst üste geldi.</p>

  <p class="normal">Çok daha ölçülü, insaflı zamlar için 1978’de, 1979’da neler diyordu Sayın Demirel:</p>

  <p class="normal">“Hükümet vatandaşın sofrasını basmıştır” diyordu...</p>

  <p class="normal">“Bu bir çılgınlık” diyordu...</p>

  <p class="normal">“Bu bir geri zekâlılık” diyordu.</p>

  <p class="normal">(Adalet Partisi sıralarından “doğru” sesleri gelmesi üzerine;)</p>

  <p class="normal">Sayın Demirel’in o zaman söylediği bu sözlere hâlâ “doğru” derseniz, şimdi Sayın Demirel’e ne sıfatlar bulacaksınız, onu da varın siz saptayın!</p>

  <p class="normal">Biz, köylünün üretim maliyetini yükseltmemek için, gübre fiyatını olduğu yerde tuttuk, arttırmadık; bu uğurda yılda 40 milyar liralık devlet sübvansiyonunu göğüsledik; ve siz bize “geri zekâlı” dediniz. Demirel Hükümeti geldi, gübre fiyatlarını yüzde 500’den yüzde 750’ye kadar arttırdı. Bize “geri zekâlı”lığı lâyık gören Sayın Demirel’e bugün ne sıfat biçeceksiniz, Adalet Partililer, onu da siz bulun!</p>

  <p class="normal">Sayın Demirel’in biz hükümetteyken söylediklerine devam ediyorum:</p>

  <p class="normal">“Zamla öldürüldükten sonra diriltmeye imkân yoktur... Paramız paçavra edilmiştir... Ekonomi hançerlenmiştir.”</p>

  <p class="normal">Oysa Demirel Hükümeti’nin üç ayı dolmadan yağından etinden, sütünden, peynirinden, demirine, çimentosuna, mazotuna, kömürüne, kâğıdına kadar her şeye yüzde 100 ile yüzde 800 arasında zam geldi.</p>

  <p class="normal1">Bu arada zeytinyağının kilosu 70 liradan 240 liraya, ayçiçeği ve pamuk yağının kilosu 36 liradan 100 liraya, zeytin 110 liradan 325 liraya, koyun eti 180 liradan 265 liraya, beyazpeynir 90 liradan 160 liraya fırladı.</p>

  <p class="normal">Üstelik temel yiyecek maddelerindeki bu olağanüstü fiyat artışlarından Türkiye’nin bozuk düzeninde, köylüden-üreticiden çok aracının kazancı oluyor. Köylü olağanüstü boyutlara varan üretim maliyetlerini bile karşılayamayacak duruma düşüyor.</p>

  <p class="normal1">Demirel Hükümeti bu zamlarla da yetinmedi, “Fiyatlar serbesttir” dedi. Devlet sektörüne bile, “Dilediğini dilediğin fiyata satabilirsin” dedi.</p>

  <p class="normal1">Hangi devlet sektörüne verdi bu yetkiyi?.. Partizanlık baskısı altında kâr edemez duruma getirilen devlet sektörüne... Başına işbilir kimseler değil, partizanlar, militanlar getirilen devlet sektörüne... Sorumluluğunun bilincine vardırılamamış devlet sektörüne, “Fiyatlarına dilediğin gibi zam yapabilirsin” denildi.</p>

  <p class="normal">Oysa kapitalist ülkelerin en kapitalistinde bile fiyatlar böylesine başıboş bırakılmaz. En azından temel gereksinme maddelerini, temel hizmetleri, hele böylesine darlık dönemlerinde, devlet destekler, piyasada halk yararına devlet denetiminin etkinliği arttırılır.</p>

  <p class="normal">Sayın Demirel diyor ki,</p>

  <p class="normal">“Telefonu kim kullanıyorsa, trene kim biniyorsa onların açığını o kimseler kapatsın.”</p>

  <p class="normal">Oysa yurttaşlar bu gibi kamu hizmetleri için devlete vergi ödüyor. Şimdi ne olacak? Devlete vergi ödeyen memur Ankara içinde sekiz liraya çıkan telefonu kullanamayacak, yüzlerce lira tutan defterleri kitapları alıp da çocuğunu belki okutamayacak; ama vergi kaçırdıkları için zengin olan kimseler, bunların fiyatı kaça çıkarsa çıksın, hepsinden gönüllerince yararlanabilecekler.</p>

  <p class="normal">Böylesine bir fiyat anarşisine, böylesine başıbozuk piyasa ekonomisine halkı insafsızca teslim eden bir tek ciddi kapitalist ülke biliyorsanız –bırakınız sosyalistini, sosyal demokratını, bunu yapan bir tek ciddi kapitalist ülke biliyorsanız– lütfen çıkıp burada örnek veriniz. Ama veremezsiniz. Güney Amerika Modeli’ni en ileri ölçüsüyle uygulayan ülkeler dışında böylesine bir soygun serbestliğine örnek gösterilemez.</p>

  <p class="solbaslik">Bu Modelle Ne Olur?</p>

  <p class="normal">Gerçi Türkiye bu modeli izlemeye başladığı için sevinenler arasında, kapitalizmi ciddi olarak benimsemiş bazı ülkeler de bulunabilir. Ama onlar kendilerine başka ülkelerde sağlayabileceği sömürü olanakları için sevinirler buna.</p>

  <p class="normal">Bu ekonomik politikayla, hele bu ekonomik politikanın dış politika gerekleri yerine getirilmekle, krediler de gelir Türkiye’ye. Fakat o kredileri ödeyebilme gücü gelmez ve böyle bir ekonomik politikanın dış politikadaki bedeli, ulusal bağımsızlık yönünden riskleri, yükleri arttıkça artar.</p>

  <p class="normal">Bu ekonomik politikayla yabancı sermaye de gelebilir Türkiye’ye. Ama Türkiye’nin özgücünü arttıracak yönde değil, dışa bağımlılığını azaltacak yönde değil, Türk girişimcilerinin, hele küçük ve orta boy girişimcilerin kendi güçleriyle ve ulusal gücümüzle kurdukları salça fabrikalarını, mandıralarını bile ellerinden almak üzere ve Türkiye’den kazandığını döviz olarak yurtdışına götürmek üzere gelir. Getirdiğinden çok daha fazlasını götürmek üzere gelir.</p>

  <p class="normal">Böylece yabancıların kazancı artar; işçimizin, köylümüzün alın teri karşılığında sağlanan dövizi yasallaşmış döviz kaçırma yollarından yurtdışında bırakanların kazançları artar; ama Türkiye’nin kazancı artmaz, Türk halkının kazancı artmaz; Türk halkı işçisiyle, köylüsüyle, memuruyla ve fabrikaları çalıştıracak mühendisiyle yoksullaştıkça yoksullaşır, ezildikçe ezilir, hatta özel sektördeki küçük ve orta boy işletmeciler, gerçek anlamda milli sanayiciler de ezilirler, ya yok olup giderler ya da büyük sermayenin, yabancı sermayenin uydusu durumuna gelirler.</p>

  <p class="normal">Bu “yapan yapsın, geçen geçsin” diyen bir politikadır.</p>

  <p class="normal">“Ezen ezsin, ezilen ezilsin” diyen bir politikadır...</p>

  <p class="normal">“Kapan kapsın, batan batsın” diyen bir politikadır...</p>

  <p class="normal">Çağımızda hiçbir devlet, “Batan batsın, kapan kapsın” diyemez, “Ezen ezsin, ezilen ezilsin” diyemez; ama yeni ekonomik politikayla böyle bir devlet oluşturulmaktadır ülkemizde. Böyle bir ekonomik politikayı, devlet, ancak ezip sömürenlerle el ele, kapıp kaçıranlarla el ele yürütebilir.</p>

  <p class="normal">Nitekim Demirel Hükümeti bu politikanın o gereğini de yerine getirmiştir. Ekonomiyi ve bunun doğal sonucu olarak da, büyük ölçüde devleti, bazı büyük çıkar çevreleri ile, ortaklaşa yönetme yoluna girmiştir.</p>

  <p class="normal1">O kadar ki, Merkez Bankası yetkileri bile, büyük ölçüde, özel bankalara devredilmektedir, özel bankalarsa, gitgide büyük sermaye çevrelerinin aile bankaları durumuna gelmektedir.</p>

  <p class="normal1">Döviz gelirlerinin ancak yüzde 20’sini tutup gerisini özel bankalara bırakacak olan Merkez Bankası, ekonomideki etkinliğini büyük ölçüde yitirecektir. Türkiye’nin dış borç taksitlerini bile ödemekte zorluk çekecektir.</p>

  <p class="solbaslik">Çağdaş Anlamda Kapitalizm de Değildir Bu Sistem</p>

  <p class="normal">Bu ekonomik model, bu sistem, çağdaş anlamda kapitalizm de değildir. Ama bir ülkeyi çağdaş anlamda kapitalist ülkelerin yine çağdaş anlamda sömürgesi durumuna getirecek bir politikadır. <span class="idebold">Çağdaş anlamdaki kapitalist ülkelerde, örneğin Amerika Birleşik Devletleri’nde veya Ortak Pazar ülkelerinde çiftçiler kendi haline bırakılmaz, tarım kesimine geniş devlet desteği sağlanır.</span></p>

  <p class="normal"><span class="idebold">Çağdaş anlamda kapitalizmi uygulayan ülkelerde, tüketiciler için, “Fiyat arttırmak serbesttir, ne halleri varsa görsünler” denmez. Çoğunda piyasaya ve fiyatlara devlet denetimi en etkin biçimde uygulanır.</span> İsviçre gibi bir kapitalist ülke, “Halk pahalılıktan ezilmesin, vurguncunun elinde kalmasın diye” kooperatifçiliği ekonominin en güçlü kesimi haline getirir.</p>

  <p class="normal">Başta Amerika Birleşik Devletleri olmak üzere, kapitalist ülkelerde, hükümetler yönetimi tekelci sermaye ile paylaşmazlar, tekelciliği önlemek için en sert önlemleri getirirler.</p>

  <p class="normal1">Vergi kaçakçılığına karşı da en etkin yasalar bazı kapitalist ülkelerde uygulanmaktadır. Yine vergi adaletinin en ileri ölçüde sağlandığı ülkeler arasında bazı kapitalist ülkeler yer almaktadır.</p>

  <p class="normal1">Çağdaş anlamdaki kapitalist ülkelerde, kitabın, defterin fiyatı memur maaşına yetmeyecek kadar yükselirse, “Gücü yetmeyenler çocuklarını okutmasınlar” denmez. Çocukların okul giderleri, okuma giderleri, yalnız kitabına, defterine kadar değil, çoğu kez gündüz okulda, içecekleri süte kadar devletçe desteklenir, hatta bazılarında parasız sağlanır.</p>

  <p class="normal1">Çağdaş anlamdaki kapitalist ülkelerde, ekonomiyi ve kambiyo işlemlerini büyük sermayeye ve birkaç aile bankasına terk etmek şöyle dursun, özel bankalar sıkı devlet denetimine alınır. Bankaların büyük sermayeyi tekelleştirme aracı olarak kullanılması kesin kurallarla önlenir.</p>

  <p class="normal1">Yine kapitalist ülkelerden birçoğunda, hele dış ödemeler dengesinin önemli ölçüde bozulduğu dönemlerde, ulusal parayı koruma mevzuatı yok edilmez, dışsatımcıların diledikleri kadar dövizi dışarıda bırakmalarına veya isteyen yabancının gelip istediği kadar payla istediği kuruluşu satın almasına izin verilmez.</p>

  <p class="normal1">Çağdaş anlamda kapitalist ülkelerin en zenginlerinden bile birçoğunda altın alım-satımı denetimsiz bırakılmaz.</p>

  <p class="normal1">O ülkelerde özel sektör vardır, ama özel sektörün de üstünde devlet vardır; girişim özgürlüğü korunur, ama ondan da önce halkın yaşama hakkı korunur.</p>

  <p class="normal">Biz elbette Adalet Partisi’ne ve Adalet Partisi Hükümeti’ne, “sosyalist” olun demiyoruz, “sosyal demokrat olun” da demiyoruz; demeye hakkımız yoktur. Ama bir şey olacaksınız bari çağdaş anlamda doğru dürüst kapitalist olunuz!</p>

  <p class="solbaslik">Küçük Amerika Değil Güney Amerika Olunur Bu Modelle</p>

  <p class="normal">Yalnız Türkiye’deki belli büyük çıkar çevrelerinin değil, bazı gelişmiş ülkelerdeki çıkar çevrelerinin ve onlarla bütünleşmiş bazı yabancı siyasal çevrelerin de kalpleri fethedilebilir bu politikayla... Ama sonunda Türkiye ne hale gelir? Türkiye’nin ne hale geleceği de benzer ekonomik politikaların uygulandığı bazı ülkelerden bellidir.</p>

  <p class="normal">Bir zamanlar, “Türkiye’yi küçük Amerika” yapacağız denilirdi. Bu ekonomik politikayla Büyük Amerika da, küçük Amerika da olunmaz. Ancak Güney Amerika olunur.</p>

  <p class="normal">Bir Güney Amerika ülkesi olmanın da kendine göre usulü, adabı, kuralları vardır. Güney Amerika ekonomik modeli, bir ülkeye, bağımlılaştırıcı dış politikası ile birlikte gelir; güçsüzleri semirtip, gitgide güçsüzleşen halk kitlelerini ezici hasta toplum yapısıyla birlikte gelir; ve sömürülenleri hak arayamaz duruma, ezilenleri ses çıkaramaz durumuna getiren siyasal rejimiyle birlikte gelir bu model bir ülkeye... Bu ayrılmaz parçaları olmaksızın gelse, Osmanlı diliyle bu “lâzım-ı gayri müfarıkı” olmaksızın gelse, zaten yürüyemez bu tür ekonomik bir politika.</p>

  <p class="normal">Demin söylediğim gibi, kapitalizmde en ileri gitmiş olan ülkelerde bile köylü bizim köylümüzden çok daha varlıklı olduğu halde bile, “Tarlanı nasıl sürersen sür, ekinini nasıl yetiştirirsen yetiştir” denmez köylüye... Gübrenin dünyadaki fiyatı bir ölçünün üstüne vardı mı, devlet devreye girer, köylünün yanında yerini alır, gübre için alır, ilaç için alır, mazot için alır köylünün yanında yerini... Eğer köylünün çiftçinin yetiştirdiği ürünün dünya piyasalarındaki değeri düşükse, onun yaşam düzeyini belli bir noktanın altına düşürmemek için, devlet o ürünlere de gereken ölçüde desteği sağlar. Onun için bu modelin bir örneğine herhangi bir kapitalist ülkede rastlama olanağı yoktur. Ama kapitalizmi ciddi olarak uygulayan ülkelerde nelerin yapıldığını, nelerin yapılmadığını burada daha ayrıntılı olarak anlatsam, Adalet Partisi sıralarından ve Milliyetçi Hareket Partisi sıralarından bize yine “komünist” deneceğini de çok iyi bilirim.</p>

  <p class="normal1">Fakat, yine demin söylediğim gibi, çağdaş anlamdaki kapitalist ülkelerden bazılarının yönetimleri Türkiye’ye böyle bir sistem gelmesine sevinebilir, Türkiye’de böyle bir sistemi destekleyebilirler. Nitekim bazı Güney Amerika ülkelerinde de destekliyorlar.</p>

  <p class="normal1">Dünyanın en kritik noktasında, jeopolitik açıdan, stratejik açıdan en can alıcı noktasında ve en zengin pazarların yanı başında yer alan Türkiye gibi bir ülkenin, ekonomik bakımdan ve giderek siyasal bakımdan kendi ağlarına düşmesini elbette isterler.</p>

  <p class="normal1">Ama bunun Türkiye için bedeli ne olur? Bölgemiz için bedeli ne olur? Dünya için ve hatta Demirel Hükümeti’nin getirdiği bu ekonomik modele sevinen bazı ülkeler için zamanla bedeli ne olur bunun? Ne olacağı yakınımızdaki uzağımızdaki acı örneklerinden bellidir.</p>

  <p class="normal1">Şimdi, sözüm ona Türkiye o ülkeler durumuna düşmesin diye uygulanmaya başlayan politika, tam tersine, Türkiye’yi de o ülkelerininkine benzer durumlara düşürebilir.</p>

  <p class="normal1">Çok yakınımızdaki bazı ülkeler bu oyunun farkına iş işten geçtikten sonra vardılar. Umarım ki Türkiye’de iş işten geçmeden oyunun farkına varılsın...</p>

  <p class="solbaslik">Yoklar Kalksa da Yoksulluk Artar</p>

  <p class="normal">Ben kendimi aldatmıyorum... Bu ekonomik politikayla bu süre sonra yokluklar kalkabilir, ama yoksulluk artar.</p>

  <p class="normal">Yokluklar o kadar kalkabilir ki, tuvalet malzemesinin en nadideleri, yabancı moda evlerinin en lüks giysileri bile piyasaya çıkabilir. Ama hastasına ilaç alamayanlar, üstüne giysi alamayanlar, evine et alamayanlar, çocuğunu okutamayanlar artar.</p>

  <p class="normal">Bu ekonomik politikayla yakında kuşsütü bile çıkabilir piyasaya. Ama televizyonun Uykudan Önce programını, bu programda verilen öğüte karşın, süt içmeden seyretmek zorunda kalan çocukların sayısı artar; gereğince beslenemeyecekleri için kavruklaşan insanların sayısı gitgide artar.</p>

  <p class="normal">Kısacası bu ekonomik modelle halk kitlelerine refah değil, gitgide daha çok yoksulluk gelir. Toplumda adaletsizlikler, çalkantılar yoğunlaşıp tehlikeli boyutlara ulaşır. Sesini çıkaramasın diye ezilen halkın hakları, özgürlükleri kısılmakla kalmaz, ülkenin bağımsızlığı da sınırlandıkça sınırlanır.</p>

  <p class="solbaslik">Mücadelemizi Halkla Vereceğiz</p>

  <p class="normal">Önlenemez mi bütün bunlar? Önleyebilmek için biz üstümüze düşen tarihsel görevi bilinçle ve kararlılıkla yerine getireceğiz. Önleyebilmek için, halkımızın uyanıklığını, halkımızın bilinçliliğini değerlendireceğiz.</p>

  <p class="normal">Sözüm ona bu oyunu bozmak için demokrasiyi yıkmaya kalkışan birtakım maceracılarla el ele vererek veya onları yanımıza alarak değil, onları da karşımıza alarak vereceğiz bu mücadeleyi... Çünkü demokrasiyi yıkmak veya yıktırmak, bu oyunun, bu sistemin, bu modelin amacına ulaşmasını çabuklaştırmaktır, kolaylaştırmaktır. Çünkü bu sistemin amacı, amaçlarından biri, demokrasiden kurtulmak, ezilen halkı ses çıkaramaz, hak arayamaz duruma getirmektir. Başka türlü uygulanamaz bu sistem. Dünyanın hiçbir yerinde başka türlü uygulanamamıştır.</p>

  <p class="normal">Yine bu mücadeleyi verirken, Cumhuriyet Halk Partisi, şiddet eylemleriyle veya kışkırtmalarla işçiyi, esnafı ya da başka halk kesimlerini tuzaklarına düşürmeye uğraşanlara da, sindirmeye kalkışanlara da karşı çıkacak, her zaman karşı çıktığı gibi...</p>

  <p class="normal">Barış içinde, demokratik rejimin ve demokratik hukuk devletinin kuralları içinde vereceğiz mücadelemizi. Bu ekonomik politikanın yükü altında ve bu politikanın beraberinde getireceği rejim altında ezilmekten esirgemeye çalıştığımız halkın desteğiyle, yalnızca onun desteğiyle yürüteceğiz mücadelemizi...</p>

  <p class="normal">Halktan kopuk birtakım eylemcilerin, sözde devrimcilerin veya sabırsız devrimcilerin desteğiyle değil, onların ardından sürüklenerek değil, halkın yanında halk için vereceğiz mücadelemizi.</p>

  <p class="solbaslik">Uzattığımız El Geri Çevrildi</p>

  <p class="normal">Başbakan Sayın Demirel’in deyimiyle, Türkiye’de sorunlar “devlet sorunu” boyutlarına varmıştır; “millet sorunu” boyutlarına varmıştır. Böyle bir dönemde, birçok başka demokratik ülkede örnekleri görüldüğü gibi ve bizim aylar öncesinden, haftalar öncesinden, işlerin nereye doğru gitmekte olduğunu görerek önerdiğimiz gibi, Türkiye’nin iki büyük partisi el ele verebilirdik. Bunun dünyada çok partili demokratik rejimle yönetilen birçok ülkelerde, böyle bunalım dönemlerinde, hatta çok daha az bunalımlı dönemlerde örnekleri görülmüştür; ve o ülkeler bunalımlardan, demokratik rejimi zedelemeksizin, ancak o şekilde esenliğe çıkabilmişlerdir.</p>

  <p class="normal">Fakat ne çare ki bizim iyi niyetle uzattığımız el geri çevrildi, kurmaya çalıştığımız köprü dinamitlendi.</p>

  <p class="normal">Şimdi, demokrasiyi yozlaştırıp çökertme planı önündeki en büyük engellerden biri olan Cumhuriyet Halk Partisi, Adalet Partisi iktidarı tarafından baş hedef olarak gösterilmektedir.</p>

  <p class="normal">Cumhuriyet Halk Partilileri sindirmek için, yer yer yaşlı başlı yandaşlarımız, bazı sessiz ve sade Anadolu kasabalarındaki yurttaşlarımız, çocuk, torun sahibi arkadaşlarımız, gece yarısı evlerinden polis kılıklı kimselerce alınıyorlar, gözleri bağlanarak kent dışına götürülüyorlar, dayaktan işkenceden yüzleri vücutları yara bere içinde yine gözleri bağlı oraya buraya bırakılıyorlar. Kurşunlanmaktan kurtulanların da bir kısmı böyle böyle etkisiz duruma getirilmek isteniyor.</p>

  <p class="normal">Nazari olarak Türkiye’de hâlâ bir demokratik hukuk devleti vardır, ama insan hakları ve insan haklarının birçok dikta rejimlerinde bile en dokunulmazı olan yaşama hakkı, işkence görmeme hakkı, Türkiye’de bugün böylesine ayaklar altına alınmaktadır.</p>

  <p class="normal">Fakat biz bütün bunlardan yılmadık ve yılmayacağız. Bu acıları çekenler, demokrasi düşmanlarının oyununa gelen, bilerek veya bilmeksizin onların aleti olan kışkırtıcıların kucağına, tuzağına düşmeyeceklerdir.</p>

  <p class="solbaslik">Bilinçli Bir Plan</p>

  <p class="normal">Bu hükümet kurulunca kurtarılmış bölgeler kalkacaktı. Oysa şimdi yurdun birçok köşesi, başta bazı devlet daireleri olmak üzere militanların işgali altında...</p>

  <p class="normal">Şiddet eylemleri, Halk Partisi hükümetten gidince üç aya kalmadan bitecekti. Üç ayda şiddet eylemlerinde canlarını yitirenlerin sayısı 700’ü aştı.</p>

  <p class="normal">Canlar yitiyor, ocaklar sönüyor, çarşılar kapanıyor, bankalar bombalanıyor, işçiler ilk kez eylemlerin içine sürükleniyor, ilk kez ülkemizde kitle çatışmadan yaygınlaşıyor; ama Sayın Demirel hâlâ “işlerin düzelmekte” olduğunu, “işlerin yolunda” olduğunu, “paniğe kapılacak bir şey olmadığını,” Türkiye’de bir “sosyal çalkantı var sayılamayacağı”nı söyleyebiliyor.</p>

  <p class="normal">Benzetmek gibi olmasın, ama Mao döneminde bazı Çin resmi temsilcileri, uluslararası toplantılarda konuşmak üzere kürsüye çıktıklarında, “Gök kubbenin altında her şey karmakarışık, işler yolunda demektir” diyerek söze başlarlarmış. Bunun anlamı da şu: Gök kubbenin altında işler öyle karıştı ki bu karışıklığın içinden bizim istediğimiz düzen ortaya çıkacak.</p>

  <p class="normal">Sayın Demirel’in de bir yandan “yangın var” diye haykırıp, bir yandan “işler yolunda” diye sevinmesi ona benziyor.</p>

  <p class="normal">Belli ki bilinçli olarak bir plan uygulanıyor. Ama bu planın uygulanması sonunda kimlerin oyunu başarıya ulaşır, kimlerin istediği olur, orası önceden kestirilemez.</p>

  <p class="solbaslik">Ölmek İçin Değil de Yaşamak ve Yaşatmak İçin</p>

  <p class="normal">Adalet Partisi Temsilciler Meclisi, geçen günkü bildirisinde, Cumhuriyet Halk Partisi’ni baş düşman ilan eder, baş hedef gösterirken, Türkiye’nin bir kentinde ilginç bir şey oldu: Bir Adalet Partili muhtarla bir Cumhuriyet Halk Partili Belediye Meclisi üyesi, belki de birlikte oturup, “Keşke el ele versek de Türkiye’yi kurtarmanın yolunu bulabilsek!” diye dertleştikleri bir çayevinden çıktılar; ve çayevinden çıktıkları vakit bir tedhişçinin silahından çıkan kurşunla birlikte can verdiler.</p>

  <p class="normal">Allah ikisine de rahmet eylesin!</p>

  <p class="normal">Ne olurdu, bazıları bıraksalardı da, iki büyük partinin demokrasiye bağlı üyeleri, halkın ıstırabını birlikte yaşayan üyeleri, ölmek için değil de, yaşamak için ve yaşatmak için yan yana gelebilselerdi zamanında...</p>

  <p class="normal">Fakat olmadı, olamadı, oldurulmadı.</p>

  <p class="normal">Allah ulusumuza yardımcı olsun.</p>
</body>
</html>
