<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="1610-10-10T00:00:00+00:00" name="date" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <style type="text/css">
/*<![CDATA[*/
  p.sgc-2 {font-style: italic}
  h2.sgc-1 {font-weight: bold}

  h1.sgc-3 {font-size: 1.2em; text-align: center;}
  /*]]>*/
  </style>
</head>

<body class="calibre">
  <p class="calibre1"></p>

  <p class="calibre1"></p>

  <h1 class="sgc-3" id="heading_id_2">Cesarete övgü / 2</h1>

  <p class="calibre1">Bir insanın bir manga asker tarafından kurşuna dizildiğini görüp görmediğini sordum ona. Evet, görmüştü.</p>

  <p class="calibre1">El Chino, bir albayın kurşuna dizilmesini görmüştü,&nbsp;1960 yılının sonunda, La Çabana Kışlası’nda. Batista&nbsp;diktatörlüğüne sayısız cellat hizmet vermişti: acının ve&nbsp;ölümün emrinde, çirkin canavarlar. O albay işte bunların&nbsp;en kötülerinden, en hainlerinden biriydi.</p>

  <p class="calibre1">Havana’daki bir otel odasında, bir arkadaş topluluğuyla birlikteydim. El Chino’nun anlattığına göre albay,&nbsp;gözünün bağlanmasını istememiş; son arzusu da sigara&nbsp;içmek olmamış: Bu adam kendi idam törenini kendisi&nbsp;yönetmeyi istemişti.</p>

  <p class="calibre1">İlkin, “Hazır ol!” diye bağırmış, sonra, “Nişan al!”&nbsp;Tam, “Ateş!” diye bağıracağı sırada askerlerden birinin&nbsp;tüfeği tutukluk yapmıştı. Albay töreni derhal durdurmuştu. Onu öldürecek olan çift sıra askere, “Sakin olun!”&nbsp;demişti. Askerler öyle yakınındaydı ki elini uzatsa onlara&nbsp;dokunabilirdi.</p>

  <p class="calibre1">“Sakin olun!” dedi. “Heyecanlanmayın!”</p>

  <p class="calibre1">Sonra onlara gene silahlarını doğrultup nişan almalarını buyurdu. Her şey yoluna girdiği zaman da ateş&nbsp;emrini verdi. Ve düştü.</p>

  <p class="calibre1">El Chino bize albayın ölümünü anlattığında kimseden ses çıkmadı. Kalabalıktık, ama hepimiz suskun kaldık.</p>

  <p class="calibre1">Yatağın üzerine kedi gibi kıvrılıp uzanmış, kırmızı&nbsp;giysili bir kız da vardı. Adı aklımda kalmamış. Bacaklarını anımsıyorum. o da bir şey demedi.</p>

  <p class="calibre1">Ortada iki-üç şişe rom dolaştı, sonra herkes gidip&nbsp;yattı. Kız da gitti. Ama eşikten El Chino’ya bakıp gülümsedi ve, “Teşekkür ederim,” dedi. "Ayrıntıları bilmiyordum. Anlattığınız için sağ olun.”</p>

  <p class="calibre1">Sonradan öğrendik ki o albay, kızın babasıymış.</p>

  <p class="calibre1">Onurlu bir ölüm her zaman iyi bir hikâye malzemesidir, bir alçağın onurlu ölümü bile olsa. Bu hikâyeyi yazmak istedimse de yazamadım, sonra zaman geçti ve ben olayı unuttum.</p>

  <p class="calibre1">Kız derseniz, bir daha onunla ilgili hiçbir şey duymadım.</p>

  <p class="calibre1"><a id="p275"></a></p>
</body>
</html>
