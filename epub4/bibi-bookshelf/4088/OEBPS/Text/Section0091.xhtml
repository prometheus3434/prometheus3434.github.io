<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="1610-10-10T00:00:00+00:00" name="date" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <style type="text/css">
/*<![CDATA[*/
  p.sgc-2 {font-style: italic}
  h2.sgc-1 {font-weight: bold}
  /*]]>*/
  </style>
</head>

<body class="calibre">
  <p class="calibre1"></p>

  <h1 id="heading_id_2">Kızılderililer / 3</h1>

  <p class="calibre1">Jean-Marie Simon, haberi Guatemala’da aldı. Olay,&nbsp;1983 yılının sonlarına doğru, Güney Quiché’deki Tabil&nbsp;köyünde geçmişti.</p>

  <p class="calibre1">Ordu, bütün yerli toplulukları ortadan kaldırma harekâtını yürütmekteydi. Üç yıldan az bir zamanda dört yüz köyü haritadan silmişlerdi. Tarlalardaki ürünleri yakıyor, Kızılderilileri öldürüyorlardı. Ürünleri köklerine kadar yakıyor, çocukları bile öldürüyorlardı. Albay Horacio Maldonado Shadd, “Onlara ekecek tohum bile bırakmayacağız!” diyordu.</p>

  <p class="calibre1">Ve böylece bir sabah Tabil köyüne ulaştılar.</p>

  <p class="calibre1">Evlerden, elleri, ayakları bağlanmış, kötü biçimde&nbsp;dövülmüş durumda beş tutukluyu sürükleyip çıkardılar.</p>

  <p class="calibre1">Bunların beşi de köyün yerlisiydi; burada yaşamış, çoğalmışlardı, gelgelelim baştaki subay onların ülke düşmanı birer Küba casusu olduklarını söylüyordu. Onların nasıl&nbsp;cezalandırılacaklarına karar verip kararı uygulamak da&nbsp;köylülere düşüyordu. Suçluların kurşuna dizilmesine karar vermeleri olasılığına karşı köylülere dolu silahlar verildi. Albay onlara, ertesi gün öğlene kadar süre tanıdı.</p>

  <p class="calibre1">Kızılderililer durumu görüşmek üzere bir araya toplandılar:</p>

  <p class="calibre1">“Bu adamlar bizim kardeşlerimiz. Suçları yok. Ama&nbsp;biz onları öldürmezsek, asker bizi öldürecek.”</p>

  <p class="calibre1">Bütün gece konuştular. Tutsaklar orta yere yatırılmış, onları dinliyorlardı.</p>

  <p class="calibre1">Gün ağardı, ama köylüler bir ilerleme kaydetmiş&nbsp;değillerdi. Herhangi bir karara varamamışlardı ve kafaları giderek karışıyordu.</p>

  <p class="calibre1">Onlar da yardım dileyerek tanrılara başvurdular. Maya tanrılarıyla Hıristiyan tanrılarına.</p>

  <p class="calibre1">Bir yanıt bekleyerek boş yere beklediler. Tanrıların&nbsp;hiçbirinden ses çıkmıyordu. Hepsi suskundu.</p>

  <p class="calibre1">Bu arada askerler, köyün dışındaki ormanlarda bir&nbsp;yerde beklemekteydiler.</p>

  <p class="calibre1">Tabil köylüleri güneşin aman dinlemeden gökte doruğa yükselmesini izlediler. Ayağa kaldırılmış olan tutsaklar da artık susmuşlardı.</p>

  <p class="calibre1">Öğleden biraz önce askerler silah seslerini duydular.</p>
</body>
</html>
