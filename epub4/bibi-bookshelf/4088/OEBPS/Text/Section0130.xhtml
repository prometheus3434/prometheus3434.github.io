<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator" />
  <meta content="1610-10-10T00:00:00+00:00" name="date" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <style type="text/css">
/*<![CDATA[*/
  p.sgc-2 {font-style: italic}
  h2.sgc-1 {font-weight: bold}
  /*]]>*/
  </style>
</head>

<body class="calibre">
  <p class="calibre1"></p>

  <h1 id="heading_id_2">Sılaya dönüş / 1</h1>

  <p class="calibre1">Buenos Aires’te eski kahvemi aradım, bulamadım.</p>

  <p class="calibre1">Günün ve gecenin her saatinde kocaman tabaklar içinde&nbsp;<i class="calibre6">caracú</i> yediğim restoranı aradım, o da yok olmuştu. En&nbsp;sevdiğim pub olan Bachin’in durduğu yerde bir moloz&nbsp;yığını vardı. Bachin’i yıkmışlardı; her zaman meyve ve&nbsp;çiçek almaya ya da gözlerimle burnuma şölen çekmeye&nbsp;gittiğim yerleşik pazarın da canını almışlardı. Bachin’in&nbsp;başka yere taşınmış, başka adla işletilmekte olduğunu söylediler.</p>

  <p class="calibre1">Bir gece oraya gittim. Artık kendi adını taşımayan&nbsp;bu yeni Bachin’in önünde durdum; girsem mi kalsam&nbsp;mı, içeri girmek ihanet sayılacak mı, sayılmayacak mı,&nbsp;bilemiyordum. Tam kapıyı açtığım sırada birden bir patlama oldu: Sigorta atmıştı; her yer karanlığa gömüldü.&nbsp;Döndüm, yavaş yavaş oradan uzaklaştım.</p>

  <p class="calibre1">Bir süre, içim unutulmuş anılarla sızlayarak, bulamadığım, nasıl bulacağımı bilemediğim kişi ve yerleri arayarak öylece yürüdüm ve en sonunda ırmağı, o ırmak&nbsp;denizi geçerek Uruguay’a ayak bastım.</p>

  <p class="calibre1">Uruguaylı generaller hâlâ iktidardaydılar, ama sonları yaklaşmıştı. Dehşet dönemi neredeyse kapanmak üzereydi. Ufak bir dua mırıldanarak ülkeme girdim; şansım yaver gitti.</p>

  <p class="calibre1">Doğduğum kentin sokaklarında dolaşırken kenti tanımaya başladım ve hiç ayrılmamış gibi oldum: kıyının yuvarlak tepelerine yaslanmış, onu sarsan, uyandırmaya&nbsp;çalışan rüzgârı umursamadan sonsuz uykusunu uyuyan&nbsp;Montevideo; yazın ekmek, kışın duman kokan, can sıkıcı, sevgili Montevideo. Nicedir sıla özlemi çekmekte olduğumu, sürgüne son verme saatinin artık geldiğini şimdi anlıyordum. Somonbalığı, sayısız denizleri dolaştıktan sonra kendi ırmağını aramaya çıkar ve suyun kokusuna&nbsp;uyarak sonunda yolunun başlangıcı olan dereyi bulur...</p>

  <p class="calibre1">Vedalaşmak, Ispanya’ya “hoşça kal” demek için Calella’ya döndüğümde, bir kalp krizi geçirdim.</p>
</body>
</html>
