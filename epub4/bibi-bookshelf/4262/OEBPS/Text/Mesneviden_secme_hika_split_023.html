<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Mesneviden secme hika</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">BİR MÜSLÜMAN, BİR YAHUDİ VE<br class="chapter"/>
  BİR HIRİSTİYAN’IN YOLCULUĞU</h1>

  <p class="normal1">Bir Yahudi, bir Müslüman, bir de Hıristiyan, birlikte yolculuğa çıktılar; gidecekleri yere vardılar. Varlıklı bir kişi, sevap kazanmak için, bu yolculara sıcak ekmekle bir sahan bal helvası sundu.</p>

  <p class="normal1">Yahudi ile Hıristiyan, oburluklarından mide fesadına uğradılar. Müslüman ise oruçluydu. Akşam namazı vaktinde Müslüman iyice acıkmıştı.</p>

  <p class="normal1">Oburlar:</p>

  <p class="normal1">“Biz boğazımıza kadar tokuz; bu helvayı da yarın yiyelim. Bu gece sabredip yemeyelim,” dediler.</p>

  <p class="normal1">Müslüman:</p>

  <p class="normal1">“Bu gece yiyelim, yarına bırakmayalım. Sabrın sırası değil,” karşılığını verdi.</p>

  <p class="normal1">Ötekiler:</p>

  <p class="normal1">“Sen helvayı tek başına yemek istiyorsun,” dediler.</p>

  <p class="normal1">Müslüman bir öneride bulundu:</p>

  <p class="normal1">“Bakın dostlar! Anlaşamadığımıza göre, helvayı paylaşalım. Kim isterse, payına düşeni yesin: yemeyen de saklasın.”</p>

  <p class="normal1">Yahudi ile Hıristiyan:</p>

  <p class="normal1">“Paylaşmaktan vazgeç,” dediler.</p>

  <p class="normal1">Yahudi ile Hıristiyan’ın amacı, Müslüman’a geceyi aç geçirtmekti. Müslüman onlara direnemeyip razı oldu. Boynunu eğerek:</p>

  <p class="normal1">“Peki arkadaşlar...” dedi.</p>

  <p class="normal1">O gece yatıp uyudular, sabahleyin kalktılar; ellerini, yüzlerini yıkadılar. Sonra üçü bir araya geldiler.</p>

  <p class="normal1">Biri:</p>

  <p class="normal1">“Herkes gördüğü düşü anlatsın, kiminki daha güzelse, helvayı o yesin,” dedi.</p>

  <p class="normal1">“Tamam,” dediler.</p>

  <p class="normal1">Önce Yahudi gördüğü düşü anlatmaya başladı:</p>

  <p class="normal1">“Düşümde bir yola düşmüş gidiyordum. Yolda Mûsâ Peygamber karşıma çıktı. Onun peşine düştüm; Tûr<sup class="calibre2"><a href="Mesneviden_secme_hika_split_030.html#footnote-12626-11" id="footnote-12626-11-backlink">[11]</a></sup> dağına kadar gittik. Ben de nurdan görünmez oldum. Mûsâ da Tûr dağı da görünmez oldular. Derken o kutsal nurdan bir kapı açıldı. Nur içinden başka bir nur çıktı. O ikinci nur yükseldi. Gökleri aydınlattı. O ikinci nurun ışığında ben kayboldum, Mûsâ da kayboldu gitti, Tûr dağı da. Kısacası, bütün gece nurlar içinde kaldım.”</p>

  <p class="normal1">Yahudi’den sonra Hıristiyan söze başladı:</p>

  <p class="normal1">“Ben düşümde, Hazret-i İsâ’yı gördüm. Onunla göğün dördüncü katına, dünya güneşinin bulunduğu yere çıktım. Gök kubbelerinin insanı şaşırtan öyle şaşırtıcılıklarını seyrettim ki gördüklerim dünyadaki şeylerle karşılaştırılamaz. Herkes bilir ki çok yüksek olan gökyüzü, şu alçak dünyadan yüzlerce defa geniştir.”</p>

  <p class="normal1">Bundan sonra anlatma sırası Müslüman’a gelmişti:</p>

  <p class="normal1">“Düşümde sultanım Muhammed Mustafâ yanıma gelmişti. Bana dedi ki: ‘Yahudi, Cenab-ı Hakk’la konuşmak mutluluğuna eren Mûsâ’yla görüştü. Hıristiyan ise, İsâ ile göğün dördüncü katına çıktı. Kalk, hepsinden geride kalmış, zarar görmüş kişi olarak, hiç olmazsa o helvayı sen ye...”</p>

  <p class="normal1">Bu sözleri duyan Yahudi ve Hıristiyan:</p>

  <p class="normal1">“Ne yani, yoksa helvayı yedin mi?” diye sordular.</p>

  <p class="normal1">Müslüman:</p>

  <p class="normal1">“O, emrine uyulan büyük varlık, bana helvayı ye dedikten sonra ben nasıl olur da emrine karşı gelirim. Sen Yahudi’sin, Mûsâ’nın emrinden dışarı çıkabilir misin? Sen Hıristiyan’sın, İsâ’nın sözünü yerine getirmez misin? Ben de emre uydum, helvayı yedim.”</p>

  <p class="normal1">Bunun üzerine onlar:</p>

  <p class="normal1">“Vallahi senin gördüğün düş, gerçek düş. Bu düş bizimkinden yüz kat daha iyi,” dediler.</p>
</body>
</html>