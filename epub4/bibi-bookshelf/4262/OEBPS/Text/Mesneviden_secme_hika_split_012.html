<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Mesneviden secme hika</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">SULTAN MAHMUD İLE EYAZ</h1>

  <p class="normal1">Gazneli Mahmud bir gün ava çıkmıştı. Bir ceylanın peşine düşmüş, atı ile izliyordu. Yanındaki adamlarından ayrılmıştı. Uzakta birkaç Türkmen evi gördü, oraya geldi. Susamıştı; evlerden birinden su istedi. Karşısına genç Türkmen olan Eyaz çıktı. Sultan Mahmud’un kılığından ve halinden padişah olduğunu anladı; onu saygıyla selamladı:</p>

  <p class="normal1">“Padişahım, biraz dinlenin. Bu çevrede suyu çok hoş bir çeşme var. Babam şimdi oraya gitti, su getirecek; size o sudan sunarım,” dedi.</p>

  <p class="normal1">Sultan Mahmud atından aşağı indi. Eyaz konuşkan, tatlı dilli, saygılı bir gençti. Bir süre padişahı oyaladı. Çevrenin güzelliklerinden, kendi yaşayışlarından söz etti.</p>

  <p class="normal1">Eyaz bir süre sonra kalktı su getirdi, sultana sundu. Sultan suyu içti ve:</p>

  <p class="normal1">“Suyun çok güzel, ama ‘Babam su almaya gitti,’ dedin; bir süre sonra da bana evden su getirdin. Neden böyle yaptın?” diye sordu.</p>

  <p class="normal1">Eyaz açıkladı: “Geldiğiniz anda su verseydim, o su size dokunurdu; hastalanırdınız. Sizi oyalayarak terinizin kurumasını bekledim.”</p>

  <p class="normal1">Sultan Mahmud, bu çocuk yaştaki Eyaz’ın akıl ve zekâsını beğendi. Eyaz’ı saraya getirdi ve ayağındaki çarığı, sırtındaki postu çıkarıp ona ipekli elbiseler verdi.</p>

  <p class="normal1">Eyaz çok akıllı ve düşünceli olduğundan, postuyla sarığını bir odaya astı. Her gün o boş odaya girer ve kendi kendisine:</p>

  <p class="normal1">“Sakın kendini bir şey sanma, gurura kapılma! Sen eskiden bunları giyerdin...” diye konuşurdu.</p>

  <p class="normal1">Saraydaki arkadaşları, padişaha:</p>

  <p class="normal1">“Onun bir odası var, oraya biriktirdiği altınların, gümüşlerin küplerini koymuş. Hiç kimseyi oraya bırakmıyor. Kapısını sürekli kilitli tutuyor,” diyerek Eyaz’ı şikâyet ettiler.</p>

  <p class="normal1">Padişah: “Tuhaf şey, bu kölenin bizden sakladığı nedir?” diye düşündü; sonra bir adamına:</p>

  <p class="normal1">“Git odayı aç, orada ne bulursan al. Orada gizlediği şeyi bul. Bizden aldıklarıyla yetinmiyor da, ayrıca altın mı biriktiriyor, öğrenelim...” diye emretti.</p>

  <p class="normal1">Padişahın adamı, otuz kişiyle Eyaz’ın odasını açmaya gitti:</p>

  <p class="normal1">“Padişahın emri var, bu odayı açacağız,” diyorlardı.</p>

  <p class="normal1">Hazine, altın küpler, gümüşler bulacaklarını umuyorlardı; gelenler büyük bir merakla kapıyı açtılar. Sinekler ekşimiş ayrana nasıl üşüşürse, onlar da birbirini ite kaka odaya öyle daldılar. İçeri girenler sağa sola bakındılar; yırtık, pırtık bir çarık ile eski bir posttan başka bir şey göremediler.</p>

  <p class="normal1">Odanın her yanını kazdılar, eştiler; derin çukurlar meydana getirdiler. Sonunda bir şey bulamayınca, kazdıkları yerleri doldurdular. Toz toprak içinde padişahın huzuruna vardılar.</p>

  <p class="normal1">Padişah, düşüncesini gizleyerek;</p>

  <p class="normal1">“Söyleyin bakalım, ne yaptınız? Hani altınlar, gümüşler?” diye sordu.</p>

  <p class="normal1">Yanlışlarını anlayan adamlar:</p>

  <p class="normal1">“Biz, size yaraşanı yaptık padişahım! Bizim suçumuzu bağışla,” dediler.</p>

  <p class="normal1">Padişah dedi ki: “Bana yalvarmayın, gidin Eyaz’a yalvarın.”</p>

  <p class="normal1">Eyaz’a da seslendi: “Ey Eyaz, suçlular hakkında gereken kararı ver. Seni yüzlerce kere denesem, bir hile bulamam.”</p>

  <p class="normal1">Padişahın bu sözleri üzerine Eyaz:</p>

  <p class="normal1">“Padişahım, bu iyilik ancak senindir. Ben yalnızca bir sarık ve posttan başka bir şey değilim,” dedi.</p>

  <p class="normal1">Bütün bu konuşmalarda padişah, suçluların cezasını Eyaz’ın vermesini istiyordu; çünkü iftira, Eyaz’a yapılmıştı. Ama Eyaz bunu padişaha bırakıyordu. Kendisi suçluları bağışlamıştı.</p>
</body>
</html>