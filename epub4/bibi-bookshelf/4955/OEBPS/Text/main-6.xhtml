<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1">Helena, Jack'in tepe lambasını mümkün olduğunca uzağa tutarak içeriyi incelemeye başlamıştı bile. "Beş metre kadar böyle gidiyor, sonra başka bir duvar var, kayaya oyulmuşa benziyor," dedi. "Sonra da tünel sağa doğru kıvrılıp aşağı iniyormuş gibi görünüyor." Kalkıp ışığı Jack'e uzattı. "Eğer orada bir sarnıç varsa su seviyesinin altında olabilir," dedi. "Kutsal Mezar'ın altında ulaşılabilen en derin yerdeyiz ve son birkaç günde epey yağmur yağdı. Şimdi ne yapıyoruz?"</p>

  <p class="calibre1">Jack, bakışlarını kendisine dikmiş olan Costas'a baktı, Costas'ın yüzü ifadesizdi.</p>

  <p class="calibre1">"Jack, bir anlaşma yaptık," dedi. "Bir daha yeraltına inmek yok."</p>

  <p class="calibre1">"Bu sefer sen söz konusu değilsin zaten. Sığmazsın çünkü."</p>

  <p class="calibre1">Costas, dikkatle Jack'e bakıp, "Sen ne durumdasın?" diye sordu. "Yani yalnız gitmek konusunda ne hissediyorsun?"</p>

  <p class="calibre1">Jack boşluğu süzdü. "Buraya girmemek gibi bir seçeneğim yok."</p>

  <p class="calibre1">"Biliyorum."</p>

  <p class="calibre1">Jack, lambanın kayışlarını açıp başına geçirdi. Sonra bez çantasını alıp deliğin içinde itebildiği kadar ileri itti.</p>

  <p class="calibre1">Costas, Helena'ya, "Uğurlu çantasıdır," dedi. "Onsuz hiçbir yere gitmez."</p>

  <p class="calibre1">Helena gergin bir şekilde şapelin girişine göz attı. "Çabuk ol," dedi. "Az sonra buradan çıkmamız lazım." Jack'e bakıp, koluna dokundu. "Dominelumius," diye mırıldandı. "Tanrı yardımcın olsun."</p>

  <p class="calibre1">Birkaç saniye sonra Jack, az önce taşın bulunduğu yerden çantasına doğru karmüstü sürünmekteydi. Girişi ancak birkaç metre arkasında bırakmıştı, ama daha şimdiden kendini tümüyle izole olmuş, ardındaki şapelden kopmuş ve lambasının ışığında gördüğü bir diğer boşluğun içinde hissetmeye başlamıştı. Herculaneum aklına geldi, o kayıp kütüphaneye girerken geçmişe adım attığını bilmek ne kadar olağanüstü bir duyguydu. Burada da aynı şeyi hissediyordu, aynı olayın başka bir parçasını bulmak üzereydi. Sanki geçmişte biraz daha geri gitmiş, Claudius'un o villada olmasına yol açan hikâyenin başlangıcına yaklaşmıştı. Bu eski taş onu koza gibi içine alıp rahatlatmıştı, her zamanki endişelerinden eser kalmamıştı. Helena'nın son sözleri, o iki Latince kelime aklından çıkmıyordu ve onları odaklanmasına yardım eden bir ilahi söyler gibi tekrarladığını fark etmişti. Dirseklerini taştan sakınmaya çalışarak doğru ileri hamle yaptı. Artık geriden gelen ışık görünmez olmuştu. Jack duraklayıp tepe lambasıyla etrafını saran duvarlara bakındı. Sağ tarafında örülmüş bir duvar vardı, belli ki o resmin bulunduğu birinci yüzyıl duvarın devamıydı ve onunla bir açı yapıyordu. Solunda ve üstünde ise, üzerinde kazma izleri olan kaya yatağı vardı, izler o kadar eskiydi ki neredeyse doğal yapının bir parçası haline gelmiş gibiydi. Sanki insanlığın antik damgası da buraya şekil veren erozyonun ve dönüşümün bir parçası haline gelmişti.</p>

  <p class="calibre1">İleride, Helena'nın taşocağı duvarını saptadığı yerde tünel aniden bitiyordu ve sağdaki bir boşlukla birleştiği görülebilmekteydi. Jack çantasını köşeye itti ve kıvrılarak boşluğun girişine sıkıştı. Taşların sivri uçları gömleğini parçalıyordu. Canı yanarak kendini ileri doğru çekti. Şimdi daha geniş bir boşluktaydı, burada ellerinin ve dizlerinin üstünde durabiliyordu. Sağ tarafında, giriş tünelinin en az beş sıra iri blok halindeki taşlardan örülmüş duvarı dik açı yaparak devam ediyordu. Yüzü o duvarın birkaç santim ötesindeydi ve bunun, dışarıda gemi resminin bulunduğu duvarın devamı olduğunu anlayabiliyordu, ancak burada yüzeyi yıpranmamıştı, tazeydi. İçinde emeklediği boşluğun onu taşocağının karşısında inşa edilmiş dörtgen biçiminde bir binanın çevresine götürdüğünü fark etti ve şimdi arkaya doğru gitmişti, binanın gizlediği bir oyuktaydı. Sola, taşocağına doğru döndü. Duvarın geri kalanı doğaldı, kaya yatağıydı. Tepesinde geniş, köşeli kesikler vardı, belli ki taş bloklar oralardan yontulmuştu. Onların altında kayaya oyulmuş bir odanın girişini gördü. Odanın tavanıyla, yanlarının üstten elli altmış santimlik kısımları görünüyordu. İçinin su dolu olduğu belliydi, tepe lambasının ışığında parlayan karanlık bir havuzdu. Havuzun kenarına kadar emekledi ve içine baktı. St. Vartan Şapeli'ne gelirken gördüğü sarnıç gibi dipsiz bucaksız görünüyordu.</p>

  <p class="calibre1">Ancak dönecek kadar yer olduğu için kendini itip giysilerini parçalayarak sırtüstü döndü. Tekrar havuzun kenarına gelip tepe lambası açık olarak kendini suya bıraktı. Su buz gibi soğuktu ama anında dirildiğini hissetmişti. Bir an yüzeyde yüzü aşağı dönük, gözleri kapalı olarak öylece durdu. Sonra gözlerini açıp baktı. Maske olmadan görüntü bulanıktı ve soğuktan gözleri kamaşıyordu. Fakat su kristal gibi berraktı ve tepe lambasının ışığının kayalarda dans ederek duvarları ve köşeleri aydınlattığını görebiliyordu. En az dört metre derinliğinde, dörtgen biçiminde derin bir kesiğin üstünde yüzüyordu. Hava almak için yana döndü ve sonra yüzünü tekrar suya soktu. Işık huzmesi aşağıyı tararken odanın yan tarafında geniş bir delik gördü, taşocağının yüzüne bakan kayaya oyulmuştu. Deliğin üstü kemerli altı düzdü, iki kişinin yan yana yatacağı genişlikte bir raf oluşturuyordu. Başını iyice daldırıp kesiğin içine baktı ama rafın cilalı yüzeyinden yansıyan ışık gözünü kamaştırdı. O benekli parıltıya bakarak öylece kalakaldı, zihni donmuş gibiydi, hiçbir şeyi algılayamıyordu.</p>

  <p class="calibre1">Bu bir su sarnıcı değildi.</p>

  <p class="calibre1">Hava almak için başım sudan çıkardı ve hemen tekrar aşağı baktı. Bir anda gözünün önüne Elizabeth, sonra Helena geldi ve bir şey görür gibi olduğunu sandı; belki bir ışık oyunuydu, rafın üstünde yüzen kendi bedeninin yansımasıydı. Başını kaldırıp hava aldı ve tepe lambası başından kayıp döne döne suyun dibine indi. Jack gözlerini kırpıştırdı, sonra yeniden aşağı baktı. Raf karanlıkta kaybolmuştu ve tek görebildiği havuzun dibinde lambanın düştüğü yerdeki bulanık görüntüydü. Bir daha nefes alıp güçlü kulaçlar atarak dibe daldı. Kendini suyun altında, ait olduğu yerde bulmanın keyfini duyuyordu.</p>

  <p class="calibre1">Sonra onu gördü.</p>

  <p class="calibre1">Dipte taş bir silindir yatıyordu, beyazdı, daha önce bir volkanın altındaki antik kütüphanede, bir zamanlar Roma imparatoru olan ve ona şifa versin diye Galilee Denizi kıyısında yaşayan birini bulmak üzere kutsal topraklara gelmiş olan birine ait o kütüphanede gördüklerine benziyordu.</p>

  <p class="calibre1">Sonra farkına vardı.</p>

  <p class="calibre1">Everett, mezarı bulmuştu.</p>

  <p class="calibre1">Aşağı uzandı.</p>

  <p class="calibre1">Jack, Costas'la taşı çıkardıkları girişe doğru süründü, çantasını önden itiyordu. Çantayı şapelin içine bıraktıktan sonra ellerini aşağı uzatıp dışarı çıktı. Giyinirken hâlâ üstünden sular akıyordu ama ne soğuğun ne de ıslaklığın farkındaydı. Tek düşünebildiği buradan çıkmak ve güvende olmaktı. Etrafına bakındı. Şapeldeki mumlar hâlâ yanıyordu ama görünürde kimsecikler yoktu. "Costas?" dedi. Sesi tünelde yankılandı. "Helena?" Cevap yoktu. Çömelip çantasının sapını boynuna geçirdi. Saçlarını sallayıp yüzünü kuruladı. Belki de ilk odaya, St. Helena Şapeli'ne gitmişlerdi. Saatine göz attı. Yirmi dakika kalmıştı. Morgan'ın başarması için dua etti. Çantasını kavradı. Şu anda olanları bütün dünya öğrenecekti.</p>

  <p class="calibre1">Ayağa kalkıp dikkatle şapelin girişine, oradan da geçide yürüdü. Elinin tersiyle tekrar yüzünü sildi ve ne kadar pis olduğunu fark etti. Karşısında Helena Şapeli'nin kapısı ardına kadar açık duruyordu. Şapelin orta sütunlarında dans eden mum ışıklarını ve arkadaki loşlukta Kutsal Mezar Kilisesi'ne çıkan basamakları görebiliyordu. Birkaç adım daha gittikten sonra durdu. Yolunda olmayan bir şeyler vardı. Sonra dışarıdan metalik bir ses geldiğini duydu. Bu tabanca horozunun sesi Demek buydu. Kendini hazırladı, kalbi güm güm atıyordu. Artık seçme şansı yoktu. Çıkmak için tek bir yol vardı. Şapelde ağır ağır yürümeye başladı.</p>

  <p class="calibre1">"Doktor Howard. Yeniden karşılaştık."</p>

  <p class="calibre1">Avrupa aksanı izleri taşıyan ses anında tanıdık gelmişti. Bu, iki gün önce yine yeraltında karşılaştığı ve sadece gölgelerin arasında görebildiği adamın sesiydi. Aniden midesinde buz gibi bir pençe hissetti. Helena haklı çıkmıştı. Jack hiçbir şey demedi, ama dikkatle ilerlemeye devam etti, karanlığa alışmak için gözlerini mumlardan uzak tutuyordu. Adam yine gölgelerin arasında karşısına dikildi, şapel mihrabının ve elinde haç tutan bir kadın heykelinin, yani St. Helena heykelinin yanında duruyordu. Jack bacakları ayrık olarak kıpırdamadan bekledi, bakışlarıyla sağı solu tarayıp başkaları da var mı diye kontrol etmeye çalışıyordu.</p>

  <p class="calibre1">Adam, "Göster onları," diye hırladı.</p>

  <p class="calibre1">Bir duraksama oldu, sonra parmaklar şıkladı ve pejmürde bir keşiş cüppesi giymiş biri ileri itildi ve tek dirseğinin üstüne düştü. Bu Yereva'ydı, yüzü morarmış ve şişmişti. Arkasındaki karanlığa bakarak, "Hiçbir şey söylemedim Helena," diye bağırdı. "Beni takip etmişler." Sonra Jack bir susturucunun kadının ensesine çarptığını gördü ve kadın tekrar geriye çekildi.</p>

  <p class="calibre1">Adam, Jack'e, "Gördüğünüz gibi hepinizin yerini biliyoruz," dedi, yüzü hâlâ görünmüyordu. "Her yerde gözümüz, kulağımız vardır. Pek çok da hevesli biraderimiz." Jack, onun tekrar parmaklarını şıklattığım gördü. Gölgelerin arasından başka biri itildi, piskopos cüppesi giymiş sakallı bir erkekti, göğsünde de süslü bir Ermeni haçı asılıydı. Jack karanlığın içinden, yalvarır gözlerle kendisine bakan, iki yana sendeleyen adama doğrultulan susturucuyu gördü. Dönüp gölgelerin içindeki adama, "Bu da hevesli biraderlerinizden biri mi?" diye bağırdı.</p>

  <p class="calibre1">Piskopos kendi dilinde hızlı hızlı konuşmaya başladı, yalvardığı belliydi. Gölgede kalan adam, ona döndü; sesi alçak ve gaddardı. Latince bir şeyler söyledi. Piskopos konuşmayı kesti, bulunduğu yere mıhlanmış gibi kaldı ve sonra ağlayıp titremeye başladı.</p>

  <p class="calibre1">Adam Jack'e dönüp, "Gördünüz mü?" dedi. "Bizim amacımıza hizmet eden herkes ne kadar hevesli."</p>

  <p class="calibre1">Jack, "Onları gösterin bana," diye tekrar bağırdı.</p>

  <p class="calibre1">Adam karanlığa doğru İtalyanca bir şeyler söyledi. Sonra, "Pronto," dedi. Parmaklar yeniden şıkladı. Bir itiş kakış oldu, homurdanmalar duyuldu. Aniden Costas mum ışığına doğru iteklendi, sonra dik durması sağlandı. Ağzı bantlanmış, elleri arkadan bağlanmıştı. Tıkalı sinüslerine hava ulaştırabilmek için hırıltıyla nefes alıyor, göğsü inip kalkıyordu. Jack, onun ensesine de bir susturucu dayandığını görebiliyordu, arkasında duran biri vardı. Kolu alçıda olan bir adam Jack'in zihni aşırı çalışıyordu. Roma'daki saldırgan. Costas, Jack'in bakışlarını yakaladı, gözleri irileşmişti, çaresizdi.</p>

  <p class="calibre1">Jack, "Bandı çıkarın," diye kükredi. "Nefes alamıyor."</p>

  <p class="calibre1">Mihrabın yanındaki figür, "Artık söyleyecek bir şeyi yok," dedi. "Sizin de öyle."</p>

  <p class="calibre1">Jack her şeyi birden anladı. Burası artık bir mabet değildi. Bir infaz yeriydi. Saatine baktı. Sadece on dakika kalmıştı. Vakit kazanması gerekiyordu. "Dışarıdaki o küçük arbedenin tesadüf olmadığını anlamıştım," dedi. "Ağlama Duvarı'nda bıçaklama olayları, sokağa çıkma yasağı, elektrik kesintisi."</p>

  <p class="calibre1">Adam, "Hepsi amacımıza hizmet ediyordu," dedi. "Ve marjinal gruplara sızmak her zaman kolay olur, her iki tarafa da."</p>

  <p class="calibre1">"Daha önce karşılaştığımızda bunların son bulmasını istediğinizi söylemiştiniz."</p>

  <p class="calibre1">"Sizi ikna etmem gerekiyordu."</p>

  <p class="calibre1">"Bize concilium hakkında gerçeği söylediniz, Claudius ve son İncil de doğruydu."</p>

  <p class="calibre1">"Sizi ikna etmeliydim. Yolunuza devam etmenizi ve bizi buraya getirmenizi sağlamak için. Siz de amacımıza gayet güzel hizmet ettiniz. Narcissus sayesinde Pliny'nin Claudius'un verdiği şeyi Roma'ya götürdüğünü ve Claudius'un da Londra'daki mezarı ziyaret ettiğini biliyoruz. Geri kalanı sizin işiniz. Villa Getty, Santa Paula'daki kadınlar manastın, burası... Takip etmek zor olmadı. Genç Amerikan meslektaşınız, dostlarına çok fazla güveniyor. Artık onun açısından da bir önemi kalmadı ya." "Jeremy." Jack midesinde soğuk bir darbe daha hissetti. "Yaşıyor. Şimdilik. Napoli'deki öbür meslektaşlarınız gibi. Genişleyen ailemizin koruyucu kanatları altında güvendeler." Adam, Costas'ın arkasında duran gölgeye doğru bir baş hareketi yaptı. "Zamanı gelince her şey çabucak halledilecek. Kafaya bir kurşun ve bir ruh daha cennete yükselecek. Hep gitmek istediklere yere gidecekler."</p>

  <p class="calibre1">"Başkalarına anlatmadığımı ne biliyorsunuz? Yani concilium'u</p>

  <p class="calibre1">"Çünkü aradığınız şeyi bulana kadar gizli tutmanız gerekiyordu. Size başkalarının da onu aradığını, hayati tehlike içinde olduğunuzu söylemiştim. Ve doğruyu söylüyordum. Roma'da, St. Paul'ün mezarının yanı başında karşımda otururken aklınızdan geçenleri anladım Doktor Howard, Size sırlarımı açtım ve siz de kendinize benzeyen biriyle karşı karşıya olduğunuzu sandınız. Ama concilium'dan kaçamazsınız. Biz daima galip geliriz."</p>

  <p class="calibre1">Jack zaman kazanmaya çalışarak, "Aslında kaçamayacak olan sizsiniz," dedi. "Bu kez yanılıyorsunuz. Çünkü asıl ben sizi çözdüm. Bize sadece concilium hakkındaki gerçeği anlatmıyordunuz, gerçek duygularınızı da anlatıyordunuz. Bir yalanla yaşadığınız halde günah çıkarma ihtiyacı duyuyordunuz. Bundan kopmak istiyordunuz ama yeterince gücünüz yoktu."</p>

  <p class="calibre1">Adam tükürür gibi, "Kâfirlik olur," dedi, sesi titriyordu. "Dini ödevlerimden asla vazgeçmem. Benim gücüm bu."</p>

  <p class="calibre1">Jack, "St. Paul'ün sahiden bunu istediğini mi sanıyorsunuz?" dedi.</p>

  <p class="calibre1">Adam, "St. Paul bizim kurucumuzdu," diye cevap verdi.</p>

  <p class="calibre1">Jack, "Öyle mi?" dedi. "Ben Büyük Konstantin sanıyordum. Kendi ağzınızla söylemiştiniz. Concilium, onun gizli savaş konseyi olarak yeniden kurulmuştu."</p>

  <p class="calibre1">"O, bizim yapmak zorunda olacağımız mücadeleleri verebileceğimiz kurbanları önceden tahmin etmişti, in noınine patıis et filii et spiritu sancti. Bizim savaşımız tüm insanlığın savaşıdır. Şeytan her yerde hazır durumda bekler."</p>

  <p class="calibre1">Jack, "Sadece sizin zihninizde var şeytan," dedi. "Concilium ayrımcılık yapıyor ve yangınlar çıkarıyor. Yaptıklarınız da sizden kaynaklanıyor, yarattığı düşmanlar da."</p>

  <p class="calibre1">Adam buz gibi bir sesle, "Bence öyle değil Doktor Howard," dedi.</p>

  <p class="calibre1">"Bu cani ruhlu uşaklarla fazla ileri gidemezsiniz."</p>

  <p class="calibre1">"Geldiği yerde onun gibi bir sürüsü daha var." Adam arkasındaki gölgeleri gösterdi. "Genişleyen ailemizden söz etmiştim ya."</p>

  <p class="calibre1">"Aile mi? Peki sizin aileniz akrabalarına nasıl muamele ediyor? Elizabeth d'Agostino benim dostumdu."</p>

  <p class="calibre1">"Ah, Elizabeth. O benim de öğrencimdi, ailemize onu ben sokmuştum, fakat zamanı geldiğinde yeminine sadık kalma gücünü gösteremedi. Ailesi her zaman onurlu olmuştur ve biz de her zaman bunu çok takdir etmişizdir. Onların onuru bize hizmet etmektir ve Elizabeth ailesine ihanet etmiştir. Herculaneum'da sizi uyarmaya çalıştığını biliyoruz. Kaderinin ne olacağını o anda bile biliyordu."</p>

  <p class="calibre1">"Ne yaptınız ona?"</p>

  <p class="calibre1">"Yol temizlendi. Biz yenilmeyiz."</p>

  <p class="calibre1">Jack tepeden tırnağa öfke dolduğunu hissetti, ama soğukkanlılığını koruması gerektiğinin farkındaydı. "Sizin yerinizde olsam, kime güveneceğime dikkat ederdim," dedi, sesi ifadesizdi. "Şimdilerde onlar uyuşturucu taciri, Tanrı'nın hizmetkârları değil. Bir gün sıra size de gelir."</p>

  <p class="calibre1">Adam yine, "Kâfirlik," diye tısladı. "Onlar daima bizim sadık hizmetkârlarımız olmuştur. Hiçbir şey değişmedi ve hiçbir şey değişmeyecek."</p>

  <p class="calibre1">Jack, "Yine yanlış," dedi. "Yaptığınız şey yüzünden diğerleri sizi bulacak. Dünya öğrenince, kendi tarihinizin ağırlığı mahvedecek sizi."</p>

  <p class="calibre1">"Kimse öğrenmeyecek. Asla iz bırakmayız." Adam arkasındaki karanlığa bir işaret yaptı. "Buranın altında kayaya gömülü on bir tane su sarnıcı var. Siz çoktan kendi mezarlarınıza girmiş bulunuyorsunuz." Cep telefonunu çıkarıp havaya kaldırdı. "Burada işimiz bitince, dışarı çıkıp Napoli'yi arayacağım. Bugün sona ermeden meslektaşlarınızın da işi bitmiş olacak. Bunların hiçbiri yaşanmamış olacak."</p>

  <p class="calibre1">Jack saatine baktı. İki dakika. "Ölümün kokusu," dedi. "Ölümün kokusunu saklayamazsınız." Aniden gözünü ona dikmiş ve nefes almayı bırakmış gibi görünen Costas'a baktı.</p>

  <p class="calibre1">Adam, "Burada her yer ölüm kokuyor," dedi. "Zeytin Dağı'na hiç gitmiş miydiniz? O mide bulandırıcı tatlımsı koku her yerdedir. Ve siz ilk olmayacaksınız. Pelagius'tan bu yana, başkaları da fantezileriyle buraya kadar geldi, ama daha ileriye gidemediler. Kâfirliğin İsa'nın, mezarını ziyaret etmesine izin vermeyiz."</p>

  <p class="calibre1">Jack, "Buna inanıyor musunuz?" dedi. "Yani buraya gömülü olduğuna?"</p>

  <p class="calibre1">"Burası yeniden diriliş yeridir. Bizim insan İsa ile fazla işimiz olmaz."</p>

  <p class="calibre1">"Sorununuz da o zaten."</p>

  <p class="calibre1">Adam, "Bu kadar yeter!" diye haykırdı, sesi aniden tizleşmişti. "Bulduğunuz şeyi bize vereceksiniz. Arkadaşlarınızın şimdi ölmesiyle sizden sonra ölmesi arasında bir fark yok." Gölgelere doğru parmaklarını şıklattı ve Costas'la Helena arkalarında duran susturuculu adam tarafından aniden öne doğru itildiler. "Hemen verin onu bana, böylece sonunuz çabuk gelmiş olur."</p>

  <p class="calibre1">Jack derin bir nefes aldı ve uzanıp çantasını yokladı. Aradığı şeye bilerek, tünelde ellerine yapışmış olan pisliği bulaştırıyordu. Sonunda onu eline alıp ilerledi ve haçlı kadın heykelinin yanındaki mihraba bıraktı. Geri çekildi. Costas ile Helena büyülenmiş gibi o nesneye bakıyorlardı. Londra'daki mezardan alman bronz silindirdi bu, yani</p>

  <p class="calibre1">Claudius'un oraya koymuş olduğu silindir. Jack bir yerlerde işe yarayacağı inancıyla onu yanında Kaliforniya'ya taşımış, oradan da Kudüs'e getirmişti. Jack ilerlerken adam gölgelerin arasına çekilmişti, tekrar ortaya çıkıp silindiri kaptı, kendini ona kalkan edip arkasında tuttu. "Olması gerektiği gibi," diye fısıldadı. "Concilium'im arzusu yerine getirildi."</p>

  <p class="calibre1">Jack saatine baktı. Bu, son noktaydı. Silindiri gösterdi. "İçine bakmak isteyebilirsiniz," dedi sakin bir tavırla.</p>

  <p class="calibre1">Adam, "Küfre gözlerimi değdirmem," dedi, sesi çarpılmıştı. "Bu, o budala Claudius'un yarattığı bir yalan. Onu arayan herkesi kandıran bir yalan. Yakılacak, ufalanacak ve mezarınıza atılacak. Orada hazinenizin tadını çıkarabilirsiniz." Parmaklarını şıklattı ve Costas, adamın arkasındaki karanlık deliğe doğru itildi, tabancanın namlusu ensesindeydi.</p>

  <p class="calibre1">Jack kendini ileri attı ve ellerini kaldırdı. "Durun!" diye bağırdı. "Görmeniz gereken başka bir şey daha var." Çantasının kapağına uzandı. Silah aniden onun başına yönelmişti. Elini havada durdurdu. "Sadece bir bilgisayar" Kimse kıpırdamadı ve bir sessizlik oldu. Jack çantasından dikkatle avuç içi kadar bir bilgisayar çıkarttı. Silah hâlâ üzerine çevriliydi. Ağır ağır geri gitti ve bilgisayarı mihraba, heykelin önüne koyup kapağını açtı. Ekranda IMU logosu görünüyordu, altında da bir başlık ve üç satırlık bir yazı vardı. "Bu sayfayı bir saat önce, Kutsal Mezar'ın çatısındayken hazırlamıştım. Helena'nın kablosuz bağlantısıyla buradaki basın ajansımıza yolladık. Morgan da her şeyi içeren bir CD'yi ajansa elden götürdü. Onu da Los Angeles uçuşunda hazırladım." Metni büyütmek için bir tuşa bastı. Yazının başlığı ekranın üstünü kapladı.</p>

  <p class="calibre1">KAYIP İNCİL? KAYIP MEZAR ORTAYA ÇIKTI.</p>

  <p class="calibre1">Jack gölgelerin arasındaki adama döndü. Soğukkanlı bir şekilde, "Görüyor musunuz?" dedi, öfkesini güçlükle bastırıyordu. "Benim de dostlarım var. Sizin deyiminizle hevesli biraderlerim. Biz konuşurken bu hikâye bütün dünyaya satıldı. Basın bültenini saat tam on dokuzda, yani üç dakika önce açıklanacak şekilde ayarlamıştım. Bütün hikâye açıklanacak: benim adım, sizin adınız, burası, iki bin yıllık terörizm ve cinayetler... Bize concilium hakkında hevesle anlattığınız her şey."</p>

  <p class="calibre1">Adam hiçbir şey demedi, sonra küçümseyen bir kahkaha duyuldu. "Siz, benim adımı bile bilmiyorsunuz."</p>

  <p class="calibre1">Jack, "Yine yanılıyorsunuz," diye cevap verdi. "Elizabeth, bana o kadarını söyleyebilmişti Kardinal Ritter."</p>

  <p class="calibre1">Adam acıyla kıvranıp geriye döndü, duvarı tırmaladı. Tam o anda bir takırtı duyuldu ve merdivenin başından şapele kör edici bir ışık yansıdı. Her şey bir anda olupbitti. Costas ileri doğru dalıp, sol omzuyla arkasındaki figüre bir darbe indirdi. Darbeyi karnına yiyen adam yere serildi. İbranice bağrışmalar duyuldu ve M4 tüfeklerini kaldırmış iki üniformalı adam ortaya çıktı. İçlerinden, biri Costas'ın ağzındaki bandı çıkardı ve bileklerindeki bağı kesti. Costas deli gibi nefes alıyordu ve hızla Jack'in yanına geldi. Bronz silindiri gösterip, "Oldukça işe yaradı," dedi; Helena da Costas'ın yanma gelmişti.</p>

  <p class="calibre1">Jack ışığın geldiği yere baktı ve Ben'in yanında bir İsrail polis müfettişi ve Morgan ile birlikte girişi tuttuğunu gördü. Uzanıp Costas'ı omuzlarından kavradı. "Bunun için İsa'ya şükret," dedi. Aniden tükenmişti. Costas'a yorgun bir tebessümle bakıp, bronz silindiri gösterdi. "Ve artık biliyorsun. Sonunda bir hazine avcısına dönüşmüş değilim. Ben sanat eserlerini ancak daha büyük bir şey tehlikedeyse yağmalarım."</p>

  <p class="calibre1">Costas nefes nefese, "Bunu daha o zamandan planladığını söyleme bana," dedi.</p>

  <p class="calibre1">"O sadece bir ihtimaldi. Ama Morgan'ı, basın bültenini organize etsin ve Ben'i bulsun diye göndermek büyük bir riskti."</p>

  <p class="calibre1">"Ciddi bir zaman planlaması."</p>

  <p class="calibre1">Jack başını yerdeki karanlık sarnıç ağzına çevirdi. "Böyle bir şeyin olabileceğini düşünmüştüm."</p>

  <p class="calibre1">"Yani Elizabeth sahiden adamın adını söyledi mi?"</p>

  <p class="calibre1">Jack başını salladı ve duraksadı. "Herculaneum'daki villanın önünde ancak birkaç saniye konuşabildik. Belki de bana anlatacaktı veya daha sonra anlatabileceğini düşünüyordu. Her neyse, Jeremy ile bütün ihtimallerin üstünden geçtik. Adamımızın St. Peter'in altında Viking ağından söz etmesi, sırrını açığa vurdu. Onunla daha önce de kafa kafaya gelmiştik. Böylece ihtimaller azalmış oluyordu."</p>

  <p class="calibre1">"Elizabeth için gerçekten üzgünüm Jack."</p>

  <p class="calibre1">"Şimdilik kesin bir şey bilmiyoruz. Buradan ayrılmadan önce Ben'le polis, şu adamı konuştursun istiyorum, ama bir şey diyeceğinden emin değilim."</p>

  <p class="calibre1">"Belki uşağı konuşur."</p>

  <p class="calibre1">Jack arkalarında baygın yatan adama baktı, başında bir polis duruyordu. "Tanrı bilir, belki de Elizabeth'in akrabasıdır."</p>

  <p class="calibre1">Helena ayağa kalktı ve gelip Jack'e sarıldı. Jack, onun titrediğini hissedebiliyordu ama kadın cesur olmaya çalışıyordu. "Çok iyi tasarlanmıştı. Benim hatırladığım Jack Howard böyle biri değildi. O zamanlar ileriyi görmekte pekiyi sayılmazdın. Daima burnunun dikine giderdin."</p>

  <p class="calibre1">Costas hapşırdıktan sonra, "Aklıma gelmişken," dedi. "O ölüm kokusu meselesi için sağ ol. Çok hoş bir dokundurmaydı. Neredeyse kusacaktım."</p>

  <p class="calibre1">"Biraz motivasyona ihtiyacın olduğunu düşündüm."</p>

  <p class="calibre1">"O konudan bir daha asla söz etme Jack, asla!"</p>

  <p class="calibre1">Jack ağırbaşlı bir tavırla, "Asla," dedi.</p>

  <p class="calibre1">Kardinal Ritter mihrabın yanında dikilip kalmıştı, başında bir polis bekliyordu. Yerde yatan adam ayılıp da başındaki polisin bacağına sarılınca, karşılık olarak bir tekme yiyene kadar bir karmaşa oldu. İlerideki polis, içgüdüsel olarak dönüp bakmış ve bir anlığına gözünü kardinalden ayırmıştı. O boşluk anından faydalanan kardinal ileri atılıp bronz silindiri kaptı ve onunla birlikte St. Vartan Şapeli'nin girişine koştu. "Artık bende," dedi. "Onu yok edeceğim. İçinde ne olduğunu asla bilemeyeceksiniz."</p>

  <p class="calibre1">"Yine yanılıyorsunuz." Jack çantasına uzanıp özenle tuttuğu başka bir silindir çıkardı, bu mermerdi. Daha yirmi dakika önce sualtı odasından, Everett'in 1918 yılında gizlemiş olduğu yerden almıştı. "Elinizdeki Londra'daki mezardan alman bronz silindir. Çok güzel bir tarihi eser, sahiden önemli. Muhtemelen demirçağının sonuna ait. Ve bu arada, içi de boş."</p>

  <p class="calibre1">Kardinal homurdanarak silindirin kapağım açtı ve içine baktı. İleri geri yalpaladı, sonra olduğu yerde kaldı. Jack, mermer silindiri Costas'a uzattı, göz göze geldiler, sonra da ileri atıldı. Bir an. sonra kardinali boyunduruğa alıp sağ kolunu arkasına götürmüştü Adam acıyla haykırana kadar kolunu büktü. Jack o an boyunduruğu parça parça sıkmayı, adamın kafasından gelecek çatırtıyı duymayı istedi. Fakat fazla kolay fazla çabuk olurdu ve polis sorgusundan bir şeyler çıkması ihtimali vardı. Tek eliyle adamın kolunu bastırmaya devam ederken, öbür eliyle bronz silindiri alıp tekrar mihrabın yanma bıraktı. Sonra kardinalin kolunu adam yine acıyla sızlanana kadar yukarı büktü. Kolunu mengene gibi tutarken Ritter'in sol kulağına iyice yaklaştı. Ter kokusunu, korkunun kokusunu duyabiliyordu.</p>

  <p class="calibre1">Kardinalin başım dizüstü bilgisayar ekranındaki başlığa, sonra da Costas'ın elindeki değerli silindire doğru çevirip, "Görüyor musunuz?" diye fısıldadı. "Hepinizin öğrenmesi gerekiyor üstat. Kutsal İndilerden bir öğüt. Yazılı sözlerin gücü."</p>

  <p class="calibre1">Ertesi sabah dört çekerli bir Toyota'ya doluştular ve Helena, onları Kudüs'ten Galilee Denizi'ne uzanan büyük Ürdün Vadisi'ne götürdü. Costas ile Jack, Helena'nın yanında oturuyordu; Morgan, Maria ve Jeremy de arkadaydı. Maria ve Jeremy doğruca Tel Aviv Havaalanı'ndan gelmişlerdi. Jack önceki gün Kutsal Mezar Kilisesi'nden çıkar çıkmaz onları aramıştı. Artık onlar için endişe etmesine gerek kalmadığını biliyordu ama yine de yanında olmaları içini daha çok rahatlatıyordu. Hiebermeyer ise tümüyle başka bir âlemdeydi. Dünya medya kuruluşları Napoli'de ona el koymuş gibiydi ve Hiebermeyer de yerinden ayrılmayı kabul etmiyordu. Jack, onun her anın tadını çıkardığını biliyordu, ama bu aynı zamanda basının ilgisini İsrail'deki eylemlerinden uzak tutmaya yarıyordu. Jack'in kariyerindeki bu en sıra dışı araştırmaya yol açan olayı tarih sayfalarına eklemek için yapacak son bir işleri kalmıştı.</p>

  <p class="calibre1">Costas, Jack'e, "Herhangi bir şey var mı?" diye sordu. Helena, aracı yoldaki yamanmış çukurdan geçirirken sesi titremişti.</p>

  <p class="calibre1">"Henüz bir şey yok." Jack, sabah Kudüs'teki otele vardığı anda Jeremy'yi bir kenara çekmişti. Haber iyi değildi. Elizabeth, Jack'le konuştuğu günün akşamında ortadan kaybolmuştu. Herculaneum'daki kazı alanından yürüyüp gitmiş ve bir daha da hiç dönmemişti. Jeremy'nin soruşturmaları sadece omuz silkmeler ve sessizlikle karşılanmıştı. Jack, "Fakat belki de Napolililer sen olduğun için öyle davranmıştır," dedi. "Ve o beni terk ettikten sonra on beş yıldır görüşmüyorduk. O yüzden aniden her şeyin değişmesini bekleyemem."</p>

  <p class="calibre1">Helena direksiyonla boğuşurken, "Onun için dua edeceğim Jack," dedi. "Ama belki de sadece çekip gitmiştir. Belli ki bunu daha önce de yapmış."</p>

  <p class="calibre1">Jack, "Kutsal Mezar Kilisesi'nin altındaki mezarda garip bir hayal gördüm, biliyorsun," dedi. "Suda onu görür gibiydim, ama garip bir karışımdı, sanki o taş levhada sahiden biri yatıyormuş gibiydi." Costas, "Bir Agamemnon anı mı?" dedi.</p>

  <p class="calibre1">Jack, "Aslında onca yıldır hep aklımdaydı," dedi. "Aramızda iletişim yoktu. İlişkimiz ise hiçbir zaman sahiden bitmemişti, sadece o çekip gitmişti. Dün şapelde Ritter'i tutarken her şeyi daha iyi gördüm. Buna, onun Elizabeth'i sürüye döndürmek hakkındaki sözleri yol açtı. O anda her şeyin o adamın suçu olduğunu tahmin ettim. Neredeyse boynunu kırıyordum, biliyorsun. Şimdi bile yapabilirim bunu." "En azından yolumuzdan çekildi."</p>

  <p class="calibre1">"Şimdilik. Ama geri dönecektir. O ve uşağı sadece sokağa çıkma yasaklarını ihlalden, açıkta silah taşımaktan ve bir polis memuruna saldırmaktan ötürü tutuluyorlar. Adam kaçırma çok daha ciddi bir suç ama başrahip suçlamada bulunmayı reddetti, Ben'in sorgulaması da o yüzden bir işe yaramayacak. Ritter birkaç gün içinde Roma'ya giden uçakta olacağını biliyor. Ve bütün o basın açıklaması, isimlerin verilmesi, makalede yazdıklarım rüzgârda savrulan kuru yapraklar gibi uçup gidecek. Onunki gibi organizasyonlar bu tür şeyleri daha önce de atlatmıştır. O da sessizce eski konumuna dönecek."</p>

  <p class="calibre1">Maria, "Concilium kamuoyu tarafından bilinince, yasa daha güçlü bir tedbir alabilir," dedi.</p>

  <p class="calibre1">Jeremy, "Tam olarak kimin yasası?" diye sordu.</p>

  <p class="calibre1">Costas da, "Ve her şey bütün bunlara kaç kişinin inanacağına bağlı," dedi. "Yani, sen söyledin ya Jack, Kilise komplolarıyla ilgili büyük haberler, cinayet ve yıkımla olan doğrudan ilişkilerini tam olarak ortaya koymadıkça, hemen bayat haber haline geliyor. Ve biz de bir tür kayıp İncil bulduğumuzu iddia edecek ilk kişiler sayılmayız."</p>

  <p class="calibre1">Maria, Jack'i dürtüp, "Daha görmedik bile onu," dedi.</p>

  <p class="calibre1">Helena, "Jack'in Ritter'e ne dediğini hatırlasanıza," dedi. "Yazılı sözlerin gücü. Eğer onu sahiden bulursak o zaman insanlar inanacaktır."</p>

  <p class="calibre1">Maria, "Kilise'nin temellerini sallasa bile mi?" diye sordu.</p>

  <p class="calibre1">Helena, "İnsanların özgürce, korkular, suçluluk duyguları, kovuşturmalar ve concilium olmadan kendi ruhani yollarını seçmesi," dedi. "Ben bunun için buradayım. Eğer insanların bu seçimi yapmasına yardımcı olacak bir şey bulmuşsak, o zaman iyi bir şey yapmışız demektir."</p>

  <p class="calibre1">Morgan arkadan, "Destekliyorum," diye lafa karıştı.</p>

  <p class="calibre1">Costas, "Hâlâ o silindirde ne olduğunu bulmamız gerekiyor," dedi. "Jack izin verirse."</p>

  <p class="calibre1">Jack, "Sabırlı olun," dedi.</p>

  <p class="calibre1">"Bu yöne doğru gitmemizin sebebi Pliny'nin Doğal Tarih'indeki o not, değil mi? Hani Herculaneum'da bulduğumuz o rulodaki? Claudius ile dostu Herod'un Galilee Denizi kıyısında İsa'yı ziyaret etmesiyle ilgili olan?"</p>

  <p class="calibre1">"Doğru."</p>

  <p class="calibre1">"Yolda çukurlar filan yok değil mi?"</p>

  <p class="calibre1">"Eh, Massimo'ya Roma'ya döneceğine dair söz verdim. Vesta odasının açılması için yapılacak işler varmış. Tonlarca atık temizlenecekmiş."</p>

  <p class="calibre1">"Jack."</p>

  <p class="calibre1">"Tamam, yolda çukurlar yok. Bu seferlik."</p>

  <p class="calibre1">Kutsal toprakların zengin tarihini çağrıştıran isimlerin yazılı olduğu yol tabelaları görüyorlardı: Jericho, Nablus, Nazareth. Galilee Denizi levhasını görünce sola saptılar, modern Tiberias'ın tatil köylerini ve termal kaynaklarını geçtiler, sonra göl kıyısına ulaştılar. Arbel Dağı'nın sırtlarını görerek birkaç kilometre daha gittiler ve kibutzunn girişine ulaştılar. Etraflarındaki arazi kavrulmuş, kurumuştu ve denizin kıyı çizgisi de doğudaki bataklıklara doğru geri çekilmişti. Helena, kibutzun önünde arabayı durdurdu, dört saatlik yolculuktan sonra yorulmuş ve acıkmış bir halde indiler. Jack haki renkli bir şort, gri tişört ve çöl botları giymişti, sevgili haki renkli bez çantası da omzuna asılıydı. Costas her zamanki Havai takımlarına bürünmüştü, gözünde de Jeremy'nin verdiği güneş gözlüğü vardı, o gözlük artık Costas'ın ayrılmaz bir parçası haline gelmiş gibiydi. Jeremy, Maria ve Morgan da Jack gibi giyinmişlerdi. Sıcağa aldırmazmış gibi görünen tek kişi Helena'ydı. Üzerinde yine Kutsal Mezar'ın çatısında giydiği beyaz cüppesi vardı.</p>

  <p class="calibre1">Jack, "Burası antik Migdal bölgesi, Magdala da denir," dedi. "Mary Magdelene'nin yurdu. Bu kıyı Nasıralı İsa'nın genç bir erkek olarak yaşadığı, marangozluk ve balıkçılık yaptığı ve Galilee halkı arasında sözlerini yaydığı yer."</p>

  <p class="calibre1">Kibutz kantininde yenen kısa bir öğle yemeğinin ardından Yigal Allon Müzesi'ne gittiler ve müzenin ortasındaki vitrinin etrafına toplanıp kutsal topraklarda yapılan en önemli buluşu sessizce içlerine sindirdiler. Bu antik bir tekneydi, tahtaları zaman içinde kararmış olsa da bütün güzelliğiyle korunmuştu. Sekiz metreden biraz uzundu ve eni iki metreydi. Costas güneş gözlüğünü alnına itip, tekneyi tutan metal beşiğe eğildi ve tahtalardan birini incelemeye başladı. "Polietilen glikol?"</p>

  <p class="calibre1">Jack başını salladı. "Tekne tatlı suda bulunduğu için ve tuzundan arıtmak gerekmediği için tahtalarına PEG0 emdirmek fazla uzun sürmedi. 1986 yazıydı, şimdiki gibi kurak bir yıldı ve Galilee Denizi'nin su seviyesi düşmüştü. Buralı iki adam antik sikke ararken bu tahtaların çamurun içinden çıktığını görmüşler, pruvası göle doğruymuş. Antik bir tekne olduğu belliydi ve hemen merak uyandırmıştı. Tabii aynı zamanda bir parlama noktasıydı. İsrail Turizm Bakanlığı olası İsa bağlantısını düşünüp, tam da insanlar İsrail'e gelmeyi kesmişken yeni bir turistik cazibe merkezi bulduklarını tahmin etmişti. Fakat bazı aşırı Ortodoks Yahudiler kazıya tepki gösterdiler, bunu bölgede Hıristiyan misyonerliğine yakılacak yeşil ışık olarak gördüler. Hatta yağmur yağsın da burası sular altında kalsın ve kazı engellensin diye dua edenler bile oldu."</p>

  <p class="calibre1">Costas, "Bu tanıdık geliyor," diye mırıldandı.</p>

  <p class="calibre1">Jack, "Son hedefimize gitmeden önce bunu görmenizi bu yüzden istedim," dedi. "Bütün o saçmalıklar artık unutuldu. Bu tekne İsrail'in, inançları her ne olursa olsun Hıristiyanları da, Yahudileri de buraya çeken başlıca arkeolojik cazibe noktalarından biri oldu. Ortak kültür mirasları oldu."</p>

  <p class="calibre1">Costas, "Tahtalar antik tarzda, erkek dişi uçlarla geçme yapılarak birbirine tutturulmuş," dedi.</p>

  <p class="calibre1">Jack teknenin hatlarını gösterip, "Bu eşsiz bir buluş," dedi. "O çağlardan kalan yegâne Galilee Denizi teknesi. Muhtemelen tek yelken çekilen bir direği de vardı, iki tarafa iki kürekçi oturuyordu ve küreklerden biri dümen yekesi olarak kullanılıyordu. Kavisli bir kıçı ve kalimarlı sivri bir burnu vardı. Tahtaları, genel olarak çerçevelerde meşe, kaplamalarda da Lübnan sedirinden oluşuyordu."</p>

  <p class="calibre1">Maria, "Neden tamdık geldiğini şimdi anladım," diye mırıldandı. "Maurice aşağı yukarı bunun ebatlarında bir teknenin resimlerini göstermişti, Herculaneum'da 1980 yılındaki kazılarda, deniz kıyısındaki setin altında bütün o iskeletler ortaya çıktığı zaman bulunmuş. Püskürmeden gelen gazlar ve küller tekneyi kaplayarak kömürleştirmiş, ama tahtaların iç yüzeyleri el değmeden kalmış. Kusursuz bir işçiliği varmış, belki de zengin villa sahiplerinden birine gezi teknesi olarak yapılmıştı."</p>

  <p class="calibre1">Costas, "Belki de bizim Claudius arada balığa çıkıyordu," dedi.</p>

  <p class="calibre1">Jack, "Burada zekice tekrar kullanıma sokulmuş bir sürü tahta, hurda parça var," dedi. "Kinneret teknesinde, Herculaneum teknesinin zarafeti olmayabilir, ama kendine has bir tarzı olduğu kesin. Onu her kim inşa etmiş ve bakmışsa, Galilee bölgesini, bölgenin kaynaklarını ve onları nasıl kullanacağını avucunun içi gibi biliyormuş."</p>

  <p class="calibre1">Costas, "Tarihi belirlemek için radyo karbon testi yapılmış mı?" diye sordu.</p>

  <p class="calibre1">"Artı eksi seksen yılla MÖ 40."</p>

  <p class="calibre1">Costas bir ıslık çaldı. "Geniş bir aralık, ama ilginç olasılıklar sunuyor. İsa MS 30 civarında ölmüştü, değil mi? Yani bu aralığın sonlarına yakın. Fakat bunun gibi tekneler, onarılıp elden geçirilir ve gölde kuşaklar boyunca kullanılabilirdi. Söylediğin zaman aralığının en başında yapılmış bir tekne bile onun zamanında kullanımda olabilirdi."</p>

  <p class="calibre1">"Tekneyle ilgili olarak bulunan tarihi eserler basit bir tencereyle bir yağ kandilinden ibaretti, muhtemelen her ikisi de aynı dönemden kalma."</p>

  <p class="calibre1">Costas, "Peki, Claudius'la Herod Agrippa'dan ne haber?" dedi. "Onların ziyareti hangi yıldaydı?"</p>

  <p class="calibre1">Jack sakin bir sesle, "Buraya MS 23 yılında geldiklerine inanıyorum," dedi. "Nasıralı İsa yirmili yaşlarının ortalarındaydı, belki de yirmi yedi veya yirmi sekiz yaşındaydı. Claudius da otuz iki veya otuz üçtü. Herod Agrippa da onunla aynı yaştaydı, her ikisi de MÖ 10'da doğmuştu. Birkaç yıl sonra İsa el değmemiş kırlara açıldı ve dünyevi işlerle alakasını kesti ve gerisi de tarih zaten. Claudius da buraya geldikten hemen sonra Roma'ya dönmüş olmalı. Bir daha da hiç gelmemişti. Onun başına gelenleri biliyoruz. Herod Agrippa ise Yahudilerin kralı oldu."</p>

  <p class="calibre1">"Bu tarihi nasıl saptadın?"</p>

  <p class="calibre1">"Kudüs'te hatırladığım bir şey sayesinde. O kelimeler, Seaquest ZTnin laboratuvarında, Pliny'nin Doğal Tarih kitabının sayfasında ilk gördüğümüzden beri aklımı kurcalayan bir şeydi. Başka hiçbir yerde Claudius'un Doğu'ya geldiğini gösteren bir kayıt yok. Ben de bu olayın, tanınmamış bir bilgin olarak Roma'da yaşadığı dönemde olması gerektiğini tahmin ettim, yani MS 41'de imparator olmaya zorlanmadan önce. İsa'nın çarmıha gerilişinden, yani MS 30'dan önce, Tiberius hüküm sürerken olacağı kesindi zaten. Ve de muhtemelen havariler İsa'nın etrafını kuşatmadan önceydi, çünkü onlar Roma'dan gelen ziyaretçiyi mutlaka hatırlar, İndilere bir kayıt koyarlardı."</p>

  <p class="calibre1">Helena boğazını temizledi. "Bizim Etiyopya'da bir inancımız var. Bir imparatorun Mesih'i gördüğüne inanırız."</p>

  <p class="calibre1">Costas, "Eğer Herod Agrippa Judaea kralıysa, Galilee'yi o zaman ziyaret etmiş olabilir," dedi.</p>

  <p class="calibre1">Jack başını salladı. "O çok daha sonraydı. MS 41'de sadakatinin ödülü olarak ona Judaea'yı veren Claudius'tu. O zamana kadar Herod Agrippa daha çok Roma'da yaşıyordu. Hayır, ben başka bir zamanı, yıllar öncesini düşünüyorum. Herod Agrippa, Büyük Herod'un, Judaea kralının torunuydu, ama Roma'daki imparatorluk sarayında büyümüş, Claudius'un annesi Antonia tarafından evlat edinilmişti. Claudius'la ikisi birbirine hiç benzemeyen iki arkadaştı, biri sıkı bir hayat süren bir çapkın, diğeri sakat bilgin. Herod Agrippa'nın içki âlemi arkadaşlarından biri de, İmparator Tiberius'un oğlu Drusus'tu. Drusus sarhoş olup Praetorian muhafızlarıyla dalaşırdı. Bir gece şüpheli bir kaza oldu ve Drusus öldü. Herod Agrippa da hemen Judaea'ya postalandı. Hatırladığım şey buydu işte. Olay MS 23 yılında olmuştu."</p>

  <p class="calibre1">Costas, "Bingo," dedi.</p>

  <p class="calibre1">"Dahası da var. Herod Agrippa'nın amcası, Herod Antipas, o sırada Galilee vahşiydi. Laf dinlemez yeğenini pazar denetçisi, yani agoranomos olarak atadı. Bilin bakalım nereye? Tiberias'a, yani buranın birkaç kilometre güneyinde, Galilee Denizi kıyısında bir yere. Gelirken oradan da geçtik."</p>

  <p class="calibre1">Costas bir ıslık çaldı. "Yani sahiden de Herod Agrippa ile İsa'nın yolu kesişmiş olabilir."</p>

  <p class="calibre1">Jack, "Muhtemelen Herod Agrippa, Tiberias'ta kim var kim yok hemen öğrenmiştir," diye cevap verdi. "Girişken, şamatacı ve karizmatik bir adamdı ve Latince ile Grekçeyi olduğu kadar yerel Arami dilini de konuşabiliyordu. Buradaki insanlara karşı gerçek bir ilgi duymuş olması mümkün, ne de olsa günün birinde başlarına geçeceği kendi halkıydı onlar. Belki tavernalarda, burada yaşayan bir şifacıdan, diğerlerinden gerçekten de bir adım önde görünen birinden söz edildiğini duymuştur. Belki Roma'ya, Doğu'da bir yerde derdine çare bulunacağına duyduğu inancı hâlâ koruyan sakat arkadaşı Claudius'a bir haber uçurmuştur."</p>

  <p class="calibre1">Costas ağır ağır, "Böylece Herod Agrippa, Claudius ve Nasıralı İsa'yı aynı tarihte, MS 23'te burada, Galilee'de buluşturmuş olduk," dedi. "Başka hiçbir yerde sözü geçmeyen, sadece üç gün önce Herculaneum'da kayıp bir tünelin ucunda bulduğumuz antik parşömenin kenarına not alınmış bir buluşma."</p>

  <p class="calibre1">"Doğru."</p>

  <p class="calibre1">Costas düşünceli bir tavırla önündeki tahtanın kenarını ovalarken, "İsa bir marangozdu," dedi. "Yani tekne de yapabilirdi, öyle değil mi?"</p>

  <p class="calibre1">Jack başını salladı. "Antik Grekçede, tıpkı dönemin Sami dillerinde, yani Arami dilinde, eski Fenike dilinde olduğu gibi, 'marangoz' kelimesi konuyla ilgili her şeyi içeriyordu. Mimar, ahşap işçisi, hatta taş ya da metal inşaatçısı anlamına gelebilirdi. Buralarda o türden pek çok iş yapılıyordu. Herod Antipas, Tiberias'ı MS 20 yılında kurmuştu ve inşa edilecek bir sarayla, kent duvarları vardı. Ama haklısın. Başlıca ahşap işçiliği tekne yapımı da olabilirdi. MS birinci yüzyılın sonlarında Tarihçi Josephus, Galilee Denizi'ni anlatmış ve gölde 230 tane tekne olduğunu belirtmişti, muhtemelen bu sayı küçük tekneleri içermiyordu bile. Buradaki tekneler Akdeniz'dekilerden daha uzun ömürlü oluyordu, çünkü tuzlu suda yaşayan tahtakurtları yoktu. Ama öyle bile olsa burada da yeni tekne yapımı kadar, normal onarım işleri de oluyordu. MS yirmiler bu konuda bir patlama yaşanan bir dönem olabilir, çünkü Tiberias'taki inşaatlardan bir sürü tahta artığı geliyordu. Karşımızda duran bu teknede de bu tür tahtalar kullanılmış."</p>

  <p class="calibre1">Costas başını salladı ve elini önündeki tahtanın kenarına koyduktan sonra Jack'e baktı. "Sanki neredeyse bir ömür önce ki galiba geçen salıydı, Sicilya açıklarında St. Paul batığına dalmıştık. Sen de bana erken dönem Hıristiyanlık arkeolojisinin inanılmayacak kadar bilinmezlerle dolu olduğunu, kesin olarak bilinen çok az şey olduğunu söylemiştin." Duraksadı. "Şimdi bana şunu söyle. İsa tarafından yapılmış bir tekneye mi dokunuyorum?"</p>

  <p class="calibre1">Jack de ellerini tekneye koyup, antik tahtalara baktı ve sonra Costas'a döndü. "Yeni Ahit'teki bir sorun da İsa'nın kendisini nasıl gördüğü yani ve onun Mesih olarak kabul edilip edilmediğidir. Kendisine sorulduğunda, insanlar onun kim olduğunu bilmek istediğinde, bazen aynı ifadeyi tekrarlardı. Tabii benim söyleyeceğim şekli sadece bir tercüme olacak, ama işin özünü verdiğini sanıyorum. 'Siz nasıl görüyorsanız oyum,' derdi."</p>

  <p class="calibre1">"Neyi söylemek istiyorsun?"</p>

  <p class="calibre1">"Sen neyi anlıyorsan onu"</p>

  <p class="calibre1">Costas bir an sessiz kaldı, anlamak istercesine Jack'e baktı, sonra iç geçirip elini tekneden çekti. "Arkeologlar," diye homurdandı. "Hiçbirinden net bir cevap alamazsın."</p>

  <p class="calibre1">Jack yorgun bir şekilde gülümseyip yavaşça bez çantasına dokundu. "Hadi. Gitmemiz gereken son bir yer daha var."</p>

  <p class="calibre1">Yarım saat sonra Galilee Denizi'nin batı kıyısındaki bataklıkların kenarında duruyorlardı. Artık akşam oluyordu ve gölgeler arkalarından başlayarak bataklıklara doğru ilerlemeye başlamıştı. Uzakta su hâlâ parıldıyordu ve Jack bir hafta önce Sicilya semalarında hissettiği o tuhaf bölünmüşlüğü hatırlıyordu, sanki gözleri bütünden ziyade parçalara takılmış, manzara kavrayamayacağı kadar kör edici bir hal almıştı. Şimdi çantasını sıkıca kavramışken, onu ilk bulduğunda hissettiği heyecanı yaşıyordu. Jack'in elindeki hazinenin neredeyse iki bin yıl önce başlayan yolculuğun çıkış noktasına ulaşmışlardı. Claudius'un da tam burada durmuş olduğundan emindi, o da gözlerini uzaktan görünen Golan Tepelerine dikmiş, Doğu'nun büyüleyici cazibesini algılamıştı. Acaba Claudius da bu huzursuzluğu, Doğu ile Batı arasındaki bu asırlık günah çizgisinde yatan tehlikeyi algılayıp, denizin sükûnetinin, bir fırtınanın başlangıcı olduğunu sezmiş miydi?</p>

  <p class="calibre1">Jack manzarayı seyrederken, güneş arkalarında alçaldı ve sahne zihninde yine tutarlı bir hal aldı ve Turnerin bir resmine dönüştü, köpükler pastel mavi ve turuncularla renklendi. Derin bir nefes alıp diğerlerine döndü ve çamurlu zeminde horozibiği gibi birbirine dolanmış sürgünlerin arasından ilerlemeye başladılar.</p>

  <p class="calibre1">Jeremy, "Yanılmıyorsam Ziziphus spincrista," dedi. "İsa çalısı. Nefis bir meyvesi vardır. Müsait bir zamanda denemelisiniz."</p>

  <p class="calibre1">Maria, "Yaşlı Pliny gibi konuşuyorsun," dedi.</p>

  <p class="calibre1">Jack önde, yola devam ettiler. Ötekiler karışık bir sıra halinde ilerliyordu. Jeremy su birikintilerine bata çıka Jack'e yetişti, bulundukları yerden diğerleri konuştuklarını duyamazdı. "Elizabeth hakkında Jack. Sözünü etmediğim bir şey var."</p>

  <p class="calibre1">Jack yürümeye devam etti ama dönüp Jeremy'ye baktı. "Söyle."</p>

  <p class="calibre1">"Bir kızı olduğunu biliyor muydun?"</p>

  <p class="calibre1">"Kızı mı?"</p>

  <p class="calibre1">"New York'ta okuyor ve Elizabeth'in iki eski arkadaşıyla yaşıyor, ikisi de üniversitede profesör. Elizabeth, onu Napoli'ye, kendi ailesinin yanma getirmek istememiş. Kızını neredeyse herkesten saklamış. Yetkililerden biri anlattı, Elizabeth'le yakın görünen bir adam. Çok duygusaldı."</p>

  <p class="calibre1">"Kız biliyor mu? Yani Elizabeth'in kızı?"</p>

  <p class="calibre1">"Elizabeth sadece iki gündür ortada yok ve kızını tümüyle Napoli'deki yaşamının dışında tutuyormuş. Fakat kız birkaç günde bir annesiyle telefonla konuşmaya çalışıyormuş. Yani bir sorun olduğunu yakında anlayacaktır."</p>

  <p class="calibre1">Jack, "O adamla bağlantı kurmamı sağlayabilir misin?" dedi. "Kızın telefon numaralarını filan alabilir miyim?"</p>

  <p class="calibre1">Jeremy sakin bir sesle, "Ben aldım zaten Jack," dedi. Bir kâğıt parçası uzattı. "Yapacak ama senin olman gerektiğini söyledi."</p>

  <p class="calibre1">"Ne diye benden söz etti ki?"</p>

  <p class="calibre1">"Elizabeth'le senin hakkında konuşmuşlar."</p>

  <p class="calibre1">Sessizce yürümeye devam ettiler. Jack kendini koşu bandındaymış gibi hissediyordu, ayaklarının altındaki zemin hareket ediyordu ama etrafındaki dünya hareketsizdi, sanki her şey, içinde bulunduğu oyun, aniden zaman içinde donup kalmıştı ve ancak önünde görebildiği yolun bir önemi vardı. Konuşmaya başladı ama nefesi kesildi. Sonunda ağzından kelimeler çıktığında adeta başka biri konuşuyormuş gibiydi.</p>

  <p class="calibre1">"Kız kaç yaşında?"</p>

  <p class="calibre1">"On beş Jack."</p>

  <p class="calibre1">Jack güçlükle yutkundu. Alçak sesle, "Bana anlattığın için sağ ol," dedi. Jeremy başını salladı, sonra arkadan gelenlere katılmak üzere durdu. Jack yürümeye devam etti, fakat zihni bölünmüştü; gözünün önüne sürekli Elizabeth'in görüntüsü geliyordu, içinde ortaya çıkmayan bir öfke sezinliyordu, bunun olmasına yol açan bütün güçlere, önceki gün neredeyse öldüreceği adama ve onun temsil ettiği her şeye karşı bir kin duyuyordu. Ama tek yapabildiği son on beş yılı ve yaptıklarını düşünmekti.</p>

  <p class="calibre1">Neler kaçırmış olduğunu.</p>

  <p class="calibre1">Sığ su birikintilerinin kenarında on dakika daha yürüdükten sonra, yaklaşık yüz metre genişliğinde, kıyıdan yüksekçe bir alana geldiler. Balıkçıların oluşturduğu bir düzlüktü, kuraklık esnasında geçici bir çekek yeri olarak yapılmıştı ve balık kokusu ve ağlarıyla kaplıydı. Ortada büyük kısmı yere gömülü geniş bir taş vardı, belli ki bir zamanlar bağlama yeri olarak kullanılıyordu. Çamurların arasında yıpranmış eski bir halat vardı ve kıyıya kadar uzanıyordu. Jack çürümüş bazı ağları kenara itip oturdu, diğerleri de belli ki bu amaçla oraya çekilmiş olan iki kütüğün üzerine yerleştiler. Jack çantasını kucağına aldı ve hep birlikte suya baktılar, manzaranın dingiliğine kapılmışlardı. Bir adamla kadının kıyıda amaçsızca yürümesini izlediler, çamur birikintilerinin yüzeyleri parladığı için serap gibi, suda yürüyormuş gibiydiler. Uzakta göldeki balıkçı tekneleri seçiliyordu, direklerindeki lambalar karanlığın içinde mumlardan bir yolluk oluşturmuş gibiydi.</p>

  <p class="calibre1">Helena kısık bir sesle, "Bu kıyı, İsa'nın yaşamının bir bölümünü geçirdiği yer," dedi. "İndilerde, sözlerine bol bol balıkçılık ve denizle ilgili metaforlar karışır. Güzel bir günün müjdecisi olan kızıl bir akşamdan söz ettiğinde, bir kâhin olarak değil, bir denizci ve balıkçı olarak, havadaki o tozutmanın ardından kuru bir gün geleceğini bilen biri olarak konuşmuştu."</p>

  <p class="calibre1">Jeremy, "Ve insanlar o zamandan beri buraya, Galilee Denizi'ne onu bulmaya geliyor," diye mırıldandı. "Önce Roma İmparatorluğu Büyük Konstantin'in emriyle Hıristiyan oldu ve ilk Hıristiyanlar gelmeye başladı. Sonra ortaçağ dünyasının hacıları Britanya Adaları'ndan, Kutsal Roma İmparatorluğu'ndan, Bizans'tan geldiler. Ürdün Nehri'nde yıkanan Bizans imparatoruna muhafızlık eden paralı Viking askerlerinin başında Harald Hardrada da geldi. Sonra da cennetin krallığını bulduklarını düşünerek, atlarını bir kan deryasından sürüp gelen Haçlılar vardı. Ama Arap orduları da doğudan kopup gelince krallık gözlerinin önünde yıkıldı."</p>

  <p class="calibre1">Costas sığ gölcüğe bir çakıl taşı atıp, sonra da Jack'i süzerek, "Yine de bence burası fazla değişmemiştir," dedi. "Artık ne bulduğumuzu gösterecek misin?" Jack boş boş başını salladı, sonra da tekrar uzaktan adamla kadının yürüdüğü kıyıya baktı.</p>

  <p class="calibre1">Jeremy, "Mark Twain'in de buraya geldiğini biliyor muydunuz?" diye sordu.</p>

  <p class="calibre1">Costas, ona dönüp, "Anlamadım?" dedi.</p>

  <p class="calibre1">"Mark Twain, yazar. 1867'de kutsal topraklara gelen ilk Amerikalı turistlerden biriydi."</p>

  <p class="calibre1">Helena, "Sözlerini hatırlıyorum," dedi. "Buraya son geldiğimde okumuştum ve gerçekten çok etkilenmiştim. Şunun gibi bir şeydi: 'Gece Galilee'yi görme zamanıdır, gün bitmiş, en katı insanlar bile yıldızların altındaki bu asude gecenin düşsel etkilerine kapılmıştır. Dalgalar kıyıyı kucaklarken, hayali küreklerin suya dalışı duyulur; gecenin gizli seslerinde ruhların sesi işitilir; meltemin yumuşak esintisinde görünmez kanatların okşayışı hissedilir.'"</p>

  <p class="calibre1">Boğazını temizleyip derin bir soluk alan Jack, "Onun gibi başkaları da vardı," dedi. Hâlâ Jeremy'nin verdiği haberi düşünüyordu ve Elizabeth'in ortadan kayboluşuyla kapıldığı umutsuzluğu ve anlamsız olduğunu bildiği suçluluk duygusunu bastıramıyordu. Elizabeth'in başına gelenler onun doğumuyla başlayan kurgunun bir halkasıydı. Onca yıl önce birlikte olduklarında bunu onun gözlerinde okumuş, ama o zaman başka bir şeye yormuştu. Ve yine de, kıyıyı, ufuktaki tekneleri seyrederken birdenbire üstünden bir yük kalktığını hissetmiş, daha önce hiç tatmadığı bir huzur duymuştu. Bir yanı Jeremy'nin verdiği haberi başından beri bilirmişçesine kabullenmiş gibiydi. Eliyle gözlerini sildikten sonra, kendisini dikkatle izleyen Costas'a baktı.</p>

  <p class="calibre1">Jeremy'nin eline tutuşturduğu kâğıdı sıktı. Ümitsizliğin arasında büyük bir özlem ve çok güçlü bir sorumluluk duygusu da vardı. Ve her şeye rağmen Elizabeth'in hayatta olduğunu, Ritter'le uşağım tam zamanında durdurduklarını umuyordu.</p>

  <p class="calibre1">Jack, "İncil'deki öykülerin sadece alegori ve fabl olmadığına inanan başkaları da vardı," dedi. "Bu, arkeolojinin artık bir bilim olarak kabul edildiği; Heinrich Schliemann ve Arthur Evans'ın Truva Savaşları ile Yunan bronz çağının gerçek olduğunu kanıtladığı zamandı. Mark Twain'den on yıl sonra, Kraliyet Mühendisi Teğmen Horatio Kitchener, Britanya'nın en büyük komutanı olmadan önce, Galilee'de yaptığı Filistin araştırması ile öne çıktı. Ve sonra, T. E. Lawrence, Arap Lawrence olup, Arap lejyonuna şu tepelerde Şam'a doğru önderlik ederek geri dönmeden önce buraya Haçlı şatolarını incelemeye geldi. Tarihin büyük hareketleri burayı süpürüp geçti ve Doğu'yla Batı dünyaları arasındaki en büyük çatlak da buradan Ürdün Vadisi'nden geçti. Fakat Galilee sık sık bir tarih girdabı oldu, insanın direnebileceği bir yer."</p>

  <p class="calibre1">Maria, "Muhteşem bir gelecek umuduyla buraya gelenler," diye mırıldandı.</p>

  <p class="calibre1">Jack elini cebine sokup küçük bir kutu çıkardı. Kutuyu açıp içindeki iki sikkeyi aldı. İkisini de havaya kaldırarak paraları, batan güneşin aydınlatacağı şekilde tuttu. Sikkeleri ağır ağır sağa sola oynattıkça portrelerin hatları netleşiyordu.</p>

  <p class="calibre1">Costas alçak sesle, "Jack galiba yine bir şeyleri ödünç almışsın," dedi, dikkatle arkadaşını süzüyordu. "Bu, sonu hazine avcılığına varan tehlikeli bir eylem, biliyorsun. Çizgiyi ne zaman aşacaksın diye hep merak etmişimdir."</p>

  <p class="calibre1">Jack, ona gülümsedi ama sessiz kaldı, gözünü sikkelerdeki yüzlerden ayırmamıştı. Çantasını açıp hepsinin görmek için buraya geldiği şeyi çıkarmadan önce son kez onlara bakmak, uzanıp dokunmak ihtiyacı duyuyordu. Soldaki sikke Herod Agrippa'dan kalma dört drahmilik gümüş paraydı. Helena'yla Yereva, onu Kutsal Mezar Kilisesi'nde bulmuşlardı. Portre yıpranmıştı ama kaba hatlı, kabadayı suratlı birini gösteriyordu, düşünen birinden çok savaşan birinin portresiydi, ama iri, duyarlı gözleri vardı. Doğu geleneğine uygun biçimde idealize edilmişti, Herod Agrippa'dan çok Herkül'e veya İskender'e benziyordu. Başında defneyaprağından bir taç vardı, normalde bu sadece Roma imparatorlarının sikkelerinde görülürdü. Öteki sikkedeki adamda da defneden bir taç vardı, ama bu seferki hakkıyla oraya konmuştu. Bu da Herculaneum'da buldukları Claudius'un sikkesiydi. Jack, Claudius'u villadaki masanın başında oturmuş, Narcissus ve Pliny'yle Britanya tarihi üstünde çalışırken, sonra da Londra'daki mezarın başında dururken hayal ettiği şekilde görüyordu. Saçları çıkık alnı, düşünceli patlak gözleri ve büzülmüş ağzıyla başı bütün olarak görülmekteydi. Sakat ya da budala Claudius değil, gücünün zirvesindeki imparator olarak, su kanalları ve limanlar inşa etmiş, Roma dünyasını felaketin eşiğinden döndürmüş, Hıristiyan Batı'nın yüzyıllarca yürüyeceği yolu inşa etmiş bir imparator olarak görülüyordu. Her iki sikke de yaşamlarının doruğuna ulaşmış erkekleri göstermekteydi. MS 23'teki o gün genç birer adam olarak burada, Galilee Denizi kıyısında buluştuklarında ikisi de o geleceği kolayca öngöremezdi. Herod Agrippa, Doğu'nun prensi. Claudius, tanrı.</p>

  <p class="calibre1">Helena, "Yaklaşan karanlığı sezmişler miydi acaba?" diye mırıldandı.</p>

  <p class="calibre1">Costas, "Ne demek istiyorsun?" dedi.</p>

  <p class="calibre1">Jack sikkeleri kutuya, kutuyu da cebine koydu ve çantasından sarılıp sarmalanmış bir paket çıkardı. Ötekiler dikkatle onu izliyordu. "Herod Agrippa Doğu'nun en değişken hanedanlarından birine mensuptu ve Roma'da büyümüştü," dedi. "Gücün, dönek yapısını gayet iyi tanıyordu. Claudius da buna aşinaydı, üstelik tarihçiydi. MS 23'te bile Tiberius rejimindeki çürüme işaretlerini görmüştü. Ve burada tanıştıkları kişi, yani Nasıralı balıkçı, Galilee'de tarihin önemli olaylarından uzakta büyümüş olsa da, neler olacağını sezebilecek biriydi.</p>

  <p class="calibre1">"Claudius, hazinesini saklamak için Britanya'ya son kez gittiğinde, bunu Roma'dan sonrasına aktarmak için yapıyordu. Ve Everett 1917'de Kudüs'e geldiğinde yine aynı şeyi yapmaktaydı. Onun dünyası en feci karanlıkların içindeydi, kıyamete Claudius'un hayal bile edemeyeceği kadar yakındı. Ve her iki adam da tarihin fırıldak rüzgârlarının hazinelerini kapıp kaçabileceğinin farkındaydı."</p>

  <p class="calibre1">Jack elindeki nesneyi saran kabarcıklı ambalaj malzemesini açıp küçük taş silindiri ortaya çıkardı. Heyecan dolu mırıltılar oldu ve hem Helena, hem de Morgan dua edercesine ellerini kaldırdılar. Jack silindiri Helena'ya uzattı. "Kapağını sen açar mısın?"</p>

  <p class="calibre1">Helena istavroz çıkarıp silindiri Jack'ten aldı. Yavaşça, dikkatle kapağı çevirdi. Mühür görevi yapan reçinemsi madde kırıldı ve kapak kolayca açıldı. Helena silindiri yeniden Jack'e verdi ve o da kapağı açma işlemini tamamladı. Herkes Jack'in başına toplandı, Maria ile Jeremy önde diz çöktüler, Costas'la Morgan da Jack'in omzunun üstünden bakıyorlardı. Silindirin içindekini görünce yine nefesler tutuldu. Bu bir ruloydu, zamanla kahverengiye dönmüştü ama belli ki sağlamdı, hâlâ tahta bir çubuğa sarılı olarak duruyordu.</p>

  <p class="calibre1">Jack, "Silindir, hava geçirmemiş," diye soludu. "Tanrı'ya şükürler olsun." Elini uzatıp rulonun ucunu iki parmağıyla hafifçe tuttu. "Hâlâ yumuşak ve esnek, Üzerinde bir tür koruyucu var, yapışkan bir malzeme."</p>

  <p class="calibre1">Maria, "Akıllı Claudius," diye mırıldandı.</p>

  <p class="calibre1">Jeremy de, "Akıllı Pliny demek istiyorsun yani," dedi. "Bahse girerim ki Claudius bunu ondan öğrenmiştir."</p>

  <p class="calibre1">Sustular ve Jack'in tek duyabildiği uzaktan gelen bir çarpma sesiyle, batıdan esen meltemin hafif hışırtısı oldu. Jack nefesini tutarak ruloyu dışarı çekti ve silindiri kucağına bıraktı. Görünürde yazı yoktu, sadece papirüsün kahverengi yüzeyi vardı. Kaldırıp, arkalarındaki tepenin üstünde batmakta olan güneşin son ışıklarına doğru tuttu. Dikkatle, hiçbir şey söylemeden ruloyu birkaç santim açtı, bütün dikkatiyle papirüsün yüzeyine bakıyordu.</p>

  <p class="calibre1">"Yüce Tanrı'm," diye mırıldandı.</p>

  <p class="calibre1">Costas, "Bir şey mi gördün?" dedi.</p>

  <p class="calibre1">"Şu papirüs şeritlerinin sıyrılmış olduğu yerdeki izlere bak. Güneşte belli oluyor. Bu birinci kalite kâğıt, Herculaneum'da Claudius'un masasında bulduğumuzun papirüs yaprağının aynısı. Ve işte." Sesi boğuklaştı. "Görebiliyorum."</p>

  <p class="calibre1">"Neyi?"</p>

  <p class="calibre1">"Yazıyı. Şurada. Bak." Jack yavaş yavaş papirüs rulosunu açtı. Önce bir satır ortaya çıktı, sonra bir satır daha. Bütün ruloyu açınca yaklaşık yirmi satırlık bir yazı gördüler. Jack'in kalbi duracak gibiydi. Mürekkep siyahtı, neredeyse kömür karasıydı ve korumak için balmumu ile kaplanmıştı. Yazı antikçağlara has bir şekilde kesintisiz akıyordu, kelime veya noktalama bölünmeleri yoktu. Jack, "Grekçe," diye fısıldadı. "Grekçe yazılmış."</p>

  <p class="calibre1">Jeremy heyecan içinde, "İlk kelimenin yanında bir haç var!" diye bağırdı. "Bunu ortaçağ dini eh/azmalarında da görürsünüz."</p>

  <p class="calibre1">Costas, "Altında da kazınmış eski yazılar var," dedi. Gözlerini kısmış Jack'in arkasından bakıyordu. "Sadece ilk birkaç satırda, Güçlükle seçiliyor ama farklı bir elden çıkmışa benziyor, hem de farklı bir metin."</p>

  <p class="calibre1">Jack, "Muhtemelen Claudius'un daha önce yazmış olduğu bir yazıdır," diye mırıldandı. "Eğer öyleyse Latincedir. Belki Judaea'ya yaptığı yolculukta başlayıp sonra silmiştir. Bu da muhteşem olurdu. Elimizde henüz Claudius'un kendi el yazısı yok."</p>

  <p class="calibre1">Costas, "Kütle spektrometresi ile çözülür," dedi. "Müspet ilim."</p>

  <p class="calibre1">Jack dinlemiyordu. Silinmiş yazının üstündeki ilk satırları okuyordu. Başının döndüğünü, elindeki parşömenin titrediğini hissetti, bunun kendi olağanüstü duygusallığından mı yoksa rüzgârdan mı olduğunu bilemedi. Elleri yavaşça indi ve papirüsü dizlerinin üzerinde tuttu. Helena'ya döndü. "Kyriam bonum," dedi. "Tanrı'nın evi mi demek tam olarak?"</p>

  <p class="calibre1">Helena başını salladı. "Bütün olarak cemaat anlamına da gelebilir, geniş anlamda kilise de demektir."</p>

  <p class="calibre1">"Peki naos? Yani Grekçe tapmak?"</p>

  <p class="calibre1">"Muhtemelen fiziksel bir varlık olarak, yapı olarak kilise kastedilmiştir."</p>

  <p class="calibre1">"Buna hazır mısın?"</p>

  <p class="calibre1">"Kelimeler bunlarsa korkacak bir şeyim yok demektir Jack."</p>

  <p class="calibre1">"Hayır hayır, yok." Jack duraksadı ve olağanüstü bir an boyunca, çok yükseklerden aşağı bakıyormuş ve çamurlu bir arazide toplanan grubu değil, muazzam bir denize vuran ışık huzmesinde, küçük bir teknede kafa kafaya vermiş, karanlıkta zar zor seçilen iki gölgeyi görüyormuş gibi hissetti. Gözlerini yumdu, sonra tekrar papirüse bakıp tercüme etmeye başladı.</p>

  <p class="calibre1">"İsa, Nasıralı Joseph'in oğlu, bunlar onun sözleridir..."</p>

  <h1 class="calibre1" id="sigil_toc_id_3">Yaz, MS 23</h1>

  <p class="calibre1">Beyaz tunikli, hevesli genç adam durup esen meltemi kokladı. Daha önce Doğu'ya hiç gelmemişti ve son birkaç gündür manzaralar, kokular hep yabancı ve ürkütücü geliyordu. Fakat şimdi tepelerden batıya doğru esen Akdeniz rüzgârı beraberinde tuzun, bitkilerin ve hafif bir çürümenin o bildik kokusunu, önceki gün karşı sahildeki Gaulantis'in yüksek yerlerinden esen şiddetli rüzgârla temizlenen o kokuyu getirmişti. Elini gözlerine siper edip tekrar baktı. Çamurlu düzlükler denizin sonuna, uzun kurak yaz yüzünden suyun buharlaştığı parıltılı sahile kadar uzanıyordu. Uzaklarda denizin yüzeyi cam gibiydi. Kıyıda dalgalanan bir şekil seçer gibi oldu, belki de bir balıkçı teknesiydi, çevresinde bir kıpırtı vardı. Kulak kabarttı ve uzaktan gelen tiz bir martı çığlığı duydu, sonra da çatıya düşen yağmur damlalarının sesine benzer bir vurma sesi kulağına geldi. Hava ısınmaya başlamıştı, hatta düşündüğü hızda yürünmeyecek kadar sıcak olmuştu. Arbel dedikleri dağa doğru döndü, yüzünü kaldırıp tekrar batıdan gelen o serin rüzgârın esmesini ve kendisini sarmasını bekledi. "Claudius!" Bu bir kız sesiydi. "Yavaşla! Sana su lazım." Sakat bacağını sürükleyerek geri döndü ve refakatçilerinin yetişmesini bekledi. Daha kıyıdaki Caesarea'ya ulaşalı on gün olmuştu ve Kudüs'ten yola çıkalı da beş gün geçmişti, Ürdün Vadisi'nden Galilee'deki iç denize gidiyorlardı. Geceyi Herod'un amcası Antipas tarafından kurulan ve neredeyse on yıldır Roma'da imparator olan Claudius'un amcası Tiberius'a ithaf edilerek Tiberias denen yeni kentte geçirmişlerdi. Claudius, Judaea'nın her yerinde Tiberius'un görüntüleriyle karşılaşınca şaşırmıştı, sanki yaşayan bir imparatora şimdiden tanrı gibi taparmışçasına tapınaklarda, heykellerde ve sikkelerde hep o vardı. Claudius'a kara cahil ailesinden hiç kaçamayacakmış gibi geliyordu, fakat o sabah kentteki yapılardan uzaklaşıp, karşıda Gaulantis tepeleri, pırıl pırıl parlayan denizin kıyısında uzanan düzlüklerin sadeliğinde yürürken alışık olmadığı bir huzur, bir özgürlük duygusuna kapılmıştı.</p>

  <p class="calibre1">Bugünden sonra o tepeleri aşıp Antioch'a gitmeyi planlamışlardı, sevgili ağabeyi Germanicus'un dört yıl önce zehirlendiği yere gidip adaklarını sunacaklardı. Claudius hâlâ acı çekiyordu, duyduğu ıstırap midesine bıçak gibi saplanmaktaydı. Düşündüklerini unutmaya çalıştı ve aziz dostlarının güneyden gelen tozlu yoldan kendisine yaklaşmalarını bekledi. Sevgili Calpurnia'sı, alev gibi yanan kızıl saçları ve çilli teniyle, henüz yirmili yaşlarına gelmemişti ama hayatında tanıdığı en duyarlı kadındı. Mesleğinin, o en eski mesleğin gerektirdiği gibi kırmızı giymişti ama artık bu sadece bir alışkanlıktan ibaretti, şart değildi. Ve onun yanında bir Arap prensesine uyacak şekilde peçeli, mücevherler içindeki Cypros, yani Herod'un karısı vardı. Cypros, saçları uçuşan arkadaşının yanında bir tanrıça gibi parıldıyordu. Onların ardından da kara sakallı Herod gelmekteydi. Uzun saçları antik Asur krallarının ki gibi örgü örgüydü, pelerinin kenarları gerçek Tyreann moruydu, gür sesiyle şarkılar söyleyip, açık saçık şakalar yaparak yol boyu onları eğlendirmişti. Herod daima ilgi odağı olurdu, yine de Claudius'un en eski ve en aziz dostuydu. Saraydaki</p>

  <p class="calibre1">Deniz kabuklarından elde edilen bir boya. Onca çocuk arasında onunla arkadaşlık eden, kekemeliğini, hantallığını, sakat bacağını görmezden gelen bir tek o vardı.</p>

  <p class="calibre1">Claudius, Calpurnia'nın uzattığı su tulumunu alıp kana kana su içti. Herod kıyıda hareket eden lekeyi gösterdi ve yoldan ayrılıp çamurlu düzlüklerden gitmeye başladılar. Claudius, Migdal hisarını, tepelerin arasındaki boşlukta kurulmuş olan bir sonraki kıyı kentini görmüştü, ama şimdi yükselen ve kıyıyı ışıltılı bir tül gibi örten sisin arasında kaybolmuştu. Sonra güneş ortaya çıktı ve düzlüklerin arasındaki onlarca sığ birikintiden yansıdı. Claudius'a bu görüntü bir parçalanma gibi, kırılmış bir cam gibi geldi, güneş göz kamaştırıcı bir şekilde her bir birikintiden yansıyor ve sonra sisin içinde yeniden bütünleşiyordu. Havada bir gökkuşağının izi asılıydı, asla maddeye dönüşmeyecek, hep gerçeğin hemen ötesinde duracak bir renk köprüsü gibiydi. Az sonra tek görebildiği ilerideki teknenin etrafındaki hareket oldu, hatta o bile onlar yürümeye devam ettikçe titreşip geri çekiliyor gibiydi. Claudius görüntünün gerçek olup olmadığını merak etti, yoksa Herod'un çölde gördüğünü anlattığı yanılsamalar gibi sadece bir göz aldanması mıydı?</p>

  <p class="calibre1">Herod yanma geldi ve Claudius'u dürtükledi, sesi gümbür gümbürdü, nefesinde hâlâ akşamki şarabın kokusu vardı. "Çocukken Roma'da sana öğrettiğim Arami dilini hatırlıyor musun?"</p>

  <p class="calibre1">"Sevgili Herod, Nasıl unutabilirim? Ve şu geçen yıllarda sen çapkını oynarken ben Fenike dili öğretiyordum. Biliyorsun Kartaca tarihi ile ilgili planlarım var. Orijinal kaynakları okumadan olmaz. Romalı bir tarihçinin barbarlar hakkında söylediği hiçbir şeye güvenemem."</p>

  <p class="calibre1">"Biz barbar değiliz Claudius. Sadece farklıyız." Herod, Claudius'u bir daha itti, neredeyse düşmesine sebep oluyordu ama her zamanki sevecenliği ile tam zamanında tuttu. "Neyse, Romalılara güvenmem dostum. Tek bir soylu hariç tabii ki" Claudius'a bir daha omuz attı, sonra düşmesin diye sarıldı ve ikisi birden güldüler.</p>

  <p class="calibre1">Claudius, "Şu adam Grekçe biliyor mu?" diye sordu.</p>

  <p class="calibre1">"Evet."</p>

  <p class="calibre1">"O zaman Grekçe konuşuruz, Aramice değil. Sevgili Calpurnia'm gerçek bir barbardır biliyorsun. Büyük ebeveynleri, benim büyük amcam Jül tarafından Britanya'dan köle olarak getirilmişti. Calpurnia, bana çok ilginç şeyler anlatıyor. Bir gün oraya gideceğim. Fenikelilerin o kıyılara kadar gittiğine inanıyorum ama Britanyalılara dilleriyle ilgili bir şey bıraktıklarına inanmıyorum."</p>

  <p class="calibre1">"Pekâlâ o zaman sevgili dostum Claudius. Güzel Calpurnia'n için Grekçe olsun."</p>

  <p class="calibre1">Kıyıya yaklaşmışlardı. Claudius yine önden gidiyordu ve şimdi teknenin serap değil gerçek olduğunu, kıyıdan birkaç metre içeri çekilmiş olduğunu görebiliyordu. Kavisli kıçı, tek bir yüksek direği olan güzel bir tekneydi, Claudius'un çocukken Napoli Körfezi'nde kullandığı ve hâlâ Herculaneum'daki barakada tuttuğu yelkenliye benziyordu. Daha dikkatle baktı. Kıç taraftaki tentenin altında gebe bir kadın oturmuş kucağındaki bir şeyle uğraşıyordu. Teknenin yanında eski teknelerden tahta parçaları ve çeşitli aletlerin güzelce dizildiği uzun bir kalas vardı. Aletler de bir el testeresi, bir delgi, keskiler ve bir sepet çividen oluşuyordu. Claudius az önce duyduğu çekiç sesinin buradan geldiğini tahmin etti. Sonra elinde bir planya ile marangoz ortaya çıktı. Yağız, adaleli bir erkekti, üstünde sadece bir peştamal vardı. Teni iyice bronzlaşmıştı, kabaca kırkılmış siyah saçları ve gür sakalıyla zorlu bir seferden dönen Herod'a benziyordu. Claudius gözünü adamdan ayırmadan topallayarak tekneye gitti. Adam, Roma'daki gladyatörlerden veya mermer ocaklarından kaçıp Napoli yakınlarındaki Phlegraean Düzlüklerine gelen ve Claudius'un arkadaş olduğu kölelerden biri olabilirdi. Annesi, onu orada terk etmeye çalışmış ama o orada kabul görmüş, toplumdan dışlananlarla, kendisi gibi özürlü olanlarla arkadaş olmuştu.</p>

  <p class="calibre1">Boğazını temizleyip Yunanca olarak, "Ben Claudius," dedi. "Dostum Herod senden yardım alayım diye Roma'dan getirdi beni. Ben hastayım."</p>

  <p class="calibre1">Kadın başını kaldırıp Claudius'a gülümsedi ve tekrar işine, yani kucağındaki balık ağım onarmaya döndü. Adam bütün dikkatiyle Claudius'a bakıyordu. Gözleri derin ve ışıl ısıldı, Claudius böylesini daha önce hiç görmemişti. Adam birkaç saniye öyle sessizce baktıktan sonra, gözlerini aşağı kaydırıp planyasıyla ileri geri tahta rendelemeye devam etti. "Hasta değilsin Claudius." Sesi derin ve gürdü ve Yunancası Herod'unki gibi aksanlıydı.</p>

  <p class="calibre1">Claudius cevap verecek gibi oldu ama durdu. Sersemlemişti, aklına diyecek bir şey gelmiyordu. Sonunda aklına gelenler ise konuyla ilgisiz ve söylediğine pişman olduğu şeylerdi. "Buralardan mısınız?"</p>

  <p class="calibre1">Adam, "Mary, Migdal'dan," dedi. "Bense Nasıra'da doğdum, aşağı Galilee'de, ama küçükken bu göle geldim. Bunlar benim halkım ve bu da benim teknem."</p>

  <p class="calibre1">"Tekne mi yapıyorsun, yoksa balıkçı mı?"</p>

  <p class="calibre1">"Bu deniz benim teknem ve Galilee halkı da yolcularım. Ve burada hepimiz balıkçıyız. İstersen sen de bize katılabilirsin."</p>

  <p class="calibre1">Claudius, adamla tekrar göz göze geldi ve kendini başını sallarken yakaladı, sonra da arkasına bakıp diğerlerine işaret etti. Herod çamur sıçratarak zıplayıp Nasıralıya Doğu usulü sarıldı ve Arami dilinde bir şeyler mırıldandıktan sonra Claudius'a döndü. "Joshua ile birlikte bir akşam Tiberias'a tavernaya gittik. Orada ona Jesus dedik. Adının Yunancası. Söylemesi daha kolay, özellikle de birkaç maşrapa Galilean'dan sonra." Gürültülü bir kahkaha atıp Nasıralının sırtına vurdu ve sonra Mary'nin yanma çömelip, elini hafifçe karnına koydu. Aramice, "Her şey yolunda mı?" diye sordu. Kadın gülümseyerek bir şeyler mırıldandı. Herod tekrar ayağa fırladı, sonra uzaktan Migdal'a doğru giden birine gözü takıldı. Claudius, onun bakışlarını takip edince siyah tenli bir adam gördü. Adam uzun boylu ve inceydi, beyaz bir cüppe giymişti, elinde de ipe dizilmiş balıklar vardı.</p>

  <p class="calibre1">Herod, "Aha," deyip güldü ve yine adamın sırtına vurdu. "Bir kölen varmış!"</p>

  <p class="calibre1">Adam, "O Etiyopyalı, Aksum denen bir yerden," diye cevap verdi. "Özgür bir insan ve iyi bir dinleyici"</p>

  <p class="calibre1">"Seni herkes dinliyor Joshua. Sen kral olmalıydın!"</p>

  <p class="calibre1">Nasıralı gülümsedi ve sonra elini kaldırıp, çıplak ayaklarıyla çamurlara bata çıka yaklaşmakta olan Calpurnia ile Cypros'a selam verdi. Tek kelime etmeden yanlarından geçip tekneyi bağladığı kaba taş çıpayı kaldırdı, sonra da taşın ortasındaki delikten geçen kalın kendir halatı çözdü. Herod, Calpurnia ve Cypros taşıdıkları sepetleri tekneye koydular ve Mary yanında duran kulplu sürahiyi kaldıracak gibi oldu ama Nasıralı çabucak atılıp sürahiyi ondan aldı ve gülümseyerek elini kadının karnına koydu. Sonra demir halatını roda edip kıç tarafa attı ve kendisi de o tarafa geçti. Çalışırken bedenindeki tüm kaslar geriliyor, şişiyordu. Claudius, onu izlerken Herkül'ün bronz heykellerine ve arkadaşı Piso'nun Vezüv'ün aşağısındaki villasında gördüğü atletlere benzetti. Teknenin karinası çamurların arasından kayıp suya girdi, Nasıralı arkada terden parlayarak duruyordu. Diğerleri su sıçratarak yanından geçip tekneye tırmandılar. Claudius en son bindi, bacağını güçlükle sürüyüp yukarı çekti. Birkaç itişten sonra tekne yüzmeye başladı ve Nasıralı da çabucak küpeşteden içeri atlayıp, kare yelkeni açtı. Mary de dümen yekesini idare ediyordu.</p>

  <p class="calibre1">Claudius ve Herod teknenin ortasında yan yana oturuyorlardı, ikisinde de birer kürek vardı. Rüzgâr yelkeni şişirip tekneyi açığa doğru iterken onlar da uyum içinde kürek çekmeye başladılar. Teknenin gövdesi ve tüm donanımı gıcırdıyor, sular çağıldayıp pupanın altında ikiye ayrılıyordu. Claudius bu işten hoşlanmıştı, yüzü kıpkırmızı, pırıl pırıldı. Sanki inme inmeden önce Roma'da çalışmasına izin verilmiş olsaydı, o da sevgili ağabeyi gibi Germania'daki lejyonları yönetebilirdi. Fakat şimdi, bu teknede giderek kıyıdan uzaklaşırken ve kıyı çizgisi sisler içinde geride kalırken, hayatını karartmaya başlayan o acı ve mutsuzluk da uzaklaşıp gitmiş gibiydi ve ilk kez kendini bir bütün olarak hissediyordu. Artık kendisiyle ve korkmuş küçücük bir çocuk olarak onu yeraltı dünyasının ağzına doğru itip asla geri gelmemesini dileyenlerle savaşmıyordu.</p>

  <p class="calibre1">Saatlerce rüzgârla sürüklendiler, yelkenin gölgesinde konuştular, uyudular. Nasıralı ağını attı ve sadece birkaç tane balık yakaladı ama o kadarı da küçük bir ocağın üstüne koyduğu kapta pişirmesine yetmişti. Herod, "Ah, balıkçılar prensi," diye alay etti. "Krallığının denize atılan ve her türden balığın yakalandığı bir ağ gibi olduğunu söylüyorsun. Eh, anlaşılan bayağı küçük bir krallıkmış seninki." Kahkahayla güldü ve Nasıralı da gülümseyip yemek hazırlamaya devam etti. Daha sonra Mary, lir çalıp, gölün yüzeyi gibi yumuşak ve canlı bir şarkı söyledi; Calpurnia da kendi halkının dokunaklı, mistik şarkılarını söyledi. Yanlarında getirdikleri yiyecekleri yediler. Ekmek, zeytin, ceviz, incir ve Claudius'un daha önce hiç görmediği bir yemiş vardı, çalılık bir ağaçta yetişiyordu. Üstüne de Tiberias kaynaklarından gelen mis gibi suyu içtiler. Yemekten sonra zar oyunu oynadılar, gevşek bir tahtanın üstünde bilek güreşi yaptılar ve Calpurnia dallardan taç yapıp ciddi bir şekilde Herod'u kral, Claudius'u da tanrı ilan etti. Herod bir süre komik hikâyeler anlattı, sonra zihni akşama takılmaya başladı. "Senin mucizeler yapabildiğini söylüyorlar Joseph oğlu Joshua," dedi. "Ama suyu şaraba çeviremezsin, değil mi?" Tekrar bir kahkaha attı, sonra gölden bir avuç su alıp adamın başına attı. Nasıralı da onunla güldü ve iki adam tekneyi sağa sola sallayacak biçimde şakadan itişmeye başladılar. Herod tekrar otururken, "Neyse," dedi. "Zaten burada daha fazla kalamayız. Susuzluktan öleceğim. Tavernaya gelen var mı?"</p>

  <p class="calibre1">Bir saat sonra Claudius bu kez yanında Nasıralı ile tekrar kürek çekmeye başladığında, alacakaranlık gökyüzünü kızıla boyamaktaydı. Karaya çıktılar ve Herod akşam eğlenmek için subayların arasından genç yoldaşlar bulma umuduyla Tiberias'a doğru yola koyuldu. Üç kadın da Migdal'a, Mary'nin evine döndü. Fakat Claudius, Nasıralıyla kalmak, o günü sonsuza kadar uzatmak, bir şeyler daha sormak istiyordu. Tekneye ilk bindikleri çamurlu düzlüğün birkaç yüz metre açığında büyük bir ağı atmasına yardım etmeyi teklif etti.</p>

  <p class="calibre1">Nasıralı yanında sessizce kürek çekti. Sonra durdu ve güneşin battığı kan kırmızısı gökyüzünü inceledi. "Yarın hava güzel olacak," dedi. "Ağ gece burada emniyette olur. Sonra, yarın, tarlalara sonbahar ekimi yapmanın zamanı olacak. Sonbahar rüzgârı Kudüs tepelerini aşıp batıdan yağmur yüklü bulutlar getirecek ve toprağı yıkayacak. Galilee Denizi bir kez daha dolacak ve az önce durmuş olduğumuz yerler suyla kaplanacak."</p>

  <p class="calibre1">Claudius, "Herod, senin kâhin olduğunu söylüyor," dedi.</p>

  <p class="calibre1">Nasıralı, "Herod'u görmek bana iyi geliyor," diye cevap verdi. "Benim de içimde aynı ateşten var."</p>

  <p class="calibre1">"Herod, senin bir rahip olduğunu da söylüyor. David evinin prensiymişsin, öyle diyor."</p>

  <p class="calibre1">"Ha'aretz'e, yani bu toprakların halkına vaaz ederim," dedi. "Ama rahip değilim."</p>

  <p class="calibre1">"Şifacısın."</p>

  <p class="calibre1">"Kötürüm ve körler, en uzağa yürür ve en çok görürler, çünkü en çok yürümek isteyen ve en çok görmek isteyen onlardır."</p>

  <p class="calibre1">"Ama sen kimsin?"</p>

  <p class="calibre1">"Sen kim diyorsan o."</p>

  <p class="calibre1">Claudius içini çekti. "Mesellerle konuşuyorsun, ama benim geldiğim yerde kâhinler tanrıların habercisidir ve bilmecelerle konuşurlar. Ben Sibyl'e giderim, biliyorsundur, Cumae'de. Herod, onun yaşlı bir cadı olduğunu düşünüyor, ama ben yine de giderim. Böylece kendimi çok daha iyi hissettiğimi Herod anlamıyor." Claudius duraksadı, kendi kendine konuşur gibiydi. "Virgil de gitmişti oraya. O bizim en büyük şairimizdi." Gözlerini kapadı, Latinceden çevirerek ezbere okumaya başladı:</p>

  <p class="calibre1">"Şimdi Cumae şarkısının son şekli geliyor;</p>

  <p class="calibre1">Yüzyılların büyük döngüsü yeniden başlıyor. Şimdi bakire dönüyor, Satürn egemenliği dönüyor, Şimdi yükseklerdeki cennetten yeni bir ırk iniyor. Sadece sen, saf Lucina, çocuğun doğumuna gülümse, Onunla bu demirden çember sonunda duracak Ve bütün dünyada altınçağ başlayacak!"</p>

  <p class="calibre1">Nasıralı dikkatle dinledikten sonra elini Claudius'un omzuna koydu. "Hadi. Ağı atmama yardım et."</p>

  <p class="calibre1">Claudius, "Roma'yı gördün mü hiç?" dedi. "İnsan elinden çıkan tüm mucizeler oradadır."</p>

  <p class="calibre1">Nasıralı, "Onlar cennet krallığının yolundaki engellerdir," diye cevap verdi.</p>

  <p class="calibre1">Claudius bir an düşündükten sonra bir eline bir keski aldı, öbür eliyle de ağın kenarından tuttu. "Bundan feragat eder miydin?"</p>

  <p class="calibre1">Nasıralı gülümsedi, sonra Claudius'a tekrar dokundu. "Sana anlatayım," dedi. "Yaptığım vaizliği."</p>

  <p class="calibre1">Yarım saat sonra hava neredeyse kararmıştı ve tekne, bindikleri yerin birkaç mil ötesinde kıyıya çekilmişti. Migdal ve Tiberias'ta yanan meşaleler göz kırpıyordu ve karşı kıyıda da daha soluk başka pırıltılar vardı. Nasıralı direğin dibinden iki tane yağ kandili alıp öğle yemeğinden kalan zeytinyağıyla doldurdu, çakmaktaşı ve demirle fitilleri tutuşturdu. Kandiller önce cılız alevlerle, sonra güçlü bir şekilde yanmaya başladı. Altın renkli alevlerden is çıkmıyordu. Kandilleri direk dolabındaki küçük rafa bırakıp Claudius'a döndü.</p>

  <p class="calibre1">"Şairiniz Virgil," dedi. "Onun kitaplarını okuyabilir miyim?"</p>

  <p class="calibre1">"Herod'a sana getirmesini söylerim. Roma'dan sürüldü, yılın geri kalanını da Tiberias'ta geçirmesi gerekiyor. Hatta belki senin için çevirisini de yapabilir. Bu onu bir süre beladan uzak tutar."</p>

  <p class="calibre1">Claudius yanında taşıdığı zarları yere attı, yıllardır alışkanlık haline gelmişti bu. Yere uzanmadan önce, sayıları görmek istemeyerek gözlerini sıkıca yumdu. Nasıralı zarları alıp Claudius'un avucuna koydu ve kendi elleriyle kapattı. Bir an öyle kaldılar, sonra Nasıralı ellerini çekti. Claudius gözlerini açtı, güldü, sonra zarları hiç bakmadan tekneden dışarı fırlattı. "Virgil karşılığında sen de tek bir şey yapmalısın," dedi. "Bana demin söylediklerini yazmalısın. Yani euangelion'umı, inanç sistemini, İncil'ini." "Ama benim halkım okuma bilmez. Benim ki sözlü vaizlik. Yazılı kelimeler cennet krallığının yoluna çıkar."</p>

  <p class="calibre1">Claudius başını salladı. "Eğer senin cennet krallığın sahiden bu dünyadaysa, o zaman şiddete maruz kalacaktır ve o şiddeti uygulayanlar ona kötü davranır. Bugün için duyduğum şükranla, yazılı vaazının, sözlü vaazının anısı başkalarının da sözü haline gelene kadar, onlar tarafından biçimlendirilip başka bir şeye dönüştürülene kadar gizli ve güvende kalması için elimden geleni yapacağım."</p>

  <p class="calibre1">Bir sessizlik oldu, sonra Nasıralı konuştu. "Kâğıdın var mı?"</p>

  <p class="calibre1">Claudius, "Hep olur," deyip sırtına astığı ince heybeye uzandı. "Ben her şeyi yazarım. Birinci kalite kâğıdımın son yaprağı yanımda, biraz da kırpıntı var. Bu birinci kalite kâğıdı Roma'da özel olarak yaptırttım. Orada yapılan en iyi kâğıttır. Göreceksin. Sonsuza kadar dayanır. Kullandığım mürekkep yolda bitti ama Tiberias'ta mürekkep yerine kullanılan karışımdan aldım biraz."</p>

  <p class="calibre1">Nasıralı balık doğramak için kullandığı tahtayı alıp üstündekileri kenara itti ve peştamalının ucuyla kuruladı. Tahtayı dizlerinin üstüne koyup Claudius'un verdiği papirüs yaprağıyla kamış kalemi aldı. Claudius tahta kapaklı küçük bir şişe çıkarıp açtı ve Nasıralı kalemi mürekkebe batırdı. Kalemi sağ eliyle papirüsün sol üst köşesinde tutup bir an öyle hareketsiz durdu.</p>

  <p class="calibre1">Claudius, "Sibyl kehanetlerini meşe yapraklarına yazar," diye kıkırdadı. "Sen almak için uzandığında rüzgâr hep önce davranır ve yaprakları uçurur. Herod onun mağarada saklanan cinli bir Grek icadı olduğunu söylüyor."</p>

  <p class="calibre1">Nasıralı bütün dikkatiyle Claudius'a baktı, sonra da kalın, kararlı harflerle yazmaya başladı, ağır ağır ve bilerek, yazmayı gayet iyi öğrenmiş ama sık sık yazı yazmayan birinin eliyle yazıyordu. Birkaç kelimede bir kalemi mürekkebe batırıyordu ve Claudius da mürekkep şişesini düzgün tutmaya odaklanmıştı. Nasıralı dördüncü satıra başladıktan sonra Claudius metne baktı, sonra şaşkınlıktan eline mürekkep sıçratarak araya girdi. "Aramice yazıyorsun!"</p>

  <p class="calibre1">Nasıralı başını kaldırıp ona baktı. "Benim dilim bu."</p>

  <p class="calibre1">"Hayır." Claudius kendinden emin bir şekilde başını sallıyordu. "Roma'da kimse Aramice bilmez."</p>

  <p class="calibre1">"Ben bu sözleri kendi halkım için yazıyorum, Roma halkı için değil."</p>

  <p class="calibre1">"Hayır." Claudius yine başını salladı. "Senin burada, Galilee'deki vaazın sözlü. Sen kendin söyledin. Senin balıkçılarının okuma yazması yok ve buna ihtiyaçları olmaz. Yazılı vaazın Galilee Denizi'nin ötelerinde de okunmalı ve anlaşılmalı. Bilmeceler şeklinde, az kişinin anlayacağı şekilde yazarsan, vaazın Sibyl'in sözleri kadar anlaşılmaz olur. Grekçe yazmalısın."</p>

  <p class="calibre1">"O zaman benim yerime sen yaz. Ben Grekçe konuşurum ama yazamam."</p>

  <p class="calibre1">"Pekâlâ." Claudius tahtayı, kâğıdı ve kalemi aldı ve mürekkep şişesini uzattı. "Baştan başlamamız lazım." Heybesini karıştırdı, bir an düşündü, sonra uzanıp meyve çanağından kesilmiş bir limon aldı. Limonu yazıların üstüne sıktı, sonra da heybesinden aldığı bir bezle kuvvetlice sildi. Batmakta olan güneşin son ışıklarını yakalamak üzere kâğıdı havaya kaldırdı ve limonun kurumasını beklerken Nasırsalının yazısının soluk izlerini gördü. O arada esen bir rüzgâr kâğıdı dalgalandırınca Claudius hemen indirip dizinin üstündeki tahtaya bastırdı. Kalemi mürekkebe batırıp kâğıdı denemek için her yazısına başlarken yaptığı haç işaretinden yaptı ve mürekkebin dağılıp dağılmadığına baktı. Dağılmasa iyi olurdu. Bu kâğıt birinci kaliteydi. Homurdandı, sonra tepeye, el yazısının sadece kendisine okunaklı geldiğini bilen bir bilim insanının dikkatli eliyle birkaç kelime yazdı.</p>

  <p class="calibre1">Nasıralı, "Seninle Grekçe konuşuyorum biliyorsun, ama kendi halkıma vaazımı Aramice söylerim," dedi. "Sözlerimin Grekçe karşılıklarını bulmak için bana yardım etmen lazım." "Ben hazırım;"</p>

  <p class="calibre1">Bir saat sonra iki erkek teknede kıpırdamadan karşılıklı oturuyorlardı, aysız gökyüzünde bir siluetten ibarettiler ve birazdan siluet de kalmayacaktı. Aralarındaki kandillerden biri cızırdadı ve sonra söndü. Nasıralı oturduğu sıradan yana kaydı ve elini açtığı yere koydu.</p>

  <p class="calibre1">"Kürekleri birlikte çekmeliyiz."</p>

  <p class="calibre1">Claudius başını kâğıttan kaldırıp gülümsedi. "Bundan daha çok hoşlanacağım bir şey olamaz." Son kez aşağı baktı, yazılar artık zor seçiliyordu, Nasırsalı’nın söylediği kendisinin de tercüme ettiği son sözleri okudu:</p>

  <p class="calibre1">Cennet krallığı yeryüzündedir.</p>

  <p class="calibre1">İnsanlar Tanrı'nın sözlerine giden yolu kesmeyecekler.</p>

  <p class="calibre1">Ve cennet krallığı Tanrı'nın evi olacak.</p>

  <p class="calibre1">Rahipler olmayacak.</p>

  <p class="calibre1">Ve tapmaklar olmayacak...</p>

  <p class="calibre1"><br /></p>
</body>
</html>
