<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_1"> </p>

  <p class="block_1"> </p>

  <p class="block_1"> </p>

  <h1 class="block_3">ON BEŞİNCİ BÖLÜM</h1>

  <p class="block_1"> </p>

  <p class="block_1"> </p>

  <p class="block_1"> </p>

  <p class="block_1"> </p>

  <p class="block_7">İNSANLARIN birbirlerini İspanyolların boğaları katlettiği gibi vahşi bir şevkle öldürdüğü topraklar olan Sicilya’da bile, Corleone halkının insan hayatını hiçe sayan çılgınlığı, genel bir dehşet uyandırmıştı. Hasım aileler, tek bir zeytin ağacı için kavga ederek birbirlerini yok etmişler, ortak dereden alınan su miktarı üzerine komşular birbirlerini öldürmüşlerdi. Birinin karısına ya da kızına saygısızca bakmak, ya da aşk yüzünden adam öldürmek sıradan bir işti. Mafya bile bu deliliğe dayanamamış ve Don Croce onlara barış getirene kadar farklı kolları Corleone’de ölümüne savaşmışlardı.</p>

  <p class="block_7">Stefan Andolini, böyle bir kasabada <i class="calibre1">Fra Diavalo</i> -Şeytanın Kardeşi- lakabını kazanmıştı.</p>

  <p class="block_7">Don Croce, onu Corleone’den çağırttı ve talimatları verdi. Guiliano’nun çetesine katılacak ve güvenini kazanacaktı. Don Croce harekete geçme emri verene kadar onlarla kalacaktı. Bu arada, Guiliano’nun gerçek gücü, Passatempo ve Terranova’nın sadakati ile ilgili bilgi gönderecekti. Pisciotta’nın sadakati sorgulanmadığı için, genç adamın yalnızca zayıflıkları değerlendirilecekti. Ve bir fırsat ortaya çıkarsa Andolini, Guiliano’yu öldürecekti.</p>

  <p class="block_7">Andolini, büyük Guiliano’dan korkmuyordu. Ayrıca, kızıl saçlı olduğundan ve İtalya’da kızıl saç ender bulunduğundan, Stefan Andolini gizliden gizliye, tehlikelere karşı bağışık olduğuna inanırdı. Bir kumarbazın sisteminin asla kaybetmeyeceğine inandığı gibi Stefan Andolini de kendisinin çok kurnaz olduğunu ve bu yüzden asla yenilmeyeceğini düşünürdü.</p>

  <p class="block_7">Yanına iki genç <i class="calibre1">picciotti</i> -mafya tarafından kabul edilmemiş fakat bu şerefi kazanmayı uman katil adayı- aldı. Dağlara, Guiliano’nun sık sık uğradığı yerlere doğru yola çıktılar, birer sırt çantası ve <i class="calibre1">lupara</i> taşıyor, Pisciotta’nın liderlik ettiği devriyeler tarafından alınacaklarını umuyorlardı.</p>

  <p class="block_7">Pisciotta, Stefan Andolini’nin hikâyesini sabırsız bir ifadeyle dinledi. Andolini ona, Corleone’de sosyalist bir ajitatörü öldürdüğü için <i class="calibre1">Carabinieri</i>’nin ve Güvenlik Polisi’nin kendisini aradığını söylemişti. Doğru sayılırdı. Andolini’nin söylemediği, polis ve <i class="calibre1">carabinieri</i>nin kanıtı olmadığı ve yalnızca sorgu için aradığıydı. Bir sorgu, Don Croce’nin etkisine bağlı olarak kapsamlıdan çok, iyi niyetli olurdu. Andolini ayrıca Pisciotta’ya, polisin yanındaki iki <i class="calibre1">picciotti</i>yi de cinayete yardımcı olmakla suçladığını anlattı. Bu da doğruydu. Fakat hikâyesini anlatırken, Stefan Andolini, büyük bir tedirginlik duymuştu. Pisciotta, daha önce tanıdığı ya da hakkında çok şey duyduğu biriyle karşılaşmış gibi dinliyordu.</p>

  <p class="block_7">Andolini, Guiliano’nun ekibine katılma umuduyla dağlara geldiklerini söyledi. Ve son kozunu oynadı. Guiliano’nun babasının da onayı vardı. Stefan Andolini, Amerika’daki büyük Don Vito Corleone’nin kuzeniydi. Andolini devam etti. Don Vito Corleone, Corleone köyünde Andolini olarak doğmuştu. Babası öldürülmüştü. Kendisi daha sonra büyük bir Baba olacağı Amerika’ya kaçmıştı. Babasının katillerini mahvetmek için Sicilya’ya döndüğünde Stefan Andolini onun <i class="calibre1">picciotti</i>lerinden biri olmuştu. Ondan sonra, ödülünü almak için Don’u Amerika’da ziyaret etmişti. Don’un Long Island’daki yeni malikânesinde duvarcı olarak çalışan Guiliano’nun babasıyla orada tanışmış ve arkadaş olmuşlardı. Ayrıca Andolini, buraya gelmeden önce, Montelepre’ye uğrayarak, Senyör Guiliano’nun hayır dualarını almıştı.</p>

  <p class="block_7">Öyküsünü dinlerken Pisciotta’nın yüzü düşünceli bir hal aldı. Bu adama güvenmemişti, kızıl saçları ve katil bir yüzü vardı. Ayrıca, Malpelolu iki <i class="calibre1">picciotti</i>nin görünüşünden de hiç hoşlanmamıştı.</p>

  <p class="block_7">Pisciotta, “Seni Guiliano’ya götüreceğim,” dedi, “fakat seninle konuşana kadar, luparanı omzunda asılı tut. İzin almadan çözme.”</p>

  <p class="block_7">Stefan Andolini ağzını iyice açarak sırıttı ve dostça, “Seni tanıyorum Aspanu, sana güveniyorum. Luparamı al, adamların da piciotti’lerinkini alabilirler. Guiliano ile konuştuktan sonra silahlarımızı geri vereceğine eminim.”</p>

  <p class="block_7">Pisciotta yanıtladı, “Sizin silahlarınızı sizin için taşıyacak yük hayvanları değiliz. Kendiniz taşıyın.” Ve Guiliano’nun saklandığı Montelepre’ye yukarıdan bakan kayalığa doğru yola çıktılar.</p>

  <p class="block_7">Adamların elliden fazlası kayalığın çevresine dağılmış silahlarını temizliyor, malzemelerini onarıyorlardı. Guiliano, masada oturuyor, dürbünüyle etrafı izliyordu.</p>

  <p class="block_7">Pisciotta, yeni adamları getirmeden önce Guiliano ile konuştu. Durumu anlattı ve “Turi,” dedi. “Bana biraz ‘küflü’ gibi geldiler.” ‘Küflü’, üniformalılar için kullanılan bir Sicilya deyimidir.</p>

  <p class="block_7">“Ve onu daha önce gördüğünü düşünüyorsun, öyle mi?” diye sordu Guiliano.</p>

  <p class="block_7">“Ondan bahsedildiğini duydum,” dedi Pisciotta. “Benim için tanıdık biri gibi fakat kızıl saçlı erkekler çok azdır. Onu hatırlamalıydım.”</p>

  <p class="block_7">Guiliano, “La Venera’dan duydum. Ondan Malpelo diye bahsetti, Adının Andolini olduğunu bilmiyordu. Bana da sözünü etti. Kocasının çetesine katılmış, kocası bir ay sonra pusuya düşürülmüş ve öldürülmüş. La Venera da ona güvenmiyor. Bir sürü dolap çevirdiğini söyledi,” dedi.</p>

  <p class="block_7">Silvestro yanlarına gelerek, “Bu kızıl saçlıya güvenme, onu Palermo karargâhında, <i class="calibre1">carabinieri</i> kumandanına özel ziyaret yaparken gördüm,” dedi.</p>

  <p class="block_7">Guiliano, “Montelepre’ye gidin ve babamı buraya getirin. Bu arada onu gözetim altında tutun,” dedi.</p>

  <p class="block_7">Pisciotta, Terranova’yı, Guiliano’nun babasını getirmek için gönderdikten sonra yere oturmuş olan üç adamın yanına gitti. Eğildi ve Stefan Andolini’nin silahını aldı. Çete üyeleri düşmüş bir avı saran kurtlar gibi üç adamın etrafını kuşattı. “Sizi silah taşıma külfetinden kurtarsam dert etmezsiniz değil mi?” diye sordu Pisciotta sırıtarak. Stefan Andolini, bir an irkilir gibi oldu ve yüzünü buruşturdu. Sonra omuzlarını silkti. Pisciotta, <i class="calibre1">lupa</i>rayı adamlarından birine fırlattı.</p>

  <p class="block_7">Adamlarının hazır olduğundan emin olmak için bir an durdu. Sonra Andolini’nin iki <i class="calibre1">picciotti</i>sinden luparalarını almak için eğildi. Biri, kötü niyetten çok korkuyla, Pisciotta’yı uzağa itti ve elini silahının üstüne koydu. Bir anda, bir yılanın dilini hızla çıkartması gibi Pisciotta’nın elinde bir bıçak göründü. Vücudu ileri doğru atılarak bıçakla p<i class="calibre1">icciotto</i>nun boğazını kesti. Pembe kan fıskiyesi havaya doğru fışkırdı ve <i class="calibre1">picciotto</i> olduğu yere yığıldı. Pisciotta, bir başka hızlı darbeyle işini bitirdi ve birkaç hızlı tekmeyle cesedi sel yatağına yuvarladı.</p>

  <p class="block_7">Guiliano’nun çetesindeki diğer adamlar ayağa kalkarak silahlarını doğrulttular, Andolini yerde oturuyordu, ellerini kaldırdı ve yalvaran gözlerle etrafa baktı. Fakat diğer <i class="calibre1">picciotto,</i> silahına uzandı ve yakınına çekmeye çalıştı. Passatempo, arkasında duruyor ve eğlenerek sırıtıyordu. Silahını adamın kafasına boşalttı. Atışlar, dağlarda yankılandı. Hepsi donmuş kalmışlardı. Andolini’nin rengi attı ve korkuyla titredi, Passatempo silahını ona doğrultmuştu. Ve Guiliano’nun sakin sesi, kayalığın kenarından geldi. “Cesetlerden kurtulun ve şu Malpelo’yu babam gelene kadar ağaca bağlayın.”</p>

  <p class="block_7">Cesetler bambu ağlara sarıldı ve derin bir yarığa taşındı. Eski bir inanışa göre koku yükselmesini önlemek için taşlarla aşağı fırlatıldılar. Bu görev, cesetleri gömmeden önce yağmalayan Passatempo’nundu. Guiliano, Passatempo’yla ilgili olarak sürekli kendisiyle savaşıyordu. Mantığı, bir hayvanı bir şövalyeye dönüştüremiyordu.</p>

  <p class="block_7">Guiliano’nun babası kampa ulaştığında alacakaranlıktan sonra neredeyse yedi saat geçmişti. Stefan Andolini, ağaçtan alınarak gazyağı lamba ile aydınlatılan mağaraya getirildi.</p>

  <p class="block_7">“Fakat bu adam benim arkadaşım,” dedi oğluna. “İkimiz birlikte Amerika’da Don Corleone için çalışmıştık. Buraya gelip çetene katılabileceğini ben söyledim, sana iyi davranırlar dedim.”</p>

  <p class="block_7">Andolini ile el sıkıştı ve “Özür dilerim, oğlum yanlış anlamış ya da senin hakkında bazı dedikodular duymuş olmalı,” dedi. Bir an durdu, tedirgin olmuştu. Eski arkadaşının korku içinde olduğunu görmek onu üzmüştü. Andolini ayakta zorlukla duruyordu.</p>

  <p class="block_7">Andolini, öldürüleceğinden emindi. Hepsi bir oyundu. Guiliano’yu hafife almasını sağlayan atılganlığına neredeyse ağlayacaktı. İki <i class="calibre1">picciottinin</i> hızla öldürülmesi onu şoka sokmuştu.</p>

  <p class="block_7">Senyor Guiliano arkadaşının, oğlu tarafından öldürülme tehlikesi altında olduğunu fark etti. Ona, “Turi, bunu benim için yapmanı istiyorum. Ona karşı bir şeyin varsa affet ve bırak gitsin. Amerika’da bana karşı iyi davranırdı ve sen vaftiz olduğunda hediye göndermişti. Ona güveniyorum, arkadaşlığına değer veriyorum,” dedi.</p>

  <p class="block_7">Guiliano, “Şimdi onun kim olduğunu öğrendik, merak etme, şeref konuğu olarak davranılacak. Eğer hâlâ çetemin üyesi olmak isterse hoş gelir,” dedi.</p>

  <p class="block_7">Guiliano’nun babası, Montelepre’ye, atla geri götürüldü, böylece kendi yatağında uyuyabildi. Ve o gittikten sonra Guiliano, Stefan Andolini ile tek başına konuştu.</p>

  <p class="block_7">“Senin, Candeleria ile olan maceranı biliyorum,” dedi. “Candeleria’nın çetesine katıldığında Don Croce’nin casusuydun. Bir ay sonra Candeleria öldü. Dul karısı seni hatırlıyor. Bana anlattıklarından neler olduğunu çıkarmak zor değil. Biz Sicilyalılar, hainlik bulmacalarını çözme konusunda iyiyizdir. Son zamanlarda eşkıya çeteleri ortadan kayboluyor. Resmi güçler, hayret verecek kadar zeki oldular. Kendi dağımda oturuyorum ve bütün gün düşünüyorum. Palermo’daki yetkilileri düşünüyorum, daha önce asla bu kadar zeki olmamışlardı. Ve sonra Roma’da Adalet Bakanı ile Don Croce’nin el ele olduklarını öğrendim. Her ikimiz de biliyoruz ki Don Croce, her ikisine de yetecek kadar zeki. Demek ki, Don Croce, Roma için bu eşkıyaları temizleyen kişi. Ve yakında Don Croce’nin casusları tarafından ziyaret edilecek kişinin ben olacağımı düşündüm. Ve bekledim, Don’un niçin bu kadar geç kaldığını merak ederek bekledim. Alçakgönüllülükle, hepsinden daha fazla para ediyorum. Ve bir gün, dürbünümle üçünüzü gördüm. Ve düşündüm, ‘Ha, işte yine Malpelo. Onu görmekten memnun olacağım.’ Fakat yine de seni öldürmeliyim. Babamı üzmeyeceğim ve cesedin kaybolacak.”</p>

  <p class="block_7">Stefan Andolini, bir an korkusunu yitirerek cesaretle, “Kendi babanı da mı kandıracaksın?” diye bağırdı. “Kendine Sicilyalı bir oğul mu diyorsun?” Yere tükürdü. O halde öldür beni ve doğrudan cehenneme git.”</p>

  <p class="block_7">Pisciotta, Terranova ve Passatempo şaşırmıştı. Fakat geçmişte de birçok kez şaşırmışlardı. Guiliano, şerefe çok önem verirdi, sözünü tutmasıyla gurur duyardı, herkese adaletten söz ederdi, şimdi onlara da alçakça gelen bir şey mi yapacaktı. Andolini’nin öldürülmesine karşı değillerdi -yüzlerce, binlerce Andolini öldürebilirdi. Fakat babasına verdiği sözü çiğneyecekti ve onu aldatacaktı, onlara affedilmez görünen buydu. Yalnızca Çavuş Silvestro anlamış göründü ve “Babası yumuşak kalpli olduğu için hepimizin hayatını tehlikeye atamaz,” dedi.</p>

  <p class="block_7">Guiliano, Andolini’ye yavaş sesle, “Son duanı et,” dedi ve Passetempo’ya eliyle işaret etti. “Beş dakikan var.”</p>

  <p class="block_7">Andolini’nin kızıl saçları, kafasında diken diken olmuştu. Çılgın gibi, “Beni öldürmeden önce Başkeşiş Manfredi ile konuş,” dedi.</p>

  <p class="block_7">Guiliano ona şaşırarak bakarken, kızıl saçlı adam devam etti, “Bir keresinde ona bir hizmet borçlu olduğunu söylemiştin. Senden her şeyi isteyebilirdi.” Guiliano sözünü iyi hatırlıyordu. Ama bu adam bunu nasıl bilebilirdi?</p>

  <p class="block_7">Andolini devam ederek, “Haydi ona gidelim, benim hayatım için sana yalvaracaktır,” dedi.</p>

  <p class="block_7">Pisciotta, aşağılayıcı bir şekilde, “Turi ona bir haberci gönderecek ve cevabını almak için bir gün daha bekleyecek öyle mi?” dedi ve ekledi, “Ayrıca Başkeşiş, senin üstünde babasından daha mı etkili?”</p>

  <p class="block_7">Guiliano onu yine hayrette bıraktı. “Bacaklarını bağla ve ayaklarının üstüne bir yular koy, böylece yürüyebilsin fakat koşamasın,” dedi, “Bana on koruma ver. Onu manastıra kendim götüreceğim ve eğer Başkeşiş yaşamasını istemezse son kez günah çıkartmasına izin verdikten sonra öldüreceğim ve cesedini gömmeleri için keşişlere vereceğim.”</p>

  <p class="block_"> </p>

  <p class="block_4">***</p>

  <p class="block_"> </p>

  <p class="block_7">GUILIANO ve ekibi manastır kapısına güneş doğarken ve keşişler tarlalara çalışmaya giderken vardılar. Turi Guiliano onları dudaklarında bir gülümseme ile izledi. Bu keşişlerle birlikte kahverengi pelerini giyerek ve buruşuk siyah Amerikan şapkayı başına takarak tarlalara gidişi yalnızca iki yıl önce değil miydi? Bunun kendisini nasıl eğlendirdiğini hatırladı. Onun sonraki vahşiliğini kim hayal edebilirdi?</p>

  <p class="block_7">Başkeşiş, kapıya kadar gelerek onları selamladı. Uzun siyah cüppeli vücudu, tutsak ileri adım attığında duraksadı sonra kollarını açtı. Stefan Andolini, yaşlı adamı kucaklamak için koştu ve her iki yanağından öperken, “Peder, bu adamlar beni öldürecek, yalnızca sen hayatımı kurtarabilirsin,” dedi.</p>

  <p class="block_7">Başkeşiş başını salladı. Guiliano’ya kollarını açtı ve onu kucaklamak için yürüdü. Guiliano şimdi her şeyi anlamıştı. “Peder” deyişindeki özel vurgu herhangi bir adamın papazına hitap etmesinden farklıydı, bir oğulun babasına hitabıydı.</p>

  <p class="block_7">Başkeşiş, “Bana bir lütuf olarak senden bu adamın hayatını istiyorum,” dedi.</p>

  <p class="block_7">Guiliano, Andolini’nin kollarından ve ayaklarından ipleri çıkarttı. “Senin,” dedi.</p>

  <p class="block_7">Andolini yere düşüyordu; vücudundan korkunun gitmesi onu güçsüz bırakmıştı. Başkeşiş onu kendi zayıf iskeletiyle destekledi. Guiliano’ya, “Yemek odama gel. Adamların karınlarını doyururken, üçümüz ne yapmamız gerektiğini konuşabiliriz.” Andolini’ye döndü ve “Sevgili oğlum, henüz tehlikeden kurtulmuş değilsin. Don Croce, bütün bu olanları duyduğunda ne düşünecek? Birlikte karar vermeliyiz yoksa kayıp sayılırsın,” dedi.</p>

  <p class="block_"> </p>

  <p class="block_4">***</p>

  <p class="block_"> </p>

  <p class="block_7">ÜÇ ADAM, Başkeşiş’in küçük özel odasına girerek rahat koltuklara oturdular. İki genç adam için, peynir ve ekmek getirildi.</p>

  <p class="block_7">Başkeşiş, Guiliano’ya üzgün şekilde gülümsedi. “Günahlarımdan biriydi. Genç yaşta baba oldum. Ah, kimse Sicilya’da semt papazı olmanın ne kadar baştan çıkarıcı olduğunu bilmez. Onlara direnemedim. Skandal, örtüldü ve annesi bir Andolini ile evlendi. Kilise’de yükselebilmem için çok fazla para döküldü. Fakat ilahi ironi, kimse kehanette bulunamaz. Oğlum büyüyüp bir katil oldu. Ancak hesap vereceğim birçok günahıma rağmen taşımam gereken bir haç var.”</p>

  <p class="block_7">Andolini’ye döndüğünde Başkeşiş’in ses tonu değişti. “Beni dikkatle dinle, oğlum. İkinci kez bana hayatını borçlusun. Artık ilk sadakatin şimdi Guiliano’ya.”</p>

  <p class="block_7">“Don’a geri dönemezsin. Kendi kendine, neden Turi diğerlerini öldürürken senin canını almadı diye soracaktır? Hainliğinden şüphelenecek ve bu da senin sonun olacaktır. Yapman gereken Don’a her şeyi itiraf ederek, Guiliano’nun çetesinde kalmak istemektir. Ona bilgi verecek ve onlarla Guiliano’nun ordusu arasında bağlantı olarak hizmet edeceksin. Don’a bizzat gideceğim ve bunun avantajlarını anlatacağım. Guiliano’ya sadık kalacağını fakat bunun onun için dezavantaj olmayacağını söyleyeceğim. Canını bağışlayan adama ihanet edeceğini düşünecek. Fakat sana söylüyorum eğer Guiliano’ya sadık kalmazsan, seni sonsuza kadar lanetleyeceğim. Mezara kadar babanın lanetini taşıyacaksın.”</p>

  <p class="block_7">Tekrar Guiliano’ya döndü. “Şimdi senden ikinci bir iyilik isteyeceğim sevgili Turi Guiliano. Oğlumu çetene al. Senin için savaşacak ve emirlerini yerine getirecek ve yemin ederim sana sadık kalacak.”</p>

  <p class="block_7">Guiliano, bunu dikkatle düşündü. Zamanla, Andolini’nin muhabbetini kazanacağından emindi ve adamın babasına, Başkeşiş’e içten bağlılığını görmüştü. İhanet olasılığı düşüktü ve karşı önlem alınabilirdi. Öte yandan, Stefan Andolini, çetesinin operasyonlarında değerli bir şef yardımcısı olabilirdi fakat daha da önemlisi, Don Croce imparatorluğu hakkında bilgi kaynağı olarak değeriydi.</p>

  <p class="block_7">Guiliano, “Peki, Don Croce’ye ne söyleyeceksin?” diye sordu.</p>

  <p class="block_7">Başkeşiş bir an durdu. “Don’la konuşacağım. Orada etkim var. Ve sonra göreceğiz. Şimdi oğlumu çetene alacak mısın?”</p>

  <p class="block_7">Guiliano, “evet,” dedi. “Fakat eğer bana ihanet ederse, cehenneme giden yolda duaların ona yetişemez.”</p>

  <p class="block_"> </p>

  <p class="block_4">***</p>

  <p class="block_"> </p>

  <p class="block_7">STEFAN ANDOLINI fazla güvenin olmadığı bir dünyada yaşamıştı. Muhtemelen yüzü bundan dolayı bir katil maskına dönüşmüştü. Gelecek yıllarda, ölüm teli üzerinde sendeleyen bir trapezci gibi olacağını biliyordu. Güvenli seçim yoktu. Guiliano’dan yayılan merhamet ruhu onu rahatlatmıştı. Fakat hayal kurmuyordu. Turi Guiliano, onu korkutan tek adamdı.</p>

  <p class="block_7">O günden sonra Guiliano’nun çetesinin bir üyesi oldu. Ve sonraki yıllarda, Fra <i class="calibre1">Diavalo</i> lakabıyla bütün Sicilya’da vahşiliği ve dindarlığı ile ününe ün kattı. Dindarlığı, her pazar kudasa gitmesinden kaynaklanıyordu. Genellikle, Peder Benjamino’nun papaz olduğu Villaba kasabasına giderdi. Ve günah çıkartırken, bilgileri Don Croce’ye ileten papaza Guiliano’nun çetesinin sırlarını anlatırdı. Fakat sadece Guiliano’nun söylemesini emrettiklerini.</p>

  <p class="block_5" id="calibre_pb_18"> </p>
</body>
</html>
