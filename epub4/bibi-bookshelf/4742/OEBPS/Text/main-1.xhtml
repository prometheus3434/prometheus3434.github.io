<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="sigil_not_in_toc"><a id="bookmark0"></a><span style="font-weight:bold;">Allah'ı bu dünyada görmek ister misin?</span></h1>

  <p>Kış uykusundan uyanıp baharı ayakta karşılayan canavar kadar zindeyim. Güneşin güçlü ışığı altında, şehirdeki her şey hediye paketi gibi görünüyor. Sonsuzluk burnumun dibinde.</p>

  <p>Peter İlyiç Çaykovski’nin [1840-1893] <span style="font-weight:bold;font-style:italic;">Kuğu Gölü</span> eşliğinde kahvaltı yapıyordum. Reçel’den peynire, yumurtadan tereyağına, zeytinden sucuğa süzülüyordum. Figen, her “Çaykovski...” dediğimde çay koyuyordu. Midemden kalbime varan yol trafiğe açılmıştı. Maratona katılmış bir balet gibiydim. Neşeli ve iştahlı halimi yadırgayan Figen’e kararımı açıkladım: “Mezar taşıma, yaldızlı harflerle <span style="font-weight:bold;font-style:italic;">‘Nutella’nm tadı hâlâ damağımda’</span> yazdıracağım!”</p>

  <p>“Siz... Nutella yemezsiniz ki Ruhi Bey?”</p>

  <p>“Haaa? Nutella’nm ne olduğunu da bilmiyorum.”</p>

  <p>“Böyle, çikolata... Fındık var içinde... Nerden çıktı şimdi Nutella?”</p>

  <p>“Hiçbir fikrim yok.”</p>

  <p><span style="font-weight:bold;">#</span></p>

  <p>Öğle ezanının okunmasına 10 saniye... Caminin bahçesindeki banklardan birinde oturuyorum. Yanımda, Avni Vav. Metalik mavi gözleri ve gümüş kablo yumağına benzeyen sakallarıyla melek ve robot karışımı bir ihtiyar.</p>

  <p>Cami, terminal gibidir. Cemaatin, çoğunluğu teşkil eden yaşlı üyeleri, öbür dünyaya gitmek üzere burada her gün 4-5 defa toplanır. Fakat camide daima rötar vardır. Ecel, beklendiği yere bile davetsiz misafir sıfatıyla gelir.</p>

  <p>“Dünya, faniliğini saymazsak, cennetten farksız” dedim.</p>

  <p>Avni Vav, beni çınlayan bakışlarla süzdü: “En komiği de, yeryüzünde hepimizi alacak kadar çok mezar yokmuş gibi görünmesi... Bizim bir ayağımız çukurda ya Ruhi Bey. Artık ağırlığımızı, çukurdaki ayağa vermemiz gerek.”</p>

  <p>“Hayatımız asla normale dönmeyecek... değil mi?”</p>

  <p>“Benim anladığım, en muntazam hayat bile normal değildir. Her şey... cehennemde normale dönecek. Ya da cennette... Dün gece kuzenimi yaktılar. Yani cesedini.”</p>

  <p>“Niye?”</p>

  <p>“Eh, vasiyeti öyleydi...”</p>

  <p>“Ölülerin yakılması hiç sağlıklı değil” deyip gülümsedim.</p>

  <p>O da gülümsedi: “Aslında, meyyitleri diriltebiliriz.”</p>

  <p>“Diriltmek mi?”</p>

  <p>“Gayet tabii.”</p>

  <p>“Beni sarakaya alıyorsunuz gene Avni Bey.”</p>

  <p>“Hâşâ. Ahirete inanıyorsan, ölülerin uyandırılacağım zaten kabul ediyorsun, öyle değil mi?”</p>

  <p>“Eeeee?”</p>

  <p>“Size hülasa edeyim: Uykuda ruhlar başka evrenlere seyran eder. Her uykuda, haricî âlemlerde takriben 25 muhite uğrarız. Bu seyahatlerin ekserisini unutarak yeryüzüne döneriz. Rüyada, vücudumuzdan ayrılırız. Vefat, uykunun bir derece fevkindedir. Nasıl ki uyumadan duramıyorsak, bir raddeden sonra, ölüm en hayati ihtiyaca dönüşür. 40 sene hiç uyumayan Fehmi Bey’i hatırlıyor musun?”</p>

  <p>“Evet?”</p>

  <p>“Adamcağızın ölesi gelmişti. Ondan uyku tutmuyordu.”</p>

  <p>“Rahmetli oldu zaten... Allah aşkına Avni Bey, siz şimdi ecelin bir yaşam koşulu olduğunu mu iddia ediyorsunuz?”</p>

  <p>“Başka ne olabilir?”</p>

  <p>“Cenazeyi canlandırmak mümkün mü cidden?”</p>

  <p>“Ruhi Beyciğim, nasıl ki ölmeden gidiyorsan, öldükten sonra dönebilirsin de. Hz. İsa’nın ölüyü diriltmesi, tümüyle bilgi sayesin-deydi.”</p>

  <p>“Mucize değil miydi yani?”</p>

  <p>“Bize sıradan veya doğal görünen varlıklar ve olayların tümü mucizedir.”</p>

  <p>“Yahya Kemal <span style="font-weight:bold;font-style:italic;">‘Birçok gidenin her biri memnun ki yerinden / Birçok seneler geçti; dönen yok seferinden ’</span> derken yanılıyor muydu?”</p>

  <p>“Gidenlerin çoğu memnundur, orası tamam. Buna karşılık, şair, seferden dönen biriyle hiç karşılaşmamış besbelli.”</p>

  <p>“Siz... Öyle birini tanıyor musunuz?”</p>

  <p>“Ben daha önce ölmüştüm.”</p>

  <p>“Ne? Ne zaman?!”</p>

  <p>“38 yaşındaydım.”</p>

  <p>“Destur! Peki... gezegene nasıl avdet ettiniz?”</p>

  <p><span style="font-weight:bold;font-style:italic;">“Necronomicon</span> diye bir kitap var. Sizden iyi olmasın, bir ahbabım, morga gelip kitaptaki cenaze çağırma duasını okudu.”</p>

  <p>“Niye?”</p>

  <p>“Ondan aldığım borcu tahsil edebilmek için.”</p>

  <p>“Yani siz?..”</p>

  <p>“Ödedim borcumu. Eğer onu merak ediyorsanız.”</p>

  <p>“Hay Allah... Dünyaya ikinci gelişiniz demek?.. Öldüğümde sakın beni bu sahte cehenneme gerisingeri döndürme, tamam mı?” “İzci sözü.” Tecrübeli kimselere mahsus, sabit bir tebessüm vardı yüzünde.</p>

  <p>“Mezar taşıma <span style="font-weight:bold;font-style:italic;">‘Tehditler bana sökmez’</span> yazdıracağım, ona göre.”</p>

  <p>“Hımmm? Her ne kadar kulağa biraz acayip gelse de, çok aca-yip...”</p>

  <p>İkimiz de dalgınlaştık. Çeyrek saatlik suskunluktan sonra Avni Vav yeni bir mevzu açtı: “Allah’ı bu dünyada görmek ister misin Ruhi Bey?”</p>

  <p>“Kim istemez?!”</p>

  <p>“Bir yetim çocuğun başını okşa. O zaman, onun gözlerinde Allah’ı görürsün. Bir fakire yardım et. Onun gözlerinde Allah’ı görürsün. Bir kediye yiyecek ve su ver. Onun gözlerinde Allah’ı görürsün.”</p>

  <p>Avni Vav’a dikkatle baktım. Gözlerinde... “Allahu ekber, Alla-hu ekber!” öğle ezanı okunuyordu.</p>

  <p><a id="bookmark1"></a><span style="font-weight:bold;">Tuzaktan kumanda</span></p>

  <p>İhtiyarlamak, işlemediğiniz bir suç yüzünden cezalandırılmaktır.</p>

  <p><a id="bookmark2"></a><span style="font-weight:bold;">[ANTHONY POWELL]</span></p>

  <p>“Reenkarnasyona inanıyor musunuz efendim?”</p>

  <p>“Ben bu yaşta, rezervasyona bile inanmıyorum” dedim.</p>

  <p>Civan, kendi budalalığının ortasında, kehribarın içindeki böcek gibi sıkışıp kalmıştı. Onun sert görünümünün altındaki yumuşacık safderunluk, bende şefkat uyandırıyordu. Zira biliyorum ki Allah katındaki şapşallar ile insanlar nezdindeki şapşallar aynı kimseler değildir. Pot kırdığını seziyor, fakat durumu tahlil edemiyordu.</p>

  <p>Figen Negatif’in sunduğu kurabiyeleri kemirip kahveleri hö-pürdetirken Civan müjdeyi verdi: “Bir otomobil satın aldım.”</p>

  <p>“BMW mi?”</p>

  <p>“Hayır, Subaru -Forester.”</p>

  <p>“Abariiiiiii!.. Subaru!” diye şakrakça nida ettim.</p>

  <p>Göz açıp kapayıncaya dek Subaru Forester’m içindeydik. Yollar reklamlarla doluydu. Binaların dış cepheleri, billboardlar, ışıklı, panolar, bez afişler, dijital ekranlar... Her yerden logolar, amblemler, sloganlar fışkırıyordu. Kadınlar, iç çamaşırlarının ve ayakkabılarının marka etiketinden aldıkları destek nispetinde özgüvenliydiler. Erkekler, otomobillerinin modeline bağlı psikolojik bir hiyerarşi içinde trafikte seyrediyordu. Rekabet kızışmıştı. Kimliği belirsiz düşman, topluma kendi karakterini vermişti. Köleliğin adı konmamış biçimleri devredeydi. Kula kulluk almış yürümüştü. Bir sinir harbi evrenindeydik. Kainat, bütün tuzakların toplamı olan bir tuzağa dönüşmüştü. Sahtelik, aldatma ve avuntuyla karılmış harç, hayatın temelini teşkil ediyordu. Göstermelik neşe, süreğen blöf ve sentetik nezaket prosedürü, bu temel üzerinde yükseliyordu. Neşe deliliğin, blöf ihanetin, nezaketse cinayetin bariz ve doğal ipucuydu. Korku, kozmosun çatışıydı. Bu çatı altında renk, ses ve biçimleri suiistimal etmekten başka yöntem bilmiyorduk. Ebedi biçareliğimizi, taşıyamadığımız mesuliyetler dengeliyordu. Şov devam etmeliydi... şov... kaybedişin kaçınılmazlığı ve kayboluşun kesinliği adına...</p>

  <p>“Dalgınsınız? Ne düşünüyorsunuz Ruhi Bey?”</p>

  <p>Benim de bir sorum vardı: “Masum Cici adında birini tanıyor musun?”</p>

  <p>“Masum Cici mi?.. Hayır efendim. Kimmiş?”</p>

  <p>“Çıkaramıyorum. Bir tek, ona borcum olduğunu biliyorum.”</p>

  <p>“Anlamadım?”</p>

  <p>“Rüyamda gördüm de hatırladım. Masum Cici’ye 2 bin lira borcum var... Malum, borç Şeytanın bizzat icat edip insana benimsettiği bir kötülüktür. Onu bir an önce bulmam lazım. Yardımın gerekiyor.”</p>

  <p>“Onu, derken?”</p>

  <p>“Şeytanı değil tabii, Masum Cici’yi. Şeytan nasılsa hep civardadır.”</p>

  <p>“Masum Cici hakkında, 2 bin lira borcunuz haricinde herhangi bir şey...”</p>

  <p>“Bilmiyorum dedim ya? Facebook’a bir bak, oradan iz sürebilirsin.”</p>

  <p>“Doğru... Tamam, bulacağım Masum Cici’yi.”</p>

  <p>“Facebook” dedim, “ilişkilerimizdeki tsunamilerin etkisini yatıştıran bir Kızılay çadırı.”</p>

  <p>“Facebook’ta kaydınız var mı?”</p>

  <p>“Hayır. İnternet kullanmıyorum ki. Facebook’un adını da ilk kez şimdi duydum.”</p>

  <p>Civan birden resim gibi sessizleşti. Yüzüme bir bakış attı. Facebook kelimesini ilk kez kendimden duymak bana da izahı zor görünüyordu.</p>

  <p>“Şu sıra biraz kafam karışık Civan...” dedim, “Elinde gül buketiyle genelevin bahçesinde dikilen köylü gibiyim.”</p>

  <p><a id="bookmark3"></a><span style="font-weight:bold;">Beleş savaş</span></p>

  <p>Savaşın amacı vatan için ölmek değil; karşı cephedeki piç kurusunun, vatanı için ölmesini sağlamaktır!</p>

  <p><a id="bookmark4"></a><span style="font-weight:bold;">[GENERAL GEORGE SMITH PATTON, 1885-1945]</span></p>

  <p>Savaş pahalı bir oyundur. Oyun da beleş bir savaş. Lâkin yirmi küsur senedir, kurtuluş günü merasimlerindeki temsilî nümayişler, beni savaştan daha çok yormuştu.</p>

  <p>Civan’m yeğeni Ozan’la mutfak masasında harp oyunu oynuyoruz. Yüzlerce oyuncak askeri, kutulardan savaş meydanına döküyoruz. Ozan, benim harple ilgili bilgi ve tecrübemin, oyuna büyük heyecan katacağına hükmetmiş. Minik, plastik askerleri avuçluyorum.</p>

  <p>“Bütün oyunların temel kuralı nedir?” diye soruyorum.</p>

  <p>“Bilmem?”</p>

  <p>“Oyuna kendini kaptırmamak.”</p>

  <p>“Hı-hı.”</p>

  <p>“Bu pembeler Yunan, Ozan. İzmir’i işgal etmek için İtalyanlarla yarışıyorlar.”</p>

  <p>“Tamam.”</p>

  <p>“İtalyanlar, Antalya’ya doluşmuşlar, şöyle şurası Antalya... İtalyan birlikleri, Muğla üzerinden Söke’ye giriyorlar. Albay Sela-hattin Bey ve Binbaşı Saip Bey rehberliğinde Söke Müfrezesi kuruluyor.”</p>

  <p>“Oldu.”</p>

  <p>Çaydan bir yudum alıyorum. Ozan da, bir eliyle gofret yiyip ılık süt içerken, diğer eliyle savaş alanına asker sevk ediyor.</p>

  <p>“Bunlar Türk, bizimkiler. Demirci Mehmed Efe ve adamları. Nazilli’ye baskın yapıyorlar. Yunanlar, Nazilli’den kaçarken kırk Türk’ü esir alıp bir camiye kapatıyor... Cami yok mu?”</p>

  <p>“Yok.”</p>

  <p>“Camiyi ateşe veriyorlar... Bilirsin, insanları diri diri yakıyorlar yani. Yangından yaralı kurtulan birkaç kişi deliriyor...”</p>

  <p>“Korkunç.”</p>

  <p>“Aydın’da încirliova’ya bağlı Erbeyli Köyü var. Bu köyden demiryolu geçiyor. İstasyonda pinekleyen Yunan askerine bizim çeteler hücum ediyor. Bombalı saldırı... Bizden yedi kişi, Yunanlardan otuz kişi ölüyor. Bak, bu muharebeler işin başlangıç adımları. Sonra savaş patlayacak. Anlıyor musun?”</p>

  <p>“Anlıyorum.”</p>

  <p>“Yunanlarla Batı Anadolu’da müthiş gerilim yaşadık. Serçelerin bile asabı bozulmuştu. Minarelerden makinalı tüfekle ateş açtığımız oldu, sokaklarda haftalarca gece gündüz ecelin penaltıları atıldı.”</p>

  <p>“Penaltı mı?”</p>

  <p>“Lafın gelişi... Kadınlar nerede? Savaşta kadınlar da vardı.”</p>

  <p>“Niye?”</p>

  <p>“Savaş kadın işidir Ozan. Çünkü kilo vermeleri gerekir.”</p>

  <p>“Doğru.”</p>

  <p>Çocuk bir koşu çantasından başka oyuncaklar getiriyor.</p>

  <p>“Bunlar ne evlat?”</p>

  <p>“Bu Lara Croft, şu G.I. Jane, o da Resident Evil’daki Alice. Savaşçı kadınlar. Ha, bekle, bir tane daha var...” Yumurcak vınlıyor. Elinde Barbie bebekle dönüyor: “Berrin’in bebeği, bizde unutmuş...”</p>

  <p>Lara Croft’a Süreyya Sülün Hanım rolünü verdik: “Erzurum’da birbuçuk ay savaştıktan sonra ağır yaralanmıştı. Kız Lisesi Müdiresi Faika Hakkı Hanım Ta tanışıyorlardı muhakkak...”</p>

  <p>G. I. Jane’i Yörük Fatma yaptık: “Antep’te Fransızlara karşı muharebede Yörük Fatma’yla beraberdik. Bu oyuncağın başörtüsü eksik...”</p>

  <p>Alice’i Nene Hatun’a denkleştirdik: “Nene Hatun 98 sene yaşadı. Aslında 93 Harbi’nde Ruslara karşı savaşmış, İstiklal Savaşı’na fiilen katılamamıştı. Tüm şehit ve gazi analarının mümessili addedilir... Barbie de bizim gelinimiz olsun, ne dersin?”</p>

  <p>“Ne gelini?”</p>

  <p>“Mehmetçik’in yolunu gözleyen meçhul yavuklusu, sözlüsü, nişanlısı yani.”</p>

  <p>“Ne yapacak?”</p>

  <p>“Dua edecek.”</p>

  <p>“Peki.”</p>

  <p>Dikdörtgen masada Amerikan malı oyuncakları elimizle oradan oraya sürüklerken “Allah Allah, Allah Allah, Allah Allah” diyoruz. Bizzat katıldığım harp, rüyalarımdaki muharebeler, temsilî gösterilerdeki çatışmalar; toprağın altında, mezarlardaki milyonlarca askerin tam bir sessizlik ve hareketsizlikle sürdürdüğü, dünyanın çekirdeğini teşkil eden, gezegeni mayalayan savaş... Hepsi birbirine karışmıştı.</p>

  <p>Mezar taşıma belki şöyle yazdırmalıyım: <span style="font-weight:bold;font-style:italic;">“Benim için de dua et Barbie.</span> ”</p>

  <p>#</p>

  <p>“Vampir misiniz?” diye soruyor Ozan. Çocuk işte.</p>

  <p>“Hayır yavrum, değilim.”</p>

  <p>“Vampirsiniz.”</p>

  <p>“Öyle mi görünüyorum?” Takma dişlerimi dilimle ittirip dudaklarımın ucunda sallayarak takırdattıktan sonra geri çekip ağzıma oturtuyorum.</p>

  <p>Şaşırıyor: “Değilsiniz!”</p>

  <p>“Ne sandın, kerata? Demin sarımsaklı cacık içtim!”</p>

  <p>Tokalaşmak için, latif bir vakarla uzattığı minik elini tutup öpüyorum.</p>

  <p><a id="bookmark5"></a><span style="font-weight:bold;">Yağmura yakalanan paraşütçü</span></p>

  <p>Annenin anneannesi, anneannenin annesidir.</p>

  <p><a id="bookmark6"></a><span style="font-weight:bold;">[İSMET LATİF BEY]</span></p>

  <p>Bugün ölebileceğinizi düşündünüz mü biricik okur? Hatta şu anda, şimdi, şuracıkta ruhunuzu teslim edebileceğinizi? Ben düşündüm.</p>

  <p>Hayatım bir film olsaydı, izlerken ya uyuyakalır ya da yarısında çıkardım.</p>

  <p>Figen Negatif’in izin günüydü. Komşuların getirdiği aşureleri birbirine karıştırıp yedim. Rehavet çöktü. Zebra desenli pijamalarımı giymiştim. Akşam bültenindeki intihar haberiyle günü tamamladım. Ve sızdım.</p>

  <p>Rüyamda bir restorandaydım. Garson, kocaman bir kase dolusu salata getirdi. Salatanın ortasında bir adamın kellesi vardı. Kelle normalden büyüktü. Yanmış ya da derisi yüzülmüştü sanki. Soyulmuş şeftaliye benziyordu. Sırıtıyordu. Çatalımı, yüzünün etrafında gezdirerek sordum: “Sen de kimsin?”</p>

  <p>“Kim olduğumu gayet iyi biliyorsun bunak moruk.”</p>

  <p>“Masum Cici...” diye sayıkladım. Hamama kaçak girmiş iki cüzamlı gibi birbirimize tiksintiyle bakıyorduk. “Zülfikar Zarifoğlu’na n’aptın?”</p>

  <p>“Benden öldüresiye nefret edebiliyorsun, çünkü hakkımda hiçbir şey bilmiyorsun.”</p>

  <p>“Senden nefret etmiyorum. Fakat nefret edilesi olduğundan eminim.”</p>

  <p>“Hıh! Yüzbeş yaşındaki bir zolotun, meçhul biri hakkında verdiği ölüm emrini gerçekleştireceksin, öyle mi?”</p>

  <p>“Aynen öyle. Yani... Zülfikar Bey zolot değildi tabii, lâkin seni geberteceğim!”</p>

  <p>“Neden peki?”</p>

  <p>“Çünkü sen... melunun tekisin!”</p>

  <p>“Siz dindarlar kendinizi neden her konuda haklı sanırsınız?! Beni öldürdüğünde, cehennemdeki hücrene doğalgaz döşetmiş olacaksın!” Masum Cici, çiftleşme sezonu ayazda kalmış lama gibi tükürükler saçıyordu.</p>

  <p>Salatayla aramdaki şedit münakaşa giderek büyüdü. Tuzluğu kaptım, Masum Cici’nin gözlerini tuzlamaya başladım: “Al sana, al sana!”</p>

  <p>Kafa sertçe sağa sola dönerken, salatanın sarımsaklı yağı üstüme sıçrıyordu. Can havliyle çırpınan kellenin çenesi durmuyordu: “Senin gibi vasıfsız kimseler!.. Ölüm kalım savaşma girmeye hevesli olur! Yamyamlıktan yobazlığa geçerken!.. Hiçbir görgü kuralına temas etmemişsin! Destansı hödüklüğünün ihtişamı karşısında!.. İnsanın nefesi kesiliyor! Görücü usulü cinayet işleyeceksin! Uçan kuştan emir almak hoşuna gidiyor!.. Spastiğin elindeki oyun hamuru gibi şekilden şekle sokulmak işine geliyor!.. Ağarmış saçların, çürümüş beynini kamufle ediyor!..”</p>

  <p>Tuz bitince tuzluğu bıraktım. Onun da çenesi durdu. Tuzla kaplanmış yüzü, isiliklerle doluydu sanki.</p>

  <p>“Benim konumumda biri...” diye savunmaya geçtim “zaferlerin, mucizelerin ve felaketlerin değerini bilir.”</p>

  <p>“Katkıda bulunmadığın zaferler, seninle ilgisiz mucizeler ve hiçbir kayba uğramadığın, seni olduğundan mühim biri mertebesine taşıyan felaketler! Ruhi Mücerret, devin cenazesini yıkamaya çalışan cüce bir gassalden başka bir şey değilsin!”</p>

  <p>Vorç! Salatadan bir kelle daha çıktı! “Zülfikar Bey!” dedim şaşkınlıkla.</p>

  <p>Zarifoğlu’nun kafası, tenis topu büyüklüğündeydi ve rüzgarda kalmış denizanasına benziyordu. Derhal konuya girdi: “Ne duruyorsun Ruhi, çatalla deş, bıçakla kes şu iblisi!”</p>

  <p>Çatalı kaldırdım. Tam saplayacakken, Masum Cici, Zülfikar Bey’i ısırıp yemeye başladı! Geberesicenin kellesini kulaklarından tutup kaldırdım. Ağzındaki canlı lokmayı hırsla çiğnerken, dudaklarının kenarından kanlar süzülüyordu. Dehşete düşmüştüm. Telaş içinde Masum Cici’nin kafasını var gücümle fırlattım. Hızla uçtu ve şlop diye duvara yapıştı. Çiğköfte misali ezilmiş suratında hayret okunuyordu. İnsanlar sizi ne kadar aptal sanıyorsa, onları öldürdüğünüzde o kadar şaşırırlar.</p>

  <p>Yataktan sıçrayarak uyandım. Derin bir oh çektim. Kabuslar strese iyi gelir, facialar can sıkıntısını yok eder.</p>

  <p>Şiddetli yağmurda paraşütü açılmamış havacı gibi sırılsıklam olmuştum.</p>

  <p>Mezar taşıma <span style="font-weight:bold;font-style:italic;">“Barbaros Hayrettin Paşa’nm ne hissettiğini şimdi daha iyi anlıyorum</span> ” yazdırmak belki en iyisi.</p>

  <p>*</p>

  <p>İhtiyarlar, gençlere ölümü hatırlatır. Gençler de ihtiyarlara.</p>

  <p>Unumu elemiş, eleğimi asmıştım; elek çürümüş, duvar yıkılmıştı ve ben hâlâ ayaktaydım. Dünya üç günlüktür, fakat üç gün de az zaman değil.</p>

  <p>Ömrümün geri kalanını yaşama kararındaydım. Seksen yıl aradan sonra spora başladım.</p>

  <p>Kader mekanizması, sağ gösterip sol vurmaya ayarlıdır. Mamafih hayatın canlılığı sürprizlerden neşet eder. Bu saatten sonra sürprizle ancak öbür dünyada karşılaşacağımı düşünüyordum. Umudum bayatlamış, eleme intikal etmişti. Yani beklenmeyenin gerçekleşmesi için en ideal merhale ve en münasip mevkideydim.</p>

  <p>Dilim dingilinden kaymıştı. Figen’e, manasını bilmediğim kelimelerden mürekkep talimatlar veriyordum: “Red Bull!”</p>

  <p>Teneke kutuda bir içecek getiriyor, kafaya dikiyorum.</p>

  <p>“İglo!”</p>

  <p>Dondurulmuş mezgit... takma dişlerimden buruşuk mideme doğru yüzüyor.</p>

  <p>“Newsweek!”</p>

  <p>Ecnebi mecmua... resimlerine bakıyorum.</p>

  <p>“OneADay!”</p>

  <p>Haplar... yutuyorum.</p>

  <p>“Jacobs Gold”</p>

  <p>Kahve... höpürdetiyorum.</p>

  <p>“Nike!”</p>

  <p>Basketbol ayakkabısı... Rahat sürünmemi sağlıyor.</p>

  <p>“Calve!”</p>

  <p>Mayonez... yemeğe paraf atıyorum.</p>

  <p>Zihnim, dilim, vücudum, komple varlığım kontrolümden çıkmıştı. “Acaba dövme mi yaptırsam?” diye düşünüyordum. “Versace, Armani, Chanel, Vera Wang, Coach, Yves Saint Laurent, Montblanc, Patek Philippe...” gibi acayip kelimeleri cümle içinde kullanıyordum. Ellerimdeki ölüm benekleri azalıyordu. Gözlerime fer gelmişti. Bastonsuz yürüyebiliyordum...</p>

  <p>Kırkından sonra azanı teneşir paklar. Tamam. Ya yüzünden sonra azan? Yani ben?</p>

  <p>*</p>

  <p>Civan’la, aynı romanın iki cildi gibiydik. Siyam ikizleri misali bitişiktik, lâkin bittabi yapışık değildik. En sevdiğim film <span style="font-weight:bold;font-style:italic;">Safety Last’ı</span> [1923] izledikten sonra Altunizade’de bir poligona vasıl olduk. Dekoratif hedeflerin canına okuyorduk. Hurdahaş Terminator’ün avdet edişini tahayyül edin. Smith&amp;Wesson’ı kifayetsizliğin endişesiyle değil, hazakatin itimadıyla kavrıyordum. Konuşurken, virgül yerine mermi kullanıyorduk:</p>

  <p>“Dünyada yalnızca benim gibiler yaşasaydı...” Duf! “dans asla icat edilmezdi...” Duf! “düğünlerde ağlanır...” Duf! “ve tek ceza kurşuna dizilmek olurdu.” Duf!</p>

  <p>“Yani...” Duf! “kendiniz gibileri...” Duf! “her fırsatta kurşunla-tırdınız...” Duf! “öyle mi?” Duf!</p>

  <p>“Evet...” Duf! “sen olsan yapmaz miydin?” Duf! Duf! Duf!</p>

  <p><a id="bookmark7"></a><span style="font-weight:bold;">Cesetlere özgü davranışlar</span></p>

  <p>Dünya küçük. Yine de onunla pinpon oynayamazsın.</p>

  <p><a id="bookmark8"></a><span style="font-weight:bold;">[TUĞRUL ve ÇAĞRI BEYLER]</span></p>

  <p>1 milyon dolarına bahse girerim, hayatımın son 13 Mayıs’ıydı. Emindim. Mevsimler, aylar, günler son kez geçiyordu hayatımdan. Aziz okur, sizden 1 milyon doları tahsil etsem bile harcayamadan mortlayacağıma 1 milyon dolarına bahse girerim.</p>

  <p>Savaşta ölüp de zafer kutlamalarına katılamayan askerler namına esef duyardım. Şimdi galibiyeti mükemmelen temin etsem dahi sevinçten mutlak surette mahrumum.</p>

  <p>Gençken, akan zaman beni alır götürürdü, şimdiyse donmuş zamanı ben sırtımda taşıyorum.</p>

  <p>Etrafımda dönen ölüm meleği, kanatlarının rüzgarıyla beni göçe zorluyor. Ölümün eşiğinde dikilmek, her şeyi kolaylaştırır, ölmek hariç.</p>

  <p>Chopin’in [1810-18491 2. piyano sonatının 3. bölümü olan <span style="font-weight:bold;font-style:italic;">Cenaze Marşı</span>’m [Marche Funebre], Vladimir Horowitz’den [1903-1989] dinliyordum. UkraynalI piyanistin parmak izleri, esere daha ziyade bir cinayet bestesi havası katıyordu. Marşın orkestra ve solo kayıtlarını o kadar çok dinlemiştim ki, kendi cenazemde ıslıkla hatasız çalabilirdim. Ne dediniz? Cesetleri azımsamayın; onlar da öksürür, yellenir, vücut sıvılarını boşaltır. Haddizatında budaklı tabutum da bir flüt gibi <span style="font-weight:bold;font-style:italic;">Cenaze Marşı’m</span> üfleyebilir. Bence her morto namzedinin bu marşı beynine nakşetmesi lazım. Marşın melodisi mevte kesinlik, sükunet ve doğallık takviye ediyor. Notalar Azrail’in, katilin, tabuta omuz verenlerin ve kargaların adımlarını ayrı ayrı du-yürüyor. Son nefesin ardından işitilen seslerin kefenden süzülmüş hali... Gerçi, Chopin, kendi cenazesinde bu marş değil, Mozart’ın <span style="font-weight:bold;font-style:italic;">Requiem’i</span> çalınsın vasiyet etmiş. Haklı. Kimse, kendi kendine ağıt yakmamalı. Sağken ya da mevtayken.</p>

  <p>Plak durunca gözlerimi açtım. Terastayım. Civan, alkollü bir ip cambazı gibi yürüyordu.</p>

  <p>Gece, korsan yelkeni gibi siyah, Mujiklerin matem çadırı kadar sessizdi. Sokaklar, cennet misali tenha.</p>

  <p>Güvercinler de saklanmıştı.</p>

  <p>Masada pizza kalıntıları ve boş meşrubat şişeleri vardı.</p>

  <p>Civan “Hava serinledi. Bulutların eli kulağında. Yağmur yağacak galiba” der demez gök gürledi. Mikail onun cümlelerini tamamlıyordu sanki.</p>

  <p>Dinç hissediyordum. Gene de ağız alışkanlığıyla yakındım: “Yıllar bana plakasını alamadığım bir Ferrari gibi çarpıp vınladı...” Ayağa kalktım. Planörleri andıran bulutlar çarpışarak kıvılcımlar saçtı. Şimşekler, ganimet münakaşasında çekilen kılıçlar gibi savruluyordu. Yağmur, şeffaf kıymıklar halinde yağmaya başladı. Birileri gökyüzünde cam rendeliyordu adeta. Terasın ıslak zeminine gülsuyu kokusu yayıldı.</p>

  <p>Salona geçtik. Poligonda kalbinden vurduğum kağıt hedefi poster niyetine duvara asmıştım; ona bakınca, kurşunlamam gereken asıl kişiyi hatırladım ve Civan’a sordum: “Masum Cici’den ne haber?”</p>

  <p>“Sahi, müjdeyi vereyim...”</p>

  <p>“Buldun mu izini?!”</p>

  <p>“Tabii ki.”</p>

  <p>“Aslansın Civan! Nerde bu mendebur?”</p>

  <p>“Ha?”</p>

  <p>“Masum Cici dostumuz nerelerdeymiş?”</p>

  <p>“Bilmiyorum.”</p>

  <p>“Zırvalama. Demin ‘Buldum’ diyordun?”</p>

  <p>“Facebook kullanıcısı bir tek Masum Cici vardı...”</p>

  <p>“Yani?..”</p>

  <p>“Ben de kendisine mesaj attım.”</p>

  <p>“Ne dedi?”</p>

  <p>“Sizi hatırladı.”</p>

  <p>“Civan, televizyon seyreden herkes beni tanır zaten.”</p>

  <p>“Demek istediğim, size ödünç para verdiğini anımsadı.” “Eeeee?”</p>

  <p>“Ben de 2 bin lirayı ödedim.”</p>

  <p>“Ne?!”</p>

  <p>“Artık müsterih olunuz efendim. Masum Cici’ye parayı havale ettim. Borcunuzu kapattım.” İyi bir iş yaptığından yüzde yüz emindi ve... kesinlikle yanılıyordu.</p>

  <p>Yanmış bir konser salonu gibi akustiği bozuk kafamın içinde, Vladimir Horowitz’in papyonlu iskeleti, döküntü bir piyanoyla, Chopin’in <span style="font-weight:bold;font-style:italic;">Cenaze Marşı</span>’m çalmaya başladı.</p>

  <p><a id="bookmark9"></a><span style="font-weight:bold;">7 ölümcül sevap</span></p>

  <p>Kitap okuyordum. Tıpkı sizin şu anda yaptığınız gibi.</p>

  <p>Sizinkini bilmem ama benim elimdeki kitapta şunlar yazılı: <span style="font-weight:bold;font-style:italic;">“Merhamet, cömertlik, muhabbet, çalışkanlık, tevazu, sadakat ve cesaret. Bunların hepsi karşılıksızdır. İnsanı müebbet tesellisizliğe mahkum eder. Zehirler. Ve tabii ki öldürür.</span> ” Yazarın, <span style="font-weight:bold;font-style:italic;">7 Ölümcül Sevap</span> adını verdiği liste.</p>

  <p>İşler kötüye giderken, iç karartıcı şeyler okumanın pek faydası dokunmaz.</p>

  <p>Civan şapşalı, Masum Cici manyağını ödüllendirmişti.</p>

  <p>Dünya böyledir: Sinsiler zorbaları yüceltir, üçkağıtçılar hırsızlara cömert davranır, yalancılar sapıklar için duygusal şarkılar söyler. Buna karşılık çulsuzlar garibanları dolandırır, dindarlar inançlıları lanetler, mazbutlar iffetlileri iğfal eder. Kötülük, kendini ilkesel ve pratik iyilikle ikame eder. İyilik ise sınayıcı ve bedel ödetici bir örüntü içinde kendi ideallerini yakarak yol alır. Şeytan, kutsal kitaplardan alıntı yapmayı sever. Meleklerse daima görmezden gelinir.</p>

  <p>Avni Vav, “İnsan Allah’ın yeryüzündeki halifesi, yani kalfasıdır. Allah’ın kalfası değilsen, şeytanın çırağı olursun” diyordu. Halife, kalfa anlamına geliyormuş ha?.. Bazı kelimelerin manasını 100 yaşında öğrenmek beni paniğe sevk ediyor. Bir asırlık süre zarfında, olmam gereken kişi olamadım. Gene de dinozor os.ruğu kadar bayatım.</p>

  <p><a id="bookmark10"></a><span style="font-weight:bold;">Yedinci baharı yaşıyor ömrüm</span></p>

  <p>Çatma, kurban olayım, çehreni ey nazlı hilal!</p>

  <p><a id="bookmark11"></a><span style="font-weight:bold;">[İSTİKLAL MARŞI]</span></p>

  <p>Maksatsız ve hedefsiz turlarken, Civan’ın telefonu çaldı. Arayan, Ozan’ın annesiymiş. Çocuğu hastaneye kaldırmış. Yavrucağın nesi var acaba? Civan da bilmiyordu.</p>

  <p>“Ağabeyin...” dedim, “o nerede?”</p>

  <p>“Sizlere ömür, onu birkaç sene evvel trafik kazasında kaybettik.”</p>

  <p>Alçaktan uçan Subaru’yla şifa yuvasına şans eseri sağ salim vardık.</p>

  <p>Hastane, uzay gemisi gibi dekore edilmişti. Kalın cam ve ince mermerlerden yapılmış, lahit benzeri lobideki koyu renkli aynaların arasında, küle bulanmış kardan adam sessizliğiyle oturuyordum. Civan pediatri uzmanının muayenehanesine girince tek başına kalmıştım. Muayenehaneden genç bir kadın çıktı.</p>

  <p>Kalbim yanlış alarm veren geri kalmış saat gibi ötmeye başladı. Kadın güzelliği beni her zaman cezp etmiştir. Bu işte yalnız olmadığımı düşünüyorum.</p>

  <p>Sömürgeleştirilmiş bir ülkenin siyasi haritasını andıran ağlamaklı yüzü köşeli ve çizgilerle doluydu. Cenaze yemeği için soğan doğrayan taze dul misali, gözlerinden yaşlar süzülüyordu.</p>

  <p>Bir kayanın altında yaşamıyorsanız, böylesi imtiyazlı bir zarafete ve süzme hüzne kayıtsız kalamazsınız.</p>

  <p>Güneş, ışınlarını ona dik olarak gönderiyordu. Yüksek ökçe-li pabuçlarıyla, yansımalı fayans zeminde yürürken, siyah elbisesinden kesilmiş gibi duran mendiliyle gözyaşlarını sildi. Nafile. Makyajını melekler yapmıştı besbelli. Gözleri, deniz facialarına yol açabilecek mavilikteydi. Ağzı, pırıl pırıl bir öpücük atölyesi. Bu kadın, şişelenmiş yıldırıma benziyordu. Kainat güzeli seçilmediyse, adaylığını koymadığındandır. Cazibe ve masumiyet onun bedeninde mükemmel bir kombinasyon oluşturuyordu.</p>

  <p>“Merhaba... ben Nazlı Hilal, Ozan’ın annesiyim” diyerek elini uzattı. Cennette siestaya dalmış, fevkalade bir rüya görüyordum sanki.</p>

  <p>Sesini duyunca nefesim büsbütün kesildi. Kıpırdayamıyor-dum. Astronot giysileriyle atletizm yarışına katılmış ya da don-atletle uzaya fırlatılmış gibi hissediyorum. Kimliği belirlenememiş hedefe ateş eden asker misali karışık duygular içindeydim. Aşk’m o ilk an’ında miladi bir kesinlik doğar; mazi ile istikbal birbirine kavuşur. Yazık ki benim hayatım kaymıştı. Türkçe’ye hakimiyetimi bir anda yitirdim. Keş cazcının alkollü tükürüğüyle paslanmış trompe-tinki gibi bir sesle “Dü-ce-ç-b-ak-ta-se-b-o” diye inledim. [“Dünya cennete çok benziyor, aksi takdirde sen burada olmazdın” demeye çalışıyordum.]</p>

  <p>Karşı cinsin kara listesinde adım en tepede yazılı. Biliyorum. Beni olduğum gibi kabul etmek zor. Nitekim fırın eldivenine benzeyen elimi korku filmlerindeki hortlaklar gibi uzatınca bastonum düştü. Nazlı Hilal’le tokalaşırken, mezar taşıma ne yazdıracağımı buldum: <span style="font-weight:bold;font-style:italic;">“Yaşamak ölülerin de hakkı.</span> ”</p>

  <p>Yanıma oturdu. İfriti evliyaya çeviren nurdan kemendiyle beni sımsıkı bağlayıverdi sanki. Yerden alıp bana verdiği baston, onun mucizevi dokunuşuyla yeşerip filizlendi. Öylesine güzel ki, onun-layken asla kaybolmazsınız. Sonra... sonra ikimiz de şehir kütüphanesindeki balıklar kadar suskunlaştık. İçimdeki derbeder, sakat ve baygın orkestra Mozart’ın 40. Senfonisi’nin Molto Allegro bölümünü çalmaya koyuldu.</p>

  <p>100 yıl yaşamak, bana asrın hatasını yapma fırsatı veriyordu. Ve benliğimi tümüyle bu hataya vakfedecektim.</p>

  <p>Dünya en keskin virajlardan dönerken, ben üzerindeydim. Fakat bir dahakine öbür dünyaya fırlayacağımı seziyorum. Cehennemde azılı sapıklarla aynı kazana atılacağım ve hepsi beni kınayıp azarlayarak yüzüme tükürecek. Varsın öyle olsun. Zira yeryüzünde, cehennemde ya da cennette tek başına kalmak istemem.</p>

  <p>Benim yaşımda aşk, kimin kollarında öleceğine karar vermektir. Aslında her yaşta öyledir. İyi de Nazlı Hilal’in ölü bir kocası zaten var, İkincisini niye istesin? Merhumun veremeyeceği ne sunabilirim ona? Kuru göğsümün içinde tekleyen buruşuk kalbimi mi? Kim, bir mevtayla hayat arkadaşlığı kurabilir? Bu koşullarda ancak bir platonik parazit olabilirim.</p>

  <p>Tek bir kar tanesi, meşe dalını bükemez. İsteka yerine ip kullanarak bilardo oynanmaz. Ve pekmezde boğulmak, bataklıkta boğulmak kadar kötüdür.</p>

  <p>Nazlı Hilal’in minyatür bir yarımay şeklindeki kulağına bakarken “Hiçbir aşk bu kadar umutsuz olamaz” diye düşünüyorum. Disko topu şeklindeki küpeleri, bende dans etme isteği uyandırıyor. Yemin ederim, mücevherler onun güzelliğine bir şey katamaz.</p>

  <p>100 yıl daha yaşasak bile, Nazlı Hilal ile ben ‘Bay ve Bayan Doğru’ olamayacağız. İhtiraslı ruhum, iktidarsız gövdemi kıpırdatamıyor. Benzini bitmiş, tekerleri patlak, susuz bir itfaiye kamyonunun şoför koltuğundayım. Gene de sevinç, içimde, çizgi filmlerdeki güneş gibi yükseliyor. Üstüne üstlük bu tevil götürmez zırvalığm tazyiki kalbimi önce kömürleştirip sonra sıkıştırarak elmasa çeviriyor.</p>

  <p>Bugüne dek hep merak ederdim, ‘Acaba nasıl delireceğim?’ diye; artık biliyorum.</p>

  <p>100 senede insan kim olduğunu unutuyor. Ne yani, bedenim hurdaya çıktıktan sonra ruh eşimi mi buldum? Kınına yapışmış paslı bir kılıçtım. Aşk’ın yıldırımlarını üstüme çekecek ne yaptım?</p>

  <p>Uzun koltukta ikimiz de birer arkeolojik buluntu sükunetiyle oturuyoruz: O, Knidoslu Afrodit; bense neandertal fosili. Uzaklara, benim hiçbir rolümün olmadığı bir geleceğe bakıyor...</p>

  <p>Dile geliyorum: “Ozan’m hastalığı ne acaba, öğrenebildiniz</p>

  <p>mi?”</p>

  <p>Dönüp ellerimi avuçluyor. Onunla hafif, yüzeysel, adı konmamış fakat kesinlikle fırtınalı bir ilişkimiz olacağını seziyorum. Ne dediğini duyamıyorum. Onun sesi mi kısıldı, benim kulaklarım mı sağırlaştı? Parmaklarının kıpırtısından, Nazlı HilaPin iç çekişlerini algılayabiliyorum. Endişeli, yalnız bir genç kadın bana sığınıyor. Benden bir merhamet damlası, teselli kırıntısı, metanet zerresi umuyor. Halbuki ben onun düşmekten korktuğu uçurumun dibindeyim.</p>

  <p><a id="bookmark12"></a><span style="font-weight:bold;">Kelleni gömerim, asla bulamazsın!</span></p>

  <p>Gençlikte günler kısa, yıllar uzun; yaşlılıkta günler uzun, yıllar kısadır.</p>

  <p><a id="bookmark13"></a><span style="font-weight:bold;">[IMMANUEL KANT, 1724-1804]</span></p>

  <p>Bir zamanlar jöndüm. Güçlüydüm. Taşı sıkınca suyunu çıkarırdım. Heyhat! Artık birini korkutmak istediğimde “Gençliğime çok benziyorsun” diyorum.</p>

  <p>İlaç inzibatı Figen Negatif bana yeşil bir hap ve bir bardak su uzatıyor. Sorgusuz sualsiz yuvarlıyorum. 19 Mayıs kutlamalarına katılmak için Ankara’ya gideceğim. Bu da son. Atatürk, Samsun’a artık bensiz ayak basacak. İstiklal Harbi bensiz başlayacak. Mehmetçik cepheye bensiz koşacak. Törende yapacağım konuşmayı düşünerek tuvalete doğru yürürken Civan’a rastlıyorum. Üstünde pijamasıyla ayaklarını sürüyerek çıkıyor tuvaletten: “Günaydın Ruhi Bey.”</p>

  <p>“Günaydın.”</p>

  <p>Demek artık benimle birlikte yaşıyor?</p>

  <p>Figen gözünü televizyondaki diziden ayırmadan çayları dolduruyor. Ekrandaki doktor, hastaya “En fazla iki yıl...” diyor. Keşke biri bana da aynı şeyi söylese.</p>

  <p>Kahvaltı sofrasında, tavadaki Avustralya biçimli omletin üzerinden Civan’a bir zarf uzatıyorum: “Al bakalım.”</p>

  <p>Duraksıyor: “Nedir bu?”</p>

  <p>“Masum Cici’ye benim namıma ödediğin 2 bin lira.”</p>

  <p>Zarfı parmağının ucuyla bana doğru itiyor: “Hiç gerek yok efendim. İnanın bana.”</p>

  <p>“Sen öğretmensin, değil mi? Beden eğitimi öğretmeni?” “Evet?”</p>

  <p>“Ne kadar maaş alıyorsun?”</p>

  <p>“T<span style="text-decoration:underline;">ıııı</span>, geçinmeme yetecek kadar...”</p>

  <p>“Bin? İki bin? Ne kadar?”</p>

  <p>“Ben sözleşmeli öğretmenim Ruhi Bey. Ayda elime yaklaşık 500 lira geçiyor.”</p>

  <p>“500 lirayı nasıl yetiriyorsun, sihirbaz mısın?”</p>

  <p>“Eh-eh, biraz tutumlu ve kanaatkarım galiba.”</p>

  <p>Leylek gibi havaya girmiştim: “Dört aylık maaşını bana hediye etmene göz yumacağımı düşündün demek? Beni serseri mi zannediyorsun?”</p>

  <p>“Ah, olur mu hiç? Fakat durumum iyi. Biraz birikmişim vardı...”</p>

  <p>“Üstelik yeğenin hasta. Sence ben bir çocuğun ilaç parasını gasp edecek birine benziyor muyum?”</p>

  <p>“Hiç de bile, ne ilgisi var?..”</p>

  <p>“Bana hırsız mı demek istiyorsun?!”</p>

  <p>“Asla!”</p>

  <p>“O halde zarfı al da, ağız tadıyla kahvaltımızı edelim. Beni sinirlendirme. Kelleni gömerim, asla bulamazsın!”</p>

  <p>“Peki efendim...” Zarfı uslu uslu alıp kucağına koyuyor.</p>

  <p><a id="bookmark14"></a><span style="font-weight:bold;">Sisteki hayaletin gölgesi</span></p>

  <p>Asır, insanın hüsranına kafidir.</p>

  <p><a id="bookmark15"></a><span style="font-weight:bold;">[KUR’AN-I KERİM, Asr Suresi, 1-2]</span></p>

  <p>İki ay önce şadırvanda bir altın yüzük bulmuştum. İçinde “Ebediyen şeninim” yazılıydı. Müstehzi bir hainin kurduğu tuzağın yemi. Yüzüğü, Nazlı Hilal’e versem mi? Ona nasıl kavalyelik edebilirim? “Koluma gir, benimleyken müzeleri ücretsiz gezebilirsin” mi diyeceğim? Umut, gerçeklerle; umutsuzluk ise hayatla bağını gevşetiyor insanın. Kaderime tebelleş, vicdanıma musallat olan hamakat, rezalet vaat ediyor.</p>

  <p>Geçenlerde bir mecmuada okudum: Kara sevda 12, bilemedin 18 ay sürüyormuş. Fakat benim o kadar zamanım yoktu.</p>

  <p>Aşktan kaçabilmek için öldürmeye ve ölmeye ağırlık vermek münasip görünüyordu. Zarifoğlu Ailesi’ni ziyaret edersem, Masum Cici’ye dair istihbarat toplayabilirdim belki.</p>

  <p>Yeşil hapımı yuttum. Yeşil üniformamı giydim. Yeşil, yeşertici yağmurla birlikte salyangozlar trafiğe çıkmış, taksiler buharlaşmıştı.</p>

  <p>Suikastçı tarafından ıskalanmış bir politikacı kadar kıvançlı, padişah cenazesi yıkayan gassal kadar keyifliydim. Şemsiyemin altında, bastonumun üstünde dimdik yürüyordum. Yağmur cadı kazanında kaynayan spagetti misali öylesine uzamıştı ki, şehir köpürmeye başlamıştı. Nihayet bir dolmuşa binip Doğancılar’da indim. Kaldırımı arşınlarken, Zarifoğlu Ailesi’nin ikamet ettiği Emanet Apartmanı’nın önünde siyah, antika bir otomobil durdu. Hususi şoför aceleyle atlayıp arka kapıyı açınca irikıyım, dazlak, paçalarından şıklık akan jilet gibi takım elbisesiyle, ebulpapel liginden bir adam</p>

  <p>peyda oldu. Şık dazlak, apartmana girdi. Ben de peşinden.</p>

  <p>Merhum Zülfikar Bey’in dairesine çıkınca ne göreyim, zevcesi Zebercet Hanım da ölüm döşeğinde! Ceset görme hevesindeki ahali haneye doluşmuş, Azrail’e yer bırakmamış. Zebercet Hanım’ın yanma güçbela ulaştım. Az evvel rastladığım dazlak, başucundaydı. Zebercet Yenge’nin ellerini tutuyordu.</p>

  <p>Yenge hanımın gözleri, dazlağın kafası gibi mat bir ışık yayıyordu: “Geldin demek...”</p>

  <p>Salonda tam anlamıyla bir ölüm sessizliği hâkimdi. Dazlak, mikrofonik sesiyle mırıldandı: “Buradayım, sizinleyim Zebercet Hanım.”</p>

  <p>Recaizade Mahmut Ekrem’in piyeslerindeki oyuncular gibi konuşuyorlardı: “Canım evladım, cicim, masum yakışıklım...” İrkildim. Zülfikar Bey’den sonra, yenge hanımın da son sözleri arasında masum ve cici kelimelerine yer vermesi tesadüf müydü?!</p>

  <p>Esrarengiz akraba, niyeyse cebinden bir mendil çıkardı: “Yormayın kendinizi... Bir emriniz varsa da, buyurun lütfen...”</p>

  <p>Zebercet Hanım son sözünü söyledi: “Ma... Ma... Mango’da indirim başladı!” Ve sizlere ömür. Ne kelime-i şahadet, ne kelime-i tevhit. Esrarengiz keltoş mendilini çıkarıp, merhumenin alnından şakağına akan ecel terlerini özenle sildi. Gülümseyen cesedin gözlerini kapattı. Ve bize, şapşallaşmış kalabalığa döndü. Suratında en ufak bir keder esintisi yoktu. Ayağa kalktı, robocop aksanıyla “Başımız sağolsun” dedi ve salonda sahte bir matem uğultusu, göstermelik bir ağıt iç çekişi aksetti.</p>

  <p>Teselli mırıltıları ve taziye jestleriyle Dazlak, insanların arasından geçerken benim de koluma dokundu. Bir an göz göze geldik, bana suikastçı dikkatiyle baktı. Derken, kapıya seğirtti ve hüzün panayırını terk etti.</p>

  <p>Ölü yatağının öbür tarafında oturan, Zarifoğlu’nun kızı Firuze Hanım’ı görünce afalladım. Sisteki hayaletin gölgesi kadar sessiz ve durgundu.</p>

  <p>O da ne? Zebercet Yenge’nin dili ağzından dışarı sarkmış. Böy-ledir, ceset, asaletini korumakta zorlanır.</p>

  <p>Yanımdaki, tanımadığım bir kadına sordum: “Firuze Hanım’ın nesi var?”</p>

  <p>Kadın rapor vermeye koyuldu: “Çok dertli. Bir insan bu kadar mı bahtsız olur. Beş hafta içinde sırasıyla kızını, babasını ve annesini kaybetti.”</p>

  <p>“Kızı mı?”</p>

  <p>“Zehra intihar etti ya Ruhi Bey, işitmediniz mi?”</p>

  <p>“Yooo?!”</p>

  <p>“Hey gidi, taze çiçekli fidan gibiydi...”</p>

  <p>“Bilmez miyim?.. Peki, az önce Zebercet Hanım’la konuşan bey, o kimdi?”</p>

  <p>“Masum Cici.”</p>

  <p><a id="bookmark16"></a><span style="font-weight:bold;">Ölmeden cennete gitmek ister misin?</span></p>

  <p>“Gölgem benden daha yakışıklı” diye mızmızlanıyorum. Caminin bitişiğindeki, camekanlı Son Demler Çay Ocağı’ndayız. Harcına morfin karıştırılmış kaplumbağa biblosu gibi pinekliyoruz. Sanki kıyamet kopmuş da dünyada ikimiz kalmışız. Öyle somurtuyoruz.</p>

  <p>Avni Vav “İnsan, aynadaki yansısı ve yerdeki gölgesi arasında ikamet eder” diyor.</p>

  <p>Ben ne söylüyorum, tamburum ne çalıyor. <span style="font-weight:bold;font-style:italic;">Hayat bir insanın duası, diğerinin şükrüne denk gelince canlanırdı</span> hani? Bahçedeki otlar, çiçekler, fidanlar bana lağımda yüzen çürük bir çelenk gibi görünüyor. İrfan, hikmet, ibret yüklü kelamın bazen ölüyü diriltmeye değil bayıltmaya yaradığına kanaat getiriyorum. İyi silah, doğru hedefi on ikiden vurmayı garantilemiyor. Boğuk sesimle inliyorum: “Anlamadım?”</p>

  <p>Zaten çizgilerle dolu suratımı mavi gözleriyle kesiyor: “Hakikat; hayal ile hile arasındadır. Varlık; yokluk ile hiçlik arasında.”</p>

  <p>“O takdirde bu sözler halüsinasyon gören hayaletin yemini gibi hükümsüz?”</p>

  <p>“Kesinlik, muğlaklığın deliline dönüştüğünde umulmadık faydalar doğurur.”</p>

  <p>“Lâkin... bilmecenin cevabı bilmecemsi olmamalı, değil mi?”</p>

  <p>“Mesele şu ki, Ruhi Bey, elimizde yalnızca doğruluğu tasdik edilmemiş cevaplar var.”</p>

  <p>“Bunlar tekmil ihtiyarlığın züğürt tesellileri... Biz artık oyunun dışındayız. Diskalifiye olduk. Oyunu da kurallara bağlı kalarak bozamazsın.”</p>

  <p>“Bir hususu göz ardı ediyorsunuz.”</p>

  <p>“Ne? Neyi?”</p>

  <p>“Dünya, ahretin içindedir.”</p>

  <p>Gene başlıyoruz. Avni Vav, bendenizi şaşırtmayı bir kez daha beceriyor. “Valla... ayaklarımızdan sadece biri çukurda sanıyordum?”</p>

  <p>Yüzü, fener gibi aydınlanıyor: <span style="font-weight:bold;font-style:italic;">“Dünya ahretin tarlasıdır.</span> Yani nasıl ki Kadıköy İstanbul’un hudutları dahilindeyse, ahret de dünyayı kapsamaktadır. Dünya uzayın bir parçası; bizler de dünyalı olduğumuz kadar uzaylıyız. Ahret ile dünya arasındaki ayrım, kainat ile yeryüzünü ayırmaya benziyor. Sana koordinatları veremem, aşikar olan şu ki dünyevi niteliklerin hepsi aynı zamanda uhrevidir. ‘Şimdi’ her an daimi bir şekilde kontrolümüzden çıkıp mazileşiyor, buharlaşıyor. Zaman bizi sabiüikten alıkoyuyor. İstikbal hep meçhul. Tüm bu hayalî hareketlilik ve otomatik muğlaklığı ölüm ve onun ekstraları çevreler.”</p>

  <p>Ufukta şimşek çaktı. İlahi kudret, Avni Bey’in sözlerinin altını çiziyordu sanki. Ya da Mikail ikimizin fotoğrafını çekiyor. Temkinli bir fısıltıyla sordum: “Benim dünyevi krizimi, dinî aspirin tabletleriyle yatıştırıyorsun... haksız mıyım?”</p>

  <p>85 yaşındaki Avni Vav, beni taklit etmek için sesini değiştirerek ihtiyar numarası yapıyor: “Hz. Adem’in yediği elma, tüm erkekler gibi benim de kursağımda kaldı. Mini eteklerin peşine takılmak bana iyi gelebilir. Tarım Bakanlığı’nın onayladığı hatta ödüllendirdiği bir damızlığa benzeyen şu hatunu aklımdan çıkaramıyorum. Kadın ile erkek arasındaki savaşta [çürüğe çıkarıldığım halde] vicdani retçi pozu vermekten usandım. Heyhat! Peynirden yapılmış eve avize takamazsm. 100 yaşma kadınsız girmek, oksijen tüpsüz dalış yapmaya benziyor. Gelgelelim kadınlar, kendilerine acıyan fakat gösterişçi yaratrklar. Hülasa, zevk almaktan utanmak uygarlığa aykırıdır. Varsın, hiçbir cilt kremi kırışıklarıma kâr etmesin! Morg çekmecesine girmeden evvel serinlemek hakkım! Feleğe şiirsel bir misilleme yapmak istiyorum!”</p>

  <p>İşte bu çok tuhaf. Avni Vav, benimle, muhtemelen herhangi biriyle ilk kez alay ediyor. Müstehzi bir edayla “Beni gafil avladın... En zayıf yerimden yakaladın” diyorum.</p>

  <p>“Bana ‘Kelleni kesip torunlarının odasına asarım’ der gibi bakmazsan hoşnut olurum.”</p>

  <p>“Sen de bana hovardalık isnat edeceğine... Şu halime bak Avni Beyciğim... birçok ölüden daha solgun görünüyorum... Dinle... ben... can çekişiyorum, tamam mı. Filhakika, sen yegane refikimsin. Sana küsmeye ya da seni küstürmeye niyetim yok... ‘Dünya ahretin içinde’ mi cidden, bilemem, lâkin ben ahret ahalisinden sayılırım gayrr. Sadede gelsen iyi edersin.”</p>

  <p>“İnsanlar ikiye ayrılır: Cennetlikler ve cehennemlikler.”</p>

  <p>“Yeni bir şey söylemediğin için teşekkür ederim.”</p>

  <p>“Cennete veya cehenneme bu dünyada adım atarız. Ölmeden cennete gitmek ister misin Ruhi Bey?”</p>

  <p>“A-ha? Al buyur.”</p>

  <p>“Cennet ağaçlar, kuşlar, kelebekler, güllerle doludur. Aydınlık, temiz ve ferahtır. Orada bolluk, ikram, ödül ve yüceltme vardır. İnsanlar hoşnut, enerjik, neşeli, sevinçlidir. Kimseden emir almazsın. Tasallut, esaret, tahakkümden muafsındır. Sanat, bilgi, zarafet yürürlüktedir. Özgürlük ve aşkın sonsuzluğa müteallik sırları ayan olur. Ve bütün bunlar dünyevi kayıtların ve sınırların fevkindedir...” “Sence beni oraya alırlar mı?”</p>

  <p>“Evet.”</p>

  <p>“Cehennem... Cennetten daha komplike, teknolojik bir tesis gibi geliyor bana... Ne dersin?”</p>

  <p>“Ben de cehennemi eski telefon kulübeleri kadar, küçük bir kabin ebadında tasarlıyorum. Giriyorsun, ahizeyi kaldırıp jeton atıyorsun, o anda yanmaya başlıyorsun ve çığlıkların canlı yayında CSR’de [Cehennemin Sesi Radyosu] yayınlanıyor. Teknoloji ile tabiat, canlı ile cansız arasındaki fark bizim açımızdan bariz ve belirleyici olsa da hakikatte öyle değildir. Cennet teknolojisi, dünyadaki ‘çileci’ karakterinden arınmış bilgeliğin transandantal mamullerinden müteşekkildir.”</p>

  <p>“Hımmm?”</p>

  <p>“Cehennemde 6 ay gece, 6 dakika gündüzdür. Mahrumiyet, yoksulluk, azap vardır. Umutsuzluk, utanç ve keder. Bilgiyi edinme ve uygulama yolu tıkalıdır. Orada sanatın s’sini bulamazsın. Cezai buyruk altındasındır. Zebanilerin başlıca vazifesi, sana cehennemde olduğunu unutturmamaktır...”</p>

  <p>“Feci...”</p>

  <p>“Velhasıl dünyada bir cennet inşa edersen, ölümle cennete yatay geçiş yaparsın. Asıl hayat cennettedir. Demek ki dünyada mümkün olduğunca yaşatmaya bakmak gerek. Fidan dik, kuş besle, evlat büyüt, umut ve sevinç aşıla... İnsanlar senin yanındayken kendilerini cennetteki gibi kınanmayan, yadırganmayan, dışlanmayan aksine ödüllendirilen, yüceltilen, hoşnut edilen, ikramda bulunulan konumunda, özgür hissederlerse sen, bulunduğun yeri cennete benzetmişsin demektir. Cennetin inşaatında bir mühendis, mimar, usta, kalfa ya da işçi olarak çalışıyorsun demektir. Yok, eğer öldürürsen, yaşatmazsan, beslemezsen, yaşama azmi aşılamazsan; insanlar senin yanında kendilerini cehennemin dumanında boğulur gibi sıkıntılı, üzgün, baskılanmış, boyunduruk altında, kısıtlanmış, suçlu, mahcup, rahatsız, cezalandırılmış, mahrum... hissederlerse, sen cehennem kurmuşsun demektir. Zebanileşmişsin. Burada kendi ellerinle bina ettiğin cehennemden, öldüğün anda yatay geçişle ahret cehennemini boylarsın.”</p>

  <p>“İyi de, kıldığımız namazlar, tuttuğumuz oruçlar, kestiğimiz kurbanlar... ne oluyor?”</p>

  <p>“Ruhi Bey, tüm vecibeler, seni cennet inşa etmeye yöneltmek içindir. Sen defalarca hacca gitsen de, eğer insanları hor görüyorsan, öldükten sonra şaşakalırsın. Aptala dönersin. Zebaniler o hacı kıçına kızgın demiri sokar.”</p>

  <p>“Aşkolsun Avni Bey, bunları daha vakitlice söyleseydin keşke...”</p>

  <p>“Erkeni geçi yok bunun ağabeyciğim. Tek mesele şu: Kimin cennete, kimin cehenneme gideceğine ilişkin karar kalplerde verilir. Seni ahret sevincine ya da hüznüne iletecek olan, başkalarının senin hakkmdaki hissiyatı, sezgisi veya duasıdır.”</p>

  <p>“Kendi içimizde de bir kurtuluş savaşı vermemiz lazım desene... Sahi, sen harbe yetişemedin, değil mi?”</p>

  <p>“Annem harpte hamileydi. Bendeniz validemin içindeydim. Savaşa cenin olarak katıldım.”</p>

  <p>“Hah hah hayyy! Ne diyorsun! Tevekkeli değil senin bu alengirli halin. Demek o patırtı karıştırmış kafanı... Ahhh, nasıl da posamız çıktı... sonumuz hayrolsun inşallah.”</p>

  <p>“Âmin, Ruhi Bey, Allah niyetlerimiz ile akıbetimiz arasındaki bağı rahmetiyle kursun.”</p>

  <p><a id="bookmark17"></a><span style="font-weight:bold;">Birinin duygularına haddinden fazla değer verirsen, onu anlaman imkansızlaşır</span></p>

  <p>100 yaşına gelip de uzun yaşamaktan daha önemli bir iş başarmış</p>

  <p>hiç kimseye rastlamadım.</p>

  <p><span style="font-weight:bold;">[BILL FEEL, 1879-1933,</span> <span style="font-weight:bold;font-style:italic;">Kekeme Dalkavuk</span><span style="font-weight:bold;">]</span></p>

  <p>Birkaç gün sonra, öğlen namazını müteakiben bastonlarımıza dayanıp kol kola caminin bahçe kapısına doğru ayaklarımızı sürüyerek yürürken Avni Vav’a sordum: “Mirim, senin mesleğin ne?”</p>

  <p>“Camideki herkes gibi ben de mütekaidim.”</p>

  <p>“Ne işle iştigal ederdin?”</p>

  <p>“Nerden icap etti bu sual?”</p>

  <p>“Knorr çorban, Lipton çayın, Nescafe’n kaynıyor mu, afiyette misin merak ettim.”</p>

  <p>“Kiralık katildim.”</p>

  <p>“Deme yahu? Cinayet işliyordun yani?”</p>

  <p>“N’aparsın Ruhi Bey, medar-ı maişet. Aslanın ağzındaki bayat ekmek uğruna koşturuyorduk.”</p>

  <p>“Kaç kişi öldürdün?”</p>

  <p>“Üç-beş... Düzine.”</p>

  <p>“Adam vururken hiçbir şey hissetmiyor muydun?”</p>

  <p>“Susturucu taktıysam hayır.”</p>

  <p>“Kiralık katiller nasıl kimselerdir, hep merak ederdim.”</p>

  <p>“Bir kiralık katili asla satın alamazsın.” Kaçışan UFO’ların arkasından muzafferce sırıtan bir korkuluğu andırıyor.</p>

  <p>“Dur hele... Benimle maytap mı geçiyorsun?”</p>

  <p>“Evet.”</p>

  <p>“İlahi Avni Bey! Bir lahza inandım vallahi! Şükürler olsun, camideki tek yalancı ben değilim! Sahi, söylesene n’apıyordun?”</p>

  <p>“Kitap yazıyordum. Hafiye romanları.”</p>

  <p>“Hayreti mucip! Demek müellifsin ha?”</p>

  <p>“Bizimki hakiki müelliflik değildi Ruhi Beyciğim. Mickey Spillane’in Mike Hammer diye meşhur bir dedektifi var ya?”</p>

  <p>“Eee?”</p>

  <p>“Onun sergüzeştlerini kaleme alıyordum. Muhtemelen namını duymuşsunuzdur, rahmetli Kemal Tahir, Afif Yesari Beylerle nöbetleşe, her hafta bir nüsha yetiştiriyorduk.”</p>

  <p>“Deme be Avni Vav. Bunca zaman bir muharrirle saf tutmuşuz da haberimiz yok!”</p>

  <p>“Aman be ağabey, mübalağa ediyorsunuz. Melankolik bir ma-çonun cevvalliklerinden dem vuruyorduk işte... Şimdi de, çorap çekmecesinde fare besleyen buruşuk cemaatin topuklarına gözlerimizi dikip gün sayıyoruz, malum.”</p>

  <p><span style="font-weight:bold;font-style:italic;">“Kıran Kırana</span>’yı sen mi yazmıştın?”</p>

  <p>“Hayır.”</p>

  <p><span style="font-weight:bold;font-style:italic;">“Ecel Saati?”</span></p>

  <p>“Maalesef.”</p>

  <p><span style="font-weight:bold;font-style:italic;">“Derini Yüzeceğim?”</span></p>

  <p>“I-ıh. Onlar, Kemal Tahir Bey’in yazdığı ciltler. Nur içinde yatsın, muazzam bir üstattı. Benim yazdıklarımdan <span style="font-weight:bold;font-style:italic;">Zombilerdeki Takım Ruhu</span> diye dağdağalı bir macera pek alaka görmüştü.”</p>

  <p>“Gece gar nöbetinde Beethoven dinlerken onu da okuduy-dum... Mike Hammer silahını çekip hortlağa şey diyordu... Neydi? Hah! ‘Ofisimden defolmazsan, göreceğin son şey, gözlerinin arasına saplanan kurşun olur!’ ‘Ofisim’ dediği yer de umumi tuvaletti.”</p>

  <p>“Hatırlamıyorum. Yüzlerce kitap, binlerce sayfa, milyonlarca kelime...”</p>

  <p>“Gogol nam bir Rus’un eseri Ölü Canlar’ı da gece hatmetmiştim. Roman yarım kalmış, hitama erdirilememiş lâkin. Müellifin ömrü vefa etmemiş. Mezar taşıma <span style="font-weight:bold;font-style:italic;">‘Ölü canlar bir olalım</span>’ yazdırabilirim.”</p>

  <p>“Hortlama iddiasındasınız ve mezar ahalisine çağrıda bulunuyorsunuz yani?”</p>

  <p>“Feylesof sohbetinden fırsat bulup hal hatır sual etmemişiz seninle Avni Bey. Evlâd ü ayal nasıllar, boyundan büyük torunlarınla iyi geçiniyor musun?”</p>

  <p>“Yaramı deşme... Sana vaziyeti hulasa edeyim: Ayyaştım. Bir afetin rüzgarına kapıldım. Kaşla göz arasında zevcem evi terk etti, ruh eşimi de el âleme kaptırdım. Şişenin dibini buldum. 20 sene sonra ayıldım ki iş işten geçmiş. Evlatlarım reddetti, torunlarım zaten hiç tanımadı beni. Ben de... şeytanın ittiği çukurdan çıkabilmek umuduyla Allah’a el açtım.”</p>

  <p>“İşe yaramış besbelli. Hacca gitmiş kardan adam gibi nurlusun maşallah... Yeni bir şaheser yazsan, şöyle yeri göğü inletsen? Bugünlerde polisiye pek revaçta.”</p>

  <p>“Yazacak olursam, zât-ı âlinizden müsaade alacağım.”</p>

  <p>“Rica ederim Avni Bey. Ben kimim ki? Müsaade sizin.”</p>

  <p>“Yo yo, takatim yeterse, bizzat sizi anlatan bir roman neşredeceğim.”</p>

  <p>“A-a?! Fesuphanallah? Bendeniz Mike Hammer’ın eline su dökemem ki?”</p>

  <p>“Siz, Ruhi Bey, siz... Şeytan tarafından eğitilmiş vahşi bir köpek kadar enerjiksiniz. Satanistin kedi emanet etmeyeceği kıratta bir canavar. Tımarhanenin yırtık ve kanlı perdelerinin ardından etraftaki özel tim polislerini seyrederken sırıtan bir deliyi, kabuslarına girip dize getiren etçil diktatörsünüz.”</p>

  <p>“O nasıl lakırdı Avni Bey, ağzınızdan yel alsın. Ne canavarı, ne diktatörü?”</p>

  <p>“Mecazen söylüyorum. Romandan tüyüp insan içine karışacak kabiliyette bir kahramansın. Hikayeyi ateşleyecek teçhizata sahipsin.”</p>

  <p>“Efendim ne mümkün? Ben üık Pepsi seven bir pir-i faniyim. G.tüm os.ruk tutmuyor artık. Suratıma bak, tartarlı dişe benziyorum.”</p>

  <p>“Pepsi seviyorsun öyle mi? Seni içine bomba konmuş bez bebek gibi fırlatacaklar Ruhi Mücerret. Son nefesini çalıp satacaklar. Bu dünya, ortasında senin cesedinin bulunduğu bir suç mahalline dönüşecek. Yazık ki hafızanın dikişleri patlamış. Handiyse yarım asırdır her gün bu camide beş vakit buluşuyoruz. Hâlâ benimle tekrar tekrar tanışıyorsun. Evinde zuhur eden kadın, kendisini sana ‘eski hizmetçi’ diye yutturabiliyor. Nicedir peşinde dolanan şu Civan herzevekilini safderun addediyorsun amma, o kanlı elleriyle senin kabak başına ne çoraplar ördüğünden haberin yok.”</p>

  <p>“Eah... doğru kişileri siktir etmeyi öğrenemedim bir türlü... Hakikat yalın değildir azizim... Aptalların kandırıp, çulsuzların sömürdüğü ve kimsesizlerin bile dışladığı bir biçareyim.”</p>

  <p>“Kalbini kırdım değil mi? Seni yok yere incittim. Kafamın ayarı, dilimin kemiği yok Ruhi Bey. Her sabah, ‘Bakalım bugün nasıl biriyim?’ diye uyanıyorum.”</p>

  <p>“Gönlünü ferah tut mirim. Artık büyüdük. Hem...”</p>

  <p>“Evet?”</p>

  <p>“Birinin duygularına haddinden fazla değer verirsen, onu anlaman imkansızlaşır.”</p>

  <p>Avni Vav, bahçe kapısını aralayıp bana yol verdi: “Acaba geri mi dönsek, birazdan ikindi okunacak?”</p>

  <p>“Size pasta ısmarlayayım mı? Bugün galiba benim doğum günüm.”</p>

  <p>“Oooo? Bir doğum gününüz olduğunu bilmiyordum.” Gülümsedim: “Benimle beraber takriben 17 milyon insanın yaş günü.”</p>

  <p>“Vay canına.”</p>

  <p>Derin bir iç geçirdim: “3 milyar 153 milyon 600 bin saniye ne çabuk geçti!”</p>

  <p>“Dilek tuttunuz mu?”</p>

  <p>“Tabii ki.”</p>

  <p>“Nedir?”</p>

  <p>“Güneş, gençlik günlerimizdeki yerine dönsün.”</p>

  <p>İkimiz de, ebleh bir yazarın kaleme aldığı romandaki, IQ’su 200’ün üstünde kahramanlardan farksızdık.</p>

  <p>#</p>

  <p>“Avni Beyciğim?”</p>

  <p>“Buyurun mirim?”</p>

  <p>“Hani... ‘Bir yetim çocuğun başını okşa. O zaman, onun gözlerinde Allah’ı görürsün. Bir fakire yardım et. Onun gözlerinde Allah’ı görürsün. Bir kediye yiyecek ve su ver. Onun gözlerinde Allah’ı görürsün’ demiştiniz ya?..”</p>

  <p>“Evet?”</p>

  <p>“Peki... ya, hâşâ kendini Allah’ın yerinde vehmedip, o gözlerde kullarını görürsen?”</p>

  <p><a id="bookmark18"></a><span style="font-weight:bold;">Mucizenin de bir sınırı olmalı</span></p>

  <p>Aşk, sizde olmayan bir şeyi, bunu sizden istemeyen birine vermeye çalışmaktır.</p>

  <p><a id="bookmark19"></a><span style="font-weight:bold;">[JACOUES LACAN, 1901-1981]</span></p>

  <p>Nazlı Hilal kataraktlı gözlerimin önünde şafaklar gibi dalgalanıyordu... Yaydığı ışıkla muhitimizi çölleştirmişti. Erotik bir filmin başlangıç sahnesinde gibiyim. Subaru’nun yanında sigara içiyor. Yağmuru, güneşi, rüzgarı emdikçe zamanla şişerek devleşen mağrur bir tanrıça heykeline benziyor. Havada, karada ve denizde görebileceğiniz en şahane varlık: Muhteşem, olağanüstü ve harikuladenin mükemmel karışımı. Körler, deliler ve ölüler bile birbirlerine onun güzelliğini anlatıyorlar.</p>

  <p>Ona bakınca kendimi dünyanın en şanslı ve en kısmetsiz adamı gibi hissediyordum. Hayatımın başlamadan biteceğini anlıyordum. Ölüm döşeğindeki kahin gibi tesellisizdim. Hüsran ile cesaretin kesiştiği kavşakta... Devletin ve tabiatın kanunlarını çiğneyecektim.</p>

  <p>Nazlı Hilal’le aynı şiirin kelimeleriyiz... Fakat ben sayfanın yakılmış kısmındayım.</p>

  <p>Onun karşısında, Franz Joseph Haydn’ın <span style="font-weight:bold;font-style:italic;">Veda Senfonisi</span>’nde sahneyi art arda terk eden orkestra üyeleri gibi, umutlarım bir bir kayboluyor. Aramızda, Paganini’nin yamuk kemanındaki sağlam kalan tek tel misali ince, tekinsiz bir bağ bile yok. Yalnızca teğet geçmek için yaratılmıştık. Kalbim, benden önce mezara gidecek.</p>

  <p>Nazlı Hilal’in renkli kirpikleri bir süs balığının kılçığını andırıyor. Onu bir kelebek gibi yatağıma sabitlemek isterdim. Ah, çiçekçiden aldığın gülleri götürüp kırlara yapıştıramazsm! Yâ Rabbim, bu kadını görünce nasıl da palyaço yiyen yamyamlar gibi şenleniyorum!</p>

  <p>“Arzu ederseniz öne oturun efendim.” Civan Kazanova, minyatür bir bavul yüklenmiş. Arabanın kapısını açıyor.</p>

  <p>“Orada başım dönüyor” diyerek arka koltuğa seğirtiyorum.</p>

  <p>Nazlı Hilal, sigarasını son kez emip izmariti mazgaldan içeri yolluyor. Ve yanıma ilişiyor. Ateşin keşfinden sonra pişirilen ilk kebap kadar leziz görünüyor. En esaslı karmaşa, beklenmedik zamanda ve aniden ortaya çıkandır. Buna mukabil, kainat güzeliyle yan yana gelen adam, artık evrende yalnız değildir. Heyecandan kemiklerim kamaşmıştı. Subaru’nun içinde yangın çıkmıştı sanki. Öylesine gerilmiştim ki, kıçıma kömür soksalar, bir hafta sonra elmas çıkardı. Daha önce hiç âşık olmamıştım. Kalbim rötar rekoru kırmış, ilk uçuşunu iyice paslandıktan sonra gerçekleştiren hurdahaş bir tayyare. Sizden 70 yaş küçük birine asla gönül vermeyeceksiniz muhterem okuyucu. Eminsiniz. 30 yıl önce ben de emindim. Bir davranışla ilgili olarak “Asla yapmam” dediğimde, tam da öyle davranmama varan bir geri sayım başlıyor. N’apalım. Kadere sırtını dönemezsin. Aklın yolu belli; kalbin yoluysa yalnızca yüründükçe var oluyor. Düşünceler hep aynı kalabilir, duygularsa mütemadiyen değişir. Deney farelerinin geçici mutluluğunu yaşıyordum. Zira onunla plajda dondurmalarımızı tokuşturup yalayacağımız günleri hayal etmeye bile zamanım yok. Can çekişmeyi avantaja dönüştüremezsin kıymetli okurcuğum. Şimdiye dek çoktan ölmüş ve gözlerimi Ray Charles’a bağışlamış olmalıydım. Hayatın hazırlık aşaması ömür boyu sürer. Tam yaşamaya başlayacağın sırada sahadan şutlanırsın.</p>

  <p>Subaru’yla meçhule doğru yol alıyoruz. Hayat yolunda sadece bir yolcu olmaktan daima korkmuşumdur. Civan direksiyonda fizik kanunlarıyla mücadele ediyor. Araba, hıçkırık tutmuş bir at gibi sekiyor. Veya bende bir hal var.</p>

  <p>Nazlı HilaPin yargısız infaz mesabesindeki cazibesinden biraz sıyrılabilmek umuduyla, camdan, hor kullanılmış şehre bakıyorum. Tuzla kaplı binalar gözlerimi yakıyor. Kuşlar tozlu ağaçlara kurulmuş, akşamı kaşıklıyorlar. Çişini tutan kamyon şoförleri, hırsla gaza basıyorlar. Polisler her zamanki gibi birbirlerini vuruyor. Süpürgeye binen tayyörlü kariyer fıstıkları, plazaların pencerelerinden uçarak evlerine dönüyorlar. Ölü kediler asfalta dantel örtüler misali serilmiş: Bunlar hep satanistlerin işi. Mutsuz çoğunluk, cep telefonlarından sızan radyasyonla beyin tümörlerini emziriyor. Güneşin, suratından bıçaklanmış ağır makyajlı bir sahte sarışının kellesi gibi gömüldüğü sular rengarenk boyanıyor. Burada, Mikail tabiat işlerini Azrail’e mi devretmiş ne?..</p>

  <p>“Civan, nereye gidiyoruz?” diye soruyorum. İşitmiyor.</p>

  <p>Cevabı, Nazlı Hilal veriyor: “Havaalanına. Yarın 19 Mayıs. Ankara’daki törene katılacaksınız ya?”</p>

  <p>Kulağı okşayan, ruhu besleyen sesini duyunca “Mucizenin de bir sınırı olmalı” diye düşünüyorum. Ne olduğunu bilmediği bir şeyi çalan hırsızın çaresizliğiyle zırvalıyorum [zira yürekten kan damlarken, ağızdan bal damlamıyor]: “Ankara’da iki sene önce bir kadınla tanışmıştım... Yani, samrım Ankara’daydı... Galiba, iki sene önceydi... Kadındı herhalde?.. Benim yaşımda insan her şeyi hatırlayamıyor!”</p>

  <p>*</p>

  <p>Havalimanında vedalaşırken Nazlı Hilal yanağıma bir buse kondurdu. Fırsatı ganimet bilip çaktırmadan, edeplice boynunu kokladım ben de. Dikkat etmeniz gereken husus şu: Kadın elimi değil, yanağımı öptü. Keşke öpücükler biriktirilebilse. Farkındayım, kuşlara ekmek, çiçeklere su vermeye programlanmış külüstür bir robot olarak fazla hayal kuruyorum. Canım okuyucu, bedenin yaşı bellidir, lâkin ruhun kaç yaşında asla bilemezsin.</p>

  <p>“Beş yıl önce, Antep’teki uçak kazasından sağ çıkmıştınız...” Nazlı Hilal’in bu sade, vurgusuz, yarım cümlesinin ardındaki mana kütlesine dair hiçbir fikrim yok. Nasıl olsun?</p>

  <p>“Ben, Antep’te doğdum Nazlı Hilal Hanımcığım. Lâkin zan-mmca orada ölmeyeceğim kesinleşti.”</p>

  <p>Sezgilerim ve hafızam beni hep yanıltmıştır. Bunca zaman nasıl sağ kaldım hayret. Civan Kazanova, beni uğurlarken kulağıma eğildi: “Masum Cici’yle konuştum. İlk fırsatta sizi arayıp ziyarete gelecek.”</p>

  <p>Civan’a Masum Cici’yle randevu ayarlamasını mı söylemişim?! Beyin fırtınasında kafayı üşüttüm galiba.</p>

  <p><a id="bookmark20"></a><span style="font-weight:bold;">Balık tekneye tek başına binmez</span></p>

  <p>İnsanın geleceği görememesi ne büyük lütuf.</p>

  <p><a id="bookmark21"></a><span style="font-weight:bold;">[JULIZEH,</span> <span style="font-weight:bold;font-style:italic;">Serbest Düşüş]</span></p>

  <p>Feleğin tekmesini yiyip uçuşa geçtiğinde, kollarını açmış seni bekleyen iblisle göz göze gelirsin. Yaklaştıkça, fark edersin ki şeytanın kuyruğu boynuzuna dolanmış!</p>

  <p>Aklım bir karış havada, ayaklarım yere basmıyordu. Uçak yolculuğu boyunca İstanbul’dan Ankara’ya kadar kustum. Kendi astronomik aptallığımın içinde boğulmam işten değildi. 19 Mayıs Atatürk’ü Anma, Gençlik ve Spor Bayramı törenine katılacaktım. Hava tosbağası tayyare öyle yavaştı ki bir uçurtma bizi solladı. İçerisi takım elbiseli adamlarla doluydu. Yanımda oturan şişme bürokrat, derisi dar gelen bir penguene benziyordu. Ona bakmaktansa kirli pencereden dışarıyı seyrediyordum. Fondaki kara bulutlardan ötürü camdaki aksim cehennemin kazan dairesinde çalışan bir zencinin yüzü gibiydi. Suratım da beynim kadar buruşmuştu.</p>

  <p>Yanımdaki adam benimle konuşmaya başladı. Herifçioğlunun gözleri, harlı bir sobanın delikleri gibi parlıyordu. Beni sık sık televizyonda görüyormuş. Yaşayan son İstiklal Harbi gazisi olmam çok dikkate değer imiş. Devlet başkanmm beni her fırsatta ziyaret etmesi gerekirmiş. Ankara’ya, Çankaya civarına taşınmalıymışım. İstanbul’un dehşetengiz kaosuna karşılık Ankara’nın bariz intizamı tercihe şayanmış. Ankara, İstanbul gibi nemli değilmiş. Başkentin temelinde modern bir ruh varmış. Ankara disiplinin, kıvancın ve emniyetin şehriymiş. Ankara, Cumhuriyetin kalbi, dünyanın merkezi, evrenin başlangıç yeriymiş...</p>

  <p>Kepçe kulağıma biriken bu zırvaları sabırla dinledikten sonra kireçli boynumu çevirip cevap verdim: “Ankara’da yaşamaktansa, İstanbul’da ölmeyi yeğlerim.”</p>

  <p>Masum Cici’nin kemiklerinden kafes yapıp içine kellesini koyacaktım. Çünkü bu Zülfikar Bey’in son arzusuydu. Tamam. Buna mukabil, Zebercet Hanım ile Masum Cici arasından su sızmıyordu. Kadıncağız, kocasının mıhlatmak için can attığı adamı, öz evladından yakın addediyordu. Karı kocalar birçok konuda ihtilafa düşer zaten. Fikir ayrılıkları evliliğin tuzu biberidir. Fakat her ikisi de ahret yurduna göçtüğüne ve artık ortada nikah filan kalmadığına göre tuzu biberi ben nereme ne yapacaktım? Gelinle damadın cesetlerine, bir üçüncüsünü ekleyerek mutluluklarını mı perçinleyeceğim?! Hayatta şunu anladım ki, insanlar yanlış sırayla ölüyor.</p>

  <p>Muntazam, mutedil, mütevazı bir asrın son demlerinde, kutsanmış bir ahmaktan başka bir şey olmadığımı keşfetmenin hüznüne kapılmıştım. Nevrim dönmüştü. Kezzap dolu bir akvaryumda yaşıyordum sanki. Ve galiba... vicdanım bana yalan söylüyordu.</p>

  <p>Ağırkanlılığım yüzünden neyin ne olduğunu anlamam zaman alıyordu. İğneyle kuyu kazmak, çay kaşığıyla tünel açmak gibi zaman alıcı işler benim için fazla lükstü. Masum Cici’yi halletme konusundaki kifayetsizliğimi destekleyen tereddütle fazla vakit kaybe-demezdim. Binaenaleyh, Civan Kazanova’dan beni Masum Cici’yle buluşturmasını isteyeceğim. Sonra da “Bum!” sırat köprüsünde yaşlı teyzelere kavalyelik eden centilmen şerefsizi mıhlayacağım.</p>

  <p>Beynini dağıtacağım adam ile kalbini fethedeceğim kadının arasmdaydım. Daha doğrusu, yok etmem gereken adam ile yok saymam gereken kadın arasında.</p>

  <p>Toprağı deşmek yerine, bir iğneye tutunarak suya dalıp balık avlamayı seçen solucan... İşte o benim.</p>

  <p><a id="bookmark22"></a><span style="font-weight:bold;">Bulutlara değen gecekondular</span></p>

  <p>Esenboğa Havalimanı’nda beni, kuşe dergiden kesilmiş gibi parlak çocuklar karşıladı. Onların refakatinde Sheraton Oteli’ne yerleştim. Odam bir simetroman tarafından lüks eşyalarla dekore edilmişti. Yüksek tavanlı ve kaos manzaralıydı. Pencereden, bir müddet, bulutlara değen gecekondulara baktım. Kentin çirkinliği, buralarda çok suç işlendiğini düşündürüyordu.</p>

  <p>Kaderimden bezmiştim. Yatağa yığıldım. Charles Dickens’ın romanları gibi tıka basa ölümle doluydum. Beynim, kafatasıma boşaltılmış bir kepçe Satürn balçığı. Hafızamın denizi buz tutmuş, anılarımın nehri kurumuş. Karadelikte gümbürdeyen bir kara trenin biletsiz yokuşuyum. Tekinsizliğin anavatanı ıssızlığa sürüldüm. Yalnız yaşayan ihtiyar çiftçinin cavlağı çekmesiyle, ahırda tek başına kalan hasta merkep gibi hissediyordum. Ardımdan yas tutacak herkes öldü. Bense kurtuluş ve zafer kutlamalarından şaşmıyorum...</p>

  <p>Uzaktan kumandayla televizyonu açtım. Zapinge başladım: “Kellogg’s’un sunduğu Keloğlan...”</p>

  <p>Zap.</p>

  <p>Magazin programı: İşadamı Timur Tümör, Noct-0 adlı gece kulübünde, Emrah Serbes’in <span style="font-weight:bold;font-style:italic;">Her Temas İz Bırakır</span> adlı romanını okurken kameralara yakalandı.</p>

  <p>Zap.</p>

  <p>Haber bülteni: Dün, Boğaziçi Köprüsü’nde İngiliz futbolcu David Beckham’a tıpatıp benzeyen bir genç adamın intihar teşebbüsü. Köprü korkuluğunu tek elle tutmuş, denize sarkıyor. Kameralarla kuşatılmış. Kırmızı pelerini, rüzgarda dalgalanıyor. Polislerin yakarışlarını bastıran, ateşli bir nutuk çekiyor. Köprünün renkli ışıklan yüzünde yanıp sönüyor. Ve müthiş bir atlayış. Üşüşen kameralar düşüşü kayda almışlar. Pelerinin üstünde Coca-Cola amblemi görünüyor. Kimliği belirlenemeyen adam ile Beckham’ın fotoğrafları ekranda yan yana konuyor. Kanaatimce, onları anneleri bile ayırt edemez. Sahil Güvenlik Komutanlığına bağlı dalgıçlar, pelerini bulmuşlar fakat cesede hâlâ ulaşamamışlar. Beverly Hills’te Rolls Royce’uyla turlarken görüntülenen Beckham, İstanbul’da köprüden atlayan anne-baba ayrı ikizi namına üzüldüğünü söylemiş. İnternette “Beckham’m ölüme atlayışı” başlığıyla yayınlanan videoyu izlediğini belirten meşhur futbolcu, adının, bu elim vakayla anılmasını tasvip etmediğini sözlerine eklemiş...</p>

  <p>Zap.</p>

  <p>Yerli film: Organize haydutlar Cüneyt Arkın’ı yaralayıp zapt etmişler. Çetenin fötr şapkalı elebaşı purosundan bir nefes çekiyor: “Parmaklarını kesip çöle atın. Kafasını da.”</p>

  <p>Zap.</p>

  <p>Reklam: Mavi bikinili, süt damlası bir ahu, hareketli bir melodi eşliğinde iskelede yürüyor. Ardında iki delikanlı. Kız suya atlıyor. Yüzeye çıkıp gülümsüyor. İnci dişleri görünüyor. İskeledeki iki adam da gülümsüyorlar. Birinin dişleri bembeyazken, diğerininkiler sarı. Dış ses: “Dişleri sağlıklı olan...” Hart! Denizden fırlayan dev bir köpekbalığı, kızı bir lokmada yutup kayboluyor. “... Kızı kapar!”</p>

  <p>Zap.</p>

  <p>Stüdyo programı: 9-10 yaşında bir kız ile ebeveyni; sarışın afetin sorularını cevaplıyor. Küçük kız 20 gün önce kaçırılmış. Baba, meşhur bir mimarmış; Anne, İstanbul Devlet Senfoni Orkestrası’nda piyanist. Kızı kaçıranlar, 10 kamyon dolusu Toys‘R’us marka oyuncak istemişler. Oyuncakların Miki Fare, Bugs Bunny ve Donald Duck kostümlü 10’ar adam, 10 da palyaço olmak üzere toplam 40 kişilik bir ekip tarafından teslim edilmesini şart koşmuşlar. Çizgi film kahramanları ve palyaçoların sürdüğü kamyonlar yola dizilmiş. Televizyon kanallarına ait sivil taşıtlar, TIR katarını gizlice, nöbetleşe takip ederek yolculuğu kameraya kaydetmişler. Oyuncak filosundaki tüm palyaçolar, fare, tavşan ve ördekler polismiş. Fidyecilerin, cep telefonlarıyla ilettikleri talimatlarla tırlar Kars’a kadar gitmişler. Âşık Şenlik, Âşık Murat Çobanoğlu ve Âşık Şeref Taşlıova’nın heykellerinin bulunduğu Âşıklar Anıtı’nın önünde durmuşlar. Kılık değiştirmiş polisleri, binlerce ilköğretim talebesi karşılamış. Talebelerin abideye şevki, İl Milli Eğitim Müdürlüğü’nün düzenlediği şiir yarışması münasebetiyleymiş. Toys‘R’us amblemli Tırlar şehre girince çocuklar sevinmiş, büyükler korkmuş. Nihayetinde, fidyeciler oyuncakların Karslı çocuklara dağıtılmasını talep etmişler. Kaçırılan kız da, ilkokul öğrencileri arasında bulunmuş. Üzerinde önlük, sırtında okul çantası, saçları da örülü. Dahası, o da bir şiir yazmış...</p>

  <p>Zap.</p>

  <p>İşte benim adamım: Eskişehir’de, 101 yaşındaki P.J. Dede, kendini Victorinox’la bıçaklayarak intihar etmiş!</p>

  <p>Zap.</p>

  <p>Güzellik yarışması: Esmerleri mi, sarışınları mı, kumralları mı beğendiğime hâlâ karar verebilmiş değilim. Bence bu yanlış bir tasnif. Üçüncü seçilen kız “Önce insanım, sonra seksi” diyor. Bence yanılıyor. İkinci, masal anlatıyor: “Bazen bir kurbağa, yalnızca bir kurbağadır; balkabağı, sadece balkabağı; lamba, lamba...” Veee birinci söz alıyor: “Benim naçiz vücudum elbet bir gün toprak olacaktır, fakat Türkiye Cumhuriyeti ilelebet payidar kalacaktır!” Hakikatli kız. Bana birini hatırlattı ama kimi?..</p>

  <p>Zap.</p>

  <p>Orhan Gencebay ciddi, sakin, emin bir ifadeyle, tane tane konuşuyor: “Aslında konser vermiyor değilim... Bilimsel veriler açıkça gösteriyor ki [bakın konuyla alakalı resmî istatistiğin belgesi bu] Türkiye’de şu anda 397 bin kişi duş almakta. Bunlardan 177 bini şarkı söylüyor. İçlerinden, ne yaptığını bilen 63 bini ise benim şarkılarımı terennüm ediyor. Yani, bendeniz halihazırda iki stadyumda birden konser vermekteyim. Üstelik, yağmura rağmen.” Kesinlikle doğru.</p>

  <p>Zap.</p>

  <p>FBI’m arananlar listesindeki bir numaralı suçlu Bereket Rubi-con idam ediliyor. Sarışın bomba, bombalama eylemlerinden yargılanmış. İnfaz odasında kameraya bakarak öptüğü yumruğunu kalbinin üstüne koyuyor. Ürperiyorum.</p>

  <p>Zap.</p>

  <p>Karizmatik bir ruhani lider dua ediyor: “Allah’ım... uzaylılar tarafından kaçırılıp, ameliyat edilen... galaktik organ ticaretinin kurbanı olan din kardeşlerimize, sağ salim gezegenimize dönmeyi nasip et...”</p>

  <p>“Aaamiiin.”</p>

  <p>“Gizli ajanlarca hafızası silinen kullarından, zihin kontrol yöntemiyle suça, günaha itilenlerden ve yeraltı laboratuarlarında denek olarak kullanılanlardan yardımını, rahmetini esirgeme.”</p>

  <p>“Aaamiiin.”</p>

  <p>“Ey çoklu evren sisteminin rabbi; cemaatimizin müdavimlerinden olup, bilerek ya da bilmeyerek, iblisin hipnotik vesveselerine kapılan, nihayetinde tövbe ederek kozmosun akışına ayak uydurmaya yönelenlerin, paralel evrenlerdeki günahkar versiyonlarını da ıslah eyle...”</p>

  <p>“Aaamiiin.”</p>

  <p>Zap.</p>

  <p>Suyılanma benzeyen bir kadın: “Solucandan dokuz çeşit yemek yapılabi_”</p>

  <p>Zap.</p>

  <p>Filmin devamı: Cüneyt Arkın “Bir daha şapka takamayacak-sın!” diyerek kılıçla mafya babasının kellesini uçuruyor.</p>

  <p>Zap.</p>

  <p>Haber programı: Sarı Tofaş’ının önünde dikilmiş bir taksi şoförü, şehir ahalisinin merakına merak katıyor: “O gece taksiyle Bü-yükdere Caddesi’nden aşağı, Barbaros Bulvarı’na doğru iniyordum. Kabristanın önünden geçerken radyonun sesini kısayım dedim. Birden karşıma, bir iskelet çıktı. Dağlara taşlara! Bam diye tosladım mı ben buna! Frene abandım. N’oluyor demeye kalmadan bir de baktım mezarlığın kapısında bir iskelet sürüsü! Ben gördüğümü söylüyorum. Ne olmuş, nasıl olmuşsa birader, biri buradaki tüm mevtaları ayağa kaldırmıştı. Protesto yürüyüşü sanki. Allah var, içlerinde ünlüleri seçtim desem yalan. Hiçbirinin derisi, eti yoktu. Kemiklerden de tanıyamadım Kemal Sunal’ı, Türkan Saylan’ı... Sonra bir müşteri bindi. ‘Gazla!’ dedi, gazladık. Ekmek parası.”</p>

  <p>Mezar taşıma “ <span style="font-weight:bold;font-style:italic;">Uykum eskisinden de ağır”</span> yazdırsam iyi olacak. Zap.</p>

  <p>Çizgi filmde kedi Sylvester, kanarya Tweety’yi yuttu. Zavallı kuş... pisi pisine gitti.</p>

  <p>Zzzzzzz... Uyuyakaldım.</p>

  <p><a id="bookmark23"></a><span style="font-weight:bold;">Kaderini çizerken cetvel kullanamazsın</span></p>

  <p>Dünyayı değiştirecek kapasiteye sahip kişiler, genellikle, hayatta kalma konusunda beceriksizdirler.</p>

  <p><a id="bookmark24"></a><span style="font-weight:bold;">[BALTASAR ZAMACOIS, 1817-1861,</span> <span style="font-weight:bold;font-style:italic;">At gözlüğüyle kuşbakışı</span><span style="font-weight:bold;">]</span></p>

  <p>Cumhurbaşkanı elimi öptü. Evet. Ankara 19 Mayıs Stadyumu’nda, tam 40 bin çift gözün önünde. “Berhudar ol evlat” diye fısıldadım.</p>

  <p>İstiklal Marşı okundu. Yumuşacık bulutların katı gölgeleri çim sahaya düşmüştü. Binlerce insan tribünlerde coşkulu tezahüratlar yapıyordu. Karşımdaki blokta kırmızı - beyaz formalı büyük bir grup, Türk bayrağı görüntüsü oluşturacak şekilde dizilmişti. Onlar kıpırdadıkça bayrak dalgalanıyordu. Silahsız bir meydan savaşı ya da gelin-damatsız bir düğün tahayyül edin. Öğrenciler, sporcular, bando takımları, izciler resm-i geçit yaptılar. Devlet ricali tarafından klişe nutuklar söylendi. Spor müsabakalarına başlanmadan evvel, kürsüye davet edildim. Yeşil çimlere kurulmuş sahneye kadar mekanik alkışlar eşliğinde yürüdüm. Hava, kurbağaları bile bunaltacak kadar nemliydi. Dopingli bir zombi gibi enerjiktim. Kameralar bana odaklanmıştı. Yarım düzine mikrofon, kırık dökük cümlelerimi dev hoparlörlere iletiyordu:</p>

  <p>“Spor... benim de hayatımın ayrılmaz parçası... Duş alırken... amuda kalkıyorum... Sofrada... mekik çekiyorum... Tuvalette... halter kaldırıyorum... Bu sayede PhotoshopTu gibi görünüyorum... Bende bir boksörün kaşları, basketçinin tırnakları, golfçu burnu var... ”</p>

  <p>Kendi sesimi saygıyla dinleyen bir yabancıydım. Tıpkı, Mar-lon Brando gibi duraklayarak konuşuyordum:</p>

  <p>“Biz savaşı CNN’de izleyemedik... Philips LCD televizyonlar yoktu... Muharebeyi uzaktan kumanda edemedik... Siperde, bombardıman dinince Dardanel ton balığı konservesi yiyip Sütaş ayranı kafaya diktikten sonra afiyetle bir Marlboro tüttüremedik... Yorgunluk kahvesini ancak harpten 70 sene sonra höpürdetebildim: Jacobs Gold... Görüyorum ki sizler atletizmin dikenli yollarında Adidas’la-rınızla son sürat ilerliyorsunuz. Biz ise şehitlerin ayağındaki kara lastikleri söküyorduk. Yaylım ateşi başlayınca yalınayak yayalık tat vermiyordu zira. Fast-food, benzinci ve banka tabelaları bir anda kayıplara karışsa... insan dımdızlak ayazda kalmaz mı? Burger King, Shell, Garanti Bankası... işte size içinde ilelebet yaşayabileceğiniz bir üçgen... Savaş, tarih kitaplarına basıldı mı Handel’in Su Müzik’ine benziyor artık. Hey gidi Handel... Bach’la akrandır, fakat ondan tam dokuz sene fazla yaşadı. İkisi de kör oldu. John Taylor denen şarlatan ikisini de imamın kayığına bindirdi... Sizi temin ederim İstiklal Harbi... hayatımın en manidar vakasıydı; şu anda dilimin altında duran Vivident’le dahi irtibatını kurabiliyorum. 1919’daki salgında tüm askerler grip olmuştu. Ordu, askerî bir düzen içinde hapşırıyordu. Geceleyin nöbetçilerden biri aksırdığında, diğerinin ‘Çok yaşa’ demesine kalmadan vuruluyordu. Şöyle: ‘Haaapşuu!’ Duf! ‘Çok yaşa!’ Ecel beni de ofsayda düşürdü. Kaç ölüye ‘Çok yaşa’ demişliğim var. Uyumazdık. Sizi mıhlamaya ant içmiş bir ordu civarda fink atarken uyumak riskli bir lüks. Ölüme en çok benzeyen uyku, savaşta uyunandır. Biliyor musunuz... sizler gibi ben de Swatch takmak arzusundayım. Dolayısıyla mahkemeye müracaat edip yaşımı küçülteceğim. İçimden bir ses, milis komutanımız olan rahmetli Ethem Yahya Bey’in sesi, 97 yaşından gün almışların Swatch takmaması gerektiğini söyleyip duruyor. O saat, kolunuza taktığınız saniyede sizi toplumun asli bir üyesi yapar. İnsanların çoğu; yalnızca güç yetiremediği, beceremediği ve elde edemediği şeylere değer verir. Ben de öyleyim. Geceleri yatağa uzandığımda, uykuya dalarken, hayatım bir reklam kuşağı şeklinde gözlerimin önünden geçiyor. Coca Cola içmediğim günlerin gecesinde kabuslar görüyorum. Karşı karşıya gelen iki ordu... Ve bütün askerler aynı anda intihar ediyorlar. Harbin teferruatında minik bir rötuş. Öteye değil, beriye ateş ediyorsun. Cinai hengamenin yerine intihar hararetini koyuyorsun. Silahını kendi kalbine, şakağına, çenesine dayamış binlerce genç bir elden tetiği çekiyor. Derken bütün bedenlerden Coca Cola fışkırıyor. Savaş alanını kaplayan, siperlere dolan köpüklü, kan rengi, buz gibi kolanın içinde cesetler salma salma yüzüyor. Demek istediğim... muhterem gençler... Muallimleriniz, bendeniz ve tabii protokolde oturan bürokratlar kadar... cehalet illetine duçar olup yalnızlık lanetine tutularak vahşet mertebesinde mutsuz olduğunuzda... en büyük teselliyi iPhone’unuzun dokunmatik ekranında bulacaksınız. Muhtaç olduğunuz kudret... internetteki alışveriş sitelerinde mevcuttur. Kızlara tavsiyem... J’adore’dan şaşmayın... Erkeklere nasihatim... J’dore’u takip edin...”</p>

  <p>Bir bahar, Ankara ve roman klişesi olan yağmur işe koyulmuştu... MikaiPin şimşekleri ile foto-muhabirlerin flaşları peşpeşe çakıyordu. Beylik tabancamı çekip içiçe geçmiş kalburlara benzeyen bulutlara iki delik de ben açtım. Teke yılışıklığıyla mikrofonları yalayıp “Viagra’nın yan etkileri abartılıyooooor!” diye bağırdım. Akabinde kulaklarıma çalman ses yağmurun şakırtısı mı, ıslak ellerin alkışı mı, yoksa gaipten mi geliyor bilemiyordum. İskeletini kaybetmiş kadavra edasıyla sahneden iniyordum. Pervanesiyle yağmuru biçen melankolik, siyah bir helikopter peyda oldu. Otomatik patırtılarla alçalıyordu. “Uçan paparazziler” diye düşündüm. Yanılmışım. Hayatın küçük, tatlı sürprizlerinden biri gerçekleşti ve üniformalı, kar maskeli dört komando, helikopterden makinalı tüfeklerle bana ateş açtı. Sahne darmadağın oldu. Göğsüme saplanan kurşunların etkisiyle uçarak devrildim. Nazlı Hilal’i bir daha göremeyeceğim için hüzünle şoklanmıştım. Azrail’in cephanesi tükenmek bilmiyordu. Savaş asla hitama ermiyordu. İsim, adres ve kılık değiştirerek dünyayı dolanıyordu. Bana ayrılan sürenin sonuna gelmiştim. Kaderin kalbime zimmetlediği mermi, beni nihayet bulmuştu. Kelime-i şahadet getirmek üzere ağzımı araladım. Kürsüden üstüme, başucuma düşen mikrofonlara konuştum: “Kaderini çizerken cetvel kullanamazsın... Fakat BMW kullanabilirsin. BMW... Bin... yaşa!”</p>

  <p><a id="bookmark25"></a><span style="font-weight:bold;">Mezara balıklama dalış</span></p>

  <p>Figen Negatif, bardak su ile yeşil hapı sehpaya bırakırken soruyor: “Ne seyrediyorsunuz Ruhi Bey?”</p>

  <p>“Televizyon.”</p>

  <p>Ekranda, eniştenin ayranını çalkaladığım 19 Mayıs töreni belki bininci kez gösteriliyor. Ben zırvaladıkça, tribünler deli kızın fistanı gibi dalgalanıyor. Figen’in söylediğine göre, konuşmamın tekno re-miksini yapıp Youtube’a yüklemişler. Şarkı, en popüler cep telefonu melodisi haline gelmiş. Tribünlerden kaydedilmiş; vuruluşumu yakından, uzaktan, farklı açılardan gösteren yüzlerce video internetten milyonlarca kez izlenmiş. Tıklanma rekoru -ne demekse?- bir filmimden diğerine geçiyormuş. Yani eşeğin arka vagonunu sel almış, anıran tren göğe ağmış...</p>

  <p>Pervane takılı tabuta benzeyen helikopter inişe geçiyor. Kurşun yağmuru başlıyor. Tribünler ayakta. Cumhurbaşkanının gözlerinden yaşlar fışkırıyor. Ağır çekimde yere düşüyorum. İnfaz timinin ardından cankurtaran ekibi yetişiyor. İstiklal Harbi’nin bu son sahnesini pürdikkat izliyorum... Savaşta dökülen kanların son damlası... Millî Mücadele’nin final jeneriği... 100 yaşında bir askerin yapıp yapabileceği en büyük gövde gösterisi... BMW sponsorluğunda can veriyorum.</p>

  <p>*</p>

  <p>“İyi hoş da, Figen şu anda mezarda olmam gerekmiyor mu?”</p>

  <p>Gözleri yaşarmasın diye dalgıç gözlüğü takmış, soğan doğrayan hizmetçim “Allah sizi bize bağışladı Ruhi Bey” diyor.</p>

  <p>“Yaşamak, benim kronik hastalığım.”</p>

  <p>Hapların üzerine bir sigara yakıyorum. Haber bülteninde, suikasttan sağ kurtuluşumun eşsiz bir mucize olduğu belirtiliyor. Stüdyo konuğu cerrah, gövdeme neşter vururken Atatürk’ü düşünmüş. Göğsüm kabardı. Japon genetikçiler, benimle irtibat kurmak istiyorlarmış. ABD Başkanı Obama, bir konuşmasında dayanıklılığımı “ilham verici” diye nitelemiş. Şampiyon bir İngiliz atının yavrusuna benim adım verilmiş. Fransa’da mukim Arap asıllı bir pop yıldızı “Ruhi Mücerret / Bu ne maharet / Ölümsüzlüğü / Bize de öğret” diye oynak bir şarkı bestelemiş...</p>

  <p>Gezegen çalkalanırken bendeniz 47 saat uyumuşum, sizlere ömür.</p>

  <p>Kapı çalındı. Gelen tabii ki Civan Kazanova’ydı. Bana, kazdığı tünel aslan kafesine çıkan mahkum gibi hayret ve hayranlıkla bakıyordu. Elindeki mecmuayı sallayarak öttü: “TIME’a kapak olmuşsunuz!”</p>

  <p>“Vivident ister misin?” diyerek sehpadaki sakız paketini uzattım.</p>

  <p>Yüz ifadesi, musahhihin mezar taşında dizgi hatası görmüşçe-sine birden değişiverdi. “Ne?!” Mavi gözünde şaşkınlık, kahverengide öfke yansıyordu.</p>

  <p>“Sakin ol delikanlı. Sakıza tövbeli misin yoksa? Unutma ki, tövbekarın saygınlığını, geçmiş günahlarının büyüklüğü belirler.”</p>

  <p>“Pardon... Immm... Sizin için ne yapabilirim?”</p>

  <p>“Ne gibi?”</p>

  <p>“Benden bir şey isteyin. Herhangi bir şey.”</p>

  <p>“Sony televizyonumun karşısında, IKEA kanepeme kurulmuş, üzerimde Pierre Cardin robdöşambr, ayağımda Twigy terliklerle otururken daha ne isteyebilirim?.. Hah! Mandalinalı Schweppes! Sonra da bilek güreşi yaparız?”</p>

  <p>Civan, aynada kendi yüzünü gören vampir misali ürkmüştü. Korkudan altına s.çmak ile işemek arasında gidip geliyordu sanki: “Ta-ta-tamam. Ameliyattan sonra hızla iyileştiniz...”</p>

  <p>“Elhamdülillah. İlaçlar iyi geliyor.”</p>

  <p>“İlaçlar mı?”</p>

  <p>“Tepemde dikilip durma Civan, otur şöyle.”</p>

  <p>Kanepeye, yanıma ilişiverdi: “Vurulduktan sonra size ilaç da mı verdiler?” Cümlenin son kısmını fısıldamıştı.</p>

  <p>“Yok yahu. Hani sen beni çekirge suratlı bir doktora götürmüştün ya, o günden beri... 100 yaşındaysan, hapı yutarsın Civan, bu böyledir.”</p>

  <p>“Vecihi Hiciv size reçete yazmamıştı ki? Hatırlamıyor musunuz, oradan kaçmıştık!..”</p>

  <p>“Tabii ki hatırlamıyorum, ne sandın? Hafızam kardan bir dağdı, 1974 yazında eridi. Benim nazarımda dünya, azap dolu bir cennet. Bunu hâlâ anlamadın mı?.. Biri mezar gösterse, balıklama dalarım.”</p>

  <p>Civan’m gözleri, salondaki tüm ışığı emiyordu. Kellesi, mikrodalga fırından yeni çıkmış gibi kızarmıştı: “Sizinle hakkıyla alakadar olamadım. Beni affedebilecek misiniz?”</p>

  <p>“Ah pırlanta evladım. Şu son günlerimde nazıma katlandın, kahrımı çektin. Benim gibi müşkülpesent bir kartoloza refik oldun.” Portmantoda asılı üniformamın yakasındaki İstiklal Madalyası’m aldım. Civan’ın tişörtüne iğneledim. Elimi omzuna koydum: “Bu madalya artık şenindir Civan.”</p>

  <p>Bir gözünde mavi dalgalar yükselirken, diğer gözünde kum tepeleri kabarıyordu: “Ciddi misiniz... Ruhi Bey?”</p>

  <p>“Her ne kadar manevi değeri yüksek olsa da, onu mana âlemine götüremem.”</p>

  <p>Bu defa elimi öpmek yerine yavaşça sarıldı bana. Civan Kazanova’nın ince bedenini göğsüme sıkıca bastırdım. Madalya canımı yakınca kollarımı gevşettim.</p>

  <p>Civan ani bir kararla kirişi kırdı: “Halletmem gereken bir iş var, tekrar döneceğim.” Ha demeye kalmadan kapıyı çarpıp toz oldu.</p>
</body>
</html>
