<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Pao-Yu’nun Rüyası</h3>

  <p>Pao-Yu rüya görüyordu; kendi bahçesinin aynısı bir bahçedeydi. Nasıl olur da benimkinin aynısı bir bahçe olur, diye sordu kendine. Yanına birkaç cariye yaklaştı. Pao-Yu şaşkın, “Acaba herhangi birinin Hsi-Yen’e, Pin-Erh’e ya da evimin cariyelerine benzer cariyeleri olabilir mi?” diye sorması üzerine cariyelerden birisinin şöyle dediğini duydu: “Pao-Yu’ya bak, buraya nasıl gelmiş olabilir ki?” Pao-Yu kendisini tanıdılar sanmıştı; onlara yaklaşarak “Geziyordum, rastlantı eseri buraya kadar geldim, hadi biraz gezelim,” dedi. Cariyeler güldüler. “Deli misin nesin? Biz seni efendimiz Pao-Yu ile karıştırdık, ama sen onun kadar güzel değilsin.” Onlar bir başka Pao-Yu’nun cariyeleriydi. “Hanımlar,” dedi Pao-Yu, “ben Pao-Yu’nun ta kendisiyim. Sizin efendiniz kim?” “Pao-Yu,” diye cevap verdiler. “Annesi ve babası ona iki sözcükten, Pao (değerli) ve Yu’dan (yeşim) oluşan bu ismi verdiler ki ömrü uzun ve mutlu olsun. Sen kim oluyorsun da bu ismi kullanıyorsun?” Gülerek uzaklaştılar.</p>

  <p>Pao-Yu mahzun kaldı. “Bana kimse böyle fena davranmamıştı. Niye benden hoşlanmadı bu cariyeler? Acaba gerçekten bir başka Pao-Yu mu var? Öğreneyim...” Bu düşünceyle sarsılan Pao-Yu, kendisine tuhaf bir biçimde bildik gelen bir avluya vardı. Merdivenleri çıktı ve odasına girdi. Uzanmış yatan bir genç adam gördü; yatağın hemen yanında genç kızlar gülerek çalışıyorlardı. Genç adam ah çekiyordu. Cariyelerden biri ona soruyordu: “Neyin rüyasını görüyorsun Pao-Yu, niye hüzünlüsün?” “Çok tuhaf bir rüya gördüm. Bir bahçedeydim, siz beni tanımıyordunuz ve uzaklaşıyordunuz. Sizi eve kadar izliyordum ve yatağımda yatan bir başka Pao-Yu ile karşılaşıyordum.” Bu konuşmayı duyan Pao-Yu dayanamayıp konuştu. “Buraya bir Pao-Yu bulmaya geldim. O sensin.” Genç adam ayağa kalkıp onu öptü, coşkuyla, “Bir rüya değildi, sen Pao-Yu’sun,” dedi. Birisi bahçeden sesleniyordu: “Pao-Yu!” İki Pao-Yu da titredi. Rüyada görülen Pao-Yu uzaklaştı, öbürü ardından bağırıyordu: “Çabuk dön Pao-Yu!” Cariyesi Hsi-Yen “Neyin rüyasını görüyorsun Pao-Yu, niye hüzünlüsün?” diye soruyordu. “Çok tuhaf bir rüya gördüm. Bir bahçedeydim, siz beni tanımıyordunuz...”</p>
</body>
</html>
