<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Chao-ch’eng Kaplanı</h3>

  <p>Chao ch’eng’de yaşlı bir kadın yaşıyordu; yetmişin üzerindeydi ve yalnızca tek bir oğlu vardı. Bir gün tepelere giden oğlunu bir kaplan yedi, bunun üzerine anası öyle bir acı duydu ki, yaşamak bile istemez oldu. Gözü yaşlı, ah ederek koşup öyküsünü bölge yargıcına anlattı; adam güldü ve kadına “Bir kaplan için dava açılabileceğini nasıl düşünürsün?” diye sordu.</p>

  <p>Ama yaşlı kadın avuntu bulamadı, ensonu yargıcın sabrı taştı ve kadına çekip gitmesini buyurdu. Gelgelelim kadın buna aldırmadı bile; yargıç kadının ilerlemiş yaşına saygı duyduğu ve daha sert önlemlere başvurmak istemediği için kaplanı tutuklatacağı konusunda söz verdi. Yine de kadın, gözü önünde tutuklama buyruğu çıkarılmadan gitmeyeceğini bildirdi; bunun üzerine yargıç, ne yapacağını bilmez bir halde, yanındaki görevlilerden hangisinin bu işi üstleneceğini sordu, içlerinden biri, içip içip iyice kafayı bulmuş görünen Li Neng, öne çıktı ve bu işi kendisinin yapacağını söyledi.</p>

  <p>Hemen oracıkta tutuklama buyruğu yazıldı ve yaşlı kadın da çekip gitti. Dostumuz Li Neng, ayıldığında yaptığından pişmanlık duydu; ama bütün bunların, yalnızca efendisinin yaşlı kadının ısrarlarından kurtulmak için çevirdiği bir dümen olduğunu düşünerek kaygılanmayı bıraktı; yazılı buyruğu, sanki tutuklama yapılmış gibi yetkili yere verdi. “Böyle olmaz,” diye ünledi yargıç, “Bu işi yapabileceğini söyledin, seni bu işten bağışlayamam.” Li Neng aklını yitirecek gibi oldu, bir çözüm yolu bulmaya çalıştı, bölgedeki avcıları görevlendirmesine izin verilmesi için yalvardı, isteği kabul edildi; bunun üzerine avcıları bir araya toplayıp kaplanı yakalamak umuduyla tepelerin arasında günler geceler geçirmeye başladı, böylelikle görevini yerine getirdiğini göstermiş olacaktı.</p>

  <p>Aradan bir ay geçti, bu süre içinde görevini yerine getiremediği için yediği değneklerin sayısı da birkaç yüzü aşmıştı. Ensonu umutsuzluk içinde kentin doğu ucundaki Ch’eng huang tapınağına sığındı, dizlerinin üstüne çöküp yakardı, ağladı, yakardı, ağladı. Bir süre sonra içeri bir kaplan girdi, büyük bir korkuya kapılan Li Neng canlı canlı kaplanın midesine ineceğini düşündü. Ama kaplan hiçbir şeye aldırış etmeden tapınağın girişine çöküp oturdu. Bunun üzerine Li Neng hayvana şöyle seslendi: “Ey kaplan, o yaşlı kadının oğlunu öldüren sen isen izin ver seni bağlayayım.” Sonra cebinden bir ip çıkarıp hayvanın boynuna attı. Kaplan kulaklarını sarkıtıp bağlanmaya göz yumdu ve yargıcın huzuruna kadar Li Neng’in ardı sıra yürüdü. Yargıç kaplana sordu: “Yaşlı kadının oğlunu sen mi yedin?” Kaplan başını salladı. Bunun üzerine yargıç şunları söyledi: “Katillerin ölümle cezalandırılması her zaman yasa olmuştur. Ayrıca, bu yaşlı kadının yalnızca tek oğlu vardı ve onu öldürerek kadından son yıllarındaki biricik desteğini de almış oldun. Ama artık sen ona bir oğul olursan suçun bağışlanacaktır.” Kaplan yine başını salladı, bunun üzerine yargıç kaplanın salıverilmesini buyurdu; yaşlı kadın buna son derece öfkelendi, kaplanın oğlunu yok etmesinin karşılığını canıyla ödemesi gerektiğini düşünüyordu. Gelgelelim, ertesi sabah kulübesinin kapısını açtığında orada ölü bir geyiğin yattığını gördü; yaşlı kadın geyiğin etiyle derisini satarak kendine yiyecek alabildi. O günden sonra bu durmaksızın yinelendi, kaplan kimileyin kadına para ve mücevher bile getiriyordu, böylece kadın iyice varsıl biri oldu, ona kendi oğlunun yapabileceğinden çok daha iyi bakılıyordu.</p>

  <p>Bundan ötürü kadın da kaplana pek iyi davranmaya başladı; kaplan sık sık gelip sundurmada uyuyor, orada kimileyin bütün bir günü geçiriyor, ne insanlara ne de hayvanlara korku salıyordu. Birkaç yıl sonra yaşlı kadın öldü, bunun üzerine kaplan içeri girip acıyla kükredi. Neyse ki yaşlı kadın biriktirdiği paralar sayesinde görkemli bir törenle gömülebilecekti. Akrabaları mezarın çevresinde bekleşirlerken ortaya bir kaplan fırlayıverdi, hepsinin korku içinde kaçışmasına yol açtı.</p>

  <p>Ama kaplanın tek yaptığı toprak yığınına gitmek oldu ve gök gürlemesi gibi bir kükreyiş saldıktan sonra yeniden gözden kayboldu. Bunun üzerine o yörenin insanları Sadık Kaplan’ın onuruna bir tapmak kurdular, tapmak o gün bu gündür ayakta.</p>
</body>
</html>
