<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Yargıç Lu</h3>

  <p>Ling-yang’da Chu Erh tan adında bir adam yaşıyordu, aldığı san ise Hsiao-ming idi. Son derece yiğit biriydi, ama öğrenmek için çok çalışmasına karşın oldukça kalın kafalıydı. Bir gün öğrenci dostlarıyla şarap içerken içlerinden biri şaka yollu şöyle dedi: “Herkes senin pek yiğit olduğunu düşünüyor. Dinle, gecenin bir yarısında Korku Evi’ne gidip de Ölüler Ülkesi Yargıcı’nı sol yandaki sundurmadan buraya getirirsen sana akşamleyin bir ziyafet çekeceğiz.” Lin-yang’da Araf’ın On Yargı Evi’ni temsil eden, içindeki tahtadan oyulmuş tanrı ve iblis heykellerinin neredeyse canlı gibi göründüğü bir yapı vardı; yapının doğu geçidinde, Yargıç’ın aslına uygun boyutlarda, yeşil suratlı, kızıl sakallı, gerçekten de çok korkunç görünen bir resmi duruyordu. Bazı geceler kamçı altında sorgulananların sundurmalardan yayılan sesleri işitilirdi ve bir gün merak edip de oraya gidenler korkudan tüyleri diken diken olmuş durumda bulunurdu; dolayısıyla diğer gençler bunun Bay Chu için büyük bir sınav olacağını düşünmüşlerdi. Bunun üzerine Chu gülümseyip yerinden doğruldu ve doğruca tapınağa gitti; aradan biraz zaman geçtikten sonra Chu’nun dışarıda bağırmakta olduğunu işittiler: . “Ekselansları teşrif ettiler! ” Bunun üzerine hepsi birden yerinden doğruldu ve sırtında resimle birlikte Chu içeri girdi. Resmi masaya koyup şerefine üç kez yere içki döktü. Chu’nun yaptıklarını izleyen arkadaşları iyice tedirgin oldular ve bir türlü yerlerine oturamadılar; Yargıç’ı eski yerine götürmesi için Chu’ya yalvardılar. Ama Chu yere biraz daha şarap döküp resme şöyle seslendi: “Ben aptalca gözüpek, kara cahil herifin biriyim yalnızca: Ekselanslarına beni bağışlaması için dua ediyorum. Evim buraya çok yakın ve Ekselanslarının uygun gördükleri bir zaman, orada kendisiyle dostça bir tek şarap atmayı çok isterim.” Sonra da Yargıç’ı götürüp yerine astı; ertesi gün arkadaşları Chu’yu söz verdikleri yemeğe çağırdılar, Chu gece vakti sofradan kalkıp çakırkeyif bir halde evine döndü. Ancak içkiye doyama mış olacak ki, lambasım yakıp kendine bir bardak şarap daha koydu, tam o sıra bambu perde açıldı ve Yargıç içeriye girdi. Bay Chu yerinden fırlayıp “Aman! Ekselansları dün geceki kabalığım için kellemi almaya geldiler!” dedi. Yargıç gür sakalını karıştırıp, “Yok canım, nereden çıkardın,” dedi, “dün gece beni kibarca evine çağırdın; ben de bu akşam yapacak bir işim olmadığından sana geldim.” Chu buna çok sevindi, konuğuna oturacak bir yer gösterip bardakları yıkamaya girişti ve şarabı ısıtmak için ateş yaktı. “Hava çok sıcak,” dedi Yargıç, “şarabı soğuk içelim daha iyi.” Chu bunu kabul etti, şişeyi masaya bırakıp uşaklarına biraz yemek getirmelerini söylemek için dışarı çıktı. Karısı konuğun kim olduğunu öğrenince büyük bir korkuya kapılmıştı, Chu’ya odaya dönmemesi için yalvardı; gelgelelim Chu yemek hazır olana dek bekledi ve tepsiyi aldığı gibi odaya döndü. Birbirlerinin bardağından şarap içtiler, bir süre sonra Chu konuğuna adını sordu. “Adım Lu,” diye yanıtladı Yargıç, “başka adım da yok.” Daha sonra yazınsal konular üzerine söyleştiler, biri diğerinin alıntısını tamamlayıveriyordu hemen, sanki sesin yankısı gibi. Daha sonra Yargıç Chu’ya yazı kurmaktan anlayıp anlamadığını sordu; Chu kötüden iyiyi çekip çıkarabildiğini söyledi; bunun üzerine Yargıç ölümlülerinkinden pek de farklı olmayan kısa bir cehennem şiirini aktardı. Doğrusu iyi içiyordu, bir yudumda on kadehlik şarabı birden yuvarlıyordu; oysa Chu, gün boyu içip durduğundan, çok geçmedi zilzurna oldu ve başı masaya dayalı sızıp kaldı. Uyandığında mum bitmişti ve gün ağarmak üzereydi, konuğu ise çoktan gitmişti; o günden sonra Yargıç sık sık eve uğramaya başladı ve aralarında derin bir dostluk oluştu. Bazen Yargıç’ın evde kaldığı da oluyordu. Chu ona yazdığı denemeleri gösteriyor, Yargıç da bunları sıkı biçimde eleştirip hiçbir işe yaramadıklarını söylüyordu. Bir gece Chu çabucak kafayı buldu ve Yargıç orada içmeyi sürdürürken yatağına gitti. Sızmış uyurken midesinde bir acı duyumsar gibi oldu, uyandığında Yargıç’ı başında dikilir buldu, Chu’nun içini açmış bir şeyleri özenle düzenleyip duruyordu. “Sana ne kötülüğüm dokundu ki?” diye inledi Chu, “şimdi tutmuş beni mahvetmeye çalışıyorsun?” “Sakın korkma,” diye karşıladı Yargıç gülerek, “Yalnızca sana daha kavrayışlı bir yürek bağışlıyorum.” Sonra Chu’nun iç organlarını çabucak yerlerine koyup yarığı kapattı, belini sıkıca bir sargıyla bağladı. Yatakta kan yoktu ve Chu’nun tek duyumsadığı içindeki hafif bir uyuşmaydı. Yargıç’ın masanın üzerine bir et parçası koyduğunu gördü ve onun ne olduğunu sordu. “Senin yüreğin,” dedi Yargıç, “yazı kurmada pek başarısız olan yüreğin; delikleri iyice tıkanmıştı. Yerine Ölüler Ulkesi’nden getirdiğim daha iyi bir yürek koydum, seninkini de onun yerine takacağım.” Sonra kapıyı açıp oradan ayrıldı. Sabahleyin Chu sargıyı çözdü ve beline baktı; yara bütünüyle iyileşmiş, geriye yalnızca kızarık bir yara izi kalmıştı. O günden sonra çok kavrayışlı bir bilgin olacak ve belleğinin çok daha iyi işlediğini görecekti, işte böyle, aradan birkaç gün geçince Yargıç’a yazdığı yeni bir denemeyi gösterdi, Yargıç bunu pek beğendi. “Yine de,” dedi Yargıç, “başarın ustalık derecesiyle sınırlı kalacak. Bundan öteye gidemeyeceksin.” “Ne zaman alacağım o dereceyi?” diye sordu Chu. “Bu yıl,” dedi Yargıç. Dediği de oldu. Chu ilkin mezunlar listesinde birinci oldu, sonra da ustalık derecesi için ilk beş aday arasına girdi. Onunla dalga geçmeye pek alışık olan eski dostları kusursuz bir ustalık derecesi alması karşısında şaşkınlığa uğradılar. Bu işin nasıl olduğunu öğrenince, Yargıç’la kendileri için de konuşması için Chu’ya yalvardılar. Yargıç onlara yardımcı olacağına söz verdi; hepsi onu karşılamak için bir araya geldiler. Ama akşam olup da Yargıç geldiğinde kızıl sakalından ve şimşek gibi çakan gözlerinden dolayı öyle bir korkuya kapıldılar ki, hepsinin dişleri takırdamaya başladı ve teker teker oradan savuşup gittiler. Bunun üzerine Chu, Yargıç’ı birlikte içmek için evine götürdü, şarap iyice kafasına vurunca da şöyle dedi: “Ekselanslarına içimi düzenleme inceliğini gösterdikleri için çok ama çok minnettarım; gelgelelim kabul göreceğini umduğum bir başka dilekte daha bulunmaya kalkışacağım.” “Neymiş o?” diye sordu Yargıç; “Bir kişinin içini değiştirebildiğinize göre,” diye yanıtladı Chu, “onun yüzünü haydi haydi değiştirirsiniz. Karımın boyu poşu hiç de fena değildir, ama yüzü çok çirkin. Ustalığınızı onun üzerinde kullanmanız için yalvarıyorum Ekselansları. ” Yargıç güldü ve bunu yapacağını, ancak biraz zamana gereksinim duyduğunu söyledi. Birkaç gün sonra gecenin bir yarısı Yargıç Chu’nun kapısını çaldı; Chu yatağından fırlayıp Yargıç’ı içeri buyur etti. Mumu yaktığında gördü ki Yargıç’ın cübbesinin altında bir şey var. Chu ısrarla “Nedir o?” diye sorunca “Benden istediğin şey,” dedi Yargıç, “Bunu elde etmem hiç de kolay olmadı.” Sonra da cübbesinin altından çok güzel bir genç kız başı çıkarıp Chu’ya sundu. Chu kızın boynundaki kanın hâlâ sıcak olduğunu ayrımsadı. “Elimizi çabuk tutmamız gerek,” dedi Yargıç, “kurdu kuşu uyandırmadan işimizi görmeliyiz.” Chu, karısının uyuduğu odanın kapısının sürgülü olmasından korktu, ama Yargıç elini üzerine koyar koymaz kapı ardına kadar açıldı. Chu Yargıç’ı karısının başucuna götürdü; başı tutması için Chu’ya veren Yargıç, çizmesinden kaşık sapı biçiminde çelikten bir bıçak çıkardı. Bıçağı kadının boynuna dayayıp eti karpuz yararmış gibi kesti, baş yastığın ardına düşüverdi. Getirdiği başı Chu’dan alıp özenle ve uygun biçimde boyuna yerleştirdi, kadının gövdesini yastıklarla iki yandan destekleyip yerine iyice yerleşsin diye başı bastırdı, işi bitince Chu’ya karısının eski başını saklamasını söyleyip oradan ayrddı. Kısa bir süre sonra Bayan Chu uyandı ve boynunda bir tuhaflık duyumsadı, çenesi de sanki kabuk bağlamış gibiydi. Elini yüzünde gezdirince kurumuş kan parçalarını ayrımsadı; büyük bir korkuya kapılarak hizmetçilerden birine yüzünü yıkamak için su getirmesini söyledi. Hizmetçi de Bayan Chu’nun yüzünü görüp çok korktu ve kanları temizlemeye başladı, çok geçmeden leğendeki su kıpkızıl olmuştu; hizmetçi bir de hanımının yeni yüzünü görünce korkudan ölecek gibi oldu. Bayan Chu eline bir ayna aldı ve gözleri büyük bir şaşkınlık içinde yeni görüntüsüne takılıp kaldı, tam o sıra kocası içeri girdi ve neler olup bittiğini anlattı. Chu daha yakından inceleyince karısının ortalama bir güzellik taşıyan, hatları düzgün, hoş bir yüzü olduğunu gördü; boynuna baktı, boynunu çepeçevre saran kızarık bir yara vardı, izin altıyla üstündeki ten rengi birbirini tutmuyordu. O sıralarda, yüksek bir devlet memurunun Wu adında çok güzel ve çekici bir kızı vardı; on dokuzuna gelmiş olmasına karşın henüz evlenmemişti, iki beyle birden nişanlı olan kız bir gün önce ölmüştü. Genç kız Fener Şöleni’nde Korku Evi’ni ziyarete gitmişti, bunun üzerine bir hırsız kızı eve kadar izlemiş, gece olunca da içeri girip kızcağızı, başım keserek öldürmüştü. Bir ses duyan annesi uşağı çağırıp neler olup bittiğine bakmasını istemişti; kızın öldürüldüğü anlaşılınca bütün ev halkı yatağından dışarı uğramıştı. Ölü gövdeyi, başı da yanında olmak üzere, salona taşımışlar, üstünü örttükten sonra bütün gece başucunda ağlayıp yas tutmuşlardı. Ertesi sabah örtüyü kaldırdıklarında başın kaybolmuş olduğunu görmüşlerdi. Bunun üzerine ölünün başında bekleyen hizmetçiler görevlerini savsakladıkları ve başın kaybolmasına neden oldukları için dayaktan geçirilmişlerdi, Bay Wu bu durumu Vali’ye de bildirmişti. Vali hemen yoğun bir araştırma başlatmış, ancak geçen üç gün içinde hiçbir ipucu bulunamamıştı. Neyse, Chu ailesinin değişen baş öyküsü gün oldu Bay Wu’nun kulağına kadar geldi, içine kurt düşen Bay Wu yaşlı bir kadını araştırma yapması için Chu’nun evine gönderdi, kadın Bayan Chu’yu görür görmez genç hanımının yüzünü tanıdı ve dönüp durumu efendisine anlattı. Bunun üzerine, gövdenin ne diye geride bırakıldığını bir türlü anlayamayan Bay Wu, Chu’nun kızını büyü sanatları yoluyla öldürdüğünü düşündü ve işin aslını öğrenmek için Chu’nun evine gitti. Ama Chu ona, karısının başının uyurken değiştirildiğini ve bu konuda hiçbir şey bilmediğini söyledi, cinayetle suçlanmasının da büyük bir haksızbk olacağım ekledi. Bay Wu söylenenlere inanmadı ve Chu’ya dava açtı; ancak bütün uşaklar da aynı öyküyü anlatınca Vali Chu’yu suçlayacak bir şey bulamadı. Chu eve döndü ve Yargıç’a danıştı, Yargıç herhangi bir sorun çıkmayacağını, yalnız, öldürülen kızın tanıklık etmesini sağlamak gerektiğini söyledi. O gece Bay Wu düşünde kızının yanına gelip şunları söylediğini duydu: “Beni öldüren Su ch’ili Yang Ta nien’dir. Bay Chu bu işe hiç karışmadı; o yalnızca karısının daha güzel bir yüzü olmasını istiyordu, Yargıç Lu da ona benimkini verdi. Gövdem ölü ama başım hâlâ yaşıyor. Chu’ya kötülük edeyim deme.” Adam uyanınca gördüklerini karısına anlattı, karısı da aynı düşü gördüğünü söyledi; bunun üzerine Bay Wu bu durumu yetkililere bildirdi. Hemen Yang Ta nien adındaki adam yakalandı ve falakaya yatırılır yatırılmaz suçu kendisinin işlediğini itiraf etti. Bunu öğrenen Bay Wu hemen Chu’nun evine gitti ve ondan karısını görmek için izin istedi, Chu izin verdi, o günden sonra da Bay Wu, Chu’yu damadı olarak gördü. Bayan Chu’nun eski kafası genç kızın ölü gövdesine yerleştirildi ve bu ikisi birlikte gömüldü.</p>

  <p>Bu olaylardan sonra Bay Chu üç kez bilginlik derecesi almaya çalıştı, ama hepsinde de başarısızlığa uğradı, sonuçta devlet memuru olma düşünden vazgeçti. Aradan otuz yıl geçti, bir gece Yargıç Lu yine Chu’nun yanına geldi. “Dostum,” dedi, “sonsuza dek yaşayamayacağını biliyorsun.</p>

  <p>Ölüm zamanın beş gün içinde gelecek.” Chu, Yargıç’a kendisini kurtarıp kurtaramayacağını sordu, Lu’nun yanıtı şöyle oldu: “Göğün yargıları ölümlülerin dileklerine göre değiştirilemez. Üstüne üstlük, kavrayışlı bir insan için yaşam ile ölüm aynı şeydir. Neden yaşamı bir nimet, ölümü de karayazgı olarak göresin ki?” Chu’nun buna diyecek sözü yoktu, hemen tabutuyla kefenini yaptırmaya girişti; sonra da gömüt giysilerine bürünüp oracıkta ruhunu teslim etti. Ertesi gün karısı tabutunun başında ağlarken Chu ön kapıdan içeri girdi, kadıncağız büyük bir korkuya kapıldı. “Ben artık gövdesinden ayrılmış bir ruhum,” dedi karısına, “ama bu, hayatta olmaktan pek farklı değil; şimdilerde geride bıraktığım dulla öksüzü düşünüp duruyorum.” Bunu duyan karısı gözyaşlarına boğuldu, Chu onu her zaman çok rahat ettirmişti. “Olü gövdelerin,” dedi karısı, “yeniden canlanabildiğini işitmiştim; senin yaşam ışığın da sönmediğine göre neden gövdene dönmeyesin ki?” “Göğün kurallarına,” dedi kocası, “boyun eğmezlik olmaz.” Karısı Chu’ya Ölüler Ülkesi’nde neler yapmakta olduğunu sordu; adam Yargıç Lu’nun kendisini yüksek bir rütbeyle Kayıt Memuru olarak atadığını, orada pek de rahatsız olmadığını söyledi. Bayan Chu daha başka şeyler soruyordu ki kocası sözünü kesti: “Yargıç Lu da benimle birlikte geldi; bize biraz şarap ve yiyecek bir şeyler getir.” Sonra da hızla odadan çıktı. Bayan Chu istenenleri yaptı, konuk odasında şaraplarını içip kahkahalar attıklarını işitti, sanki eski günler geri gelmişti. Geceyarısı kapı aralığından odaya bir göz attı, ikisi de gitmişti; ama iki üç günde bir geri gelmeye, geceyi çoğun evde geçirmeye başladılar, evin gündelik yaşamı alışıldığı gibi sürüp gidiyordu. Chu’nun oğlunun adı Wei’ydi ve o sıra beş yaşına gelmişti; babası her gelişinde küçük oğlunu dizlerinin üstüne oturtuyordu. Çocuk sekiz yaşına basınca Chu ona okuma öğretmeye başladı; çocuk öyle kavrayışlıydı ki, dokuzuna vardığında yazı kuracak duruma gelmişti. On beşinde ustalık derecesini aldı, bütün bu süre boyunca babasız kaldığından habersiz yaşadı. O günden sonra Chu’nun gelişleri seyrekleşti, ayda en fazla bir iki kere uğruyordu ve bir gece karısına, artık bir araya gelmemeleri gerektiğini söyledi. Kadın nereye gideceğini sorunca da, uzaktaki bir göreve atandığını, işin ağırlığından ve yolun uzaklığından dolayı artık eve uğrayamayacağını belirtti. Ana oğul acı gözyaşları içinde ona sıkı sıkı sarıldılar. “Böyle davranmayın,” dedi Chu, “Oğlum artık bir erkek oldu, evin her işini çekip çevirebilir. En yakın dostların bile bir gün ayrılması gerekir.” Sonra oğluna dönüp şunları söyledi: “Onurlu bir insan ol ve elindekini koru. On yıl sonra yeniden görüşeceğiz.” Karısı ve oğluyla esenleşip oradan ayrıldı.</p>

  <p>Yıllar geçti, Wei yirmi bir yaşına gelince bilginlik derecesini aldı ve imparatorluk mezarlığındaki kurban sunumlarını yönetme görevine atandı. Görev yerine gitmek üzere evden ayrıldı, yolda yüksek bir görevlinin devlet nişanlarını taşıyan maiyetiyle karşılaştı, arabada oturanın kim olduğunu görmeye çalıştı; içerideki kişinin babası olduğunu anlayınca da büyük bir şaşkınlığa uğradı. Atından inip gözyaşları içinde saygıyla yere uzandı; bunun üzerine babası arabayı durdurup şöyle dedi: “Bana anlattıkları gibiymişsin. Artık bu dünyadan ayrılıyorum.” Wei kalkmaya yeltenmedi, yerde yatmayı sürdürdü; babası arabacıya yürümesini buyurup başka bir şey söylemeden hızla uzaklaştı. Ama biraz gitmişlerdi ki, dönüp geriye baktı ve belindeki kılıcı çözüp bir armağan olarak oğluna yolladı. Arabadan sarkıp oğluna seslendi: “Bunu takınca her zaman başarıya ulaşacaksın.” Wei babasını izlemeye çalıştı, ama bir anda araba, eşlikçiler, atlar, yel gibi gözden yitip gittiler. Wei uzunca bir süre acı içinde oturdu, sonra kılıcı kavrayıp yakından incelemeye başladı. Kılıç tam bir usta işiydi ve üzerinde şunlar yazılıydı: “Gözüpek ol, ama sakinimi elden bırakma; doğan yuvarlak olsun, eylemin köşeli.” Wei sonuçta çok yüksek orunlara ulaştı ve Ch’en, Ch’ien, Wu, Hun ve Shen adında beş oğlu oldu. Bir gün düşünde babası, kılıcı Hun’a vermesini söyledi, Wei babasının dediğini yaptı; Hun çok büyük bir yönetim yeteneğine sahip bir Genel Vali oldu.</p>
</body>
</html>
