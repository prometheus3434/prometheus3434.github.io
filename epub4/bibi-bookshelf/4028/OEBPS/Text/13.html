<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Boyalı Deri</h3>

  <p>T’ai yüan’da Wang adında biri yaşardı. Bir sabah dolaşmaya çıktığında, sırtında bohça, telaş içinde zorlukla yürüyen genç bir hanıma rastladı. Wang, adımlarını sıklaştırdı ve kıza yetişti. Genç hanım on altı yaşında, çok güzel bir kızdı. Kızdan çok etkilenen Wang, böyle erkenden nereye gittiğini, yanında ne diye kimse olmadığını sordu. “Senin gibi bir yolcu,” diye yanıtladı kız, “derdimi dindiremez; ne diye sorma zahmetine giriyorsun ki?” “Ne derdiymiş bu?” dedi Wang, “Senin için elimden geleni yapacağımdan kuşkun olmasın.” “Anamla babam,” dedi kız, “paraya pek düşkündü. Beni varsıl bir aileye odalık olarak sattılar, ama adamın karısı pek kıskançtı, beni sabah akşam döver, sövüp sayardı. Artık dayanacak gücüm kalmamıştı, kaçtım ben de.” Wang, “Peki şimdi nereye gidiyorsun?” diye sordu; kız kendisi gibi bir kaçının gidecek belli bir yeri olmadığını söyledi. “Benim evim,” dedi Wang, “buradan pek uzakta değil; benimle gelmeye ne dersin?” Kız sevinçle kabul etti; Wang bohçayı sırtlayıp kızın önünde yola koyuldu. Eve geldiklerinde etrafta kimseyi göremeyen kız Wang’a ailesinin nerede olduğunu sordu; adam da ona burasının evin kitaplığı olduğunu, buraya kendinden başka kimselerin gelmediğini söyledi. “Çok da güzel bir yermiş,” dedi kız, “ama benim yaşamımı kurtaracak kadar sevecen olduğuna göre, burada kaldığımın bilinmesine de izin vermezsin değil mi?” Wang gizini açığa vurmayacağına söz verdi; kız da birkaç gün boyunca kimsenin haberi olmaksızın orada kaldı. Fakat sonradan Wang, durumu karısına anlattı; kadın, kızın güçlü bir ailenin malı olmasından korkarak Wang’dan onu göndermesini istedi. Bu, Wang’ın yapmayı kabul edemeyeceği bir şeydi. Bir gün kasabaya giderken yolda Taocu bir keşişe rastladı; keşiş şaşkınlık içinde Wang’a baktı ve son günlerde bir şeyle karşılaşıp karşılaşmadığını sordu.</p>

  <p>“Hiçbir şeyle karşılaşmadım,” dedi Wang. “Öyle mi?” dedi keşiş, “Sen büyülenmişsin; hiçbir şeyle karşılaşmadığına emin misin?” Wang, söylediğinde diretti, keşiş de yanından uzaklaşırken ona şöyle dedi: “Seni budala! Kimi insanlar ölümün kapılarına geldiğini bilmezler.”</p>

  <p>Bu sözler Wang’ı ürküttü, hemen aklına kız geldi, ama öyle genç ve güzel bir kızın bir büyücü olamayacağını düşündü ve “Bu keşiş bir iş mi çeviriyor?” diye geçirdi içinden. Eve döndüğünde, kitaplığın dış kapısının kapalı olduğunu gördü, bir türlü içeri giremeyince de bir şeylerin ters gittiği kuşkusuna kapıldı; bunun üzerine yüksek duvarı aşıp içeri girdi, iç kapının da kilitli olduğunu ayrımsadı. Yavaşça pencerenin altına sokulup içeriye baktı ve yeşil suratlı, dişleri testere gibi keskin, korkunç bir iblis gördü, iblis bir insan derisini yatağın üzerine yaymış fırçayla boyuyordu. Çok geçmeden iblis fırçayı bir yana fırlatıp deriyi palto silker gibi silkti, sonra da omzunun üstüne atıverdi. O da ne! Oracıkta duran genç kızın ta kendisiydi. Gördüklerinden büyük bir korkuya kapılan Wang, nereye gittiğini bilmediği keşişi fellik fellik aramaya koyuldu. Keşişi uzaktaki tarlaların orada bulunca da ayağına kapanıp kendisini kurtarması için yalvarmaya başladı. “Onu defetmek zor,” dedi keşiş, “bu yaratık kendisine bir gövde aradığına göre çok büyük sıkıntıya düşmüş olsa gerek. Ayrıca, ben bir canlıyı incitmeyi göze alamam.” Yine de Wang’a bir tüy fırçası verdi ve bunu yatak odasının kapısına asmasını söyledi; daha sonra Ch’ing ti tapınağında buluşmak üzere sözleşip ayrıldılar. Wang eve döndü, ama kitaplığa girmeye yürek yetiremedi; gidip fırçayı yatak odasının kapısına astı. Çok geçmeden dışarıda ayak sesleri duydu. Yerinden kıpırdamaya korkan Wang, karısını olup biteni gizlice gözlemeye gönderdi. Kadın kızın durmuş fırçaya bakmakta olduğunu ve içeri girmeye korktuğunu gördü. Kız dişlerini gıcırdatıp oradan uzaklaştı, ama çok geçmeden geri dönüp ilenmeye başladı: “Seni keşiş seni! Beni korkutamayacaksm. Avucumun içindekileri kaçıracağımı mı sanıyorsun?” Sonra da fırçayı paramparça etti, kapıyı kırıp içeri girdi ve yatağın yanına geldi; Wang’ın göğsünü yarıp yüreğini alarak uzaklaştı. Wang’ın karısı çığlığı bastı, evin uşağı elinde fenerle içeri girdi, Wang’ın çoktan ölmüş olduğunu gördüler, manzara korkunçtu. Korkudan ölecek gibi olan karısı ses çıkar kaygısıyla çığlık bile atamadı; ertesi gün Wang’ın kardeşini keşişi görmeye gönderdi. Keşiş büyük bir öfkeye kapılıp şöyle ünledi: “Sana karşı yufka yüreklilik gösterdiğim için mi yaptın bunu? Ne iblismişsin meğer!” Wang’ın kardeşiyle birlikte eve geldi, kız ortadan kaybolmuştu, kimse de nereye gittiğini bilmiyordu. Ama keşiş başını kaldırıp çevresini uzun uzun inceledi ve “Şansımıza pek uzakta değil,” dedi. Sonra güney yakasındaki bölmede kimin yaşadığını sordu, Wang’ın kardeşi kendisinin yaşadığını belirtti; bunun üzerine keşiş kızı orada bulacaklarını söyledi. Wang’ın kardeşi büyük bir korkuya kapıldı ve keşişe bunun mümkün olmadığını söyledi; o zaman keşiş eve bir yabancının gelip gelmediğini sordu. Wang’ın kardeşi Ch’ing ti tapınağına gitmek için evden çıktığını, bunu bilemeyeceğini söyledi, ama durumu araştırmak için eve gitti ve kısa bir süre sonra dönüp evdeki her işi görmeye hazır yaşlı bir kadının gelmiş ve karısı tarafından işe alınmış olduğunu bildirdi. “Bu o,” dedi keşiş, Wang da kadının hâlâ evde olduğunu söyledi; hep birlikte evin yoluna düştüler. Keşiş tahta kılıcını çekip avlunun ortasında dikilerek bağırdı: “Alçak iblis, fırçamı geri ver!” Tam o sıra yeni hizmetçinin büyük bir korkuya kapılıp kapıdan çıkmaya yeltendiği görüldü; ama keşiş kadına vurdu ve kadın boylu boyunca yere serildi, üzerindeki insan derisi sıyrıldı ve ortaya korkunç bir iblis çıktı. Keşiş tahta kılıcını kavrayıp kafasını kesene kadar iblis, orada bir domuz gibi homurdanarak debelendi: Kafası kesilir kesilmez yerden kıvrım kıvrım yükselen yoğun bir duman tabakasına dönüştü. Keşiş su kabağından yapılma, tapası çıkarılmış bir matara alıp bunu dumanın tam ortasına fırlattı. Bir emilme sesi duyuldu ve bütün duman kabın içine doldu; keşiş kabın ağzını iyice kapattı, sonra da onu torbasına koydu. Deri de, kaşı gözüyle, elleri ayaklarıyla orada duruyordu; keşiş deriyi bir kağıt tomarı dürermiş gibi dürüp yanına aldı. Tam oradan ayrılacağı sıra Wang’ın karısı önüne dikildi ve gözyaşları içinde kocasına yeniden can vermesi için yalvardı. Keşiş elinden böyle bir şeyin gelemeyeceğini söyledi, ama Wang’ın karısı ayaklarına kapanıp ah ederek yardımını istedi. Keşiş bir süre dalıp gitmiş göründü, sonra da “Benim erkim senin istediğini karşılayamaz,” dedi, “Tek başıma bir ölüye can veremem, ama seni bunu yapabilecek birine göndereceğim, onun dediklerine uyarsan dileğin gerçekleşir.” Wang’ın karısı kime gideceğini sordu, keşişin yanıtı şöyleydi: “Kasabada bütün gününü çöplerin içinde eşelenerek geçiren bir meczup var. Git onun ayaklarına kapan ve sana yardım etmesi için yalvar. Sana kötü davranırsa hiçbir öfke belirtisi gösterme.” Wang’ın kardeşi sözü edilen adamı biliyordu, bunun üzerine keşişle esenleşip baldızıyla birlikte yola koyuldu.</p>

  <p>Zavallı yaratığı yolun yamacında çılgınca bağırıp çağırır halde buldular, öylesine pisti ki yanına fazlaca yanaşamadılar. Wang’ın karısı dizlerinin üstünde adama doğru ilerledi; bunun üzerine çılgın herif kadıncağıza yan yan bakıp “Yoksa beni seviyor musun güzelim?” diye ünledi. Wang’ın karısı ne diye geldiğini anlattı, adam kadının sözlerine kahkahayı basıp şöyle dedi: “Daha nice koca eskitirsin sen. Ne diye ölü olanı diriltmeye çalışıyorsun ki?” Wang’ın karısı kendisine yardımcı olması için yalvarmayı sürdürdü; bunun üzerine “Amma da tuhaf ha,” dedi adam, “insanlar ölüleri dirilteyim diye bana geliyorlar, sanırsın ki ben Ölüler Ulkesi’nin başbuğuyum.” Sonra değneğiyle Wang’ın karısını bir güzel dövdü, kadının gıkı çıkmadı, o sıra olup biteni izlemek isteyenler çevrelerini sardı. Dayak faslından sonra adam yerden aldığı pislikleri avcunda yuvarladı ve kadına bunu yutması gerektiğini söyledi. Artık kadıncağız pes etmişti, bunu yapabilecek durumda değildi. Yine de adamın isteğini yerine getirmeye çalıştı. Çdgın herif “Ne kadar da seviyor muşsun beni!” diye bağırarak yerinden doğruldu ve kadıncağıza bakma zahmetine bile katlanmadan yürümeye başladı. Adamı, içinden dua seslerinin yükseldiği bir tapınağa kadar izlediler, ama adam içeri girer girmez gözden yitmişti, ne yapıp ettilerse de onu bir türlü bulamadılar. Wang’ın karısı öfke ve utanç içinde evine döndü, kocasının ölü gövdesi başında acıyla ağlayıp inledi, başına gelenleri düşündükçe ölmekten başka bir şey istemiyordu. Sonra aklına ölüyü hazırlaması gerektiği geldi, uşakların hiçbiri yürek yetirip ölüye yanaşamıyordu; tek başına korkunç yarayı kapatmak için işe koyuldu.</p>

  <p>Bu işi yaparken sık sık hıçkırıklara boğuluyor, ara vermek zorunda kalıyordu; ansızın boğazına doğru bir yumrunun yükseldiğini duyumsadı, ensonu yumru bir anda ağzından fırlayıp ölünün açık yarası üstüne düşüverdi. Kadın, yakından bakınca bunun bir insan yüreği olduğunu anladı; yürek dumana benzer sıcacık bir buğu saçarak atmaya başladı. Heyecandan soluğu kesilen kadıncağız deriyi üstüne örttü ve elinden geldiğince yaranın iki tarafını bitiştirmeye çalıştı. Ama çok geçmeden iyice yorgun düşmüştü, buğunun yarıklardan kaçıp gittiğini görünce bir ipek parçası yırtıp bunu yaranın üstüne bağladı, bir yandan da bütün gövdeyi kumaşlarla örtüp dolaşımı canlandırmak için iyice ovdu. Gece olunca örtüleri kaldırdı ve kocasının burnundan soluk alıp verdiğini gördü; sabahleyin kocası tümüyle can bulmuştu, ama sanki bir düşten uyanmışçasına kafası karışıktı ve yüreğinde bir ağrı duyumsuyordu. Yarasının üzerinde kocaman,, yeni bir zar vardı; çok geçmeden o da kayboldu.</p>
</body>
</html>
