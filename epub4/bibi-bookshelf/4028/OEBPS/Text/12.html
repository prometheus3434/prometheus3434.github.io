<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Öç Almak</h3>

  <p>Hsiang Kao, nam-ı diğer Ch’u tan, T’ai-yüan’da doğup büyümüştü ve üvey kardeşi Sheng’e derinden bağlıydı. Sheng de, Po-ssu adında genç bir hanıma umutsuzca gönül vermişti; kız da Sheng’i çok seviyordu, ama anası kızına karşılık çok fazla para istiyordu. O sıra varsıl bir genç olan Chuang, kızı kendine almaya karar verdi ve onu bir odalık olarak satın almayı önerdi. “Olmaz, olmaz,” dedi Po-ssu anasına, “Chuang’ın odalığı olacağıma Sheng’in karısı olurum, daha iyi.” Anası buna razı oldu ve ilk karısını daha yakınlarda toprağa vermiş olan Sheng’e haber saldı; Sheng çok sevindi ve kızı evine almak için hazırlıklara başladı. Chuang bunu işitince Po-ssu’yü almasına engel olduğu için Sheng’e büyük bir hınç duydu; bir gün yolda Sheng’le karşılaşınca üstüne vardı, ağzına geleni sövüp saydı. Sheng de aynı biçimde karşılık verince Chuang yardımcılarına Sheng’in üzerine çullanıp onu bir güzel dövmelerini buyurdu. Adamlar isteneni yaptılar ve Sheng’in cansız gövdesini oracığa bırakıp gittiler. Hsiang olanları duyunca bir koşuda oraya vardı ve kardeşinin yerde yatan cansız gövdesini buldu.</p>

  <p>Büyük bir acıya boğulan Hsiang, bölge yargıcına gidip Chuang için cinayet suçlamasıyla dava açtırdı, ama Chuang o kadar çok rüşvet dağıttı ki, bütün suçlamalar düştü. Bu, Hsiang’ı iyice çılgına çevirdi; Chuang’ı yolda öldürmeye karar verdi. Bu amaçla her gün, yanında keskin bir bıçakla, Chuang’ın geçmesini bekleyerek yolun yamacındaki çalıların arasında saklandı. Zamanla bu tasarısını duymayan kalmadı, bu yüzden Chuang yanında irikıyım bir koruma bulunmadan evden çıkmaz oldu, ayrıca Chiao T’ung adında son derece usta bir okçuyu yüksek ücretle işe aldı, böy lece Hsiang’ın amacını gerçekleştirme olanağı kalmamış oluyordu. Gelgelelim Hsiang günler boyu orada pusuya yatmayı sürdürdü; bir gün çok şiddetli bir sağanak başladı, Hsiang kısa sürede iliklerine kadar ıslandı. Ardından yel iyice sertleşti ve dolu fırtınası başladı, Hsiang soğuktan donacak duruma geldi. Pusuya yattığı tepenin doruğunda Taocu bir keşişin yaşadığı küçük bir tapınak vardı. Hsiang keşişi ara sıra köye sadaka istemeye geldiği için tanıyordu, ona her gelişinde yemek verirdi. Hsiang’ın iliklerine kadar ıslandığını gören keşiş ona kuru giyecekler verip bunları giymesini söyledi; ancak Hsiang bunları giyer giymez köpek gibi çömeliverdi ve bir kaplana dönüşmüş olduğunu anladı, keşiş de çoktan gözden yitmişti. Bu fırsatı düşmanından öç almak için kullanabileceğini düşündü ve pusu kurduğu yere döndü. O da ne! Gövdesi orada donakalmış yatıyordu.</p>

  <p>Gövdesinin yırtıcı kuşlara yem olmasından korkarak onu özenle saklayıp korudu, ta ki bir gün Chuang oradan geçinceye kadar.</p>

  <p>Kaplan çalılıktan fırlayıp Chuang’ın üzerine çullandı, kafasını bir ısırışta koparıp oracıkta yutuverdi. Bunun üzerine ok ustası Chiao T’ung hayvam yüreğinden vurdu. Tam o sıra Hsiang bir düşten uyanırmış gibi kendine geldi, sürüne sürüne eve gitmesi epey zaman aldı, eve varıp da ailesine kavuşunca büyük bir sevinç duydu, ev halkı henüz olanları bilmiyordu. Hsiang tek söz etmeden yatağına uzandı. Akrabalarından biri, büyük düşmanı Chuang’ın ölümü nedeniyle onu kutlamaya gelene dek sessizce yattı. Hsiang birden doğrulup haykırdı: “O kaplan bendim,” ve öyküsünü baştan sona anlattı. Söz döndü dolaştı, ta Chuang’ın oğlunun kulağına kadar vardı. Bunun üzerine oğul babasını öldüreni adaletin önüne çıkarmak için uğraşmaya girişti.</p>

  <p>Gelgelelim yargıç, bu yabanıl öykünün Hsiang’a karşı yeterli bir kanıt oluşturmadığına karar verdi ve davayı reddetti.</p>
</body>
</html>
