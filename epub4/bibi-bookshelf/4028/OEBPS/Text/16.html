<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Ay ve Rüzgâr Aynası</h3>

  <p>...Bir yıl geçmiş Kia Yui’nin çektiği dert geçmemişti. O ulaşılmaz kadın Anka’nın hayali, günlerini viraneye çeviriyordu; geceleri kâbuslarla ve uykusuzlukla geçiyordu.</p>

  <p>Bir gün yolda Taocu bir dilenci gördü; ruhun dertlerine derman bulurum, diyordu. Kia Yui dilenciyi çağırdı. Dilenci ona şöyle dedi: “Senin derdine ilaçla derman bulunmaz. Bende seni iyileştirecek bir hazine var, ama benim dediklerimi harfiyen yerine getirirsen.” Yeninden iki tarafı da kararmış bir ayna çıkardı; aynanın üstünde Nadir Ay ve Rüzgâr Aynası yazılıydı. Dilenci devam etti: “Bu ayna, Kötü Uyanış Cadısı’nın sarayından geliyor ve pis düşüncelerin neden olduğu acıları iyileştirme özelliğine sahip. Ama dikkat et, aynanın ön yüzüne hiç bakmamalısın. Yalnızca arka yüzüne bakacaksın. Yarın aynayı almaya ve senin iyileştiğini görüp kendimi kutlamaya geleceğim.” Ona verilen parayı kabul etmeden uzaklaştı. Kia Yui aynayı aldı ve dilencinin söylediği gibi yaptı. Ama korkuyla aynayı elinden fırlattı: Ayna bir kafatasını gösteriyordu. Dilenciyi lanetledi; kızgın kızgın, aynanın ön yüzüne bakmak istedi. Sapını eline aldı ve baktı: Aynanın içinde Anka kadın görülüyordu, saçları muhteşemdi ve ona işaretler yapıyordu. Kia Yui ayna tarafından çekildiğini hissetti, aynadan geçti ve kadınla sevişti. Sonra Anka onu çıkışa kadar geçirdi. Kia Yui uyandığında ayna ters dönmüş, ona tekrar kafatasını gösteriyordu. Aynanın aldatıcı yüzünün verdiği zevklerden yorgun düşmüş de olsa Kia Yui, bir kez daha aynaya bakmaktan kendini alamadı. Anka yine kendisini çağırıyordu, bir kez daha aynaya girdi ve aşk susuzluğunu giderdi. Bu böyle birkaç kez daha devam etti. Sonuncusunda, aynadan tam çıkarken iki adam onu yakaladı ve zincire vurdu. “Tamam sizinle geleceğim,” dedi kısık sesle, “ama bırakın aynayı da yanıma alayım.” Bunlar son sözleri oldu. Lekeli çarşafın üzerinde onu ölü buldular.</p>
</body>
</html>
