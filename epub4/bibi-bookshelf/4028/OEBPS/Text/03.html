<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Ölüler Ülkesi’nde</h3>

  <p>Hsi Fang-p’ing, Tung-an’ın yerlisiydi. Babasının adı Hsi-Lien’di ve çabuk öfkelenen bir yaradılışa sahipti; Yang adındaki bir komşusuyla durmaksızın dalaşırlardı. Bir süre sonra Yang öldü: Aradan birkaç yıl geçip Lien de ölüm döşeğine düşünce, yana yakıla, cehennemde kendisine işkence etsinler diye Yang’ın iblislere rüşvet verdiğini söyledi. Sonra gövdesi şişti ve rengi kızıla döndü, çok geçmeden son nefesini verdi. Oğlu acı içinde ağladı, önüne getirilenleri yemedi ve şöyle dedi: “Yazık, yazık! Acımasız iblisler şimdi zavallı babama kim bilir neler yapıyorlar; aşağıya gidip yapılan yanlışlıkları düzeltsin diye ona yardım etmeliyim.” Bunları söyledikten sonra suskunluğa gömüldü, orada aklı başından uçmuş gibi uzun bir süre oturdu, ruhu kilden evini bırakıp gitmiş gibiydi. Bir de baktı ki, evin dışında bir yerlerde! Nereye gideceğini bilemedi, yoldan geçen birine kentin yolunu sordu. Çok geçmeden aradığı kente varmıştı, doğruca hapishanenin yolunu tuttu ve babasını dışarıda, çok kötü bir durumda yatarken buldu.</p>

  <p>Adam oğluna sarılır sarılmaz gözyaşlarına boğuldu, gardiyanların onu sabah akşam dövmek için rüşvet aldıklarını ve kendisini döve döve bu korkunç duruma getirdiklerini anlattı. Bunun üzerine Fang-p’ing büyük bir öfkeyle gardiyanlara dönüp ağzına geleni söylemeye başladı. “Yazıklar olsun size!” diye bağırdı, “Babam suçluysa yasaya göre cezalandırılmalı, sizin gibi aşağılık heriflerin keyfine göre değil!” Sonra hızla oradan uzaklaşıp Kent Tanrısı’na sabah toplantısında sunmak üzere bir dilekçe hazırlamaya koyuldu: Ancak düşmanı Yang da boş durmadı, öyle yerlere rüşvet dağıttı ki, Kent Tanrısı, Fang-p’ing’in cezayı doğrulayacak kanıtlar isteyen dilekçesini geri çevirdi.</p>

  <p>Fang-p’ing öfkeden kudurdu, ama elinden bir şey gelmezdi; bunun üzerine şikâyetinin kabul edilmesini sağlamak için eyalet başkentine gitti, ancak duruşmaya çıkması bir aydan fazla sürdü ve tek elde edebildiği, davanın bölge kentine geri gönderilmesi oldu. Daha sonra Fang-p’ing’i feci işkencelerden geçirdiler ve başlarına daha fazla dert açmasın diye, ta evinin kapısına kadar geri götürdüler. Ancak Fang-p’ing evine girmedi, oradan gizlice uzaklaştı ve şikâyetini on Araf Yargıcı’ndan birine ulaştırmak için uğraşmayı sürdürdü; bunun üzerine daha önce ona çok kötü davranan iki mandarin yanına geldiler ve gizlice, suçlamasını geri çekmesi karşılığında, otuz kilo gümüş önerdiler. Fang-p’ing öneriyi hemen geri çevirdi; birkaç gün sonra oturduğu hanın sahibi Fang-p’ing’e, çektiği acılardan yalnız kendisinin sorumlu olduğunu, bu yolla ne para ne de adalet elde edebileceğini, Yargıç’ın bile zaten işin içinde olduğunu söyledi. Fang-p’ing, “Bunlar dedikodu,” deyip geçti, söylenenlere inanmadı; ancak dava günü geldiğinde Yargıç suçlamayı dinlemeyi kesinlikle reddetti ve Fang-p’ing’e yirmi değnek vurulmasını buyurdu; Fang-p’ing’in bütün itirazlarına karşın görevliler cezayı yerine getirdiler. Bunun üzerine Fang-p’ing, “Ah! Ah!” diye bağırdı, “Bütün bunlar sana verecek param olmadığı için!” Yargıç bu sözlere iyice öfkelendi ve değnekçilere Fang-p’ing’i ateş yatağına atmalarını buyurdu. Bu kocaman demirden bir sedirdi, altında ateş yanıyor, sedir sıcaktan kıpkırmızı kesiliyordu; iblisler, giysilerini çıkarıp Fang-p’ing’i ateş yatağına fırlattılar, ateş kemiklerine iyice işleyene kadar da üstüne bastılar, bütün bunlara karşın Fang-p’ing ölmedi.</p>

  <p>Bir süre sonra iblisler, yeterince ceza gördüğünü söyleyip Fang-p’ing’i demir yatağın üstünden aldılar ve giysilerini geri verdiler. Güçlükle yürüyebiliyordu Fang-p’ing, yeniden mahkemeye çıkartıldığında, Yargıç şikâyette bulunmakta ısrar edip etmediğini sordu. “Ne yazık!” diye ünledi Fang-p’ing, “Bana yapılan haksızlıklar hâlâ giderilmiş değil ve artık şikâyetçi değilim diyerek yalan söylemem gerekiyor, öyle mi?” Bunun üzerine Yargıç neden şikâyetçi olduğunu sordu; Fang-p’ing de son cezanın tam bir haksızlık olduğunu söyledi. Bu sözler Yargıç’ı iyice çileden çıkardı, yardımcılarına Fang-p’ing’i ikiye biçmelerini buyurdu, iblisler onu götürüp iki kerestenin arasına sıkıştırdılar, o kadar sıktılar ki yerler kanıyla ıslanıp yapış yapış oldu. O zaman Fang-p’ing yeniden Yargıç’ın karşısına çıkarılmayı istedi; Yargıç, “Şimdi de aynı düşüncede misin?” diye sordu; Fang-p’ing de başını evet anlamında sallayınca hemen alınıp eski yerine götürüldü. Bu kez ikiye biçme işlemi uygulandı, testere beynine ulaştığında dünyanın en korkunç acısını duydu, ancak bu acıya ufacık bir çığlık bile koparmadan dayandı. Testere yavaş yavaş göğsüne vardığı sıra, “Çetin biri bu,” dedi iblislerden biri; “Doğrusu, babasına saygısı tam,” diye karşıladı öteki, “Bir oğula da bu yaraşır. Aslında hiçbir şey yapmadı zavallıcık, testerenin yönünü azıcık çevirelim de yüreği zarar görmesin bari!” Bunun üzerine Fang-p’ing testerenin içinde bir eğri çizdiğini duyumsadı, bu ona öncekinden de fazla acı verdi; kısa bir süre sonra gövdesi ikiye ayrıldığı gibi yere düştü. Parçalarından biri bir yandaydı, öteki bir yanda; bağlı oldukları kerestelerle birlikte devrilmişlerdi, iblisler işin bittiğini bildirmek üzere gittiler; onlara Fang-p’ing’i yeniden bir araya getirmeleri ve Yargıç’ın karşısına çıkarmaları buyruldu. Söyleneni yaptılar; boydan boya kesik olan gövdesi Fang-p’ing’e çok acı veriyor, her an yeniden açılıyormuş gibi geliyordu. Ancak yürüyecek durumda olmadığından, iblislerden biri elindeki sicimle iki parçayı belden bağlayıverdi, Fang-p’ing’e bunun babasına gösterdiği saygının ödülü olduğunu söyledi. Fang-p’ing’in duyduğu acı hemen dindi. Yeniden Yargıç’ın karşısına çıkarıldı. Bu kez, başka bir şikâyette bulunmayacağına söz verdi. Yargıç Fang-p’ing’in yeryüzüne geri gönderilmesi yolunda buyruklar verdi; kentin kuzey kapısına kadar Fang-p’ing’e eşlik eden iblisler ona evinin yolunu gösterdikten sonra çekip gittiler. Artık Ölüler Ulkesi’nde adalet sağlamanın yeryüzündekinden bile zor olduğunu anlamıştı; davasını Yüce Kral’a götürmek elinden gelmediğinden aklına Yüce Kral’ın akrabası olan, Erh Lang adındaki doğru ve yardımsever bir tanrı geldi ve onu aramaya karar verdi. Yolunu değiştirdi ve güneye yöneldi, ancak çok geçmeden Yargıç’ın, evine gidip gitmediğini gözlesinler diye ardından yolladığı iblisler tarafından yakalandı, iblisler Fang-p’ing’i çabucak kente götürdüler, işte bir kez daha Yargıç’ın karşısındaydı. Ancak beklediğinin tersine büyük bir incelikle karşılandı.</p>

  <p>Yargıç bile babasına bağlılığından dolayı onu övdü, ancak artık bu konuda dertlenmesine gerek kalmadığını, babasının varlıklı ve ünlü bir ailede yeniden doğduğunu bildirdi. “Sana gelince,” dedi Yargıç, “seni, yanında evine götüreceğin otuz kilo gümüşle ödüllendiriyorum, ayrıca yüz yaşına dek yaşayacaksın, bu ödülden de hoşnut olacağını umuyorum.” Sonra Fang-p’ing’e mühürlü ömür kaydını gösterdi ve onu iblislerin eşliğinde gönderdi. İblisler yolda başlarına bunca dert açtığı için Fang-p’ing’e söylenmeye başladılar; ancak Fang-p’ing hızla iblislere dönüp onları Yargıç’ın karşısına çıkarmakla korkuttu.</p>

  <p>Bunun üzerine sustular ve yarım gün boyu yanı başında yürüdüler. Sonunda bir köye vardılar, iblisler burada Fang-p’ing’i kapısı yarı açık duran bir eve çağırdılar. Fang-p’ing tam içeriye giriyordu ki iblisler onu sırtından hızla ittiler ve ... Fang-p’ing burada küçük bir kız olarak yeniden dünyaya geldi. Üç gün boyunca hiçbir şey yemeden ağlayıp inledi ve sonunda öldü. Ancak ruhu Erh Lang’ı unutmamıştı, bir kez daha bu Tanrı’yı bulmak için yola düştü. Daha pek az yol almıştı ki, önemli birinin maiyetiyle karşılaştı. Adamlardan biri, yollarına çıktığı için Fang-p’ing’i yakalayıp bağladığı gibi efendisinin huzuruna götürdü.</p>

  <p>Bir arabaya bindirildi, içeride tüm soyluluğuyla oturan genç, yakışıklı bir adam gördü; bunun bir şans olduğunu düşünerek yüksek bir mandarin sandığı genç adama üzünçlü öyküsünü baştan sona anlattı. Bunun üzerine bağları çözüldü ve genç adamla birlikte yola koyuldular. Ensonu bir yere vardılar, onları orada devlet memurları karşıladı. Genç adam Fang-p’ing’i bu memurlardan birine emanet etti. Fang-p’ing öğrendi ki, bu genç adam Yüce Tanrı’dan başkası değildir; memurlar ise gökler ülkesinin dokuz prensidir, gözetimine bırakıldığı kişi de Erh Lang’ın ta kendisidir. Erh Lang son derece uzun, ak sakallı bir adamdı, hiç de bir Tanrı’nın alışıldık görüntüsüne sahip değildi; öteki prensler gidince Fang-p’ing’i bir mahkeme odasına götürdü. Fang-p’ing içerde babasını ve eski düşmanları Yang’ı gördü, ayrıca değnekçiler ve diğer görevliler de davada yer alıyordu. Bir süre sonra suçlular kafesler içinde getirildi, bunlar Yargıç, Baş Memur ve Bölge Valisi’ydi. Hemen ardından yargılama başladı, bu üç yazıklı memur korkudan tir tir titriyordu; kanıtları görüp dinleyen Erh Lang tutuklular hakkındaki kararını bildirdi; her biri işledikleri suçların alçaklığı ve büyüklüğü yüzünden kızartılmaya, haşlanmaya ve daha nice korkunç işkenceye mahkûm edildiler. Fang-p’ing’e gelince, Erh Lang ona babasına bağlılığının ödülü olarak fazladan otuz yıl ömür verdi ve hükmün bir kopyası cebine kondu. Baba oğul birlikte yola çıktılar, çok geçmeden evlerine vardılar; ilkin Fang p’ing’in bilinci yerine geldi ve uşaklara babasının tabutunu açmalarını buyurdu, tabut açılır açılmaz yaşlı adam da yeniden can buldu. Ama Fang-p’ing cebindeki hüküm kopyasına bakayım dediğinde ne görsün! Yerinde yeller esiyordu.</p>

  <p>Yang ailesine gelince, çok geçmeden yoksulluğun pençesine düştüler, bütün toprakları Fang-p’ing’in eline geçti; onları kim satın alırsa hemen kısırlaştılar, hiçbir ürün vermez oldular; ancak Fang p’ing ile babası mutlu bir ömür sürdü, her ikisi de doksanını aştı.</p>
</body>
</html>
