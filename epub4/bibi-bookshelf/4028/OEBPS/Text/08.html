<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Doğaüstü Bir Eş</h3>

  <p>Ch’ang shan’da bir Bay Chao vardı; T’ai adında bir ailenin yanında kalıyordu, iyice zayıf düşüp sayrılanmış, neredeyse ölümün eşiğine gelmişti. Bir gün birazcık hava alsın diye Bay Chao’yu sundurmaya çıkardılar; azıcık kestirip de uyandığında ne görsün! Yanı başında güzeller güzeli bir kız duruyor. “Senin eşin olacağım,” dedi kız. Bunun üzerine kendisi gibi zavallı bir adamın böyle bir talih ummadığını söyledi; ölüm döşeğinde yatarken bir eşin sunacaklarından pek de yararlanamayacağını ekledi. Kız onu sağaltabileceğini söyledi; ama bu konuda çokça kuşkulu olduğunu belirtti adamcağız; “Hatta,” dedi, “elinde iyi bir reçete olsa bile gereken şeyleri sağlayacak param yok.” “Seni sağaltmak için ilaca gereksinimim yok,” diye karşıladı kız; sonra eliyle sırtını ve yanlarını ovmaya başladı, kızın eli bir ateş topu gibiydi. Bay Chao çok geçmeden kendini daha iyi hissetti; dualarında her zaman anabilmek için genç kızın adını öğrenmek istedi. “Ben bir ruhum,” dedi kız, “ve senin, Han hanedanı zamanında Ch’u Sui liang adıyla yaşarken, aileme çok yardımın dokundu. Sevecenliğin yüreğime işledi, işte şimdi, onca aradıktan sonra seni buldum ve yaptıklarının karşılığını ödemek istiyorum.”</p>

  <p>Chao, içinde bulunduğu sefil durumdan çok utandı ve küçük kirli odasının genç kızın giysisini kirleteceği kaygısını duydu. Ama kız odasını görmek isteyince birlikte içeri girdiler; içeride ne oturacak bir iskemle vardı, ne de yiyecek bir lokma ekmek. “Bütün bunlara katlanabilirsin belki,” dedi Chao, “ama görüyorsun, kilerim tamtakır ve bir eşe gereken hiçbir şey yok burada.” “Böyle şeylere canını sıkma sen,” dedi kız; Chao bir anda pahalı kumaşlarla kaplanmış bir sedir buldu karşısında, duvarlar gümüş benekli bir kağıtla kaplandı, masa ve iskemleler belirdi, masa cins cins şarapla, nefis yiyeceklerle doluydu. Bunun üzerine hoşça vakit geçirmeye, bir karı koca yaşamı sürmeye başladılar. Nice insan bu tuhaf durumu görmeye geldi; genç kız konukları büyük bir içtenlikle karşıladı, yeri geldiğinde akşam yemeği için dışarıya çıkan Bay Chao’ya hep eşlik etti. Bir gün konuklar arasında genç bir yeni mezun vardı, oğlan töre tanımazın tekiydi, kız bu durumu çabucak anladı. Önce oğlana pek çok kötü sanla seslendi, sonra da başına öyle bir vurdu ki oğlanın başı camdan dışarı uçuverdi, gövdesiyse oracıkta oturuyordu hâlâ. Oğlan öylece oraya sıkışıp kalmış, hiçbir yere kıpırdayamıyordu; öteki konuklar aracılık edip ricada bulundular da öyle serbest kalabildi. Bir süre sonra konukların sayısı iyice arttı. Kız onları görmek istemezse bütün öfkelerini kocasına yöneltiyorlardı. Ensonu, Tuan yang şöleninde kimi dostlarıyla oturmuş içerlerken içeriye beyaz bir tavşan dalıverdi, bunun üzerine kız yerinden fırladı, “Sağaltıcı benim için geldi,” dedi, sonra dönüp tavşana seslendi: “Git gideceğin yere: Seni izleyeceğim.” Tavşan çıkıp gitti, kız oradakilere bir merdiven getirmelerini ve arka bahçedeki yüksek bir ağaca yaslamalarını söyledi; merdivenin boyu ağacın tepesini geçmeliydi. Merdivene önce genç kız çıktı, hemen ardından da Chao; sonra kız kendilerine katılmak isteyenler varsa ellerini çabuk tutmaları gerektiğini belirtti. Evdeki bir hizmetçi çocuktan başka kimse bu işe yürek yetiremedi; oğlan da Chao’nun ardına düştü. Böylece çıktılar, çıktılar, çıktılar, ta bulutların arasına girip gözden kayboluncaya kadar. Ancak aşağıda kalanlar gelip de merdivene baktıklarında bunun kaplaması sökülmüş eski bir kapı çerçevesi olduğunu gördüler; Bay Chao’nun odasına döndüklerinde orayı eskiden olduğunca kirli, dökük ve eşyasız buldular. Bunun üzerine hizmetçi çocuk geri gelince ondan her şeyi öğrenmeye karar verdiler, ama çocuk asla geri dönmedi.</p>
</body>
</html>
