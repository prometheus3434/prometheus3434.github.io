<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Büyülü Yol</h3>

  <p>Kuangtung eyaletinde Kuo adında bir âlim yaşardı. Bir akşam, arkadaşının yanından ayrılmış evine dönerken tepeler arasında yolunu yitiriverdi. Kendini sık bir ormanın içinde buldu; bir saattir yönünü şaşırmış öylece dolanıp dururken ansızın tepenin doruğundan gelen kahkaha ve konuşma seslerini işitti. Sesin geldiği yöne doğru gittiğinde gördü ki orada on on iki kişi oturmuş içki içiyorlar. Kuo’yu görür görmez seslendiler: “Yanımıza gel! Aramızda bir kişiye daha yer var; tam zamanında geldin.” Bunun üzerine Kuo adamların yanına ilişti. Gördüğü kadarıyla bunların çoğu mürekkep yalamış tiplerdi; evinin yolunu bulmasına yardımcı olmalarını istedi. Ancak içlerinden biri şöyle bağırdı: “Amma da tuhaf adamsın, şu güzelim ayı izlemek dururken ne diye evin yoluyla falan canını sıkıp duruyorsun?” Sonra da Kuo’ya nefis kokulu koca bir kadeh şarap sundu; Kuo şarabı bir yudumda içti, içlerinden biri bardağını yeniden doldurdu, içmekte Kuo’nun üstüne yoktu, uzun yürüyüşten dolayı boğazı da iyice kurumuştu, kadehleri üst üste yuvarlamaya başladı. Bundan pek hoşnut olan adamlar da ağız birliği etmişçesine Kuo’nun ne kadar kıyak biri olduğunu söyleyip duruyorlardı. Kuo her tür kuşun ötüşünü taklit edebiliyordu, keyfi de iyice yerine gelince hiç sezdirmeden ansızın bir kırlangıç gibi cıvıldamaya başladı; adamlar bu işe pek şaştılar, “Gecenin köründe böyle ne diye ötüyor ki bu kırlangıç?” dediler. Kuo bu kez sesini guguk kuşuna çevirdi; adamlar duydukları bu sıradışı sesleri tartışadursunlar, o hiçbir şey söylemeden kıs kıs gülüyordu. Bir süre sonra papağan sesini taklit ederek şöyle bağırdı: “Bay Kuo iyice kafayı buldu: En iyisi evine götürün onu.” Sonra sesler kesiliverdi, ama çok geçmeden yeni cıvıltılar sardı ortalığı, sonunda seslerin kimden geldiğini anlayan adamlar kahkahaya boğuldular. Dudaklarını büzüp Kuo gibi ötmeye çalıştılarsa da beceremediler; sonra içlerinden biri şöyle dedi: “Bayan Ch’ing’in bizimle olmaması ne kötü: Ağustos ortasında burada yeniden bir araya gelmeliyiz ve siz Bay Kuo, siz de bu toplantımıza katılmalısınız.” Kuo geleceğine söz verdi, bunun üzerine adamlardan biri ayağa kalkıp kendilerini böylesine eğlendirdiği için Bay Kuo’ya birkaç cambazlık numarası göstereceklerini söyledi. Hepsi birden ayağa kalktılar ve içlerinden biri ayaklarını sıkıca yere dayadı, bir diğeri adamın omuzlarına çıkıverdi, üçüncü ikincinin, dördüncü üçüncünün, ta ki artık diğerlerinin üzerine sıçrayamayacağı kadar yüksek bir kule oluşana değin, kalanlar da sanki bir merdivenmiş gibi arkadaşlarının üstüne tırmandılar. Artık en üsttekinin başı nerdeyse bulutlara değecek gibiydi; sonra bu dev sütun yavaş yavaş yere doğru eğildi, ta ki bir yola dönüşünceye kadar. Kuo bir süre büyük bir korku yaşadı, ama sonra bu yola koyulunca evine vardı. Aradan birkaç gün geçince şölenden geriye ne kaldığını görmek için aynı yere gitti; her yer sık çalılıktı, yoldan ise hiç iz yoktu. Ağustosun ortası gelince sözünü tutmak istedi; gelgelelim dostları Kuo’yu oraya gitmemeye ikna ettiler.</p>
</body>
</html>
