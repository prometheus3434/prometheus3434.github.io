<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/style.css" rel="stylesheet" type="text/css" />
</head>

<body>
  <h3>Görünmez Keşiş</h3>

  <p>Bay Han, iyi aileden gelme bir beydi; usta bir Taocu keşiş ve büyücü olan Tan ile çok iyi dosttular. Tan, bir gün diğer misafirlerle birlikte otururken, ansızın görünmez oldu. Bay Han bu sanatı öğrenmeye pek heveslendi, ama Tan bütün yalvarıp yakarmalarını geri çevirdi, “Bu gizi kendime saklamak istediğim için değil,” dedi, “bu yalnızca bir ilke sorunu. Bunu üstün insana öğretmek doğru olabilir, ama diğerleri böyle bir bilgiyi komşularını yağmalamak için kullanabilirler. Senin böyle bir şey yapacağını düşünmüyorum, yine de hiç ummadığın yollardan ayartılabilirsin.” Bütün çabasının boşa gittiğini gören Bay Han büyük bir öfkeye kapıldı ve büyücüyü bir güzel dövmeleri için uşaklarıyla gizlice bir plan yaptı; Tan’ın kendini görünmez kılma gücünü kullanarak kaçmasını önlemek için de evin dışındaki harman öğütülen taşlığı ince kül tozuyla kaplattı, böylelikle basmakta olduğu yerler hemen görülecek, uşakları da oraya çullanıvereceklerdi. Sonra da Tan’ı kararlaştırdıkları yere götürmek için kandırdı, adamcağız oraya varır varmaz Han’ın uşakları deriden kayışlarla dört bir yandan vurmaya başladılar. Tan hemen görünmez oldu, ancak vuruşları savuşturmak için bir oraya bir buraya sıçradıkça ayak izleri o kadar açık seçik belli oluyordu ki! Adamcağız en sonu oradan kaçıp kurtulana kadar uşaklar vurdular ha vurdular. Bunun üzerine Bay Han evine gitti ve Tan yeniden uşakların karşısında beliriverdi; onlara artık orada daha fazla kalamayacağını, ancak gitmeden önce kendisi için yaptıklarının karşılığı olarak hepsine bir ziyafet çekmek niyetinde olduğunu söyledi. Elini giysisinin koluna daldırıp daldırıp çıkardığı nefis yiyecek ve şarapları masanın üzerine koymaya başladı, bir yandan da, “Oturun, yiyip için, keyfinize bakın,” diyordu. Uşaklar söyleneni yaptılar ve birer birer zilzurna oldular, çok geçmeden hepsi sızmıştı; bunun üzerine Tan, onları tek tek topladı ve kol ağzından içeriye tıkıştırdı. Bay Han bu olanı duyunca, Tan’a başka bir numara göstermesi için yalvardı; Tan da duvara bir kent resmi çizdi, eliyle kentin kapısını çalar çalmaz kapı ardına kadar açıldı. Para kesesiyle giysilerini kapıdan içeri koydu, sonra el sallayıp Bay Han’a, “Uğurlar olsun,” diyerek içeri girdi. Kapılar arkasından kapandı; Tan artık gözden yitmişti. Daha sonra Ch’ing chou’da yeniden ortaya çıktığı söylendi; küçük çocuklara, avuçlarına bir çember çizmeyi ve başka birinin giysisine ya da yüzüne dokunarak bu çemberi dokundukları yere geçirmeyi öğretiyormuş. Çember karşıdakine geçtikten sonra çocukların elinde iz falan kalmıyormuş.</p>
</body>
</html>
