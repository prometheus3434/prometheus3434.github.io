<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>XXII. Bölüm</title>
</head>

<body>
  <h1 class="h11">XXII. Bölüm</h1>

  <p class="p5">Hafta uzayıp giderken June da her gün huzursuzlaşıyordu. Tim Hartwick'e programını değiştirmesi ve kendileriyle yapacağı görüşmeyi&nbsp;öne alması için ricada bulunmayı aklından geçirmiş, ama her seferinde&nbsp;de vazgeçmişti. Kendi kendine keçileri kaçırmaya başladığını söylüyordu.</p>

  <p class="p5">Cuma günü geldiğinde, artık çok geç olup olmadığını düşündü.</p>

  <p class="p5">Pendleton'lara artık bir aile gözüyle bakmak biraz zordu. Michelle biraz daha kendi içine çekilmişti. Her gün sessiz sedasız okula gidiyor, sonra&nbsp;da eve dönünce odasına kapanıp ortadan kayboluyordu. June kapısında durup, kendi kendine konuşmasını dinliyordu onun. Sanki başka birinin sözlerini dinler gibi ara sıra susuyordu Michelle. Ama başka biri yoktu odada. Michelle tek başınaydı.</p>

  <p class="p5">Tabii, bir de Amanda...</p>

  <p class="p5">O günlerde June kocasıyla arasında açılan uçurumu kapatmaya çalıştı birkaç kere. Cal bu girişimleri soğuk karşıladı. Her gün kliniğe gitmek üzere erkenden çıkıyor ve geç saatlere kadar da orada kalıyordu.&nbsp;Eve, sadece Jennifer'le birkaç dakika oynayıp yatağına çekileceği saatte geliyordu.</p>

  <p class="p5">Ve Jennifer!</p>

  <p class="p5">Evdeki gerginliği sanki Jennifer de çok iyi anlamış gibiydi. June'un o kadar alıştığı gülüşleri, kahkahaları... hepsi gitmişti adeta. Ağlaması&nbsp;bile azalmıştı. Evde bir karışıklık yaratmaktan korkuyormuş sanılabilirdi.</p>

  <p class="p5">June vaktinin çoğunu atölyede geçiriyor, resim yapmaya çalışıyordu. Ama çoğu zaman boş resim kâğıdına bakarak oturuyordu. Hatta onu görmüyordu bile. Birkaç kez dolabı karıştırıp kendinin yapmadığı o&nbsp;eskizi bulmayı düşündü. Bir şey onu bundan da alıkoyuyordu; korkuydu bu.</p>

  <p class="p5">Ona uzunca bir süre bakacak ve üzerinde derinlemesine düşünecek olursa nereden geldiği anlayacaktı sanki. Bundan korkuyordu. Bilmek istemiyordu.</p>

  <p class="p5">Beklenen cuma gelince June biraz rahatladı. Sonunda Tim Hart-wick'i göreceklerdi. Belki artık işler yoluna girmeye başlayacaktı. O hafta ilk kez June nice zamandır arada sürdürülen sessizliği bozdu:</p>

  <p class="p5">«Seni bugün okuldan alacağım,» dedi Michelle'e.</p>

  <p class="p5">Michelle soran gözlerle baktı annesine. June da açıklamaya çalıştı:</p>

  <p class="p5">«Okuldan sonra babanla buluşacağız. Hep birlikte Bay Hartwick'le görüşmeye gideceğiz.»</p>

  <p class="p5">«Bay Hartwick'e mi? Psikolog mu yani? Neden?»</p>

  <p class="p5">«Onunla görüşmemizin iyi bir fikir olacağını düşündüm. Hepsi bu,» diye kestirip attı June.</p>

  <p class="p5">Tim Hartwick içeri giren Michelle'e gülümsedi. Hemen bir iskemle uzattı. Michelle yerine yerleştikten sonra etrafı incelemeye koyuldu. Tim&nbsp;onun çevreyi süzüp sonunda bakışlarını çevirmesini bekledi.</p>

  <p class="p5">«Annemle babamın da burada olacaklarını düşünmüştüm.»</p>

  <p class="p5">«Onlarla biraz sonra konuşacağım. Önce biz ikimiz tanışalım dedim.»</p>

  <p class="p5">«Ben deli değilim,» dedi Michelle. «Başkalarının size ne dedikleri de umurumda değil.» Tim güvence vermeye çalıştı:</p>

  <p class="p5">«Kimse bana bir şey söylemedi. Ancak benim burada ne yaptığımı bildiğini sanırım.»</p>

  <p class="p5">Michelle başını sallayarak sordu:</p>

  <p class="p5">«Benim Susan Peterson'a bir şey yapmış olabileceğimi düşünüyor musunuz?»</p>

  <p class="p5">Tim şaşırmıştı: «Yaptın mı yoksa?»</p>

  <p class="p5">«Hayır!»</p>

  <p class="p5">«Öyleyse ben neden bir şey yapmış olacağını düşüneyim?»</p>

  <p class="p5">«Herkes öyle düşünüyor da.» Kısa bir sessizlik oldu o arada.</p>

  <p class="p5">«Amanda hariç tabii,» dedi Michelle.</p>

  <p class="p5">«Amanda mı? Kim Amanda?» diye sordu Tim.</p>

  <p class="p5">«Benim arkadaşım.»</p>

  <p class="p5">«Burada herkesi tanıdığımı sanıyordum,» dedi Tim dikkatli olmaya çalışarak: «Ama Amanda adında birini hiç tanımıyorum.»</p>

  <p class="p5">«O okula gitmiyor,» diye açıkladı Michelle. Tim küçük kızı dikkatle incelemeye koyuldu. Yüz ifadesini okumaya çalışıyordu. Tek bir çizgi&nbsp;bulamadı. O anda söyleyebileceği Michelle'in oldukça rahatlamış&nbsp;göründüğüydü.</p>

  <p class="p5">«Neden okula gitmiyor?»</p>

  <p class="p5">«Gitmiyor, çünkü kör.»</p>

  <p class="p5">«Kör mü?»</p>

  <p class="p5">Michelle başını onaylarcasına salladı: «Hiç görmüyor, benimle beraber olduğu zamanlar dışında. Gözlerinin tuhaf bir görünüşü var.&nbsp;Süt beyaz.»</p>

  <p class="p5">«Nerede karşılaştınız onunla?»</p>

  <p class="p5">Michelle uzunca sayılabilecek bir süre düşündü. Sonunda da omuz silkip: «Pek bilmiyorum,» dedi. «Galiba bizim evin dışında karşılaşmış olmalıyım. Oralarda yaşıyor çünkü.»</p>

  <p class="p5">Tim konuyu burada kapatmaya karar verdi:</p>

  <p class="p5">«Bacağın nasıl? Çok ağrıyor mu?»</p>

  <p class="p5">«iyi, fena değil şimdi,» deyip sustu, sonra fikrini değiştirdi:</p>

  <p class="p5">«Bazen çok kötü ağrıyor. Bazen o kadar kötü değil, hatta çok az.»</p>

  <p class="p5">«Ne zamanlar oluyor bu?»</p>

  <p class="p5">«Amanda'yla beraber olduğum zamanlar. Ben... ben, sanıyorum ki, o bu konuyu aklımdan çıkarmamı sağlıyor. Çok iyi arkadaş olmamızın nedeni bu galiba. O kör, ben de topalım.»</p>

  <p class="p5">«Düşmeden önce arkadaş değil miydiniz?» Tim sorarken önemli bir beklenti içindeydi.</p>

  <p class="p5">«Hayır! Onu birkaç kez görmüştüm, ama kaza oluncaya kadar tam olarak tanımadım. Kazadan sonra o beni ziyaret etmeye başladı.»</p>

  <p class="p5">«Amanda adında bir bebeğin var mı?» Michelle başını sallamakla yetindi:</p>

  <p class="p5">«Hâlâ da var. Ama, gerçekte o benim oyuncağım değil. Daha doğrusu, o Amanda'nın bebeğiymiş. Ama şimdi aramızda paylaşıyoruz; hem benim, hem onun.»</p>

  <p class="p5">«Anlıyorum.»</p>

  <p class="p5">«Birilerinin bunu anlamasına memnun oldum,» dedi Michelle.</p>

  <p class="p5">«Bazıları anlamıyor mu demek istiyorsun?»</p>

  <p class="p5">«Annem anlamaz. O Amanda'yı benim uydurduğumu düşünüyor. Sanırım, onun böyle düşünmesinin nedeni de, ikisinin aynı adı paylaşmaları. Amanda ile oyuncak bebek yani.»</p>

  <p class="p5">«Bu, karışıklık yaratabilir ama.»</p>

  <p class="p5">«Galiba öyle...» diye onayladı bu görüşü Michelle de. «Ben de başlangıçta ikisinin de aynı şey olduğunu düşünmüştüm. Ama değiller. Amanda gerçek, oyuncak ise gerçek olmayan bir şey.»</p>

  <p class="p5">«Amanda ile birlikte olduğunuzda ne yaparsınız?»</p>

  <p class="p5">«Çoklukla konuşuruz. Bazen de birlikte yürüyüşe çıkarız.»</p>

  <p class="p5">«Ne konuşursunuz?»</p>

  <p class="p5">«Hemen her şey.»</p>

  <p class="p5">Tim beklenmedik bir şey yapmaya karar vererek sordu:</p>

  <p class="p5">«Susan Peterson'un yardan yuvarlandığı gün Amanda seninle beraber miydi?»</p>

  <p class="p5">Michelle başını salladı.</p>

  <p class="p5">«Mezarlıkta mıydınız?»</p>

  <p class="p5">«Evet! Susan benimle alay ediyordu. Ama Amanda onu susturdu.» «Nasıl yaptı bunu?»</p>

  <p class="p5">«Onu kovaladı.»</p>

  <p class="p5">«Onu yardan aşağıya kadar kovaladı mı demek istiyorsun?» «Bilmiyorum.» Michelle bunu alçak sesle söylemişti. Daha önce bu&nbsp;fikir hiç aklına gelmemişti. «Belki öyle,» dedi. «Göremezdim. O gün ortalık sisliydi... Annem değildi diyor, ama sis vardı.»</p>

  <p class="p5">Tim iskemlesinden öne doğru eğildi. Yüzü ciddileşmişti:</p>

  <p class="p5">«Michelle, Amanda seninle olduğunda hava hep sisli midir?» Michelle biraz düşündü. Sonra elini alnında dolaştırdı:</p>

  <p class="p5">«Hayır! Her zaman değil. Bazen sisli, ama hep değil.»</p>

  <p class="p5">Tim başını salladı:</p>

  <p class="p5">«Öbür arkadaşlarından ne haber? Amanda'yı onlar da biliyorlar mı?»</p>

  <p class="p5">«Başka hiçbir arkadaşım yok ki.»</p>

  <p class="p5">«Hiç mi?»</p>

  <p class="p5">Michelle'in sesi adeta kayboldu. Gözleri buğulandı: «Yardan düştüğümden beri kimse benimle arkadaş olmak istemiyor.»</p>

  <p class="p5">«Peki, ya kız kardeşin?» dedi Tim. «Kız kardeşin, arkadaşın değil mi?»</p>

  <p class="p5">«O bir bebek!» Uzunca bir sessizlik oldu aralarında. Tim sessizliği bozmaya niyetli görünmüyordu pek. Michelle'in bir şeyler söyleyeceğinden emindi. Tim yanılmıyordu.</p>

  <p class="p5">«Ayrıca,» dedi Michelle. Sesi fısıltıya dönüşmüştü: «O benim gerçek kardeşim değil.»</p>

  <p class="p5">«Değil mi?»</p>

  <p class="p5">«Ben evlatlığım. Ama Jenny değil.»</p>

  <p class="p5">«Bu seni rahatsız ediyor mu?»</p>

  <p class="p5">«Bilmiyorum,» dedi Michelle. Kaçamak konuştuğu besbelliydi. «Amanda da diyor ki...»</p>

  <p class="p5">«Ne diyor Amanda?»</p>

  <p class="p5">«Amanda diyor ki, Jenny doğduğundan beri annem de, babam da beni artık sevmiyorlar.» Y</p>

  <p class="p5">«Ona inanıyor musun?»</p>

  <p class="p5">Michelle'in yüzü birden değişip kavgacı bir hal aldı: «Neden inanmayacak mışım? Babam benimle adeta zorla konuşuyor. Annem de zamanının hemen tümünü Jenny'le geçiriyor. Ve... Ve...» Sesi hafifleyip&nbsp;sustu. Yanaklarından iki damla yaş süzüldü çenesine doğru.</p>

  <p class="p5">«Michelle,» diye söze başlarken Tim son derece sevecendi: «Jenny'nin hiç doğmamış olmasını ister miydin?»</p>

  <p class="p5">«Ben... bilmiyorum.»</p>

  <p class="p5">«Bilmiyorsan, sorun yok. Öyle olsun. Ben de küçük kardeşim doğduğunda nasıl çılgına döndüğümü anımsıyorum. Bana hiç hoş gelmemişti. Onca zamandan beri annemle babama tek başıma sahiptim. Derken, birdenbire başka biri daha çıkıyordu ortaya. Ama çok geçmeden anladım ki, annem de, babam da beni yine eskiden olduğu kadar seviyorlar.»</p>

  <p class="p5">«Ama siz evlatlık değildiniz,» diye karşı çıktı Michelle. «Aynı şey değil bu.» Ayağa kalkmıştı. «Artık gidebilir miyim?»</p>

  <p class="p5">«Benimle daha fazla konuşmak istemiyor musun?»</p>

  <p class="p5">«Hayır! Hiç değilse şimdilik... Ayrıca Jenny hakkında da değil. Jenny'ye kızıyorum.» Tim yatıştırıcı bir sesle:</p>

  <p class="p5">«Pekâlâ,» dedi. «Jenny hakkında daha fazla konuşmayacağız.»</p>

  <p class="p5">«Ben herhangi bir konuda da daha fazla konuşmak istemiyorum.»</p>

  <p class="p5">Michelle, Tim'e dik dik baktı. Yüzü adeta katılaşmıştı.</p>

  <p class="p5">«Ne yapmak istiyorsun peki?»</p>

  <p class="p5">«Eve gitmek istiyorum,» dedi Michelle. «Eve gitmek ve Amanda'yı bulmak istiyorum.»</p>

  <p class="p5">«Tamam,» dedi Tim. «Ne yapacağımı söyleyeyim sana. Birkaç dakika sonra annen babanla konuşacağım. Önce sana bir kola alalım. Sen onu bitirinceye kadar ben de onlarla konuşmuş olacağım. Sence nasıl&nbsp;bir fikir?»</p>

  <p class="p5">Michelle, Tim'le tartışacakmış gibiydi, ama birden fikrini değiştirdi, öfkesi geçti ve omuz silkerek: «Tamam,» dedi. «Öyle olsun.»</p>

  <p class="p5">Tim odanın kapısını açarak Michelle'e yol gösterdi. Dışarıda beklemekte olan June'la Cal'a gülümseyerek onları yatıştırmak istedi: «Biz Michelle'le bir kola almaya gidiyoruz. Siz içeri girebilirsiniz. Ben hemen&nbsp;döneceğim.»</p>

  <p class="p5">«Teşekkür ederim.» diye mırıldandı June. Cal'dansa hiç ses çıkmadı.</p>

  <p class="p5">Tim döndüğünde Pendleton'lar bekliyorlardı. June iskemlesinde huzursuz bir halde oturmaktaydı. Cal pencerenin önünde, kaskatı duruyordu. Kendisine arkası dönük de olsa Tim onun dik dik baktığını görmüştü sanki. Yerine oturdu ve Michelle'le ilgili dosyayı işaret etti.</p>

  <p class="p5">June hemen:</p>

  <p class="p5">«Ne oldu?» diye sordu.</p>

  <p class="p5">«Oldukça ilginç bir konuşma yaptık.»</p>

  <p class="p5">«Peki şimdi karımla aynı fikirde misiniz? Michelle deli mi?»</p>

  <p class="p5">«Cal, ben hiç böyle bir şey söylemedim,» diyerek karşı çıktı June.</p>

  <p class="p5">«Ama düşündüğün buydu.» Cal, Tim'e baktı: «Karım ikimizin de, yani Michelle'in de, benim de deli olduğumuz kanısında.»</p>

  <p class="p5">June'un çileden çıkmışlıkla acıma karışımı bakışları Tim'e bilmek isteyebileceği her şeyi anlatıyordu.</p>

  <p class="p5">«Bay Hartwick,» diye başladı June ama arkasını getiremedi. Tim yardımına yetişti: «Neden bana Tim, diye hitap etmiyorsunuz? Bu işleri&nbsp;kolaylaştırır da. Doktor Pendleton, size de bir iskemle verebilir miyim?»</p>

  <p class="p5">«Ben ayakta duracağım,» diyen Cal, pencerenin önündeki duruşunu da hiç değiştirmedi. June omuz silkti, başını kaldırıp Cal'a baktı. Tim nasıl hareket etmek gerektiğini hemen anlamıştı. Cal'ın üzerine gitmemesi gerekiyordu.</p>

  <p class="p5">«Onunla, şu arkadaşı Amanda hakkında konuştuk,» dedi Tim, June'a.</p>

  <p class="p5">«Ve?»</p>

  <p class="p5">«Benim söyleyebileceğim, o Amanda'yı gerçek sayıyor. Fiziksel olarak gerçek bir kişilik değil. Ama kesinlikle kendisinin dışında, bağımsız biri olarak görüyor onu.»</p>

  <p class="p5">«Peki bu... Bu normal mi yani?»</p>

  <p class="p5">«Küçük bir çocuk sözkonusu olduğunda, örneğin üç yaşında bir çocuk, pek anormal sayılmaz.»</p>

  <p class="p5">«Anlıyorum...» dedi June. «Ama Michelle için pek öyle değil, öyle mi? Haklı mıyım?»</p>

  <p class="p5">Cal pencereden dönüp, lafa karıştı:</p>

  <p class="p5">«Çocuğun yaptığı, onu içinde bulunduğu zor koşullardan çekip çıkaracak bir arkadaş edinmesinden ibaret. Açık söyleyeyim, bunca&nbsp;yaygaranın neden koparıldığını anlayamıyorum.»</p>

  <p class="p5">«Sizinle aynı fikirde olabilmek isterdim, Doktor Pendleton, ama değilim. Kızınız çok ciddi birtakım sorunların ortasında. Eğer siz bu&nbsp;sorunlarla yüz yüze gelmeyi kabul etmezseniz, size nasıl yardım edebilirim bilemiyorum. Ona yardımcı olma konusunda da öyle.»</p>

  <p class="p5">«Sorunlar,» diye yineledi June. «Sorunlardan söz ettiniz. Uyum sağlamasını engelleyecek kadar ciddi mi? Koşullarına uyum sağlayamayacak mı?»</p>

  <p class="p5">Tim başını salladı: «Ben topallama konusunun bile ana sorun olduğundan kuşkuluyum. Gerçekte, asıl sorun o değil. Sorun kız kardeşi.»</p>

  <p class="p5">«Jenny mi?» diye sordu Cal.</p>

  <p class="p5">«Oh, Tanrım! Korktuğum buydu zaten,» diye inledi June. Cal'a dönerek:</p>

  <p class="p5">«Sana söyledim,» dedi. «Sana haftalardır söylüyordum. Ama sen bana inanmıyordun ki.»</p>

  <p class="p5">«Doktor Pendleton, Michelle artık onu sevmediğinizi düşünüyor. Kendisinin evlatlık olduğunu, sizin de kendi çocuğunuz olunca artık&nbsp;onu sevmediğinizi düşünüyor.»</p>

  <p class="p5">«Gülünç bu,» dedi Cal.</p>

  <p class="p5">«Öyle mi?» dedi June. «Gerçekten öyle mi?»</p>

  <p class="p5">«Anlaşılan, bunu ona arkadaşı Amanda söylemiş,» dedi Tim.</p>

  <p class="p5">June boş gözlerle ona baktı: «Anladığımdan emin değilim,» dedi.</p>

  <p class="p5">Tim koltuğunda geriye yaslanırken:- «Evet,» dedi. «Her şeyi yerli yerine oturtmak o kadar zor değil. Michelle şu anda birtakım düşüncelere ve duygulara sahip ve bunlar ona tümüyle yabancı. Gerçekte de onu&nbsp;yaşamdan koparıyor. Bu yüzden o Amanda'yı icat etmiş. Amanda gerçekte Michelle'in kişiliğinin karanlık yanı. Ve Michelle de... nasıl söylesem, bilemiyorum, kişiliğinin çirkin yanını... galiba en doğru sözcük bu&nbsp;çirkin! Evet, kişiliğinin çirkin yanlarını, çirkin düşünce ve dürtülerini olduğu gibi Amanda'ya aktarıyor. Kendi üstlenemediği, sorumluluğunu alamadığı şeyleri...»</p>

  <p class="p5">«Dışa yansıtma dedikleri şey değil mi bu?» diye sordu Cal. Sesi düşmanca duygularla yüklüydü, ama Tim bunu farketmemeyi yeğledi.</p>

  <p class="p5">«Bir bakıma, evet. Yalnız bu kuraldışı ve aşırı bir örnek. Dışa yansıtma terimiyle, genelde birinin kendisine ait sorunlarını başka birine aitmiş gibi göstermesi kastedilir. O bir başkası da genellikle gerçek bir kişidir. Bunun iyi bir örneği sadakatsiz bir koca olabilir. Öyle bir erkek&nbsp;eşinin sürekli olarak kendisini aldattığını düşünür.»</p>

  <p class="p5">«Tamam ben de biliyorum,» dedi Cal.</p>

  <p class="p5">Tim'in tahammülü kalmamıştı: «Doktor Pendleton, bana öyle geliyor ki, bunları işitmemeyi tercih ederdiniz. Haklı mıyım?»</p>

  <p class="p5">«Ben, karım istediği için buradayım. Ama hepimiz boşa vakit harcıyoruz sanırım.»</p>

  <p class="p5">«Belki öyle,» dedi Tim. Kollarını kavuşturarak sakince beklemeye başladı. Pek fazla sürmedi bekleyişi.</p>

  <p class="p5">«Görüyorsun,» dedi Cal, June'a. «O bile vaktimizi boşa harcadığımızı söylüyor. Sen bunu böyle sürdürmek istiyorsan işi kendi başına yürütmek zorundasın. Ben yeterince dinledim.» Sözünü bitirir bitirmez&nbsp;de kapıya yöneldi. Sonra dönüp sordu: «Geliyor musun?»</p>

  <p class="p5">June onun dik dik bakan bakışıyla karşı karşıya geldi. Bununla birlikte konuşmaya başladığında sesi yumuşaktı: «Hayır Cal, gelmiyorum. Seni dinlemeye zorlayamam. Ama ben dinleyeceğim, istersen beni bekleyebilirsin. Beklemek istemiyorsan MicheHe'i alır gidersin. Ben eve&nbsp;yürüyerek dönerim.»</p>

  <p class="p5">Cal'ın haraketlerini dikkatle izleyen Tim, Michelle'in adının geçmesinin onda bir çekingenlik yarattığını farketmekle birlikte hiçbir şey demedi ve Cal'ın ne yapacağını merakla beklemeye başladı.</p>

  <p class="p5">«Bekleyeceğim,» dedi Cal. Çıkarken kapıyı da çekti. June, Tim'e döndü:</p>

  <p class="p5">«Kusura bakmayın. Onun böyle şeylerle yüz yüze gelebilmesi zor. Korkunç şeyler yaşadı.»</p>

  <p class="p5">Tim bir süre sessiz kalarak June'un üzüntüsünü biraz üzerinden atmasını bekledi. Daha sonra: «Sanırım, Michelle'e yardımcı olabilirim.&nbsp;Çocuk çok ağır baskılar altında. Fiziksel durumu da ayrı bir sorun. Bir&nbsp;çocuk için birden topallamaya başlamak kolay değildir. Üstüne üstlük&nbsp;Jennifer'le ilgili pek çok şey yüklenmiş. Tabii babasının tavrı da ayrı...&nbsp;Bütün bunlar Michelle'i çok ağır bir yükün altına itmiş. O da bu yükün&nbsp;altında dağılıyor şimdi,» dedi.</p>

  <p class="p5">«Öyleyse ben haklıyım,» diyen June derin bir nefes aldı. Omuzlarından ağır bir yük kalkmış gibiydi. «Bu beni neden böylesine rahatlattı acaba?»</p>

  <p class="p5">«Sorunu anlamak her zaman iyidir. Ne olup bittiğini anlamazsanız karmaşanın içinde biter gidersiniz. Şimdi, en azından Michelle'le ilgili&nbsp;sorunun ne olduğunu biliyoruz.»</p>

  <p class="p5">Michelle öğretmenler odasında birkaç dakika oturup kolasını içti. Hartwick'i çok sevmişti. Kendini dinlediği, özellikle de Amanda hakkında söylediklerine inandığı için. Amanda'nın bir hayalet olduğunu söylememişti ona. Gerçek olmadığından ya da başka bir şeylerden de söz&nbsp;etmemişti. Tim'in annesiyle babasına neler söylediğini merak etti. Söyleyeceklerinden ya da sonuçtan fazla bir şey beklemiyordu. Doktor onlara ne derse desin, kendisini daha fazla sevecek değillerdi.</p>

  <p class="p5">Öğretmenler odasından çıkıp okulun arka merdivenlerine doğru yürüdü. Billy Evans orada salıncaklardan birinde oturuyor ve ayaklarının ucuyla toprağı iterek sallanmaya çalışıyordu. Yapayalnızdı. Michelle'i görünce el salladı ve yanına gelmesi için işaret etti. Michelle boşalan kola kutusunu fırlatıp attı, bastonuna olanca ağırlığıyla yaslanarak o&nbsp;tarafa doğru yürümeye başladı.</p>

  <p class="p5">Bill: «Merhaba!» dedikten sonra hemen sordu: «Beni sallayacak mısın?»</p>

  <p class="p5">«Tamam!»</p>

  <p class="p5">İtmeye başladı. Bili keyifli keyifli gülüyordu. Daha hızlı itmesi için yalvarmaya başladı.</p>

  <p class="p5">«Bu salıncak çok yüksek,» dedi Michelle. «Bunlara senin binmemen lazım. Daha küçüklerine gitmelisin.»</p>

  <p class="p5">«Ben yeterince büyüğüm,» diye karşılık verdi Bili: «Hatta top alanını çeviren tel örgü üzerinde bile yürüyebilirim.»</p>

  <p class="p5">Michelle beyzbol alanının çevresindeki tel örgüye şöyle bir baktı. Yüksekliği iki buçuk metreye yaklaşıyor, uzunluğu boyu on metreyi&nbsp;geçiyordu. Michelle daha ileri yaşta, aşağı yukarı kendi yaşında çocukların orada oynamakta olduklarını gördü. Bill'in yaşındakiler onların&nbsp;oyunlarına katılamıyordu.</p>

  <p class="p5">«Ben senin orada dolaştığını hiç görmedim,» dedi Michelle.</p>

  <p class="p5">«Hiç bakmadın ki! Şimdi salıncak dyrsun sana gösteririm.»</p>

  <p class="p5">Michelle salıncağı itmeyi durdurdu. Salıncak aldığı hızla bir tur daha yaptı. Hareketin ileri doğru en yüksek noktasına vardığında Bili&nbsp;aşağı atladı, ayaklarının üzerine düştükten sonra doğrularak beyzbol&nbsp;alanına doğru koştu. Omzu üzerinden geri seslenerek:</p>

  <p class="p5">«Gel,» dedi. Michelle de peşinden gitti. Becerebildiğince hızlı gidiyordu. Ona yetiştiğinde Bill tel örgüye tırmanmaya başlamıştı.</p>

  <p class="p5">«Dikkatli ol!» diyerek onu uyardı.</p>

  <p class="p5">«Çok kolay,» diyerek dalga geçti Bili. Duvarın tepesine ulaşmıştı. Orada bacaklarını açarak durdu, Michelle'e sırıttı:</p>

  <p class="p5">«Yukarıya gel,» diye seslendi.</p>

  <p class="p5">«Gelemem!» dedi Michelle. «Gelemeyeceğimi biliyorsun.»</p>

  <p class="p5">Billy Evans duvarın üzerinde birtakım cambazlıklar denemeye girişti. Tehlikeli olabilecek hareketler yapıyor, ama hepsini de başarabiliyordu. Bunları yaparken Michelle'in her hareketini görmesini istiyor, sık sık, «Bak,» diye ona sesleniyordu.</p>

  <p class="p5">Michelle onun sallanma hareketlerine bakarken eninde sonunda düşeceğinden emin gibiydi.</p>

  <p class="p5">«Billy, oradan in, aşağıya gel! Düşüp canını yakacaksın. O zaman ben de sana yardım edemem.»</p>

  <p class="p5">«Düşmem ben. Sen bana bak!»</p>

  <p class="p5">İleriye doğru bir deneme adımı attı. Ayağı boşluğa gelmek üzereydi. Yeniden dengesini buldu, ikinci bir adım attı. Michelle yalvarmaya başladı:</p>

  <p class="p5">«Ne olursun, Billy!»</p>

  <p class="p5">Billy dikkatli ve dengeli bir şekilde ilerliyordu. Adımları ölçülüydü. Her adımda da dengesi biraz daha sağlamlaşıyordu.</p>

  <p class="p5">«Düşmem ben,» dedi yeniden. Michelle'in kendisini aşağıya çağırıp duracağını bildiği için ona takılmaya karar verdi: «Sen bunları yapamayacağın için deli oluyorsun. Tabii, topal olmasaydın yapabilirdin. Ama topalsın, yapamazsın.»</p>

  <p class="p5">Bunları söyledikten sonra gülmeye başladı.</p>

  <p class="p5">Michelle bir süre onu yukarıdan aşağıya süzdü. Kahkahaları kulaklarında yankılar yapıyordu.</p>

  <p class="p5">Bütünüyle Susan Peterson'u anımsatıyordu ve ona benzeyen bir yanı vardı.</p>

  <p class="p5">Sis yine etrafını sarmaya başladı. Amanda'yı beraberinde getirecek olan soğuk rutubeti hissetti. Billy Evans'ın kendisine sırıtan yüzü sisin&nbsp;içinde silikleşip, görüş alanından çıktı. Gülmesi hâlâ sürüyor, kahkahası&nbsp;sisi bıçak gibi yararak kendine ulaşıyordu.</p>

  <p class="p5">Ve o sırada Amanda belirdi. Orada, hemen arkasındaydı. Bir şey fısıldıyordu:</p>

  <p class="p5">«Michelle, onun böyle yapmasına izin verme!» Sesi yumuşaktı. «Sana gülüyor. Gülmesine izin verme. Onlardan hiçbirinin sana gülmesine izin verme!»</p>

  <p class="p5">Michelle duraksadı. Bir kez daha Billy'nin alaycı gülüşüyle hakaret edişini duydu.</p>

  <p class="p5">«Topal olmasaydın yapabilirdin,» diyordu. Amanda kulağına eğilerek fısıldadı, tiz bir fısıltıydı bu:</p>

  <p class="p5">«Durdur onu!» diyordu.</p>

  <p class="p5">«Nasıl yapacağımı bilmiyorum,» diye bir çığlık attı Michelle. Aman- | da'yı arayarak etrafına umutsuzca baktı.</p>

  <p class="p5">«Sana göstereyim,» dedi Amanda fısıltı halinde: «Bak göstereyim.»</p>

  <p class="p5">Gülüş, o alaycı gülüş birden durdu, onun yerini dehşet verici bir çığlık aldı.</p>

  <p class="p5">Billy atlamaya çalıştı, ama çok geçti. Ayağının altındaki zemin hareket halindeydi.</p>

  <p class="p5">Dengesini yitirdi, yeniden doğrulmaya çabaladı, ama sonuç alamadı. Sonra kolları havada çırpınmaya başladı. Düşüyordu.</p>

  <p class="p5">Bir saniye sonra okul bahçesinde derin bir sessizlik vardı. Michelle için sessizliği Amanda bozdu:</p>

  <p class="p5">«Gördün mü? Ne kadar kolaymış. Şimdi onların hepsini susturabilirsin...»</p>

  <p class="p5">Ses hızla hafifleyip yok oldu, gitmişti. Sis de dağılmaya başladı. Michelle kısa bir süre bekledi. Bekleyişi sisin dağılması içindi. Ortalık&nbsp;aydınlanınca etrafa baktı.</p>

  <p class="p5">Billy Evans'ın başı bükülmüş, boş gözleri kendisine bakıyor gibiydi ve yerde, ayaklarının ucunda yatıyordu.</p>

  <p class="p5">Michelle artık onun hiçbir zaman kendisine gülemeyeceğini biliyordu. *</p>

  <p class="p5"><a id="a27"></a><span class="t1">&nbsp;</span></p>
</body>
</html>
