<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>XX. Bölüm</title>
</head>

<body>
  <h1 class="h11">XX. Bölüm</h1>

  <p class="p5">Hareketli bir öğleden sonrasıydı. Corinne hızlı hızlı yürüyordu. Zihni, gittiği yerden çok, June Pendleton'un ziyaretiyle meşguldü. Karşıda beliren binayı görünceye kadar da kliniğe gitmekte olduğunun pek farkında değil gibiydi. Bina küçük bir ormancık sayılabilecek bir koruluğun&nbsp;içindeydi ve sarmaşık gülleri her yanını sarmıştı. Bir an durdu, güzel bir&nbsp;yazıyla yazılmış levhaya baktı; Josiah Carson'un silikleşmiş adıyla Calvin Pendleton'un yeni eklenmiş adını okudu. Levhanın yazılışı Corin-ne'e biraz hüzün verdi. Bunun neden ileri geldiğini algılayabilmesi için&nbsp;biraz düşünmesi gerekti. Bu, eskinin yeniye yer verişi gibi bir şeydi.&nbsp;Josiah Carson, Corinne'in ilk anımsayabildiği zamanlardan beri oradaydı. O klinik onsuz düşünülemezdi.</p>

  <p class="p5">Bekleme odasına girip Marion Perkins'i masasının başında, defterlerini karıştırmakla meşgul görmek gerginliğini biraz hafifletti. Marion Carson hâlâ oradaydı ve orada olmakla Josiah Carson ile Calvin Pendleton arasındaki geçiş dönemini bir ölçüde yumuşatmış oluyordu. Kapıya asılı küçük zil çıngırdayınca Marion başını kaldırıp baktı.</p>

  <p class="p5">«Corinne!» diye yüksek sesle karşıladı geleni. Sesinde Corinne'i görmenin şaşkınlığıyla merak ve «hoşgeldin» birbirine karışmıştı: «Biliyor musun,» dedi. «Bugün buraya geleceğin konusunda bir his vardı&nbsp;içimde. Tuhaf değil mi? Belki de değil. Gerçekte her şey düşünüldüğü&nbsp;gibi oldu. Hemen herkes bugün buraya uğrayıp Susan Peterson hakkında görüşmek istedi.» Üzüntüyle iç çekti ve: «Korkunç bir şey değil mi?»&nbsp;diye ekledi. «Henry ve Estelle için ne acı bir kayıp! Herkes de küçük&nbsp;Michelle Pendleton'un bunda bir rolü olduğunu düşünüyor.» Öne doğru eğildi, sesini sır veriyormuşçasına alçaltarak konuştu: «İnan bana&nbsp;bazıları öyle şeyler söylüyor ki, ben tekrarlamak bile istemem.»</p>

  <p class="p5">«Öyleyse tekrarlama!» Corinne sözü böylece kısa kesişini dostça bir gülümsemeyle tatlılaştırarak sordu: «Joe Amca burada mı?»</p>

  <p class="p5">Marion saygısızlığa varan karşısındakini utandırma çabasıyla telefona uzandı: «Telefonunu bir çınlatayım, bakalım meşgul mü?» İç bağlantı düğmesine bastı: «Doktor Joe, size bir sürpriz! Corinne Hatcher burada.»</p>

  <p class="p5">Bir dakika geçmeden ara kapı açıldı, Josiah Carson göründü. Kollarını iki yana açmış, yüzünde dostça bir gülümseme vardı. Ama Corin-ne bir an için onun gözlerinde başka bir belirti görür gibi oldu. Bir hüzün ifadesi mi? Ne zaman hastalarından birini yitirse, özellikle ölen&nbsp;bir çocuksa Josiah Carson bunun acısını yüreğinde duyardı. Kendi kızı&nbsp;öldüğünden beri, (o tarihlerde Corinne henüz doğmamıştı bile) Carson&nbsp;babalık şefkatini tüm Paradise Point çocuklarına yöneltmişti. Ama&nbsp;bugün gözlerinde okunan, hüznün de ötesinde bir şeydi. Corinne'in&nbsp;kolay kolay niteleyemeyeceği bir şeydi bu.</p>

  <p class="p5">Corinne'i ayaklarını yerden kesercesine kucakladı.</p>

  <p class="p5">«Bu tatlı sürprizi neye borçluyuz? Nasılsın, iyisin ya?»</p>

  <p class="p5">Corinne onun kollarından kurtulmaya çalışarak: «İyiyim, iyiyim sanıyorum,» dedi. «Galiba daha çok sizi merak ettim. Çocuklarınızdan birinin başına bir şey geldiğinde bunun sizi nasıl etkilediğini bilirim de...»</p>

  <p class="p5">Carson başını sallayarak bunu doğrularken: «Hiç kolay bir şey değil,» dedi. «Gel, içeri gir. Sana bir içki vereyim.»</p>

  <p class="p5">Corinne'a bir iskemle uzattıktan sonra kapıyı kapadı. Masasının alt gözünden bir şişe viski çıkardı. Bakışlarını Corinne'den ayırmadan iki&nbsp;bardağı da cömertçe doldurdu. İçkisini yudumlarken de:</p>

  <p class="p5">«Eee, ne haber bakalım?» diye sordu.</p>

  <p class="p5">Corinne, Bourbon'un tadına şöyle bir baktı. Yüzünü buruşturarak bardağı bıraktı elinden. Carson'la göz göze geldiğinde:</p>

  <p class="p5">«Michelle Pendleton,» dedi.</p>

  <p class="p5">Carson başını salladı: «Benim için sürpriz olmadı. Gerçekte ben senin daha önce gelmeni bekliyordum. İşler daha da kötüye gidiyor,&nbsp;değil mi?»</p>

  <p class="p5">«Pek bilemiyorum,» dedi Corinne. «Bugün onun için korkunç günlerden biri olmalıydı. Çocuklardan hiçbiri onunla ilgilenmedi. Düne kadar bu ilgisizliği ben onun topallığına yoruyordum. Ama şimdi? Burada her şeyin nasıl geliştiğini biliyorsunuz. İnsanlar bir şeylerden ötürü&nbsp;kınanıyor. Hatta kınanmalarını gerektirecek bir şey yokken bile. Üstelik&nbsp;hiçbir şeyi de unutmuyorlar.» içkisini yudumladı, sonra bardağı yine&nbsp;eski yerine koydu. Sonra birden: «Joe Amca, Michelle normal mi?»&nbsp;diye sordu.</p>

  <p class="p5">«Bunu hangi anlamda sorduğuna bağlı. Herhalde zihinsel yönden soruyorsun, değil mi?»</p>

  <p class="p5">Corinne iskemlesinde, yeniden yerleşir gibi kıpırdadı: «Bilemiyorum,» dedi. «Aslında buraya gelmekte olduğumun bile farkında değildim. Kendimi kapının önünde bulduğum zaman nerede olduğumu anladım. Ama galiba bilinçaltından bana birtakım mesajlar geliyordu.» Corinne kısa bir süre sustu. Ardından kararlı bir biçimde içkisinin yarısını bir dikişte içti: «Michelle'in hayali arkadaşı hakkında bilginiz var mı?» Bunu&nbsp;sorarken olabildiğince sıradan, bilinen bir şeyi öğrenmek istiyofmuş&nbsp;gibi davranmaya özen göstermişti.</p>

  <p class="p5">Carson kaşlarını çatarak: «Hayali bir arkadaş mı?» dedi. Sözcükler onu etkilememiş görünüyordu: «Çok küçük çocukların oynadıkları türden bir oyundan mı söz ediyorsun?»</p>

  <p class="p5">«Tam öyle! Anlaşılan bir bebekle başlamış bu oyun. Nasıl bir bebek olduğunu bilmiyorum. Ama Bayan Pendleton bana bebeğin&nbsp;eski, çok eski bir şey olduğunu söyledi. Michelle onu yatak odasındaki&nbsp;dolabın bir köşesinde bulmuş o eve taşındıklarında.»</p>

  <p class="p5">Carson şaşırmış gibi başını kaşıdı. Sonra bir şeyleri anımsayarak «evet» anlamına başını salladı: «Nasıl bir şey olduğunu biliyorum,» dedi&nbsp;yumuşak bir sesle: «Çok eski. Porselen bir bebek. Eski tip giysileri var.&nbsp;Başında da küçük bir bone. Kazadan sonra onu ilk gördüğümde bebek&nbsp;yatağın üstünde, hemen yanındaydı. Sen şimdi Michelle'in onun canlı&nbsp;olduğunu sanmaya başladığını mı söylemek istiyorsun?»</p>

  <p class="p5">Corinne de onayladı: «Öyle olduğu anlaşılıyor. Ona ne ad verdiğini biliyor musuı uz?»</p>

  <p class="p5">«Bana Amanda adını verdiğini söylemişti.»</p>

  <p class="p5">«Amanda,» diye yineledi Corinne de: «Bu size hiçbir şey ifade etmiyor mu?» Kadehini bitirip biraz uzağa koydu: «İkinci bir kadeh bana fazla mı gelir dersiniz?»</p>

  <p class="p5">Carson hiçbir şey demeden içkileri tazeledi: «Anlaşılan Point hakkında birtakım hikâyeler dinlemiş!»</p>

  <p class="p5">Corinne elini alnında gezdirdi: «Ben de öyle düşündüm. Ama June bana bebeğe bu adı onu bulduğu anda verdiğini söyledi. Yani, buraya&nbsp;geldikleri ve eve girdikleri gün.»</p>

  <p class="p5">«Demek sadece bir rastlantı.»</p>

  <p class="p5">«Öyle mi dersiniz? Joe Amca, Amanda kimdi? Yani, gerçek biri miydi? Yoksa bu ve benzerleri sadece eski hikâyeler miydi?»</p>

  <p class="p5">Carson iskemlesinde biraz geriye doğru kaykıldı. Amanda hakkında asla konuşmazdı. Şimdi de bu konuyu açmak istemiyordu. Ama konu kendiliğinden âçılmıştı ve açılmalıydı da. Önemli olan konunun&nbsp;bundan sonrasının nasıl yönlendirileceğiydi.</p>

  <p class="p5">«O, benim büyük halamdı,» dedi sözcükleri dikkatle seçerek: «Daha doğrusu, yaşasaydı öyle olacaktı.»</p>

  <p class="p5">«Ne oldu ona?»</p>

  <p class="p5">«Bilmiyorum. Gözleri görmüyordu. Bir gün yardan aşağıya yuvarlandı. Bütün bildiğim bundan ibaret.»</p>

  <p class="p5">Carson konuşmasını böyle bağladı ama sesinde konunun kapanmadığını belirten bir şey var gibiydi. Corinne işin biraz daha ötesi olup olmadığını öğrenmek istedi:</p>

  <p class="p5">«Siz bu konuda biraz daha fazla biliyor gibisiniz?» Karşılık alamayınca Corinne bir adım daha attı: «Biliyor musunuz?»</p>

  <p class="p5">«Yani hayalet hikâyelerine inanıp inanmadığımı mı soruyorsun?»</p>

  <p class="p5">«Hayır, onu demek istemiyorum. Demek istediğim onun hakkında bilinenlerin bundan ibaret olup olmadığı.»</p>

  <p class="p5">«Bildiğim kadarıyla dedem, Amanda'nın kardeşiydi.»</p>

  <p class="p5">Corinne hiçbir şey demedi. Carson koltuğunda biraz öne doğru eğilerek pencereden dışarıya baktı. Sonra ağır ağır devam etti:</p>

  <p class="p5">«Biliyorsun, Carson'lar buraya Paradise Point (Cennet Burnu) adını verdiklerinde, aslında buranın çok güzel bir yer olduğunu falan kastetmemişlerdi. Daha dinsel bir fikir vardı kafalarında. Bir cennet, yani yeryüzünde bir cennet.»</p>

  <p class="p5">Carson'un sesinde belli belirsiz bir alay olması Corinne'in dikkatinden kaçmamıştı.</p>

  <p class="p5">«Carson'ların papaz olduklarını biliyorum.»</p>

  <p class="p5">Josiah başını sallayarak söyleneni onayladı: «Köktendinci» dedi. «Gerçek mümin ve kavgacı. Dedemin babası Lemuel Carson da onların&nbsp;sonuncusuydu.»</p>

  <p class="p5">«Ona ne olmuş?»</p>

  <p class="p5">«Dedemin söylediğine göre pek çok şey. Olaylar Amanda' nin gözlerini yitirmesiyle başlamış. İhtiyar Lemuel bunu bir Tanrı takdiri saymış ve Amanda'yı şehitler mertebesine geçti kabul etmiş. Onu hep siyah&nbsp;giysiler içinde düşünmüş. Zavallı küçük kız... Onun için körlük kimbilir&nbsp;ne kadar zor olmuştur. Her zaman her konuda yapayalnız bir küçük&nbsp;varlık.»</p>

  <p class="p5">«Yardan yuvarlandığında da yalnız başınaydı değil mi?»</p>

  <p class="p5">«Öyle olduğu anlaşılıyor. Zaten dedem o konuda hiçbir şey konuşmazdı. Ben de bu konunun tuhaf bir yanı var diye düşünürdüm. Aile hakkında pek konuşmazdı dedem. Lemuel'lerin cennetinde birçok da&nbsp;yılan vardı diyelim.»</p>

  <p class="p5">«Her zaman, her yerde, öyle değil midir?»</p>

  <p class="p5">«Lemuel'in karısı,» diye devam etti Josiah. «Öyle görünüyor ki gözü dışarda biriymiş. Dedem bunu hep Lemuel'lerin sürekli günah ve&nbsp;cehennem vaazları vermelerine bir tepki olarak görürdü.»</p>

  <p class="p5">«Dedenizin annesinin başka bir ilişkisi olduğunu mu söylemek istiyorsunuz?»</p>

  <p class="p5">Carson gülümsedi: «Müthiş bir kadın olmalı. Dedem onun çok güzel olduğunu söylerdi. Ama babasıyla asla evlenmemesi gerektiğini&nbsp;de belirtirdi.»</p>

  <p class="p5">«Louis Carson mu?» diye fısıldadı Corinne. «Günahkâr olarak öldü.» Josiah aynı yumuşak tonda onun sözünü tamamladı:</p>

  <p class="p5">«Öldürüldü!» Corinne'in gözleri faltaşı gibi açılmıştı: «Bu olay şimdi June Pendleton'un atölye olarak kullandığı binada olmuş. Lemuel onu orada sevgilisiyle birlikte yakalamış. İkisi de bıçaklanarak öldürülmüş.»</p>

  <p class="p5">Corinne karın adalelerinin kasıldığını hissediyordu.</p>

  <p class="p5">«Galiba herkes bu işi Lemuel'in yaptığını düşünmüş,» diye ekledi Josiah. «Ama o günlerde şehir tam anlamıyla onun egemenliği altındaydı, ayrıca o zamanlar sadakatsiz bir kadın toplumda pek öyle saygın&nbsp;değildi. Belki de insanlar onun sonunda hak ettiğini bulduğunu düşündüler. Lemuel onun için bir cenaze töreni bile yaptırmış.»</p>

  <p class="p5">«Ben mezar taşındaki yazının hep böyle bir anlamı olacağını düşünmüştüm,» dedi Corinne. «Çocukluğumda mezarlığa gitmeyi ve orada mezar taşlarını okumayı alışkanlık haline getirmiştik.»</p>

  <p class="p5">«Ve hayaletin oralarda olup olmadığını görmek için etrafa bakmıyordunuz, öyle mi?»</p>

  <p class="p5">Corinne yine «evet» anlamına başını salladı.</p>

  <p class="p5">«Peki, onu hiç gördünüz mü?»</p>

  <p class="p5">Corinne bu soruya ne karşılık vereceğini uzunca bir süre düşündü. Sonunda gönülsüzce başını iki yana salladı.</p>

  <p class="p5">Carson onun duraksamasını gözden kaçırmamıştı: «Emin misin, Corinne?»</p>

  <p class="p5">«Bilmiyorum,» dedi Corinne, kendini biraz budala gibi hissederek. Aslında zihninde bir anı öylece duruyordu, ne var ki, onu bir türlü seçemiyor, yakalayamıyordu: «Bir şey vardı,» dedi. «Bir kez oldu bu. Bir&nbsp;arkadaşımla birlikte orada, mezarlıktaydım. Arkadaşımın kim olduğunu&nbsp;şimdi anımsamıyorum. Birden sis bastırdı. Bilirsiniz, siste mezarlıklar&nbsp;daha ürkütücü olur. Nasıl oldu bilmiyorum. Belki de hepsi hayaldi. Birden bir şeyler hissetmeye başladım. Ortada parmakla gösterebileceğim hiçbir şey yoktu. Yani gerçek hiçbir şey yoktu. Sadece oracıkta bir&nbsp;şeyin varolduğunu hissediyordum. Bana çok yakındı. Sessiz ve sakin,&nbsp;olduğum yerde kaldım. Ben orada durdukça da o bana adım adım yaklaştı... her neydiyse...» Sesi giderek zayıfladı. O öğleden sonrasının kendisini saran sisini anımsayarak hafifçe ürperdi.</p>

  <p class="p5">«O Amanda'ydı diye düşündün değil mi?»</p>

  <p class="p5">«Bilmiyorum, ama bir şey vardı.»</p>

  <p class="p5">«Haklısın! Evet, bir şey vardı. Ama senin hayal gücünün ürünüydü.</p>

  <p class="p5">Küçük bir kız hep bu türden hayalet hikâyeleri dinleyerek o yaşa gelmiş ve sisli bir gün mezarlıkta... Normaldir bu. Amanda ile uzun bir konuşma yapmamış olmana şaşarım! Yoksa yaptın mı?»</p>

  <p class="p5">«Elbette hayır,» dedi Corinne. Şimdi durumu daha da aptalca buluyordu: «Hatta onu görmedim bile,» diye ekledi.</p>

  <p class="p5">Carson onu dikkatle izliyor ve gözlerini ondan ayırmıyordu:</p>

  <p class="p5">«Peki, arkadaşın ne yaptı? Senin hissettiklerini o da hissetti mi acaba?»</p>

  <p class="p5">«Gerçekte evet, o da aynı şeyleri hissetti.» Corinne kızmaya başlamıştı. Söylediklerine inanılmaması o kadar önemli değildi belki, ama alay edilmek istemiyordu: «Eğer bilmek istiyorsanız ikimiz yalnız da&nbsp;değildik. Bu olay birçoğumuzun başına gelmişti. Hepimiz küçük kızlardık. On iki yaşındaydık. Tıpkı Amanda gibi. Ve tıpkı Michelle Pendleton&nbsp;gibi.»</p>

  <p class="p5">Carson'un bakışları sertleşmeye başlamıştı: «Corinne,» dedi yavaşça. «Sen ne söylediğini biliyor musun?»</p>

  <p class="p5">«Evet, biliyorum. Diyorum ki, ruh ya da hayalet hikâyeleri belki de doğrudur. Bazı kimseler bunların doğru olmadığını söylüyorsa, nedeni,&nbsp;Amanda'yı hiçbir zaman görmemiş olmalarıdır. Onu gerçekten hissetmiş olanlar on iki yaşındaki çocuklardı. Ama onların dediklerine kim inanır? Herkes bilir ki, genç kızların tuhaf hayalleri vardır! Joe Amca, ya&nbsp;benim hayalimin eseri değilse, ya içimizden bazıları gerçekten varlığını&nbsp;hissetmişse onun? Ya Michelle onun varlığını sadece hissetmekle kalmayıp bir de gerçekten konuşmuşsa?»</p>

  <p class="p5">Bunları dinlerken Josiah Carson'un değişen bakışları konuşmadan etkilendiğini belli ediyordu.</p>

  <p class="p5">«Sen bu hayalete inanıyorsun, değil mi?» diye sordu Corinne.</p>

  <p class="p5">«Ya sen?» diye karşılık verdi Carson. Corinne onun tedirgin olmaya başladığını anlamıştı.</p>

  <p class="p5">«Bilmiyorum,» diye bir yalan kıvırdı Corinne. Aslında biliyordu. «Bilmiyorum, ama bir anlamı var değil mi? Değişik bir anlamı var demek istiyorum. Ama eğer gerçekten bir hayaletin olduğuna ve bunun da&nbsp;Amanda olduğuna inanırsak, onu en kolay on iki yaşında bir kızın görebileceğine de inanmamız gerekir. Tıpkı ona benzeyen bir çocuk yani.»</p>

  <p class="p5">«Kendine benzeyen birini bulmak için yüz yıl beklemiş demek...» dedi Carson. «Neden şimdi? Neden Michelle Pendleton?» Öne eğilerek&nbsp;dirseklerini çalışma masasına dayadı. Sakin bir sesle: «Corinne,» dedi.&nbsp;«Senin Michelle hakkında kaygılandığını biliyorum. Onun hayali bir arkadaş edinip Amanda adını vermesini garip buluyorsun. Burada tümüyle&nbsp;bir rastlantı sözkonusu. Allah kahretsin, tam bir rastlantı. Ama hepsi o&nbsp;kadar!»</p>

  <p class="p5">Corinne ayağa kalktı. Bu kez gerçekten kızgındı: «Joe Amca, Michelle benim öğrencilerimden biri. Onun hakkında elbette kaygılıyım. Ben sınıfımdaki her çocuk için kaygılanırım. Susan Peterson öldü. Michelle topallıyor ve bazı garip davranışları var. Sınıfımda başka şeyler de&nbsp;olmasını istemiyorum.»</p>

  <p class="p5">Carson, Corinne'i baştan aşağı süzdü. Masasının önünde dimdik ve kaskatı bir halde, son derece sert bakışlarla duruyordu.</p>

  <p class="p5">Onu rahatlatmak için yerinden doğruldu, ama Corinne ona hiç bakmadan odadan çıktı.</p>

  <p class="p5">Josiah yavaşça oturdu koltuğuna. Uzun süre de öyle kaldı. Hiçbir şey yolunda gitmiyordu. Susan Peterson'un ölümünü kendisi istememişti. ölmesi gereken Michelle'di. Cal Pendleton'un kızı. Bir hayata karşı bir hayat. Bir çocuğa karşı bir çocuk. Ama kendi çocuklarından biri&nbsp;değil, Josiah'ın çocuklarından biri değil!</p>

  <p class="p5">Şimdi yapabileceği tek şey beklemekti. Er ya da geç, her zaman olduğu gibi, trajedi eve geri gelecek ve orada kim yaşıyorsa onu bulacaktı. Bu olduğunda da ev Alan Hanley'in öcünü almış olacak, konu&nbsp;kapanacaktı. O zaman kendisi oradan uzaklaşacak, Paradise Point'i de&nbsp;tümüyle unutacaktı. Bir kadeh viski daha koydu ve pencereden dışarısını seyretmeye koyuldu. Uzaktan uzağa Devil's Passage'da suların kıyıya çarpışını duyuyordu. Şeytan Geçidi isminin çok yerinde bir adlandırma olduğunu düşündü. Şeytanın ne zamandan beri Carson'larla yaşamaya başladığını sordu kendi kendine. Şimdi, aradan geçen bunca yıldan sonra Carson'ların sonuncusu şeytanı kullanmaya kalkışıyordu.&nbsp;Josiah Carson bunun şiirsel bir şey olduğunu düşündü.</p>

  <p class="p5">O günün akşamı, geç saatlerde Michelle mezarlığa uğradı. Amanda'nın garip mezar taşının yanına gelişigüzel çömeldi ve beklemeye başladı. Arkadaşının yanına geleceğinden kuşkusu yoktu. Fakat, bu&nbsp;kez bildiği grilik etrafını sarmaya başlamadan önce birinin kendisini seyretmekte olduğunu hissetti. Geriye dönüp baktı ve birkaç metre ötede&nbsp;durmuş, kendisini seyreden Lisa Hartwick'i gördü.</p>

  <p class="p5">«İyi misin?» dedi Lisa.</p>

  <p class="p5">Michelle başını sallamakla yetindi. Lisa da çekine çekine ileriye doğru bir adım attı:</p>

  <p class="p5">«Sana,» dedi. «Sana bakıyordum.» Bunu söylerken ürkmüş gibiydi; Michelle de neden öyle çekingen davrandığına şaşırmıştı. Yerinden&nbsp;doğrulmaya çalışırken:</p>

  <p class="p5">«Bana mı bakıyordun? Neden?» diye sordu.</p>

  <p class="p5">«Seninle konuşmak istiyordum da...»</p>

  <p class="p5">Lisa'yı kuşkuyla süzdü. Pek kimse sevmezdi onu. Herkes ona haşarı bir yumurcak olarak bakardı. Kendisinden ne istiyordu acaba?&nbsp;Alay mı edecekti yoksa? Lisa hiçbir şey yapmadan yakına geldi durdu.&nbsp;O arada Michelle de yeniden yere çömelmişti.</p>

  <p class="p5">«Senin bir evlatlık olduğun doğru mu?» dedi Lisa.</p>

  <p class="p5">«Öyle bile olsa ne olmuş yani?»</p>

  <p class="p5">«Ben... bilmiyorum!» dedi Lisa. «Benim annem beş yıl önce öldü.»</p>

  <p class="p5">Şaşırma sırası şimdi Michelle'deydi. Lisa bunu niçin söylüyordu? Ne yapmak istiyordu, niyeti arkadaşlık kurmak mıydı? Niçin?</p>

  <p class="p5">«Annemle babama ne olduğunu bilmiyorum,» diye umursamazlıkla karşılık verdi: «Belki öldüler, belki de beni istemiyorlardı.»</p>

  <p class="p5">«Babam beni istemiyor,» dedi Lisa.</p>

  <p class="p5">«Nerden biliyorsun?» Lisa'nın kendisiyle alay etmeyeceğini anlamıştı. Konuştukça böyle olmadığı ortaya çıkıyordu.</p>

  <p class="p5">«Babam senin öğretmenine âşık. Hep onunla buluşuyor. Onu benden çok seviyor.»</p>

  <p class="p5">Michelle söylenenleri başından sonuna bir daha aklından geçirdi. Belki de Lisa haklı, diye düşündü. Belki de Jenny doğduğunda onun&nbsp;karşılaştığı durumla bu kız da karşılaşmıştı. Sonunda, «Bazen,» dedi.&nbsp;«Kimsenin beni sevmediğini düşünürüm.»</p>

  <p class="p5">«Anlıyorum, beni de kimse sevmiyor.»</p>

  <p class="p5">«Belki de arkadaş olabiliriz!» dedi Michelle. Lisa'nin gözleri birden bulutlandı.</p>

  <p class="p5">«Bilmiyorum. Ben... ben senin hakkında söylenenleri duydum.»</p>

  <p class="p5">Michelle birden gerginleşti: «Ne tür şeyler bunlar?»</p>

  <p class="p5">«Yani, yardan düştüğünden beri sana bir şeyler olduğu falan...»</p>

  <p class="p5">«Ben topalım,» dedi Michelle. «Bunu da herkes biliyor.»</p>

  <p class="p5">«Benim demek istediğim bu değil. Duyduğuma göre... yani diyorlar ki, sen ruhu ya da hayaleti bildiğini, tanıdığını düşünüyormuşsun.»</p>

  <p class="p5">Michelle'in gerginliği geçer gibi oldu: «Anladım, sen Amanda'yı kastediyorsun? O bir hayalet değil, benim arkadaşım.»</p>

  <p class="p5">«Ne dediğini anlamadım. Buralarda Amanda diye kimse yok ki.»</p>

  <p class="p5">«Var ve benim arkadaşım.»</p>

  <p class="p5">Lisa birden ayağa kalktı, geri geri Michelle'den uzaklaşmaya başladı. * *</p>

  <p class="p5">«Nereye gidiyorsun?»</p>

  <p class="p5">«Ben... ben şimdi eve gitmek zorundayım,» dedi Lisa. Tedirgindi.</p>

  <p class="p5">Michelle ayağa kalkmak için çabaladı. Gözlerini Lisa'ya dikmiş, öfkeli öfkeli bakıyordu: «Benim deli olduğumu düşünüyorsun değil mi?»</p>

  <p class="p5">Lisa tam emin otamadan «hayır» anlamına başını salladı.</p>

  <p class="p5">Birden sis yaklaşmaya ve Michelle'i sarmaya başladı. Uzaktan uzağa Amanda'nın kendisini çağıran sesi geliyordu.</p>

  <p class="p5">«Ben deli değilim,» dedi Lisa'ya. Umutsuz bir sesle söylemişti bunu: «Amanda gerçek. Şimdi geliyor. Onunla sen de karşılaşabilirsin.»</p>

  <p class="p5">Fakat Lisa hâlâ ondan uzak duruyordu. Tam gri sis onu iyice saracağı sırada Lisa'nin arkasını dönüp koşmaya başladığını gördü.</p>

  <p class="p5">Tıpkı Susan Peterson'un koşa koşa kaçtığı gibi.</p>

  <p class="p5"><a id="a25"></a><span class="t1">&nbsp;</span></p>
</body>
</html>
