<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>I. Bölüm</title>
</head>

<body>
  <h1 class="h11">I. Bölüm</h1>

  <p class="p5">Pendieton'lar, Paradise Point'e vardıklarında ağustos güneşi göz kamaştırıcı parlaklıktaydı. Otomobil köyün içinden yavaşlayarak geçerken Pendleton'ların her biri çevreye, orayı ilk kez görüyormuş gibi bakıyordu. İlk bakışta dikkati çekecek kadar güzel bir köydü. Ama onlar&nbsp;artık buraya başka gözle bakıyorlardı. Çünkü oralı olmuşlardı. Kendi&nbsp;köyleriydi burası. June Pendleton'un mavi gözlerinde bir ışık pırıldadı.&nbsp;Yüreğinde karmaşık birtakım istekler kıpırdadı. Meydanı çevreleyen&nbsp;galerilerin ve hanın dikkatle onarılmış cephelerinden çok, süpermarketin ve eczanenin yeri onu daha çok ilgilendiriyordu.</p>

  <p class="p5">Cennet Burnu anlamına gelen Paradise Point burası için çok uygun bir addı. Burayı ziyaret edenler için köy konumu dolayısıyla gerçekten cennetten bir köşeydi. Atlas Okyanusu kıyısında, dik bir toprak&nbsp;parçası üzerinde kurulan köy, denizden iki kol halinde yükselen ve&nbsp;küçük bir koyu kucaklarcasına saran iki burundan kuzeydekinin üzerine tünemiş gibiydi. Koy ancak küçük tekneler için geçici bir barınak&nbsp;görevi yapabilecek kadar büyüktü. Deniz yönünden görünmesi de olanaksızdı. Burayı çevreleyen burunlar, koyu sımsıkı kucaklayıp ormanın&nbsp;içine bencilce saklamış gibiydi. Sadece daracık bir kanal gelgitle kabaran suyun okyanusa akmasını ya da okyanustaki kabarmanın koya girmesini sağlıyordu. Bu kanal adeta bir kan damarı gibiydi. İnsanların&nbsp;Şeytan'ın Geçidi anlamına gelen Devil's Passage'ın kıvrıla kıvrıla akan&nbsp;sularını görmeleriyle birlikte Point'te bir köy yaşamı oluşmuştu.</p>

  <p class="p5">Şimdiki köy yaklaşık iki yüz yıldır körfezi ve denizi yukarıdan seyrediyordu. Orada yaşayanların ortak kanısı bu yerin bir köyden başka bir şey olmadığıydı. Öyle de kalmıştı. Sözü edilecek ne bir sanayi, ne de balıkçılık filosu vardı. Sadece anakara tarafında, ormanın içinde birkaç parça tarla bulunuyordu. Ama, buna karşın Paradise Point yaşıyordu.&nbsp;Hemen her yerde bulunabilen küçük köylerin gizemli yöntemleriyle varlığını sürdürebiliyordu. Yaşamasını sağlayan bu gizemli yöntem, her yılın&nbsp;yaz aylarında oranın güzelliğinde ısınmak, dünyadan kopmak için akın&nbsp;akın gelip köyü dolduran insanlara sunulan gösterişsiz hizmetlerdi.&nbsp;Köyün şurasına, burasına dağılmış bir avuç sanatçı ve zanaatkâr, yorgan benzeri örtüler, çarığa benzer yerel pabuçlar, topraktan yapılmış&nbsp;çanak, çömlek, küçük heykelcikler, yağlıboya resimler satarak geçimini&nbsp;sağlıyordu. Bu nesneler orada sürekli yaşama mutluluğunu elde edememiş olanların otomobillerinin arka koltuklarını ya da bagajlarını dolduran Paradise Point anılarıydı.</p>

  <p class="p5">Dr. Calvin Pendleton ile eşi June, Paradise Point'in bir parçası olmak üzereydiler artık. O nedenle de kendilerini çok mutlu sayıyorlardı. Kızları Michelle de aynı duyguları paylaşıyordu.</p>

  <p class="p5">Mutlulukları öteden beri Paradise Point'e yerleşmeyi planladıklarından değildi. Buraya gelmelerinden birkaç ay öncesine kadar ailenin hiçbir bireyinin aklından Boston dışında bir yerde yaşanabileceği geçmiyordu. Pendleton'lar için Paradise Point şehrin kuzeydoğusunda, bir öğlesonrası, birkaç saatliğine gidilebilecek güzel bir yerdi. Burada Cal&nbsp;biraz rahatlar, dinlenir, June resim yapabilir, Michelle de deniz kıyısında&nbsp;oyalanabilirdi. Daha sonra, günün bitiminde otomobillerine atlayıp Boston'a dönebilirler ve alıştıkları düzenli yaşamlarına kavuşmuş olurlardı.</p>

  <p class="p5">Ne var ki, düzenli yaşamları öylece sürüp gitmemişti.</p>

  <p class="p5">Cal meydandan ayrılmak üzere sağa dönerek kendilerini köyün dışına çıkaracak olan yola girdi. Yol koyun çevresini dolanarak yeni&nbsp;evlerine varacaktı. Etraftan insanların kendilerine baktıklarını ve birden&nbsp;gülümseyerek el salladıklarını gördü. Gözlemini:</p>

  <p class="p5">«Sanki bizi bekliyorlar!» diyerek ifade etti. Yanındaki koltukta oturan June güçlükle kıpırdadı. Hamileliğinin son haftalarındaydı. Ama ona, bu hamilelik hiç sona ermeyecekmiş gibi geliyordu</p>

  <p class="p5">«Büyük şehrin kişiliksizliği yok burada,» diye karşılık verdi ve ekledi: «Herhalde Dr. Carson bizi karşılamak için bir hoşgeldin konvoyu hazırlamıştır.»</p>

  <p class="p5">Arka koltukta oturan Michelle sordu:</p>

  <p class="p5">«Hoşgeldin konvoyu nedir?»</p>

  <p class="p5">Michelle henüz on iki yaşındaydı ve annesiyle babasına hiç benzemeyen bir tipi vardı. Cal ve June mavi gözlü, sarışın İskandinav güzeli insanlardı. Buna karşılık Michelle, onların tam tersiydi: Esmer, saçları&nbsp;adeta kuzgun karası, gözleri koyu kahverengiydi. Bu gözler ona haşarılık etmeye hazır, yaramaz bir çocuk görünümü veriyordu. Öne doğru&nbsp;eğilmiş, kollarını ön koltuğa dayamıştı. Parlak siyah saçları omuzlarına&nbsp;dökülmüştü ve gözleri Paradise Point'in tüm ayrıntılarını bir anda kavramak istercesine etrafı inceliyordu. İçinden, her şeyin Boston'dan ne&nbsp;kadar farklı ve olağanüstü güzel olduğunu geçirdi.</p>

  <p class="p5">June kızıyla yüz yüze gelmek için arkaya dönmek istedi. Ama bu çaba iyice ağırlaşmış vücudu için biraz fazlaydı. Yapmak istediği hareketi tamamlayamadan koltuğa gömülüp arkaya kaykılırken on iki yaşındaki bir büyük şehir çocuğuna, küçük kasabaların eskiden kalma «Hoşgeldin» törelerini anlatabilmenin güç olacağını düşündü. Konuyu unutturmak için Paradise Point Okulunun önünden geçerlerken kızının eline&nbsp;dokundu:</p>

  <p class="p5">«Harrison'a pek benzemiyor, değil mi?» dedi.</p>

  <p class="p5">Michelle çimlendirilmiş bir oyun alanıyla çevrili, beyaz boyalı, küçük ahşap yapıya dikkatle baktı. Sırıttı. Cin gibi yüzünde, gördüğünden duyduğu memnunluğu yansıtan bir ifade belirmişti:</p>

  <p class="p5">«Ben,» dedi. «Oyun alanlarının hep beton olduğunu düşündüm.» Sonra aklına başka bir şey gelmiş olmalı ki, ekledi:</p>

  <p class="p5">«Ve ağaçlar!.. Öğle yemeği için de ağaçların altında oturabilirsin!»</p>

  <p class="p5">Okulun iki blok ötesinde Cal duracakmış gibi otomobili yavaşlattı.</p>

  <p class="p5">«Dursam mı acaba? Durup Dr. Carson'la konuşsam mı?»</p>

  <p class="p5">«Kliniği bu mu?» diye sordu Michelle. Sesinden böyle bir şeyi daha önce aklından geçirmediği anlaşılıyordu.</p>

  <p class="p5">«Boston General Hastanesiyle kıyaslandığında pek bir şeye benzemiyor, değil mi?» diye sordu Cal, ardından da zor işitilebilir bir sesle:</p>

  <p class="p5">«Belki de burada olmamız daha iyi,» dedi.</p>

  <p class="p5">June kocasına dönüp gülümsedi ve uzanıp elini sıkarken karşılık verdi:</p>

  <p class="p5">«Çok doğru.»</p>

  <p class="p5">Otomobil durdu. Pendleton'lar tek katlı, küçük bir evden biraz büyükçe, Paradise Point Kliniğinin merkezi olan binayı dikkatle gözden geçirdiler. Cephedeki, hayli yıpranmış tabelada Josiah Carson adı okunuyordu. Tabela soluklaşmıştı ama Cal'ın adı siyah boyayla yeni yazılmıştı. Hemen göze çarpıyordu.</p>

  <p class="p5">«Belki.» dedi Cal. «Şöyle bir görünüp geldiğimizi haber versem yeter herhalde!»</p>

  <p class="p5">Dediğini yapmak üzere otomobilden çıkarken June'un seslenmesi üzerine durdu:</p>

  <p class="p5">«Daha sonra gitsen olmaz mı? Karşılayıcılar şimdi evdedir. Yapacak fazla bir şey de yok. Dr. Carson senin burada durup uğramanı beklemez herhalde. Hiç değilse bugün.»</p>

  <p class="p5">Cal içinden, June haklı, diye geçirdi. Bunu vaktinde düşünemediği için kendini suçlu hissediyordu. Ama Carson'a da çok minnet borçluydu. Bununla birlikte yarın da görüşebilirdi. Otomobilin kapısını çekti ve&nbsp;vitesi taktı. Birkaç dakika sonra klinik gözden kayboldu ve köy geride&nbsp;kaldı. Koy boyunca uzanıp giden yoldaydılar.</p>

  <p class="p5">June rahatladı. Bugün, hiç değilse bugünlük, yaşlı doktoru görmek zorunda değildi. Doktor onun yaşamında birdenbire nasıl da bir baskı&nbsp;öğesi haline gelivermişti. Üstelik onu ne seviyor, ne de fazla güveniyordu. Kocasıyla Josiah Carson arasında, birdenbire çok sıkı bir bağ olu-şuvermişti. Günden güne de güçleniyordu bu bağ. Bu yakınlığı daha iyi&nbsp;anlayabilmek isterdi. Şu anda bildiği, anlayabildiği tek şey, bunun o&nbsp;çocukla ilgili olduğuydu.</p>

  <p class="p5">O ölen çocukla.</p>

  <p class="p5">Olayı zihninden kovmaya karar verdi. Şu an için yapması gereken şey duygularını ve düşüncelerini Paradise Point üzerinde yoğunlaştırmaktı.</p>

  <p class="p5">Güzel bir otomobil gezintisiydi bu. Yolun kara tarafında sık bir orman uzanıyordu. Çimen ve eğrelti otlarıyla kaplı dar bir alan, aşağılarda kalan küçük koyun kenarındaki dik yarla yolu birbirinden ayırıyordu.</p>

  <p class="p5">Michelle uzakları işaret ederek sordu:</p>

  <p class="p5">«Evimiz bu mu?» Çocuğun işaret ettiği noktada silueti ufuk hizasında beliren, boş alanın ortasında daha da belirginleşmiş, tepesi az eğimli, etekleri dik çatısıyla bir ev vardı.</p>

  <p class="p5">«Evet, orası.» diye yanıtladı June ve sordu: «Ne diyorsun?»</p>

  <p class="p5">«Buradan çok güzel görünüyor. Ama içi neye benziyor acaba?»</p>

  <p class="p5">Cal kendini tutamayıp kıkırdayarak lafa karıştı: «İçi de dıştan göründüğü gibi. Seveceksin orayı.»</p>

  <p class="p5">Bundan böyle kendi evleri olacak olan binaya yaklaştıklarında Mic-helle çevrenin manzarasının güzelliğine dalıp gitti. Çok, çok güzeldi. Ama biraz da garipti. Michelle bu çevre içinde yaşamın nasıl olacağını&nbsp;kestiremedi. Ya komşular?.. Ortada komşu diye bir şey yoktu. Bir&nbsp;duvar parçasına bile rastlamadan bir kilometreye yakın yol almışlardı.&nbsp;Onun dikkatini çekip şaşırtan bir başka şey de en yakın komşuyla aralarında bir mezarlığın bulunuşuydu. Eski tip, neredeyse yıkıntı haline gelmiş bir mezarlık. Otomobil mezarlığın önünden geçerken Michelle burayı annesine gösterdi. June gösterilen şeye ilgiyle baktıktan sonra Cal'a&nbsp;bu konuda herhangi bir bilgisi olup olmadığını sordu. Cal omuz silkti:</p>

  <p class="p5">«Josiah buranın ailesine ait eski bir arsa olduğunu söylemişti. Ama artık kullanmıyorlarmış. En azından kendisi kullanmayı düşünmüyor-muş. O Florida'da gömülmek istiyor. Ayrıca, Paradise Point'i bir daha&nbsp;hiç görüp görmeyeceği de umurunda değil.»</p>

  <p class="p5">June kısa bir kahkaha attı:</p>

  <p class="p5">«Şimdi öyle söylüyor. Hele bir oraya gitsin, geri dönmek için can atacaktır. Bu konuda seninle bahse girerim.»</p>

  <p class="p5">«Yani bana devrettiği işi geri almak mı isteyecek? Ya ev? Hayır, gerçekten buradan uzaklaşmak istediğini sanıyorum.» Cal kısa bir&nbsp;duraklamadan sonra konuşmasını sürdürdü: «Sanırım o kaza onu&nbsp;göründüğünden daha fazla etkiledi.»</p>

  <p class="p5">June'un sesindeki gülme tonu kayboluverdi:</p>

  <p class="p5">«Olay hepimizi sarstı. Öyle değil mi?» Bunu sakin bir ifadeyle söylemişti. Devam etti: «Hatta biz çocuğu tanımadık bile. Ama şimdi buradayız. Garip değil mi?»</p>

  <p class="p5">Cal karşılık vermedi.</p>

  <p class="p5">Şimdi onların yeni evleri - Josiah Carson'un eski evi...</p>

  <p class="p5">Şimdi onların yeni yaşamı - Josiah Carson'un eski yaşamı...</p>

  <p class="p5">Cal sessiz bir şaşkınlık anı yaşadı: Kim, neden kaçıyordu?</p>

  <p class="p5">Otomobil evin önünde durunca Michelle hemen kendini dışarı attı. Binanın Victoria devri süslemelerine kendinden geçmiş bir halde bakarak, yıpranmış ahşap yapının yaprak yaprak kabarmış boyalarını görmezlikten gelerek etrafı incelemeye koyuldu. Evin görüntüsü garip bir uğursuzluk havası taşıyordu.</p>

  <p class="p5">«Düş gibi!..» dedi, derin bir nefes alarak: «Gerçekten burada oturacak mıyız?»</p>

  <p class="p5">Cal yanında duran kızının omzuna kolunu dolayarak onu sevgiyle kendine doğru çekti:</p>

  <p class="p5">«Sevdin mi, prenses?»</p>

  <p class="p5">«Sevmek mi? İnsan burayı nasıl sevmez? Tıpkı masal kitabından fırlamış gibi!»</p>

  <p class="p5">June otomobilden inip kızının yanına geldi.</p>

  <p class="p5">«Charles Addams'dakine benziyor demek istiyorsun, değil mi?»</p>

  <p class="p5">June üç katlı binanın çatısına bakarak başını iki eliyle sıktı:</p>

  <p class="p5">«Orada yarasaların olduğu konusundaki düşüncem giderek güçleniyor.»</p>

  <p class="p5">Michelle kaşlarını çatarak baktı annesine:</p>

  <p class="p5">«Burayı sevmedinse neden satın aldık?»</p>

  <p class="p5">June hemen yanıtladı kızını:</p>

  <p class="p5">«Sevmedim, demedim. Aslında seviyorum. Ama kabul etmen gerekir ki, burası Boston'dan çok uzakta, bambaşka bir ülke gibi.» Kısa bir an duraladıktan sonra ekledi: «Umarım doğru bir şey yapmışızdır.»</p>

  <p class="p5">«Yaptık. Öyle yaptığımızı biliyorum.» diyen Michelle, anne ve babasını otomobilin yanında bırakıp evin sundurmasına sıçradı ve giriş kapısında kayboldu. Cal uzanıp karısının elini avucuna aldı.</p>

  <p class="p5">«Her şey güzel olacak.» Bu sözler, yaptıkları iş konusunda paylaştıkları kaygının ilk doğrulanması anlamına geliyordu.</p>

  <p class="p5">«Gel. İçeri girip etrafı görelim.»</p>

  <p class="p5">Evi dayalı, döşeli olarak satın almışlardı. Kısa bir tartışmadan sonra da evdeki eski eşyayı satmamaya karar vermiş; onun yerine kendi eşyalarını satmışlardı. Kendi eşyaları Boston'daki ev için çok uygundu, ama&nbsp;June'un sanatçı gözleri bu yüksek tavanlı, Victoria stili eve uygun düşmeyeceğini kolaylıkla görebiliyordu. Bu konuyu tartışırken yaşam biçimindeki değişikliğin zevklerde de değişiklik gerektireceğini kabul etmişlerdi. Şimdi evi birlikte keşfetmeye çalışırken ikisi de bu yeni çevreye&nbsp;alışmalarının ne kadar süreceğini düşünmekteydiler.</p>

  <p class="p5">Oturma odası için, giriş kapısının sağ yanında, küçük bir konuk odasının arkasındaki oda seçilmiş ve özenle döşenmişti. Çeşitli eşyalarla dolu kutular üst üste yığılmıştı. Kısa bir bakış June'un burayla ilgili tasalarını anlamaya yetti. Cal eşinin kaygılarını yüz çizgilerinden okuyunca onu rahatlatmak istedi. Eşyanın kutulardan boşaltılması işini Mic-helle'le birlikte kendisi yapacaktı. June'un yapacağı tek şey kutulardan&nbsp;çıkacak eşyanın nerelere konacağını göstermekti. June rahatlamış bir&nbsp;halde Cal'a baktı ve birlikte yemek odasına geçtiler.</p>

  <p class="p5">«Şu bir sürü büfeye ne koyacağız Tanrı aşkına...»</p>

  <p class="p5">June bunu sorarken herhangi bir yanıt beklemiyordu. Ama Cal hemen karşılık verdi:</p>

  <p class="p5">«Tabakları elbette. Hep işitmişimdir, eşya boş yerleri doldurmak için çoğalır. Şimdi göreceğiz. Burada mı yemek yemek zorunda kalacağız?»</p>

  <p class="p5">Yemek odasındaki on iki kişilik yemek masasına bakarken Cal'ın yüzünde beliren sıkıntıyı farkeden June sessizce gülümsedi.</p>

  <p class="p5">«Ölçüp biçtim,» dedi. «Kileri de yemek odası olarak kullanabiliriz.» Birlikte yaylı kapıyı açıp içeri girdiler. Cal başını salladı.</p>

  <p class="p5">«İnsanlar bu cehennemde nasıl yaşarlar acaba? Çok pis.» İçinde lavabo ve buzdolabı olan kiler Boston'daki yemek odalarından büyüktü.</p>

  <p class="p5">June cilveli bir tavırla gözlemini tamamladı:</p>

  <p class="p5">«Buranın bir rahip tarafından yaptırıldığını düşününce pisliği daha çok göze batıyor.»</p>

  <p class="p5">Cal şaşkın şaşkın kaşlarını kaldırdı:</p>

  <p class="p5">«Kim söyledi bunu sana?»</p>

  <p class="p5">«Kim olacak, Dr. Carson elbet.»</p>

  <p class="p5">Cal'ın yanıt vermesine vakit kalmadan June mutfağa geçti. Buranın, ailenin yaşayacağı yer olduğuna karar vermişti bile.</p>

  <p class="p5">Büyük bir odaydı burası. Kocaman bir şömine duvarlardan birini tamamen kaplıyordu. İki yanda iki büyük soba, bir yanda da fişinin yıllar önce çekildiği belli olan, içine girilebilir bir soğuk hava deposu vardı. Cal evle birlikte bunları devraldığında Dr. Carson bu eski şeyleri kaldırıp atmasını salık vermişti. Ama Cal öyle düşünmüyordu. Ona göre&nbsp;buzdolabı ya da soğuk hava deposu ideal bir şarap mahzeni olabilirdi.&nbsp;Çok iyi yalıtılmıştı. Ama onarılması çok pahalıya gelebilirdi.</p>

  <p class="p5">June lavaboya doğru gidip musluğu denemek istedi. Borular birkaç saniye takırdadı. Kısık öksürük sesine benzer sesler geliyordu. Ardından klorlanmamış temiz bir su fışkırdı.</p>

  <p class="p5">«Ne güzel!» diyen June pencereye gitti. Yüzünde hafif bir gülümseme belirmişti.</p>

  <p class="p5">Pencerenin ötesinde, on beş metre kadar ileride eskiden çömlek yapmak için kullanılan tuğla bir yapı vardı. June'u, aldıkları evin kendileri için çok uygun, hatta mükemmel olduğuna inandıran bu yapı oldu.&nbsp;Daha ilk bakışta burasının bir stüdyoya dönüştürülebileceğini düşünmüştü. Öyle bir stüdyo ki, orada resim malzemeleriyle sonu gelmeyecek mutlu saatler geçirebilir, gerçekten kendisinin olan, onu simgeleyecek bir üslup oluşturmaya çalışabilirdi. Boston'da böyle bir çalışma için&nbsp;olanak bulamamıştı hiç.</p>

  <p class="p5">Onun yüzündeki aydınlık gülümsemeyi farkeden Cal, eşinin aklından geçenleri okumakta gecikmedi.</p>

  <p class="p5">«Bakalım,» dedi alnına dökülen saçları geri doğru atarak: «Kiler olan kısım yemek odasına dönüştürülebilir. Tuğla yapı da stüdyo olabilir. Daha sonra ambarı da atölye haline getirebileceğimi sanıyorum. Ön&nbsp;taraftaki misafir odası sauna, çalışma yeri de ameliyathane olur. İlk aşamada hepsi bu kadar.»</p>

  <p class="p5">«Of! Dur artık,» diye bağırdı June. Derin bir soluk alarak devam etti: «Sana söz veriyorum, stüdyoda yapılacak her şeyi ben kendi başıma yaparım. Kiler bölümünde yapılacakların çoğunu da. Sana düşen&nbsp;paketleri açmak, sonra da taşra doktorluğunun gereklerini yerine getirmen.»</p>

  <p class="p5">«Söz mü?»</p>

  <p class="p5">«Söz!» dedi June ve kocasının kolları arasına sokulup onu kendine çekti. «Şimdi her şey yoluna girecek. Öyle olacağından eminim.» Bunları söylerken doğruluğuna inandığı şeyleri ifade ettiğini düşünüyordu.</p>

  <p class="p5">Cal karısını öptü. Sonra gevşettiği kolunu bir süre onun gergin ve iyice yuvarlaklaşmış karnı üzerinde tuttu. Parmaklarının ucuyla, doğmayı bekleyen bebeğin hareketlerini duyumsayabiliyordu.</p>

  <p class="p5">«En iyisi yukarı çıkıp çocuk odasının neresi olabileceğine bakalım,» dedi Cal. «Bu küçük yaratık dünyamızı onurlandırmaya hazır görünüyor.»</p>

  <p class="p5">«Henüz erken. En az altı hafta daha var.» diye karşılık veren June mutlu bir şekilde kocasının ardından üst kata yöneldi. Hangi odanın&nbsp;bebek odasına dönüştürüleceğini düşünüp heyecanlanıyordu. İçinden&nbsp;aynı şey sözkonusu yine, diye geçirdi. Öyle görünüyor ki bu bizim için&nbsp;değişik bir yıl olacak.</p>

  <p class="p5">Michelle'i ikinci katta, köşe yatak odalarından birinde körfezi, Devil's Passage'ı ve ötelerdeki okyanusu seyrederken buldular. Kuzeydoğuda Paradise Point bir siluet halinde beliriyor, üç küçük kilisenin&nbsp;kuleleri göğe doğru uzanıyor, kiliselerin beyaz bir çerçeve oluşturan&nbsp;gövdeleri, çevrelerindeki sulardan gelen tehditlere karşı birbirlerini korumak, savunmak istercesine kucaklaşmış görünüyordu. June ve Cal kızlarının yanına gittiler. Küçük aile bir an öylece kaldı. Yeni dünyalarını&nbsp;algılamaya çalışıyor gibiydiler. Sarmaş dolaş dururken kısa bir süre&nbsp;sıcak bir yakınlık içinde neşelendiler. Nice zamandır böyle bir an yaşamamışlardı. Sonunda grubu gerçeğe döndüren June oldu:</p>

  <p class="p5">«Bebek odası için burayı düşünmeliyiz » June'un ifadesinde kesinlik yoktu. Daha çok, bir soru gibiydi. Michelle derin bir dalgınlıktan uya-nıyormuşcasına atıldı:</p>

  <p class="p5">«Yoo! Hayır. Bu odayı ben istiyorum. Lütfen?»</p>

  <p class="p5">June bu yalvarışa karşı çıktı:</p>

  <p class="p5">«Ama evin öbür tarafında büyük bir oda var. Burası öyle küçük ki...»</p>

  <p class="p5">Michelle yakarısını sürdürdü:</p>

  <p class="p5">«Ama benim tek istediğim yatağım ve iskemlem. Lütfen bu oda benim olsun. Pencerenin yanında yaşamımın sonuna kadar oturabilir,&nbsp;dışarıyı seyredebilirim.»</p>

  <p class="p5">June ve Cal ne diyeceklerini bilemeden birbirlerine baktılar. Hiçbiri mantıklı, akla uygun bir karşılık bulamıyorlardı. O arada Michelle tuvalete gitti ve böylelikle sorun da çözülmüş oldu. Michelle klozetin arkasında el yordamıyla bir şeyler buldu:</p>

  <p class="p5">«Burada bir şey var,» diye sevinçle bağırdı: «Bu tuvalette bir şeyler bulunduğunu hissediyordum. Haklıymışım. Bakın!»</p>

  <p class="p5">Michelle'in elinde oyuncak bir bebek vardı, eski ve tozlu, porselen yüzlü bir bebekti bu. Başındaki saç Michelle'in saçları kadar koyuydu.&nbsp;Ayrıca başına dantel bir başlık geçirilmişti. Gri renkteki giysisi solmuş ve eprimişti. Bir zamanlar dantelle süslenmiş olduğu anlaşılıyordu. Ayaklarında rugan pabuçlar vardı. June ve Cal bebeğe şaşkınlık içinde&nbsp;bakakaldı.</p>

  <p class="p5">June yüksek sesle sordu:</p>

  <p class="p5">«Nereden gelmiş olabilir acaba?»</p>

  <p class="p5">«Onun yüzyıllardır orada durduğuna bahse girerim,» dedi Michelle ve soluk almadan sözünü sürdürdü: «Ama herhalde küçük bir kızın&nbsp;bebeğiydi bir zamanlar. Burası da onun odası olmalı. Şimdi benim olabilir mi? Lütfen!»</p>

  <p class="p5">Cal hemen sordu:</p>

  <p class="p5">«Hangisi, oda mı, bebek mi?»</p>

  <p class="p5">Michelle annesinin ve babasının kendisini kırmayacakları inancı içinde sevinçle sesini yükseltti:</p>

  <p class="p5">«İkisi de!»</p>

  <p class="p5">«Pekâlâ, olmaması için bir neden göremiyorum,» dedi Cal. «Bizim odanın bitişiğindeki yeri bebek odası olarak hazırlarsak belki daha iyi&nbsp;yapmış oluruz. Soyunma odalarından birini bunun için düzenleyebiliriz&nbsp;sanırım.»</p>

  <p class="p5">Cal sözünü tamamlarken gözlerinde bir mutluluk pırıltısıyla June'a bakmıştı. Sonra Michelle'in elinden bebeği aldı ve dikkatle incelemeye&nbsp;başladı.</p>

  <p class="p5">«Tam da sana benziyor,» dedi. «Aynı koyu saçlar, aynı ela gözler, aynı hırpani kılık!»</p>

  <p class="p5">Michelle babasının elinden bebeği kaptı ve onun alaycı bakışına karşılık olarak dilini çıkardı:</p>

  <p class="p5">«Kılığım hırpaniyse bu senin hatan. Eğer beni güzel giydirmeye paran yetmiyorsa yine öksüzler yurduna bırakırsın!»</p>

  <p class="p5">June boğuk bir sesle araya girdi:</p>

  <p class="p5">«Michelle! Ne biçim laf o? Sen öksüzler yurdundan gelmedin.»</p>

  <p class="p5">June bir anda allak bullak olmuştu. Bunun bir şaka olabileceğine ancak kocasıyla kızının gülüşmeleri üzerine inanarak rahatladı. Karnındaki bebeğin kıpırdadığını hissetti. Bir an için bebeğin doğumundan&nbsp;sonra neler olabileceğini aklından geçirdi. Michelle hayli uzun bir süreden beri evin tek çocuğuydu. Aileye bir küçük bebeğin katılışı onun için&nbsp;ne demek olacaktı? Bunu kendine karşı bir tehdit gibi mi görecekti acaba? June kardeşler arasındaki rekabet duyguları konusunda son zamanlarda okuduklarını anımsadı. Michelle doğacak bebeği sevmeyecek olursa ne yapabilirdi? June bu düşünceyi aklından uzaklaştırmaya&nbsp;çalıştı. Bakışları pencereden görünen deniz manzarasına takıldı. Martılar biraz yukarılarda çığlıklar atarak dönüp duruyorlardı. Güneş pembe&nbsp;pırıltılar saçarak kaybolmaya hazırlanıyordu. O anda içinden yalnızca&nbsp;güneşin batışını seyretmek geldi. Bu görünüm sürüp gitmeyecekti.&nbsp;Biraz sonra güneş ufkun altına çekilecekti. Sonbaharın sonuydu. Sonra&nbsp;da kış gelecekti. Ama şu anda havada bir sıcaklık vardı. İçgüdüsel bir&nbsp;hareketle paketlerin ve denklerin açılması işini Cal'a ve Michelle'e bırakarak, stüdyo olarak düşündüğü yapının nasıl bir yer olduğunu görmek&nbsp;üzere dışarı çıktı.</p>

  <p class="p5">Baba kız ellerinden geldiğince hızlı çalıştılar. Ama kutu yığını hâlâ dağ gibiydi. Cal gerinerek:</p>

  <p class="p5">«Biraz ara vermeye ne dersin, prenses?» dedi. «Buzdolabında bir iki tane kokakola olacaktı.»</p>

  <p class="p5">Michelle o sırada boğuşmakta olduğu paketi hemen bir yana itiverdi ve babasından sonra davrandığı halde yemek odasından geçerken qnu geride bıraktı. Kileri hızla geçip mutfağa daldı. Kendini bir iskemleye atarak mutlu bir şekilde sırıttı. O arada:</p>

  <p class="p5">«Düşün, baba,» dedi. «Bu evde yaşadığı sırada Dr. Carson'un bir uşağı oldu mu acaba?»</p>

  <p class="p5">Cal buzdolabından çıkardığı iki kokakolanın kapaklarını gürültüyle açıp birini kızına uzatırken soruyu yanıtladı:</p>

  <p class="p5">«Hiç sanmam. Galiba burada tek başına yaşamış.»</p>

  <p class="p5">«Sahi mi? Bu biraz ürkütücü olur!»</p>

  <p class="p5">«Burası seni etkilemeye başladı galiba.«</p>

  <p class="p5">Cal'ın sesinde apaçık bir takılma vardı. Michelle de bunun farkına varıp sırıttı. Ama takılmayı da karşılıksız bırakmadı:</p>

  <p class="p5">«Henüz değil. Ama bu akşam kapıdan içeri sinsice bir şey girerse durum değişebilir.»</p>

  <p class="p5">Bakışları pencereye kaydı ve bir an sessiz kaldı. Onun bu ani suskunluğu karşısında babası sordu:</p>

  <p class="p5">«Bir şey mi düşünüyorsun, prenses?»</p>

  <p class="p5">Michelle «evet» der gibi başını salladı. Başını kaldırıp babasının yüzüne baktığında gözlerinden belirgin bir ciddiyet okunuyordu. Bu ifade Cal'ı etkiledi ve kızının yaşının üstünde bir çocuk olduğunu düşündü. Sonunda Michelle konuştu:</p>

  <p class="p5">«Buraya geldiğimiz için çok seviniyorum, babacığım. Artık senin mutsuz olmanı istemiyorum.»</p>

  <p class="p5">«Mutsuz değildim ben...» diye başladı Cal, ama Michelle sözünü kesti:</p>

  <p class="p5">«Evet, mutsuzdun. Bunu kesinlikle söyleyebilirim. Bir süre bana müthiş kızıyordun, biliyorum. Çünkü o dönemde hiç hastaneden eve&nbsp;gelmedin.»</p>

  <p class="p5">«Meşguldüm, işim vardı...»</p>

  <p class="p5">Michelle yine kesti babasının sözünü:</p>

  <p class="p5">«Ama bir süre sonra gelmeye başladın eve. Geldin ama yine de mutsuzdun. Mutsuzluğun buraya göçmeye karar vermemize kadar sürdü, ondan sonra yeniden mutlu olmaya başladın. Boston'u sevmiyor&nbsp;musun, baba?»</p>

  <p class="p5">«Konu Boston değildi...» Cal bu kadarını söyleyip durdu. Olanları kızına nasıl anlatacağını bilemiyordu. Gözlerinin önünden küçük bir&nbsp;oğlanın hayali gelip geçti. Cal bu hayali hızla bir yana itiverdi.</p>

  <p class="p5">«Sorun bendim herhalde, benim kişiliğimdeydi sanırım. Ben... ben bunu kolay kolay açıklayamam.» Kekelemenin ardından gülümseyerek&nbsp;ekledi:</p>

  <p class="p5">«Sanırım iyileştirmeye çalıştığım insanları biraz daha yakından bilmek istedim. Buydu konu.»</p>

  <p class="p5">Michelle babasını dinlerken zihninde konuyu kapattı. Onun söylediklerini onaylarcasına başını sallayarak:</p>

  <p class="p5">«Galiba ne demek istediğini anlıyorum, baba,» dedi. «Boston General Hastanesi can sıkıcı, esrarlı bir yerdi değil mi?»</p>

  <p class="p5">«Ne demek esrarlı, can sıkıcı?»</p>

  <p class="p5">Michelle omuz silkti. Soruya doğru yanıt arıyordu. Bulamayınca:</p>

  <p class="p5">«Bilmiyorum,» dedi ve açıklamaya çalıştı: «Senin kim olduğunu oradakilerin bilmemesi, ama hiç bilmemesi gibi bir şeydi. Hatta bir gün annemle birlikte gittiğimizde bizim, senin ailen olduğumuzu bile bilemediler. Girişteki o meraklı kadın bizim seni niçin görmek istediğimizi çok&nbsp;merak etmiş, ille de öğrenmek istemişti. Onca yıldan sonra bizi tanıması gerekmez miydi?..» Michelle'in sesi giderek zayıfladı ve o arada babasını incelemeye başladı. Söylediklerini anlayıp anlamadığını bilmek&nbsp;istiyordu. Cal başını salladı:</p>

  <p class="p5">«Öyledir,» dedi ve bunu söylerken de gerçeği açıklamak zorunda olmadığı için rahatlamıştı. «Tedavi ettiğim hastalarla ilgili olarak benim&nbsp;için de öyledir. Onlardan birini taburcu olduktan üç gün sonra görsem&nbsp;tanımam. Bir doktor olarak, sanırım kime yardım ettiğimi bilmem, o mutluluğu tatmam gerekir.» Sözünü bitirirken Michelle'e gülümsedi ve&nbsp;konuyu değiştirmeye karar verdi.</p>

  <p class="p5">«Sana nasıl geliyor? Üzgün müsün?»</p>

  <p class="p5">«Hangi konuda?» diye sordu Michelle.</p>

  <p class="p5">«Buraya gelmek. Arkadaşlarını orada bırakarak buraya göç etmek. Okulunu değiştirmek. Senin yaşındaki kızların kaygılanabileceği her&nbsp;şey.»</p>

  <p class="p5">Michelle kokakolasından bir yudum aldıktan sonra mutfağa şöyle bir göz gezdirdi. Bir süre sonra soruyu yanıtladı:</p>

  <p class="p5">«Harrison öyle önemli bir okul değildi. Paradise Point'teki çok daha güzel.»</p>

  <p class="p5">Cal da konunun başka bir yanını belirtti:</p>

  <p class="p5">«Ve hayli de küçük.»</p>

  <p class="p5">«Ve orayı her gün harap etmeye çalışan birtakım çocuklar da yoktur herhalde.» Sorunun ikinci yarısını da şöyle karşıladı:</p>

  <p class="p5">«Arkadaşlara gelince, gelecek yıl yeni arkadaşlar edinmek zorunda kalacaktım nasıl olsa. Öyle değil mi?»</p>

  <p class="p5">Cal biraz şaşkın kızına baktı ve sordu:</p>

  <p class="p5">«Ne demek istiyorsun?»</p>

  <p class="p5">Michelle'in yüzünde suçluluk çizgileri belirdi ve elindeki bardağa bakarak konuştu:</p>

  <p class="p5">«Annemle konuştuklarınızı işittim. Gerçekten beni yatılı okula göndermeyi düşündünüz mü?»</p>

  <p class="p5">Cal önce kendini bağışlatmaya çalışır gibi:</p>

  <p class="p5">«Aslında kesin olarak karar vermemiştik,» dedi ve ardından doğruyu söylemeye karar vererek ekledi: «Böylesinin senin için daha iyi olacağını düşünmüştük. Harrison çok bozulmaya başlamıştı. Sen kendin orada artık hiçbir şey öğrenmediğini söylemiştin. Düşündüğümüz gerçek bir yatılı okul değildi. Her gün yine evde olacaktın.»</p>

  <p class="p5">Michelle rahatlamış göründü:</p>

  <p class="p5">«Güzel, bu daha iyi. Burada arkadaşlar edineceğim. Gelecek yıl yeni arkadaşlar bulmam gerekmeyecek. Öyle değil mi?» Michelle'in&nbsp;sesinde ani bir kaygı belirmişti. Cal bunu farkedince kızını yatıştırma&nbsp;gereğini duydu:</p>

  <p class="p5">«Elbette. Yeter ki sen okulunu sevmezlik etmeyesin. Bu konuyu düşünmelisin. Buradaki kazancımla seni özel okula gönderebileceğimizi sanmıyorum. Ama benim için önemli olan senin mutlu olman, prenses. Bu çok, çok önemli benim için.»</p>

  <p class="p5">Michelle'in yüzündeki ciddiyet birden yumuşadı ve gülümsemeye başladı:</p>

  <p class="p5">«Nasıl mutlu olmam? Herkes burada olmak için elinden gelen her şeyi yapar. Burada yaşamak her şeye değer. Okyanus var, orman var&nbsp;ve bu olağanüstü güzel ev var. Daha ne isteyebilirim ki?»</p>

  <p class="p5">Michelle coşkulu bir sevgiyle kendini babasının kollan arasına attı ve onu öptü:</p>

  <p class="p5">«Seni seviyorum, baba. Hem de çok.»</p>

  <p class="p5">«Ben de seni seviyorum, prenses.» Cal bunu söylerken gözleri yaşarmıştı. «Ben de seni seviyorum,» diye yineledi. Sonra kızının kendini saran kollarından sıyrılarak ayağa kalktı.</p>

  <p class="p5">«Gel,» dedi Michelle'e. «Gel de şu kutuları, paketleri çözmeye devam edelim, annen ikimizi de yatılı okula göndermeden o işi bitirelim.»</p>

  <p class="p5">Birden, «Buldum!» diye bağırdı Michelle neşeli bir sesle. Bulduğu kocaman bir kutuydu ve her yanına Michelle adı yazılmıştı.</p>

  <p class="p5">«Onu hemen açalım, baba. Hadi, lütfen. Benim olan her şey bunun içinde. Ama her şey. Elimizdekinden sonra onu açamaz mıyım?&nbsp;Demek istediğim, annemin neyi, nereye koyduğunu bilmiyoruz. Ama&nbsp;bunun içindekileri ben kendime göre bir yerlere yerleştiririm. Olur mu&nbsp;baba, lütfen.»</p>

  <p class="p5">Cal başını sallayarak izin verdiğini belirtti ve Michelle'in kendisine ait olduğunu söylediği kocaman kutuyu sürükleyerek üst kattaki köşe&nbsp;odaya götürdü. Yere koyarken de sordu:</p>

  <p class="p5">«Açmak için yardım etmemi ister misin?»</p>

  <p class="p5">Michelle kafasını şiddetle salladı: «İsteyeyim de içinde ne olduğunu gör, öyle mi?»</p>

  <p class="p5">Michelle'in gözlerinin önüne kutuya yerleştirdiği karmakarışık sinema magazinleri, hani şu ana-babaların çocukların elinde görmek istemedikleri türden olanları geldi. Sonuna geldiği ama kopmak istemediği çocukluğunun çeşitli oyuncakları da grup grup toplanarak kutuya konmuştu. «Böyle dediğimi anneme söylemezsin değil mi?» diyerek babasını, çocukluk hazineleri ve sır tutma konusunda suç ortaklığına davet&nbsp;etti.</p>

  <p class="p5">Cal'ın kendisini odada yalnız bırakmasından sonra kutunun iplerini çözerek içindekileri boşaltmaya başladı. Çıkardıklarını önce yatağın üzerine yığdı, sonra da göze çarpmayacak köşelere, dolaplara dikkatle&nbsp;sakladı.</p>

  <p class="p5">Eski bebeklerinin sonuncusunu bir yerlere yerleştirmeye hazırlanırken daha önce bu evde bulduğu tozlu, seramik bebeğin pencerenin içinde, birkaç saat önce bıraktığı yerde durduğunu farketti. Hemen&nbsp;gidip aldı ve gözleri hizasında tutarak yüksek sesle konuştu:</p>

  <p class="p5">«Sana bir ad düşünmeliyim,» dedi. «Senin kadar eski olmalı o ad.»</p>

  <p class="p5">Biraz düşündükten sonra gülümsedi:</p>

  <p class="p5">«Amanda!» dedi. «Evet, tamam. Sana Amanda diyeceğim. Kısa adın da Mandy olacak.»</p>

  <p class="p5">Michelle bebeğine bulduğu addan çok memnun, götürüp onu yeniden pencerenin içine koydu ve babasının ne yaptığını görmek için aşağıya indi.</p>

  <p class="p5">Akşam güneşi köşedeki or adan çekilirken seramik bebek pencereden dışarıyı seyrediyormuşcasına camın önünde duruyor, görmeyen gözleri karşıdaki çiçeklikte sabitleşmiş, düşünüyor gibiydi.</p>

  <p class="p5"><a id="a6"></a><span class="t1">&nbsp;</span></p>
</body>
</html>
