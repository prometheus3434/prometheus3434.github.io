<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>X. Bölüm</title>
</head>

<body>
  <h1 class="h11">X. Bölüm</h1>

  <p class="p5">Karanlık canlı bir şey gibiydi. Kıvrılıp bükülüyor, insanı kavrıyor, boğuyordu.</p>

  <p class="p5">Uzanıp onu yakalamak, onunla mücadele etmek istedi. Ama bunun suyu yakalamaya çalışmaktan farkı yoktu. Mücadele çabasına&nbsp;karşılık karanlık içeri doldu, onu tümden örttü, solumasını güçleştirdi.</p>

  <p class="p5">Yalnızdı ve karanlıkta boğuluyordu.</p>

  <p class="p5">Sonra birden karanlığın içinde küçük bir ışık belirdi, yalnız olmadığını anladı.</p>

  <p class="p5">Orada başka bir şey daha vardı. Ona erişen, karanlıkta onu bulmaya çalışan, ona yardım etmek isteyen bir şey...</p>

  <p class="p5">Onun kendisine sürtündüğünü hissediyordu. Bilincinin kıyısında, hafif bir gıdıklanma duygusu gibi bir şey.</p>

  <p class="p5">Ve bir ses.</p>

  <p class="p5">Çok uzaklardan sesleniyormuş gibi gelen yumuşak bir ses.</p>

  <p class="p5">Sese karşılık vermek, bağırmak istedi ama sesi çıkmadı. Sözcükler boğazında takılıp kalmıştı.</p>

  <p class="p5">Varolduğu duygusunu yoğunlaştırmaya çalıştı. Onu yakına getirmeye, ona erişip yanına çekmeye çalıştı.</p>

  <p class="p5">Yine aynı ses geldi kulağına. Hem de daha net, ama hâlâ uzaktan:</p>

  <p class="p5">«Yardım et! Bana yardım et, lütfen...»</p>

  <p class="p5">Oysa, yardıma ihtiyacı olan kendisiydi. Karanlık bir boşluğa gömülüyordu. Bu durumda nasıl yardım edebilirdi? Nasıl bir şeyler yapabilirdi?</p>

  <p class="p5">Ses kayboldu. Ortalık ağarmaya başladı.</p>

  <p class="p5">Michelle gözlerini açtı.</p>

  <p class="p5">Nerede olduğunu bilmeden kıpırdamadan yatıyordu. Yukarıda bir tavan görüyordu.</p>

  <p class="p5">Tavanı dikkatle inceledi. Tanıdık bir işaret arıyordu. Buldu da. Boya çatlağını tanıyordu.</p>

  <p class="p5">Evet, evet orada bir zürafa vardı. Bu gerçek bir zürafa değildi. Ama düş gücünün şekilleri yorumlayışına alışkın biri için bu bir zürafaydı. Solda, onun biraz ötesinde de bir kuş olması gerekirdi. Bir kanadı, uçuyor-muş gibi açık, öbürü kırıkmışcasına sarkmış.</p>

  <p class="p5">Gözlerini hafifçe çevirdi. Yattığı yer kendi odasında, kendi yatağıydı. Ama bu tanışıklık ona bir şey ifade etmedi. Körfezdeydi. Bunu iyice anımsıyordu. Orada Sally, Susan ve Jeff'le birlikte piknik yapıyorlardı.&nbsp;Susan, evet Susan Peterson! Başkaları da vardı. Ama o sabah belleğinde canlanırken öncelikle Susan'ı anımsıyordu. Susan ona takılıyor, dehşet verici şeyler söylüyordu. Annesiyle babasının onu artık sevmediklerini anlatıyordu.</p>

  <p class="p5">Eve dönmeye karar vermişti. Patikada yürüyordu ve kulaklarında Susan'ın sesi çınlıyordu.</p>

  <p class="p5">Ve sonra?.. Sonra? Hiçbir şey!</p>

  <p class="p5">Ondan sonrası... şimdi evde olduğuydu. Kendi yatağındaydı.</p>

  <p class="p5">Ve bu bir rüyaydı.</p>

  <p class="p5">Rüyasında bir ses gelmişti kulağına. Kendisini çağırıyordu.</p>

  <p class="p5">«Anne!» Kendi sesi odada garip bir yankı yaptı. Bir an için annesine seslenmemiş olmak istedi. Ama kapı açılmış ve annesi gelmişti bile. Her şey yoluna giriyor gibiydi.</p>

  <p class="p5">«Michelle!» diyerek yatağa koştu June. Kızının üzerine eğildi, onu öptü. «Michelle, uyanık mısın?»</p>

  <p class="p5">Michelle gözlerini kocaman kocaman açarak, şaşkınlık içinde annesine baktı. June'un yüzü korku ve dehşet doluydu.</p>

  <p class="p5">«Ne oldu bana? Niçin yataktayım?»</p>

  <p class="p5">Kalkıp oturmak için çabaladı. Ama sağ tarafında şiddetli bir ağrı hissetti. Soluğu kesilir gibi oldu. June ellerini onun omuzlarına koyup yatmasına yardımcı olmak istedi.</p>

  <p class="p5">«Kıpırdama,» dedi. «Hiç kıpırdamadan yat. Ben babanı çağırayım.»</p>

  <p class="p5">«Ama ne oldu? Bana ne oldu?»</p>

  <p class="p5">«Patikada yürürken ayağın kaydı ve düştün,» dedi June. «Şimdi hiç kıpırdamadan yat. Ben babanı çağırayım. Sonra sana olup bitenleri&nbsp;anlatırız.»</p>

  <p class="p5">Kapıya gitti. «Cal!» diye seslendi. «Cal! Gel, uyanmış!» Cal'ı beklemeden geriye dönüp yatağın etrafında çırpınır gibi dolaşmaya başladı.</p>

  <p class="p5">«Kendini nasıl hissediyorsun, hayatım?»</p>

  <p class="p5">«Ben... ben... Bilmem...» Michelle kekeleyerek bir şeyler söylemeye çalıştı: «Şey gibi hissediyorum.» Uygun sözcüğü arayarak duraladı: «Uyuşmuş gibiyim sanırım. Ben buraya nasıl geldim?»</p>

  <p class="p5">«Baban getirdi seni.» dedi June. «Jeff Benson geldi ve onu alıp götürdü. Sonra...»</p>

  <p class="p5">Cal eşikte belirdi. Michelle'le göz göze gelince bir şeylerin değiştiğini anladı. Kızına bir şey, kötü bir şey yapmış gibi baktı. Ama yaptığı ya da olan şey bir kazaydı yalnızca. Bunun için ona kızabilir miydi? «Baba!» dedi Michelle fısıltı halinde, ama ses odada yankılandı ve Michelle&nbsp;babasının bir adım geri çekildiğini gördü. Sonra ilerleyip yanına geldi.&nbsp;Kızının bileğini avucuna aldı, nabzını saymaya başladı. Bir yandan da&nbsp;gülümsemeye çalışıyordu.</p>

  <p class="p5">«Çok mu ağrıyor?»</p>

  <p class="p5">«Hareketsiz yatarsam bir yerim acımıyor.» Babasına uzanıp kollarını onun boynuna dolamak ve onun tarafından kucaklanmak istedi. Ancak bunu yapamayacağını biliyordu.</p>

  <p class="p5">«Kıpırdamamaya çalış,» dedi Cal. «Hiç kıpırdamadan yat. Sana acını dindirecek bir şeyler vereceğim.»</p>

  <p class="p5">«Ne oldu? Ne kadar uzağa düştüm?»</p>

  <p class="p5">«Her şey iyiye gidiyor, tatlım! Daha iyi olacak her şey,» dedi Cal, onun soru sormasından dikkatle kaçınmıştı.</p>

  <p class="p5">Michelle'in üzerindeki örtüyü yavaşça açarak parmaklarını vücudunun üzerinde dolaştırmaya başladı. Bunu çok büyük bir dikkatle yapıyor ve sık sık bir nokta üzerinde durup hafifçe bastırarak, sıkıştırarak muayene ediyordu. Cal'ın eli kızın sol kalçasına dokunduğu sırada Michelle can acısıyla bağırdı. Cal hemen elini çekti.</p>

  <p class="p5">«Sevgilim, çantamı getirir misin bana?» dedi karısına, gözlerini Mic-helle'den ayırmadan. İçinde gelişen korkuyu sesinin ele vermemesine de dikkat ediyordu. June fırlayıp odadan çıktı. Cal onu beklerken hem&nbsp;Michelle'i, hem kendini yatıştırmak için sakin bir sesle konuşmaya çalışıyordu:</p>

  <p class="p5">«Bizi çok korkuttun. Ne olduğunu anımsıyor musun? Ya da bir kısmını?»</p>

  <p class="p5">«Eve geliyordum,» diye anlatmaya başladı Michelle. «Patikadan yürüyordum. Biraz da koşar gibi galiba. Ve... ve kaydım herhalde.»</p>

  <p class="p5">Cal'ın mavi gözlerinde kaygı belirdi. Michelle'e dikkatle bakarak sordu:</p>

  <p class="p5">«Eve niye geliyordun? Piknik sona mı ermişti?»</p>

  <p class="p5">Michelle kekelemeye başladı:</p>

  <p class="p5">«Ha... hayır. Yani... ben orada daha fazla kalmak istemedim. Çocukların bazıları bana takılıyordu.»</p>

  <p class="p5">«Sana takılıyorlar mıydı? Ne diye takılıyorlardı?»</p>

  <p class="p5">Michelle'in içinden, seninle ilgili olarak, diye bağırmak geçti. Sen-le, annemle ilgili olarak ve sizlerin beni sevmemeniz konusunda, diye düşünmeyi sürdürdü. Ama düşündüklerini söylemek yerine alnını ovuşturmakla yetindi. «Bilmiyorum,» diye rrnrıldandı. «Hiçbir şey anımsamıyorum.» Gözlerini kapadı ve Susan Peterson'un beyninde zonklayan&nbsp;alaycı sesini susturmak için zorlandı. Ama ses oradaydı. Vücudundaki&nbsp;ağrıların derinden derine etrafa yayılması gibi ses de beyninin içinde&nbsp;çalkalanıp duruyordu.</p>

  <p class="p5">June odaya döndüğünde yeniden gözlerini açtı. Annesinin getirdiği çantadan babasının küçük bir şişeyi çıkarışını izledi. Şişedeki ilacı şırıngaya doldurdu ve Michelle'in kolunu açarak alkolle sildi.</p>

  <p class="p5">«Bu canını yakmayacak,» derken gülümsemek için kendini zorladı.</p>

  <p class="p5">«Hiç değilse daha önce duyduğuna benzer bir ağrı duymayacaksın.» iğne işi bitince doğruldu. «Şimdi uyumanı istiyorum. İğne, ağrıları&nbsp;tümüyle giderecek. Ama hareketsiz yatmalı, uyumaya çalışmalısın.»</p>

  <p class="p5">«Ama hep uyuyordum,» diyerek diretti Michelle.</p>

  <p class="p5">«Kendinde değildin,» diye düzeltti Cal. Yüzüne derin çizgiler halinde yerleşmiş kaygıları gülümsemeyle yumuşatmaya çalışıyordu: «Bir saat komada kalmak, uyumak demek değildir.» Göz kırparak odadan&nbsp;ayrıldı. »</p>

  <p class="p5">«Baba!» Cal, Michelle'in boş odada çınlayan sesiyle durdu. Geriye dönüp kızına baktı. Gözlerinde sorular belirmişti. Michelle de ona baktı.&nbsp;Onun da yüzünde acı bulutları görülüyordu. «Baba!» diye seslendi yeniden. Fısıltının biraz üstünde bir sesti bu. «Beni çok seviyor musun?»</p>

  <p class="p5">Cal bir an sessiz kaldı. Sonra geri dönüp kızının yanına gitti. Eğilip onu yanaklarından sevgiyle öptü. «Elbette seviyorum hayatım. Neden&nbsp;sevmeyeyim?»</p>

  <p class="p5">Michelle minnet dolu bakışlarla ona gülümsedi ve: «Nedeni yok,» dedi. «Sadece merak etmiştim.»</p>

  <p class="p5">Cal odadan ayrıldıktan sonra June içeri girip, yatağın kenarına dikkatle ilişti. Michelle'in elini ellerine aldı. «ikimiz de seni çok seviyoruz,» dedi. «Seni sevmediğimizi düşündürecek bir şey mi oldu?»</p>

  <p class="p5">Michelle parmaklarını alnında gezdirdi. Gözleri yaşlarla dolmuştu. June'un yüzüne bakarak öylece durdu, bir şey soruyor gibiydi. June&nbsp;da eğilip onu öptü. Dudaklarını onun yanaklarından ayırmak istemiyordu adeta. Michelle birden:</p>

  <p class="p5">«İyi olacağım, anne,» dedi. «Gerçekten iyi olacağım.»</p>

  <p class="p5">«Elbette iyi olacaksın, sevgilim,» derken, June ayağa kalkmış, kızının örtüsünü düzeltip sıkıştırıyordu: «Senin için yapabileceğim bir şey var mı?»</p>

  <p class="p5">Michelle işaret parmağını alnına dokundurarak: «Bebeğim,» dedi. «Mandy'yi bana verebilir misin? Pencerenin içinde olacaktı.»</p>

  <p class="p5">June bebeği pencerenin içinden aldı, Michelle'in yanına getirerek yanına, yastığın üzerine yerleştirdi. Michelle de, yüzünün acıdan burulmasına karşın Mandy'ye uzanıp aldı, örtünün altına sokup yeniden&nbsp;sırtüstü yattı. Bebek, gerçek bir bebek gibi kolunun altına yerleşmişti.&nbsp;Michelle ondan sonra gözlerini kapadı.</p>

  <p class="p5">June bir süre daha odada kalıp Michelle'e baktı ve onun uykuya daldığını gördükten sonra kapıyı yavaşça çekti, odadan çıktı.</p>

  <p class="p5">Cal mutfakta, masanın yanına oturmuş, pencereden dışarı bakıyordu. Görmeyen gözleri ufka saplanmış gibiydi.</p>

  <p class="p5">Yine aynı şeyler oluyordu.</p>

  <p class="p5">Yalnız bu kez beceriksizliğinin kurbanı bir yabancı değildi, çok iyi bildiği biriydi. Kendi kızıydı.</p>

  <p class="p5">Üstelik bu kez öyle kolay özürler de yoktu. Böyle bir hatayı herkes yapabilir, diyerek bilincini rahatlatabilmesi de olanaksızdı.</p>

  <p class="p5">Cal ne yaptığının farkında olmaksızın ayağa kalktı ve kendine bir kadeh viski koydu.</p>

  <p class="p5">İlk yudumunu aldığında June mutfağa geldi. Bir an için kendisinin orada olduğunu Cal'ın farkedip etmediğini anlayamadı. Sonra Cal birden:</p>

  <p class="p5">«Benim hatam,» dedi. June onun Alan Hanley'den söz ettiğini ve olayı Michelle'in bu kazasıyla birleştirdiğini biliyordu O nedenle de:</p>

  <p class="p5">«Senin hatan değil,» dedi. «Michelle'in başına gelen, bir kazaydı. Senin inanmadığını biliyorum, ama Alan Hanley'in başına gelen de bir&nbsp;kazaydı. Onu sen öldürmedin, Cal. Ve Michelle'i de yardan aşağıya&nbsp;sen itmedin.»</p>

  <p class="p5">Cal eşinin dediklerini duymamış gibiydi. «Onu buraya getirmemeliydim.» Sesi donuk ve cansızdı. «Onu kıyıda bırakmalıydım. Bir sedye buluncaya kadar orada kalmalıydı.»</p>

  <p class="p5">June kocasına baktı: «Sen neden söz ediyorsun, Cal?» dedi. «Ne diyorsun sen? O kadar ağır yaralı değil o.» Susup Cal'ın karşılık vermesini bekledi. Cal'dan hiç ses soluk gelmeyince, Michelle'in komadan&nbsp;çıkmasıyla yatışan kaygıları yeniden canlanmaya başladı, karnına bir&nbsp;ağrı girdi ve bunalmaya başladı. Sesi birden sertleşerek: «Dediğim gibi&nbsp;değil mi?» diye sordu.</p>

  <p class="p5">Cal boş gözlerle ona baktı. Sonra da tekrar şişeye uzanarak: «Bilmiyorum,» dedi. Bardağını yeniden doldurdu, sonra içki içtiğinin yeni farkına varıyormuş gibi bir süre bardağa baktı. «Şu anda olduğu kadar&nbsp;acı duymaması gerekirdi. Morartılar olup çürükler biraz acıyabilirdi,&nbsp;ama en küçük bir harekette bu kadar acı duymamalıydı.»</p>

  <p class="p5">«Herhangi bir kırık falan mı var?»</p>

  <p class="p5">«Anladığım kadarıyla, hayır!»</p>

  <p class="p5">«Öyleyse acıya neden olan ne?»</p>

  <p class="p5">Cal elini masaya vurdu. «Bilmiyorum,» «Allah kahretsin! Bilmiyorum işte!»</p>

  <p class="p5">June patlamamak için kendini zor tutuyordu. Sonra Cal'in bir sinir krizi geçirmek üzere olduğunu anlayarak sakin kalmaya çalıştı. Sesinin&nbsp;öfkesini ortaya koymayacağına inanınca da:</p>

  <p class="p5">«Ne düşünüyorsun?» diye sordu.</p>

  <p class="p5">Cal'ın gözlerinde bir vahşilik belirdi. June böylesini daha önce hiç görmemişti. Elleri titremeye başladı. «Bilmiyorum. Tahmin etmek bile&nbsp;istemiyorum. Ama akla gelebilecek her şey olabilir. Ve hepsi de benim&nbsp;yüzümden olacak.» June bu kendi kendini suçlamaya karşı çıktı:</p>

  <p class="p5">«Onu bilemezsin. Hatta ortada ciddi bir durum olup olmadığını bile bilmiyorsun.»</p>

  <p class="p5">Cal onu işitmemiş gibi durdu. «Onu hareket ettirmemeliydim,» dedi. «Beklemem gerekirdi.»</p>

  <p class="p5">Bardağını yeniden doldurmak üzereyken arka kapıdan bir ayak sesi geldi. Ardından da Sally Carstairs başını içeri uzattı:</p>

  <p class="p5">«Gelebilir miyim?»</p>

  <p class="p5">«Tabii, buyur Sally!» diye seslendi June. Onu uzun süredir görmediğini düşündü. Dönüp Cal'a gülümseyerek baktı. Biraz rahatlamış gibiydi. En azından kendisine Sally ile ilgilenme fırsatı verecek kadar&nbsp;gevşemiş görünüyordu.</p>

  <p class="p5">«Hepiniz mi geldiniz? İçeri gir.» Sally mutfağa girerken yarı özür dileyerek:</p>

  <p class="p5">«Yalnız ben,» dedi. «Ben geldim. Öbürleri evlerine gittiler.» Ne diyeceğini bilemeden biraz durakladıktan sonra sordu: «Michelle iyi mi?»</p>

  <p class="p5">«iyi olacak,» dedi June, aslında kendinin de hissetmediği bir güvence vererek. Sally'ye bir bardak limonata ikram edip oturması için yer gösterdi. «Sally,» dedi. «Kıyıda ne oldu? Michelle neden eve erken geliyordu?»</p>

  <p class="p5">Sally rahatsızlığını belli eder biçimde yerinde kıpırdandı. Olup bitenleri onlara anlatmamak için bir neden bulunmadığına karar verdi sonra da:</p>

  <p class="p5">«Bazı çocuklar ona takılıyorlardı. En ileri giden de Susan Peter-son'du.»</p>

  <p class="p5">«Ona takılıyorlar mıydı?» June sesini yükseltmeden sordu, meraklı ama suçlayıcı olmayan bir tonla. «Hangi konuda takılıyorlardı?»</p>

  <p class="p5">«Onun evlat edinilmiş olması konusunda. Susan dedi ki... Yani...» Lafın gerisini nasıl getireceğini bilemeden sustu.</p>

  <p class="p5">«Evet, yani? Bizim onu artık sevmeyeceğimizi mi söylüyorlardı? Jennifer var diye öyle mi?»</p>

  <p class="p5">Sally gözlerini iri iri açtı: «Bunu nereden bildiniz?»</p>

  <p class="p5">June masaya oturdu. Gözleri Sally'nin gözlerindeydi: «Herkesin aklına ilk gelen budur,» dedi sakin bir sesle. «Ama böyle düşünmek yanlıştır. Şimdi bizim iki kızımız var. Ve biz ikisini de çok seviyoruz.»</p>

  <p class="p5">Sally'nin gözleri önündeki bardağa ilişti ve içindekine dikkatle baktı. «Biliyorum,» diye fısıldadı. «Biliyorum, ben ona hiçbir şey söylemedim, Bayan Pendleton. Gerçekten söylemedim.»</p>

  <p class="p5">June ayağının altındaki zeminin kaydığını hissediyordu. Bağırmak başını masaya dayayıp hüngür hüngür ağlamak istiyordu. Kendini bıra-kamıyordu da. Şimdi zamanı değildi. Henüz değildi. Ayağa kalktı. Kendini kontrol altında tutabilmek için çaba harcıyordu Sally'ye gülümsemeye çalıştı:</p>

  <p class="p5">«Belki yarın gelsen daha iyi olur. Evet, yarın! Yarın Michelle seni görmek isteyecektir.»</p>

  <p class="p5">Sally Carstairs limonatasını bitirdi, kalktı.</p>

  <p class="p5">June kendini iskemleye bırakırken, masanın üzerinde duran viski şişesine baktı, içinden bir kadeh içki içmek geçiyordu. Michelle'in başına gelenlerde Cal'ın herhangi bir hatasının bulunmadığını ona anlatmanın bir yolunu bulabilseydi... Onun bardağını yeniden doldurmasını izlerken bir şeyler söylemek geçti içinden. Tam konuşacağı sırada birinin&nbsp;onu gözetlediği duygusuna kapılarak geriye döndü.</p>

  <p class="p5">Josiah Carson mutfağın kapısında duruyordu. Ne zamandan beri oradaydı acaba? June bunu kestiremedi. Bir şeyi onaylıyormuş gibi&nbsp;başını öne eğerek içeri girdi, elini Cal'ın omzuna koydu.</p>

  <p class="p5">«Ne olduğunu bana söylemek ister misin?» diye sordu. /</p>

  <p class="p5">Carson'un dokunuşu kendisini gerçeklere döndürmüş gibi, Cal hafifçe kıpırdadı.</p>

  <p class="p5">«Ona zararım dokundu,» dedi çocuksu, bir sesle. «Ona yardım etmek istedim, ama zararım dokundu.»</p>

  <p class="p5">June ayağa kalktı. Kasıtlı bir hareketle masayı Cal'a doğru itti. Bu ani hareket Cal'ın konuşmasını bir an durdurdu. June da hızla konuşmaya başladı:</p>

  <p class="p5">«Çocuğun acısı var, Doktor Carson.» Sesini kontrol altında tutmaya çalışıyordu. «Cal acısının bu durumda olması gerektiğinden fazla olduğunu söylüyor.»</p>

  <p class="p5">«Bir yardan düştü,» dedi Josiah. «Elbet canı acıyacak.»</p>

  <p class="p5">Bakışlarını June'dan Cal'a kaydırdı: «Acısını alkolle hafifletmeye çalıştın mı, Cal? Masaj yaparak.»</p>

  <p class="p5">Cal soruyu duymazlıktan geldi. «Ona ben zarar vermiş olabilirim, Josiah,» dedi.</p>

  <p class="p5">«Belki öyle, belki değil. Sanırım, yukarı çıkıp ona bir baksam iyi olur. Böylelikle senin ona ne yaptığını da görmüş olurum, değil mi?»</p>

  <p class="p5">«Bir sedye beklemeden alıp onu eve getirdim.»</p>

  <p class="p5">Carson kısaca başını eğip geriye döndü. Ama yaşlı adamın yüzü tam kendi görüş alanının dışına çıktığı sırada June bir şey gördüğünü&nbsp;sandı.</p>

  <p class="p5">Carson'un güldüğünü görmüştü sanki.</p>

  <p class="p5">Michelle yatağında uyanıktı, aşağıdan gelen sesleri dinliyordu. Bir stire önce Sally'nin sesini almıştı, şimdi de Doktor Carson'un konuştuğunu anlıyordu.</p>

  <p class="p5">Sally'nin yukarıya çıkmamasından memnundu. Doktor Carson da çıkmaz diye düşünüyordu. Şu anda kimseyi görmek istemiyordu.</p>

  <p class="p5">Belki hiçbir zaman istemeyecekti.</p>

  <p class="p5">Böyle düşünürken odasının kapısı açıldı ve Doktor Carson göründü. içeri girdikten sonra kapıyı kapadı, yatağa yaklaşarak üzerine doğru eğildi kızın.</p>

  <p class="p5">«Ne olduğunu bana anlatmak ister misin?» Michelle ona bakıp, omuz silkti:</p>

  <p class="p5">«Anımsamıyorum.»</p>

  <p class="p5">«Hiçbir şey mi?»</p>

  <p class="p5">«Fazla bir şey yok. Sadece...» Durakladı. Doktor Carson gülümsüyordu. Bunun için, babasının yaptığı gibi kendini zorlamıyordu da. Gerçekten gülümsüyordu. «Ne olduğunu bilmiyorum. Patikadan yukarı doğru koşuyordum. Sonra birden sis bastırdı. Etrafı göremez oldum.&nbsp;Ve ayağım kaydı sanırım.»</p>

  <p class="p5">«Sis vardı yani, değil mi?» Alan Hanley'in düştüğü gün de sis vardı. Öyle olduğunu çok iyi anımsıyordu. Birden bastırmıştı. Bazı beklenmedik ısı değişmelerinde olduğu gibi.</p>

  <p class="p5">Michelle sisle ilgili soruyu başını sallayarak doğruladı.</p>

  <p class="p5">«Baban sana zarar verdiğini düşünüyor. Sen de öyle mi düşünüyorsun?»</p>

  <p class="p5">Michelle alnını ovuşturarak sordu: «Neden zarar versin ki?»</p>

  <p class="p5">«Bilmem,» dedi Carson yumuşak bir sesle. O arada Michelle'in yanında, yastığın üzerinde duran bebeğe kaydı bakışları: «Bir adı var mı&nbsp;bunun?»</p>

  <p class="p5">«Amanda. Mandy.»</p>

  <p class="p5">Josiah durdu. Sonra gülümsedi. Ama gülümsemesi Michelle'den çok kendi kendineydi. «Pekâlâ, ne yapacağını sana söyleyeyim. Sen&nbsp;burada yat ve bırak Amanda sana baksın. Tamam mı?» Michelle'in eline dokundu ve ayağa kalktı. Bir saniye sonra gitmişti bile ve Michelle&nbsp;yeniden yalnızdı.</p>

  <p class="p5">Bebeği kendine doğru çekti:</p>

  <p class="p5">«Sen artık benim arkadaşım olmak zorundasın, Mandy.» diye fısıldadı bomboş odada. «Senin gerçek bir bebek olmanı isterdim. Sana bakardım, seninle arkadaş olurduk. Etraftaki şeyleri birbirimize gösterir&nbsp;ve bazı şeyleri birlikte yapardık. Hiçbir zaman Susan gibi kötü şeyler&nbsp;söylemezdin bana. Beni severdin, ben de seni. Ve birbirimize bakardık.»</p>

  <p class="p5">Canı acıdığı halde bebeği olduğu yerden alıp göğsünün üzerine koydu. Bebeğin yüzü onunkinden birkaç santim uzaktı.</p>

  <p class="p5">«Senin de ela gözlerin olduğu için çok mutluyum,» dedi yumuşak bir sesle. «Ela gözler, benimkiler gibi. Jenny'nin, annemle babamınki&nbsp;gibi mavi değil. Benim annemin de - gerçek annemin - gözlerinin ela&nbsp;olduğuna bahse girerim. Senin annenin gözlerinin de ela olduğuna bahse girerim. Annen seni seviyor muydu, Mandy?»</p>

  <p class="p5">Yeniden sessiz kalıp dinlemeye çalıştı. Evin içinde neler konuşulduğunu işitmek istiyordu. Sonra Jenny'nin bu odada olmasını istedi birden. Jenny onunla konuşamazdı. Ama Jenny canlıydı, soluyordu ve gerçekti.</p>

  <p class="p5">Mandy ile sorun da buydu zaten. Gerçek değildi. Elinden geleni yapsa da Michelle onun bir oyuncak olduğu gerçeğini değiştiremezdi.&nbsp;Şimdi, böyle yapayalnız yatarken ve tüm vücudu acıyla zonklarken birini istedi canı, yalnız onun olacak biri, onun bir parçası olacak biri.</p>

  <p class="p5">Ona ihanet etmeyecek biri!</p>

  <p class="p5">İlaç yavaş yavaş etkisini göstermeye başladı. Kısa bir süre içinde de Michelle karanlığa gömüldü.</p>

  <p class="p5">Karanlık ve ses.</p>

  <p class="p5">Ses oralarda bir yerdeydi ve onu çağırıyordu.</p>

  <p class="p5">Uyur uyumaz karanlık onu rahatsız etmez oldu. Şimdi yalnız sesi bulmak istiyordu ya da sesin onu bulmasını.</p>

  <p class="p5"><a id="a15"></a><span class="t1">&nbsp;</span></p>
</body>
</html>
