<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">D</span>OKUZUNCU <span class="bb">B</span>ÖLÜM</p>

  <p class="baslik">Rüzgârgülü</p>

  <p>Barbès’te metrodan çıkarken, entarili, iri yarı bir zenci Léa’ya bir el ilanı uzattı. Büyük bir ilan değildi, küçük, gösterişsiz bir karttı.</p>

  <p><br /></p>

  <p class="ortali">Büyük Medyum –Mösyö SIMAKHA– Büyük Müneccim Atalarından gelen güçlü yeteneklerin sahibi.</p>

  <p><br /></p>

  <p>Arkadan çok ince küçük yazılar geliyordu: <span class="kucuk">Çözümsüz problem yoktur.</span></p>

  <p><br /></p>

  <p>Léa kartı blucininin arka cebine atarak, Max’la birlikte Mösyö Ruche’ün Liard kardeşlerin yaşıyla ilgili denklemini çözdükleri Lepic sokağındaki kafeye yöneldi.</p>

  <p><br /></p>

  <p>– İşte onlar hakkında bildiğim iki, üç şey, dedi Jonathan, kafenin önünde Léa’nın karşısına otururken.</p>

  <p>– Onlar kim?</p>

  <p>– Olasılıklar! Bir yönü izlemek zorundayız ve senin SMUK’taki gezintin sayesinde yol alamadık biz bu konuda. Unutuyorsun bunu. İşte bu iki, üç şey. Bir olasılık, 0 ve 1 arasında yer alır. 1’den daha olası demek, beyazdan daha beyaz demektir! 0’dan daha az olası demek, olanaksızdan daha az olası demektir! Olasılıklarda 0 olanaksızın matematik ifadesi, 1 ise kesinliğin matematik ifadesidir. İkisi arasında olasının bütün dereceleri vardır. Benim anlamış olduğum şudur: Söyledikleri gibi “olasıyı matematikleştirmek” istiyorlar. Rastlantının Geometrisi, bu adı ona Pascal vermiştir: Rastlantının belirsizliğiyle birleşen geometrinin tanıtlamalarının kesinliği!</p>

  <p>– Vay vay vay! dedi Léa sözcüklerin üstüne basa basa. Rastlantıyı kesinleştirmek! Bir kuşun kanatlarını kesmek gibi.</p>

  <p>– Kimi düşünüyorsun?</p>

  <p>– Max’in bitpazarındaki o hangarda Nofutur’a rastlaması hangi olasılıkla olabilirdi, diye sorup durdum kendime uzun zamandır.</p>

  <p>– Yine de sıfır olasılık değildir. İkiz doğma olasılığının ne olduğunu sordun mu kendine peki?</p>

  <p>– Ya ya! diye karşılık verdi Léa.</p>

  <p>Léa koltuğuna gömülmüş, Jonathan’ın sesini dinliyordu. Epey belge toplamışa benziyordu, kendi deyimiyle “zor bir işin” üstesinden gelmişti. İşte yolcu arabasından söz ediyordu Jonathan, daha dikkatli dinledi ve kendisini XVII. yüzyılın ortasında, komşusu kaşarlanmış bir kumarbaz olan şövalye de Mére’yle hararetli bir tartışmaya dalmış Pascal’in yanında sallanırken buldu. Konakta, at değiştirildiği sırada, Mére Pascal’ı zar atmaya razı etti. Posta arabasının hareket saatinin gelmesiyle oyun yarıda kaldı. Ortaya sürülen para ne olacaktı? Tabii ki eşit biçimde paylaşılacaktı! Nasıl ama? Pascal arabadan iner inmez Fermat’ya mektup yazarak oyun problemini sordu ona. Yarıda kalan oyunlar... Onlardan önce de birçok oyun yarıda kalmıştı. Özellikle Tartaglia ve Cardano da sayısız yazı yazmışlardı bu konuda.</p>

  <p>– İkisinin oynadığı oyundan önemli sonuçlar çıkmalıydı! Kâğıtlarını saklayan Tartaglia ve onları çalmak isteyen Cardano!</p>

  <p>– Açık konuşmak gerekirse, olayların tam sana anlattığım gibi geçmiş olduğundan emin değilim, dedi Jonathan. Her neyse Pascal ve Fermat bu konuyla ilgili olarak birkaç kez mektuplaştılar. Ve bu mektuplarda olasılıklar hesabının temellerini atmışlardır. Pascal aynı zamanda, olasılıkları bir köylü gibi tek tek saymadan sıralama biçimlerinin sayı hesabı olan kombinatuvar analizi’ne de el atacaktır: Aranjmanlar, kombinezonlar, permütasyonlar... Geçiyorum, bu yıl sınıfta gördük bunu: Pascal üçgeni... Ah, tanımı unutuyordum az daha: “Bir olayın olasılığı, olası durumlar sayısıyla çarpılan uygun durumlar sayısıdır.”</p>

  <p>– Demek istiyorsun ki ikiz doğmak uygun bir durumdur...</p>

  <p>– Bu düşünceye uzak değilim. Devamını bekle.</p>

  <p>Onları unutmuş olan garson yaklaştı. Jonathan “beyazdan daha beyaz” nedeniyle süt söyledi, Léa ise kahve istedi.</p>

  <p>Jonathan notlarını karıştırarak konuşmasını sürdürdü:</p>

  <p>– Olasılıklarla ilgilenenler bizi oyunlar, kâğıtlar, zarlar, rulet, siyah torbalar içindeki beyaz toplar, beyaz toplar içindeki siyah toplarla eğlendirdikten sonra ciddi şeylere geçtiler. Düşünebiliyor musun, tablolar oluşturarak insanların ölümünü irdelemeye başladılar. Rastgele ele aldıkları bir insanın hayatta kalma olasılığını matematiksel olarak değerlendiriyorlardı. Ve de birçok insanın birlikte yaşama olasılığını.</p>

  <p>– Hıı. (Léa araştırmacı pozuna girdi.) Aynı yaştayız, ana babamız aynı, aynı hastalıkları geçirdik, aynı yerlerde yaşadık, dolayısıyla hayatta kalma olasılığımız da aynı.</p>

  <p>– Ya kazalar?</p>

  <p>– Kazalar sayılmaz. Yani bizim için olası birlikte yaşama verisi 1’e eşittir. Aynı yaşta ölürsek, bütün hayatımız boyunca birlikte yaşayacağız. İyi bir haber bu, değil mi?</p>

  <p>– Barış içinde birlikte yaşama dememişler.</p>

  <p>– Bir bu eksikti! Ölüm demektir bu işte, diye haykırdı Léa.</p>

  <p>– Tabii. Olasılıkların gerçekleştirdiği ilk işlerden biri <i>ölüm oranı cetvelleri</i>’dir, dikkatini çekerim.</p>

  <p>– Çarpım cetvellerinden sonra çürüme cetvelleri, dedi Léa.</p>

  <p>– Senin bu zarif üslubunu çok seviyorum. Aslında şairsin sen.</p>

  <p>Garson süt bardağını ve kahveyi bıraktı masaya. Léa kahveyi, sonra sütü gösterdi</p>

  <p>– Siyah: Olanaksız. Beyaz: Kesin.</p>

  <p>Sonra eliyle belli belirsiz bir hareket yaparak:</p>

  <p>“İkisi arasında, mide için büyük olasılıkla çok zararlı olduğu sanılan tüm sütlü kahve çeşitleri.”</p>

  <p>Jonathan notlarını karıştırıyordu. Nasıl bulacaktı aradıklarını? Mucize gerekiyordu.</p>

  <p>– Mösyö Ruche, Bernouilli’lerden söz etmişti bize, her yerde onlar vardı, iki yüzyıldan az bir süre içinde on Bernouilli görüldü! Hemen hemen hepsi matematikçi. Birlik içinde olan bir aile değildi. Büyük kardeş Jakob’la küçük Johann birbirlerinden nefret ediyorlardı! “Matematiğin Habil’le Kabil’iydi bunlar, bütün hayatlarını kavgayla geçirdiler. Birlikte Akademi toplantılarına gittiklerinde, her seferinde yumruk yumruğa gelecek gibi olurlardı. Meslektaşları da onları ayırabilmek için telaşa düşerlerdi.”</p>

  <p>Jakob olasılıkların temel kitabını yazmıştır: <i>Ars conjectandi</i>, tahmin etmek, kestirmek sanatı. Kitabının son bölümünü yazarken öldü. Tartaglia gibi.</p>

  <p>– Ama o cetvelleri önceden kestirememişti tabii ki!</p>

  <p>– Ölümünden yıllar sonra, başka bir Bernouilli’nin el yazısındaki büyük keşfi de öngörememişti. Kitap yayınlandığında bomba gibi patladı. (Birden, birden ürkütücü bir ses tonuyla bağırdı) <i>stokastikos</i>, “mızrak atma sanatı. Hedefi vurmak için yapılması gerekeni bilmek”.</p>

  <p>Léa ona baktı.</p>

  <p>– Benim de Ruche’üm var! Bernouilli için tahmin etmek sanatı <i>stokastik</i><a href="../Text/dipnot.xhtml#Footnote0012" id="Feedback0012"><sup>[12]</sup></a>’tir: mızrak atmada olduğu gibi, belirli bir hedefe ulaşmak için yapılması gerekeni bilme sanatı. Belirsiz olan nasıl kestirilecektir? Belirsiz bir durumda kaldığında şu ya da bu şeyi yapma kararını nasıl alacaksın?</p>

  <p>– Basit, bilmezsen, gitmezsin!</p>

  <p>Jonathan katıla katıla güldü:</p>

  <p>– Ne var ki Bernouilli’nin durumunda her şey kesinlikle biliniyor! Her şey biliniyorsa eğer, bu demektir ki bizim kafamız iyi çalışmıyor. Belirsizlik nesnelerde değil bizim kafamızdadır: Belirsizlik anlayamama, tanıyamama demektir. Söylüyor bunu: “Yarınki hava, aslında olacak olan havadan başkası olamaz.”</p>

  <p>– 250 yıl önceki meteoroloji bu! Böyle bir durumda rastlantıdan söz edilemezdi!</p>

  <p>Léa blucininin arka cebinden Mösyö Simakha’nın kartını çıkardı ve yapmacıklı bir tavırla okudu: <i>Büyük Medyum. Büyük Müneccim. Çözümsüz problem yoktur.</i> Bütün soruların bir cevabı vardır!</p>

  <p>– Bernouilli de bundan başka bir şey söylemiyor. Amacı şudur:</p>

  <p>“İnsanların neden-sonuç sıralanışında cahillikleri yüzünden <i>talih</i> ve <i>kader</i> diye adlandırdıkları şeyleri yöneten genel yasaları bulmak.”</p>

  <p>– Ya benim ani heveslerim? Ya benim birdenbire ortaya çıkan arzularım? Ya benim kaprislerim? Ya benim... Öfkeden, ne söylediği belli değildi. Ya özgürlük? dedi sonunda avaz avaz bağırarak. (İçmeyi tamamen unuttuğu kahvesini devirdi.) Rastlantı yok mu? (Blucini kahveye batmıştı.) Dünyayı böyle görmekten nefret ediyorum. Max bitpazarındaki hangarda Nofutur’la karşılaştığında, önceden belliydi bu. Ona rastlamadan yapamazdı! Nofutur da tabii ki. O anda, orada birbirlerine rastlamaya mahkûmdular! İki merminin yörüngesi! İnsan balistiği! Mızrak, stok...</p>

  <p>– Stokastikos. Pek bir önemimiz yok bizim canım, dedi Jonathan inler gibi.</p>

  <p>Léa böbürlenerek:</p>

  <p>– Evet, ama bir hiç olduğumuz da söylenemez! Yoksa hiçbir şey olmazdı. Olacak olan bile olamazdı. Blucinimdeki bu kahve lekesi, bundan kaçmam mümkün değildir ve ben aptal gibi kaçmak istedim!</p>

  <p>Jonathan masadaki fişi alıp bir sarmal çizdi:</p>

  <p>– Sana bir şey hatırlatmıyor mu? <i>Logaritmik spiral!</i> Jakob Bernouilli’nin buluşlarından biri; bu buluşuyla o kadar gururlanıyordu ki bu şeklin şu yazıyla birlikte mezar taşına kazınmasını istedi: “Kendi kendimde değiştim, yeniden ortaya çıktım.” (Jonathan deseni tamamladı.) Bu spiral çok meşhur oldu. Nerede olduğunu biliyor musun? Ubu Babanın karnında.</p>

  <div class="resim"><img alt="" src="../Images/366.jpg" /></div>

  <p>Bütün yönler eş değerde değildir; yollarını arayanlar iyi bilirler bunu. Kuzeyi yitirmemek için henüz doğru düzgün bir şey yapılmış değildi. πR Fermat’nın rüzgârgülünde şu şekilde belirtilmişti:</p>

  <div class="resim"><img alt="" src="../Images/366_2.jpg" /></div>

  <p>Mösyö Ruche, Grosrouvre’un gitmesini istediği son yön olan kuzeye yöneldi. Bu da şunu gösteriyor ki Fermat’nın <i>Bütün Yapıtları</i>’ndaki sayılar kuramıyla ilgili fişler en sona konmuştu.</p>

  <p><br /></p>

  <p class="gir2">Matematikte “doğru” problemler genel olarak basit biçimde formüle edilmiş... ama çözümleri de özellikle zor olan problemlerdir. Problem “ne kadar iyi” olursa formülasyonun basitliği ve çözümün karmaşıklığı arasındaki mesafe de o kadar fazladır. Bu itibarla, sayılar kuramı bir doğru problemler hazinesidir!</p>

  <p class="gir2">Sayılar kuramında Fermat tartışmasız en iyidir. Ne Pascal, ne Descartes ne de çağdaşı başka bir matematikçi onunkilerle boy ölçüşebilecek sonuçlar elde edebilmiştir.</p>

  <p class="gir2">Sayılarının özelliklerinin kendilerinde aranmasıdır söz konusu olan. Çift sayılar ve tek sayılar, asal sayılar ve bileşik sayılar arasındaki ayrımdan başlayarak oyun, bir sayıyı, karelerin ya da küplerin toplamı gibi göstermekten ibarettir. Kaç kare, kaç küp?</p>

  <p class="gir2">Not. Bir süredir, asal sayılar şifre çözümü konusunda çok büyük önem kazanmıştır. Modern şifrelemelerin çoğu asal sayıların özelliklerine dayanır.</p>

  <p><br /></p>

  <p>Mösyö Ruche irkildi. Durum açıktı. Grosrouvre gizli şifreleri gösteriyordu. Bellek tazelemek! Mösyö Ruche karton kapaklı defterine, geçenlerde yazmış olduğu şeyleri buldu:</p>

  <p><br /></p>

  <p class="gir0">Bir sayının 1’den ve kendisinden başka böleni yoksa o sayı asaldır. 2 dışında bütün asal sayılar tektir: 3, 5, 7, 11, 13, 17, 19, 23...</p>

  <p><br /></p>

  <p>İki sonuç çıkıyordu:</p>

  <p><br /></p>

  <p class="gir0">– Her tam sayı tek bir çarpma yöntemiyle asal çarpanlarına ayrılabilir.</p>

  <p class="gir0">– Bir asal sayı ab çarpımını bölerse, ya a’yı ya da b’yi bölmüş olur. (Bir asal sayı iki çarpandan birini bölmeden bir çarpımı bölemez. İlginç nokta: Bir bölünebilirlik bir başkasını getirir.)</p>

  <p><br /></p>

  <p>Bu notlar açık ve özlüydü! Grosrouvre’un şifreleme konusunda sözünü ettiği özellikler miydi bunlar?</p>

  <p>Avludan gelen bir ses dikkatini çekti. Nofutur camlı boşluğun önünde ısrarlı uçuşlar gerçekleştiriyordu. Mösyö Ruche kapıya kadar gitti ve Nofutur’u içeri aldı. Nofutur tüneğe kondu. OK’ne girmeyi hiç istememişti.</p>

  <p>Şifreleme konusuyla ilgili soruyu nasıl yanıtlayacağını bilemeyen Mösyö Ruche fişi okumaya devam etmeye karar verdi. Grosrouvre Fermat’nın kısa bir notuyla birlikte vardığı sonuçların bir listesini veriyordu:</p>

  <p><br /></p>

  <p class="gir2">İşte sayılar konusundaki düşlerimin kısa bir özeti. Bunu yazmış olmamın tek nedeni bütün bu tanıtlamaları ve yöntemleri yayacak ve genişletecek kadar boş zaman bulamayacağımdan korkmamdır; ne olursa olsun bu saptamalar bilim adamlarının benim hiç beklemediğim sonuçları kendilerinin bulmalarını sağlayacaktır.</p>

  <p class="gir2">Her tam sayı, ya bir karedir ya da iki, üç, dört kare sayılarının toplamıdır. Ve daha genel olarak da her tam sayı üç üçlü sayının dört kare sayının ve beş beşli sayının toplamıdır.</p>

  <p><br /></p>

  <p>Ve Grosrouvre biraz aşağıda ünlü <i>“İki kare teoremi”</i>ni yazmıştı.</p>

  <p><br /></p>

  <p class="gir0">Asal sayılar (2 hariç) iki öbeğe ayrılabilir:</p>

  <p class="gir0">– birincisi: 5, 13, 17, 29... bunların 4’e bölünmesinde kalan sayı 1’dir</p>

  <p class="gir0">(4k+1 biçiminde yazılabilir).</p>

  <p class="gir0">– ikincisi: 3, 7, 11, 19, 23... bunların 4’e bölünmesinde kalan sayı 3’tür</p>

  <p class="gir0">(4k+3 biçiminde yazılabilir).</p>

  <p class="gir0">Şöyle devam eder:</p>

  <p class="gir0">– 1. Birinci öbekteki bütün sayılar 2 kare sayısının toplamı olarak ifade edilebilirler, ve ancak tek bir şekilde bu özelliği taşıyabilirler.</p>

  <p class="gir0">– 2. İkinci öbeğe giren hiçbir sayı bu özelliği taşıyamaz.</p>

  <p class="gir0">Örneğin k = 3, 4x3 + 1 = 13 ise, asal sayı 13 = 2<sup>2</sup> + 3<sup>2</sup>’dir.</p>

  <p><br /></p>

  <p>İşte XVII. yüzyıl ortasında Toulouse Parlamentosunun bir danışmanı bu tür şeyleri düşlüyordu! Bugün Avrupa Parlamentosu danışmanları neler düşlüyor acaba? diye sordu kendine Mösyö Ruche. Yalnızca düş mü görüyorlar yoksa? Fermat’nın sayılar konusunda vardığı sonuçların listesi çok ilgi çekiciydi.</p>

  <p><br /></p>

  <p class="gir2">Fermat daha sonra ünlü “Küçük Teoremini tanıtladı: a, p’ye bölünemiyorsa ve p asal sayıysa, (a<sup>p-1</sup> - 1) p’ye bölünür.</p>

  <p class="gir2">Aynı zamanda hiçbir dik üçgenin alanının kare olmadığını da tanıtlamıştır.</p>

  <p class="gir2">Fermat elde ettiği bu inanılmaz derecede yüklü sonuçların büyük bölümünü <i>sonsuz iniş</i> yöntemine borçludur.</p>

  <p><br /></p>

  <p>Fermat’nın getirmiş olduğu bu akıl yürütme tipinin adı çok hoş: Bir problemin tam sayılarla çözümü olmadığı kanıtlanmak isteniyorsa, ve bir çözümünün de olduğu kabul ediliyorsa, daha küçük sayılarla başka bir çözümü olacağı gösterilir, diye yazmıştı Grosrouvre. “Tamam peki, ama, niçin bir kanıt oluyor bu?” diye sordu kendi kendine Mösyö Ruche. Belli bir tam sayının altında ancak sınırlı sayıda tam sayı vardır da ondan. Yani iniş sonsuz değildir!”</p>

  <p>Diyelim ki zemin kata inen bir merdivendeyiz, eğer her bir basamakta bir alt basmağa inmek zorundaysak, öyle bir an gelir ki –zemin kata inildiği an– daha aşağı inemeyiz. Oysa bizim varsayımımız sürekli aşağı doğru inmeye zorluyor bizi. Çelişki! Demek ki varsayım yanlış. Dolayısıyla söz konusu özellik hiçbir sayıda yoktur. Bunu tanıtlamak gerekiyordu. Mösyö Ruche bu saçmalık yoluyla akıl yürütme ve tersine dönüşle akıl yürütme karışımını çok beğendi.</p>

  <p>Fermat’yla ilgili fişlerin tümünün ayrı ayrı başlıkları vardı, daha öncekilerde bu yoktu. Nedeni belki de aynı konuyu işleyen çalışmaların <i>Bütün Yapıtları</i>’nın beş cildine dağılmış olmasıydı ve Grosrouvre bunları kendisi ayırmak zorunda kalmıştı.</p>

  <p>Daha sonraki fişin başlığı kısaca şöyleydi:</p>

  <p><br /></p>

  <p class="gir0">Fermat’nın savının doğuşu.</p>

  <p><br /></p>

  <p>İş tamamdı. Düğüm çözülmek üzereydi. Mösyö Ruche tek başına atılmıyordu bu maceraya. Arkadan gelecek olanlar Grosrouvre’un çözmüş olduğu iki problemden biriyle çok yakından ilişkiliydi. Genel bir toplantı gerekliydi.</p>

  <p>Bununla birlikte merak baskın çıkh.</p>

  <p><br /></p>

  <p class="gir0">Her şey Diophantos’la başlıyor.</p>

  <p><br /></p>

  <p>Fermat’nın dostlarından biri, Bachet de Meziriac, Diophantos’un <i>Arithmetica</i> adlı yapıtının altı kitabını Latinceye çevirir ve ona da bir nüsha verir. Al başına iş! Fermat eski İskenderiyeli matematikçinin ortaya koyduğu problem tipinden anında müthiş etkilenir.</p>

  <p><br /></p>

  <p class="gir2">Diophantos denklemleri. P (x,t,z) = 0 biçimindedirler.</p>

  <p class="gir2">P, katsayıları, tam sayılar ya da rasyonel sayılar olan çok değişkenli bir çokterimlidir. Bu denklemlerin çözümleri yalnızca tam sayılar ya da rasyonel sayılar içinde aranabilir (irrasyonel sayılar yoktur). Bütün güçlük bu kısıtlamalarda yatar.</p>

  <p class="gir2">Tam sayılar, nicelik açısından sonsuz olmalarına karşın, sayısız sayı içinde çok küçük bir yer tutarlar. İçinde çözüm aranması gereken bütün ne kadar kısıtlı olursa çözümü bulma şansı da o kadar azdır!</p>

  <p class="gir2">Fermat kitaplara sayfa sayfa notlar düşmüş. Kimi sayfalara gözlemlerini yazmış, kimilerine de hiçbir yerde yayınlanmamış sonuçlar karalamış... Ama tanıtlama yok!</p>

  <p><br /></p>

  <p>“İyi! diye homurdandı Mösyö Ruche. Ama niye böyle kitapları karalıyorlar! Bir defter alacak paraları yok mu? Grosrouvre için sorun olmamış bu, o, dört yüz yıllık kitapların sayfa kenarlarına, canının istediği yere çarpı işareti koyuyor.” Mösyö Ruche arkadaşından, şimdiki zamanda söz ettiğini fark etti. Gerçekten Elgar bir süredir, her yerde hazır ve nazırdı; hayatını yanında geçiriyordu ve zamanını nasıl geçirdiğini neredeyse günü gününe dikte ediyordu ona. Şairin Kahramanını övmesi gibi yaşıyor o da hâlâ. Ama kasideler bitince, unutuş ve gerçek ölüm gelir derlerdi Yunanlılar. Grosrouvre, elli yıldan beri hiç bu kadar enerjik olmamıştı.</p>

  <p>Fermat kazanıp kazanmadığı bilinmeyen bir davayı savunduktan iki gün sonra öldü. Ölümünden kısa süre önce buluşlarının kaybolabileceğini fark ederek, yayımlayabilmek amacıyla matematikçi arkadaşlarından bunları –özellikle yazışmaları– toparlamalarını istedi. Kimileri işe başladılar ama işin hacmini görünce yarıda bıraktılar. Oğlu Samuel üstlendi görevi. Babasının yazılarının hepsini yayımladı. Ya da hemen hepsini. O zamana kadar bir araya getirilememiş olan sayılar kuramının en değerli sonuçları. Samuel, babasının, Bachet’nin Diophantos çevirisine eklediği bütün notları da koymayı akıl etmişti. II. Kitap’ta, 8. problemin karşısındaki “Verilen bir kare sayıyı iki kare sayıya bölmek”in yanına, sayfa kenarına şu notu düşmüştü Fermat:</p>

  <p><br /></p>

  <p class="gir2"><b>Bir küpü iki başka küpe ya da bir dördüncü kuvveti başka iki dördüncü kuvvete vb. veya genel olarak herhangi bir kuvveti 2. kuvvet dışında aynı dereceden iki kuvvete bölmek mümkün değildir.</b></p>

  <p><br /></p>

  <p>Sonra da şunu eklemişti (gene sayfa kenarına!):</p>

  <p><br /></p>

  <p class="gir2"><b>Gerçekten şahane bir tanılama buldum ama sayfa kenarında bunu açıklayabileceğim kadar yer yok.</b></p>

  <p><br /></p>

  <p>Mösyö Ruche, Fermat kitabı karalamasaydı, sayfa kenarını doldurmasaydı, yerin çok dar olmayacağını düşünmeden edemedi! Doğru düzgün bir kâğıt parçası almış olsa, tanıtlamasını güzel güzel, ince ince yazmış olsa istediği kadar yer bulabilirdi. İşte bu kadar!</p>

  <p>İşte bu kadar, ne? Hikâyeyi akşam yemeğinden sonra salon-salamanjede toplanan aileye anlatıp gözlemini onlarla paylaştıktan sonra çok sert bir şekilde azarlandı.</p>

  <p>– Tanıtlamasını anlatabilecek kadar yeri olsaydı, mesele kalmayacaktı. Bunda bir gizem yok, dedi Jonathan.</p>

  <p>– Ya arkadaşınız ne yapabilirdi ormanın ortasında? diye sordu Léa.</p>

  <p>– Mösyö Ruche, çok iyi bilirsiniz ki, dedi Perrette, mitler hep işler yolunda gitmediği zaman doğmuştur. Sayfa kenarı çok dardır, bir ırmak çok geniştir, bir parmak çok incedir, bir kapı kapalıdır, bir...</p>

  <p>Jonathan-ve-Léa söyleyecek mi yoksa, diye nefeslerini tuttular. Söyleyecek miydi yoksa, “kanalizasyon bacası” açıktır, diyecek miydi. İhtiyaç duymadı, aynı şeydi.</p>

  <p>Léa sertçe döndü. Sınıftaki gibi konuştu:</p>

  <p>– Oylamaya sunuyorum: Bachet de.... neydi?... Bachet de’nün kitabın sayfa kenarının...</p>

  <p>– de Meziriac, diye hatırlattı Mösyö Ruche küçümseyici bir tavırla.</p>

  <p>– Bachet de Meziriac’ın kitabının sayfa kenarının çok dar olması hayırlı olmuştur. Oylamaya geçiyorum.</p>

  <p>Oylama yapılmış olsaydı, Perrette elini kaldıracaktı, Léa da, Jonathan da.</p>

  <p>Max, iki elini birden kaldıracak kadar onaylıyordu bu görüşü. Mösyö Ruche de el kaldıracaktı kesinlikle ama çok çabuk karar değiştiremezdi. Çekimser kalırdı. Nofutur katılmayacaktı oylamaya. Ve kabul edilecekti önerge.</p>

  <p>– Andre Gide <i>Dar Kapı</i>’yı yazdı ve Fermat dar sayfa kenarına yazdı, deme cesaretini gösterdi Léa.</p>

  <p>Jonathan ıslık çaldı:</p>

  <p>– Boşuna bir kitabevinde doğmadı Léa.</p>

  <p>Perrette lafı gediğine oturttu:</p>

  <p>– Demek, dostunuz Grosrouvre, sayfa kenarının dar olması sayesinde Fermat’nın savını tanıtladı.</p>

  <p>– İzninizle, anne, diye açıklama getirmek istedi Jonathan, tanıtladığını sanma olanağı buldu. Çünkü Mösyö Ruche’e yazdığı mektupta onu tanıtlamış olduğunu söylemesi, tanıtlamış olduğunu kanıtlamaz. Bu yalnızca tanıtlamış olduğunu sandığını kanıtlar.</p>

  <p>Perrette gözlerini kıstı, dik dik baktı ona:</p>

  <p>– Senin derdin ne? Çözmüş ya da çözmemiş!</p>

  <p>Herkes sustu, gözlerini Jonathan’a dikti. Perrette’in karşısında direniyordu:</p>

  <p>– Çözmemiş olmasını isterdim ben.</p>

  <p>– Ama niçin, niçin yavrum?</p>

  <p>Soruyu Léa yanıtladı:</p>

  <p>– Açıklasaydı çalışmalarını. Öğrenirdik ve biter giderdi iş!</p>

  <p>– Ben, tersini düşünüyorum. Çözmüş olmasını isterdim, dedi Perrette buz gibi bir sesle.</p>

  <p>Dondurucu sessizlik içinde Jonathan ciddi bir ses tonuyla konuştu:</p>

  <p>– Kabul etseniz de etmeseniz de onu ölüme götüren sırrıdır.</p>

  <p>Mösyö Ruche apışıp kaldı.</p>

  <p>– Ama... (Max’ti bu)... Grosrouvre tanıtlamalarını sır olarak saklamasaydı, o zaman... mesele olmayacaktı! Biraz önce mitler konusunda anlattıklarınızın aynısı, değil mi?</p>

  <p>Max, Perrette’in tarafına geçiyordu.</p>

  <p>– Hem sonra, diye ekledi, her zaman her şeyi bilmek zorunda değildir insan.</p>

  <p><br /></p>

  <p>Max konuşulanların tek kelimesini bile kaçırmamıştı. Her zaman olduğu gibi tartışma hararetlendiğinde pür dikkat kesiliyordu. Dikkatten çok algılamaydı bu. Konuşulanları bütün duyularıyla kaydediyor, gerilimleri, sözcüklerin çoğu zaman gizledikleri ve konuşanların, hâkim olamadıkları yüklü duyguları herkesten çok daha güçlü bir biçimde algılıyordu.</p>

  <p>Ona göre sesler buzdağı gibiydi, işitilenler buzdağının su yüzünde görünen kısmıydı. Sözcük yükünün büyük bölümü duyulmuyordu ve işitme alanı içinde değildi. Bu algılamaya bütün beden katılmak ve kulağın kaçırdıklarını yakalamak zorundaydı. Mösyö Ruche Max’in bu şaşırtıcı yeteneğini hep fark etmişti. Bu nedenle Rüzgâr Max diyordu ona. Çünkü bütün rüzgârlara, bütün dalgalara karşı hassastı.</p>

  <p>İşte bu yüzden Max’in son sözleri dokunaklıydı. O her şeyi hissedebiliyordu ve her şeyi bilmeyi istemediğini söylemişti.</p>

  <p>Sonra ekledi:</p>

  <p>– Ne olursa olsun insanın kesinlikle bir şey yüzünden ölmesi gerekiyor (Gözlerinde anlamsız bir parıltı vardı.) O da matematikten öldü. Bundan daha iyi bir şey gelemezdi başına.</p>

  <p>Şaşkın şaşkın baktılar ona.</p>

  <p>Orada kalmadı:</p>

  <p>– Sonuç olarak size şunu söyleyeyim ki, ben uzun süre, Grosrouvre’un gerçekten yaşayıp yaşamadığını merak ettim, onu Mösyö Ruche mü uydurdu acaba diye sordum kendi kendime.</p>

  <p>– Nesi var bunun bugün böyle? dedi içinden Mösyö Ruche şaşkın bir halde.</p>

  <p>– Kim yazmış olabilir mektupları? diye sordu Perrette.</p>

  <p>– İlk mektubu Mösyö Ruche’ün kendi kendisine gönderdiğini sandım. Aslında bize gönderdiğini... Bize kendisinden söz etmek için bulduğu bir yoldu bu sanki. Çünkü bu mektuba kadar sizinle ilgili olarak hiçbir şey bilmiyordum Mösyö Ruche. Ve de hiçbir şey sormamıştım size. Şimdi... durum farklı, Direniş, Sorbonne, arkadaşınız...</p>

  <p>– Ya Orman Kütüphanesi? diye sordu Perrette.</p>

  <p>– Fikir değişmeme neden olan Orman Kütüphanesi’dir dedi. Kütüphane geldiğinde ve bütün kitapları gördüğümde hiç şüphem kalmadı artık. Sık sık bitpazarna giderim, bu tür kitapların fiyatlarını çok iyi bilirim. Hazinedir bunlar. Mösyö Ruche’ün en küçük rafın yarısını dolduran kitapları bile alabilecek kadar parası olamaz.</p>

  <p>– Ben yoksulum, öyle mi? dedi Mösyö Ruche</p>

  <p>– Yoksul değilsiniz ama arkadaşınız kadar da zengin değilsiniz.</p>

  <p>– İyi. Artık Max, Grosrouvre’un varlığına inandığına göre Fermat’ya dönsek mi acaba? dedi Perrette. Hangi devirde geçiyordu bunlar?</p>

  <p>Mösyö Ruche nerede kaldığını hatırlamıyordu:</p>

  <p>– Ne zaman? Üf, durun. (Sinirli sinirli defterini karıştırdı) Ama, hay Allah! Nereye soktum şunu? 1650 yıllarıydı.</p>

  <p>– Peki, dedi Perrette. Üçyüz yıldan fazla bir zamandır, bir sayfanın kenarı dar diye bir Fermat miti dolaşıyor; altı aydan beri, bir ormanın derinliklerinde bir sır oluşuyor ve bir Grosrouvre miti dolaşıyor.</p>

  <p>– Herkesin miti kendine, diye bağırdı Max, keyif içinde, rahatlamış gibiydi. Öyle değil mi Nofutur, senin mitin hangisi?</p>

  <p>Nofutur boğuk sesler çıkardı. Ama bu konuda özellikle papağan olarak konuştu. Hiç kimse bir şey anlamadı. Sonra bir yudum su içti uzun uzun. Gargara yapmak istiyordu sanki.</p>

  <p>Perrette tekrar Fermat’nın savına dönerek, bir kez daha olanaksızlık belirten bir sonucun söz konusu olduğunu söyledi.</p>

  <p>– Yanlış anlamadıysam, Fermat’nın iddiası konusunda bir şey yapılamayacaktır.</p>

  <p>– Doğru, dedi Mösyö Ruche.</p>

  <p>– Şimdi arlık Viète’i, Descartes’ı ve <i>kim varsa hepsini</i> bildiğimize göre söz konusu savı bugün yazıldığı gibi yazmaya hakkımız vardır, sanıyorum, dedi Léa.</p>

  <p>– Ne yapılamayacaktır? diye ısrar etti Perrette.</p>

  <p>Léa orada bulduğu bir kâğıt parçasına bir şey yazdı ve çerçeve içine aldı yazdığını.</p>

  <table class="tablo2">
    <tr>
      <td>
        <p class="tablo_yazi">x, y z’nin sıfırdan farklı, n’nin 2’den büyük olduğu tam sayı halinde x, y , n, z yoktur ve x<sup>n</sup> + y<sup>n</sup> = z<sup>n</sup> sağlanamaz.</p>
      </td>
    </tr>
  </table>

  <p>– Ya da daha güzel bir şekilde, diye fısıldadı Jonathan: “Bir kuvvet, kareler dışında, iki aynı kuvvetin toplamına bölünemez!” diyebiliriz.</p>

  <p>– Haydi bakalım öyleyse!</p>

  <p>– Demek istiyorum ki, son derece basit! Çok basit. Bu basitlik biraz karanlık, dedi Jonathan birden kalkarak. Nöronlarıma biraz hava aldırmak zorundayım.</p>

  <p>Sanki teneffüs zili çalmaya başlamıştı, birden herkes kalktı, atölye boşaldı.</p>

  <p>– Geç kalmayın, Mösyö Ruche, birazdan yemeğe oturacağız, dedi Perrette kapıyı kapatırken.</p>

  <p><br /></p>

  <p>Bir soru Mösyö Ruche’ün kafasını kurcalıyordu. Fermat’nın denkleminde 2’ye kadar gerçek olan şey niçin birdenbire kesiliyordu ve daha sonra kesinlikle devam etmiyordu. Fermat’nın savının bildirisi kesinlikle buydu.</p>

  <p>Bu kesikliğin nedeni neydi? Niçin su tam 0 derecede donuyor ve 100 derecede kaynıyor? Mösyö Ruche eşiklerin bulunmasından asla şikâyetçi değildi. Tersine. Sürekli bir doğa, insanı hiç kırılmayan, hiç kesilmeyen, hiç atlatmayan, ani sapmaları olmayan bir yolda yürüten bir doğa, ne kadar ölü bir dünya olurdu! Her olgunun, rahat, tasasız bir biçimde geliştiği bir dünya. Kolay bir doğa... Pöh!</p>

  <p>Niçin belli bir anda mümkün olan, daha sonra olmuyor? Niçin belli bir yerde bir tarafta geçerli olan öbür tarafta geçerli olmayabiliyor? Niçin birdenbire bir yerde mümkün olan ve olmayan arasında bir sınır ortaya çıkıyor?</p>

  <p>Ve Fermat’nın savı konusunda 2 ve 3 arasındaki uçurum! Mösyö Ruche bunun cevabının kendisine verileceğini umut ediyordu. Çünkü sonuç olarak, matematikçilerin bu konuyu ele alma biçimlerini kavrayamayacağını çok iyi biliyordu. Grosrouvre, tanıtlamasında sorunun cevabını vermişti belki. Mösyö Ruche Grosrouvre’un çalışmalarının içeriğiyle ilk kez gerçekten ilgilendiğini fark etti. Ve her şey Diophantos’la başlamıştı.</p>

  <p>Diophantos hakkında... öldüğü yaş dışında hiçbir şey bilinmiyordu. Fermat’nın <i>Bütün Yapıtları</i>’nı rafa yerleştirirken öğrenmişti bunu. 1. cildin içinde bulunan ve ilk okumasında gözünden kaçan bir fişte yazılıydı. Grosrouvre, her zaman yaptığı gibi bunu özellikle yapıtın sonuna değil, başına koymuştu. Metrodoros’un <i>Saray Antolojisi</i>’nden alınmış Diophantos’un mezar taşı yazısıydı bu:</p>

  <p><br /></p>

  <p class="gir2">“Yolcu, bu mezarda Diophantos yatıyor.</p>

  <p class="gir2">Ah, büyük mucize, bilim sana onun yaşamının değerini gösterecektir. Dinle. Tanrı ona yaşamının altıda birini gençlik olarak bağışladı. Fazladan bir on ikide bir daha verdi ona ve kara bir sakal çıkardı yüzünde. Hayatının yedide birlik bölümünden sonra evlendi. Ve bu evliliğin beşinci yılında bir çocuğu oldu.</p>

  <p class="gir2">Ah, yazık, zavallı çocuk: Babasının yaşının ancak yarısını yaşayabildikten sonra ölümün soğuk yüzüyle tanıştı. Ama babası, dört yıl sonra, kederine bir avuntu bularak, bilgeliğiyle yaşamının sonuna ulaştı. Ne kadar yaşadı?”</p>

  <p><br /></p>

  <p>Fişin arkasında hiç yazı yoktu. Tam Grosrouvre! Cevabını vermemişti tabii ki. “Göreceğiz bakalım! Altı ay, olağanüstü bir gayretle çalıştıktan sonra ben de hesaplayamayacak mıyım bunu, göreceğiz bakalım! Görelim bakalım!” Bütün bu konuşmalar bu aritmetik muammayı çözemeyeceğinden korkan Mösyö Ruche’ün sinirini gizlemeye yönelikti.</p>

  <p>Bu bir denklemdir. Bir bilinmeyenli. Bir şeyin adını belirtmek, demiştir Harizmi. Bilinmeyen, yaşamda her zaman olduğu gibi, yaşam süresidir. Burada Diophantos’un yaşamı. Biz de Latincenin son küçük harflerini bilinmeyenlere ayıran Descartes gibi yapalım ve küçük v diyelim ona.</p>

  <p>Ne biliniyor bu yaşamla ilgili olarak? Her yaşam gibi bu yaşamın da dilimlere bölünmüş olduğu ve bu dilimlerin, birbirlerine eklendiklerinde yaşamın kendisini oluşturduğu.</p>

  <p>– Gençliği yaşamının altıda biri kadar sürdü: v / 6</p>

  <p>– Kara sakalının çıkması için fazladan on ikide birlik bölümü beklemesi gerekti: +v / 12</p>

  <p>– ve evlenmek için de yedide birlik bölüm: +v / 7</p>

  <p>– ve çocuğunun doğması için beş yıl daha: +5</p>

  <p>– ve çocuğunun ölümünü görmesi için kendi yaşının yarısı: +v / 2</p>

  <p>– ve kendi ölümü için bir 4 yıl daha: +4</p>

  <p>Mösyö Ruche özenle yazmaya başladı:</p>

  <div class="resim"><img alt="" src="../Images/376.jpg" /></div>

  <p>Ne oluyordu ona! Aptalca bir işti bu. Diophantos’la ilgili bütün alıştırmaları ve problemleri yapacak değildi herhalde! Régi-omantanus’un altı kitabında 189 tane! İran’da bulunan dört kitapta kaç tane vardı, Tanrı bilir...</p>

  <p>Max kapıyı açtı. Nofutur da yanındaydı.</p>

  <p>Mösyö Ruche iyi değildi. Max’in gözünden kaçmazdı bu tür şeyler, kendisine, “Neyiniz var?” diye sordu.</p>

  <p>– Kahve falına bakıyorum.</p>

  <p>– Ne arıyorsunuz? Ben yardımcı olamaz mıyım?</p>

  <p>– Sen de bak istediğin kadar.</p>

  <p>Max eğildi, denklemi gördü, gülümsedi:</p>

  <p>– v ne?</p>

  <p>– Bir yaşam.</p>

  <p>– İyi. Pozitif, o zaman.</p>

  <p>Harikaydı.</p>

  <p>Mösyö Ruche’un yanıldığını anlayınca açıklık getirdi:</p>

  <p>– Pozitif sayı demek istiyorum. Negatif sayı yıllarıyla bir yaşam yeraltında bir yaşam, yeraltı otoparkında bir yaşam olurdu. Ben bırakıyorum sizi.</p>

  <p>– Hayır Max, bunu bana yapamazsın!</p>

  <p>– Ben sadece yemek vakti olduğunu bildirmeye gelmiştim. Ve siz beni esir alıyorsunuz. (Tekrar kâğıda baktı.) Dinleyin Mösyö Ruche: Kesirlerin toplamı, aynı paydada toplama, sadeleştirme. Bilinen şeyler.</p>

  <p>Ve tek başına bıraktı onu.</p>

  <p>– İnsan yalnız yaşar, yalnız ölür, yalnız hesap yapar.</p>

  <p>Sadeleştirdikten sonra buldu Mösyö Ruche...</p>

  <p><br /></p>

  <p>– Mösyö Ruche! Perrette salon-salamanjenin balkonundan çağırıyordu onu. Çorbalar konmuştu.</p>

  <p>Hesap yaptığı kâğıdı ceketinin cebine tıktı, kendisini bu yeni matematik dünyalara yönelten rüzgârgülüne son kez baktı. Yolculuğun dört yönde de kesinlikle tamamlanmış olduğu konusunda iyice rahatladıktan sonra atölyeden ayrıldı.</p>

  <div class="resim"><img alt="" src="../Images/378.jpg" /></div>

  <p>Çorbalar içildikten çok sonra, yemeğin sonunda, ilk kez, hiç kimsenin konuşmadığı bir sırada Léa, Mösyö Ruche’e dönerek:</p>

  <p>– Sizin için bir şey buldum, dedi.</p>

  <p>Lafın arkasını duyamadığından şaşıran Mösyö Ruche merakla başını kaldırdı. Léa, birdenbire dikilen Nofutur’a işaretler yapıyordu. Unutmuştu! Pek başına gelen bir şey değildi bu.</p>

  <p>Nofutur kendini topladı ve bir çırpıda saydı:</p>

  <p>“Gerçeğin araştırılmasında belli başlı üç amaç olabilir: Biri, arananı bulmak, öbürü bulunanı tanıtlamak, sonuncusu da bulunanı inceleyerek yanlış olandan ayırmak.”</p>

  <p>Mösyö Ruche yerinden sıçradı:</p>

  <p>– Pascal! Geometrinin özü ve ikna etme sanatı üzerine.</p>

  <p>– Bravo! diye bağırdılar hep bir ağızdan Perrette ve Jonathan-ve-Léa samimi bir hayranlıkla.</p>

  <p>Mösyö Ruche mütevazı davrandı.</p>

  <p>– Kültür, her şey unutulduktan sonra akılda kalanlardır, anlıyor musunuz. Ah, ben isteseydim eğer, ne olmazdım ki...</p>

  <p>Kolunu gökyüzüne doğru kaldırdı. Çocuklar ona baktılar, tekrar bıraktığı kolu dizlerine düştü:</p>

  <p>– Ne olmuşsam, o olurdum tamı tamına.</p>

  <p>– Başka bir şey olmanızı hiç istemezdim, dedi Max oldukça soğuk bir tavırla.</p>

  <p>– Haydi Nofutur, cümleyi bir kez daha söyle! diye emretti Léa.</p>

  <p>Nofutur ciddi ciddi baktı ona. Sonra soylu bir tavırla ve alçak sesle konuştu:</p>

  <p>– Tekrar etmem, ezbere okumam. Anlatırım.</p>

  <p>Topluluğa sırtını dönerek, tüneğine kadar uçtu ve yemliğindeki çöre otu ve kenevir tohumlarını çıtırdatmaya başladı.</p>

  <p>Léa cümleyi tekrarladı ve çözümlemesini topluluğa duyurdu.</p>

  <p>– Birinci ilke, burada bizim içindir: Aranan gerçeği bulmak. İkincisi Grosrouvre için. Önermelere saldırırken gerçekleştirmek istediği buydu: Bulunan bir gerçeği tanıtlamak. Keşke bizden daha başarılı olmasaymış!</p>

  <p><br /></p>

  <p>Mösyö Ruche, yemekten sonra hemen garaj-odasına döndü. Ceketini çıkarıp ropdöşambrını giyerken ve her zaman yaptığı gibi ceplerini karıştırırken, karaladığı kağıdı buldu. Max’ın küçümseyici bir tavırla “bilinen şeyler” dediği bir hesabın üstesinden gelemeyeceğini kimse söyleyemezdi.</p>

  <p>Yeniden başladı! Diophantos’un yaşam süresi? Bir başka deyişle öldüğünde kaç yaşındaydı? Mösyö Ruche sadeleştirmeden sonra şu noktaya varmıştı:</p>

  <div class="resim"><img alt="" src="../Images/379.jpg" /></div>

  <p>Yazmaya başladı. “A yok, yeniden başlayamazdı!” Ropdöşbrını çıkardı, tekrar ceketini giydi, üstüne bir palto geçirdi, başına bir şapka taktı ve garaj-odadan çıktı. Son sürat Ravignan sokağına indi. Bereket kaldırımlarda kimse yoktu.</p>

  <p>Gece geç saatlere kadar açık olan Abbesses sokağındaki kafeye indi. Çılgın bir kalabalık, çılgınca bir gürültü, çılgınca bir duman! Bir yer açtılar ona. Bir bira söyledi, sonra bir daha, arka arkaya devirdi biraları. Öfkeyle buruşturarak katladığı, hesap yaptığı kâğıdı açtı. Kâğıdın buruşuk yerlerini düzeltince çözüm ortaya çıktı:</p>

  <div class="resim"><img alt="" src="../Images/380.jpg" /></div>

  <p>Diophantos ! O da Hayyam gibi ve Grosrouvre gibi 84 yaşında ölmüştü. Bir tür durdurucu engel. Bir bira daha ısmarladı.</p>

  <p>Masada birlikte oturduğu gençlerle şarkılar söyledi. Bir bardak birayı devirip ikincisine geçmeden önce orada bulunanları hayretler içinde bırakarak bağırdı: “Ölmemi istiyorlar, canlı ele geçiremeyecekler beni!” Ve herkesi güldürdü bu sözler.</p>

  <p>Gecenin geç saatinde Ravignan sokağının dik yokuşunu tırmanıp garaj-odasına nasıl döndüğünü kendisi de bilemedi. Soyunmadan tavanlıklı karyolasına girdi, karyolanın perdeleri ve ağır kadife perdelerin korumasında uyuyakaldı, rüyasında sarhoş olduğunu gördü.</p>
</body>
</html>
