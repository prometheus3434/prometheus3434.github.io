<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">İ</span>KİNCİ <span class="bb">B</span>ÖLÜM</p>

  <p class="baslik">ADE’nin karanlık sırları</p>

  <p>Mösyö Ruche uykusuzluk çekmezdi. Genellikle ışığı söndürdükten hemen sonra uyurdu. Işığı da uykunun bastırdığını hissettiği anda söndürürdü. Ve genellikle uyku, yatağa girdikten kısa bir süre sonra bastırırdı. Sonra doyasıya uyurdu. Sabaha kadar.</p>

  <p>O gece öyle olmadı. Gecenin ortasında uyandı. Çarşafın içine girmiş, ikiye katlanmış bir gül taçyaprağıydı uykusunu bozan kesinlikle, meğer ki Grosrouvre’un mektupları olmasın. Aklından bir türlü çıkmıyordu bu mektuplar. Şimdi inanıyordu ki Grosrouvre bu mektuplarla, kendisine sözcüklerin ötesinde bir mesaj gönderiyordu.</p>

  <p>Grosrouvre, ilk mektubunda, bazı matematikçilerin adlarını sayıp, bunların adlarını tesadüfen seçtiğini söylediğinde Mösyö Ruche’ün inanması mı gerekirdi ona? Yoksa, tersine, arkadaşının, bu adları, bilerek seçtiğini mi kabul etmeliydi? Keşfedilmesi gereken kesin nedenlerle. Ve bunları ancak adları geçen matematikçileri inceleyerek ve onların yaşamlarında ya da yapıtlarında bulunan ve Manaus olaylarıyla ilgili olarak kendi kendisine sorduğu soruların yanıtlanmasına yardımcı olabilecek şeyleri çözmeye çalışarak keşfedebilirdi.</p>

  <p>Grosrouvre, Pythagorasçı uygulamayla sırrını saklamak istediği kendi tanıtlamaları arasında bir bağ kurarak yol göstermiyor muydu ona?</p>

  <p>Mösyö Ruche’ün tepesi atıyordu. Aklına bir cümle geldi. Yatağında doğruldu, ipi çekti. Tavanlıklı karyolasının perdeleri kalktı. Işığı yaktı, başucundaki masanın çekmecesini çekti, özenle katlanmış iki mektubu aldı. Hemen buldu cümleyi. İkinci mektubun sonunda, şöyle diyordu Grosrouvre:</p>

  <p><i>Gençliğimize dönersem gene, senden ne zaman bir şey gizlesem, sen onu öğrenmenin bir yolunu buluyordun.</i></p>

  <p>Ne diyor burada böyle? Benden hiçbir zaman hiçbir şeyi gizleyemediğini mi? Kesinlikle doğru değil bu; ama bunu yazma gereğini duyduysa, nedeni, mektuplarında gizlediği her şeyi bulmak için uğraşmam gerektiğini bana söylemesi değil midir? “Senden gizlemek istediğimi bulmaya çalış”, kesinlikle bu değil midir bana söylemek istediği? Peki eninde sonunda bulacağım şeyi niçin gizlemek istiyor benden? Evet, niçin? Mösyö Ruche cevap bulmadı. Sonra gözleri parladı. BENDEN gizlemek istemiyor onu, yalnızca gizlemek istiyor. Kimden gizlemek istiyor? Bu mektupları tanıtlamalarla ilgili bilgileri öğrenmek niyetiyle okuyacak olan herkesten.</p>

  <p>O halde uğraşmam gerekiyor. Grosrouvre söz konusu olunca her zaman öyle değil midir? Başkalarına düşer uğraşmak! Onları birbirine bağlayan eski suç ortaklığını yeniden bulmaktan mutlu olan Mösyö Ruche, mektubu yeniden katlayıp yerine koyacağı sırada bir cümleye takıldı. Daha önceki okumalarında dikkatti çekmemişti bu cümle: <i>Ayrıca bu konuyla ilgili olarak epeyce şey söyledim sana.</i></p>

  <p>Vay anasını! Mösyö Ruche irkildi birden. Grosrouvre, kesinlikle, ölümün ötesinden, ona, iki küçük cümlede özetlenebilecek bir mesaj gönderiyordu:</p>

  <p>1) Senden bazı şeyleri gizlemek zorundayım.</p>

  <p>2) Bunları bulabilmen için, epey şey söyledim sana.</p>

  <p>Bu sırada Mösyö Ruche, Pythagorasçıların sır saklamak için yaptıkları ve Grosrouvre’un üstünde çok durduğu gibi, yeni başlayanlara ikinci dersi vermiş olmuyor muydu?</p>

  <p>“Eğer akıl yürütüşüm doğruysa, bu mektuplarda, sorduğumuz soruların yanıtlanması için gerekli her şey var,” diye düşündü Mösyö Ruche. Gerçek bir program oluşturuyor bunlar. Bu programın işaret ettiği bütün noktalardan geçmem ve adı geçen bütün matematikçileri sırayla incelemem gerekiyor. Bir kez daha Grosrouvre, gizli bir hareketi yönetiyordu!</p>

  <p>Ravignan sokağındaki garaj-odada saat sabahın üç buçuğuydu. Mösyö Ruche ürperdi. Soğuktan değil ama. Mektupları başucundaki masanın çekmecesine yerleştirdi, lambayı söndürdü, ipi çekti. Tavanlıklı karyolasının ağır perdeleri kapandı üstüne, bir daha uyuyamadı.</p>

  <p>Grosrouvre’un adını verdiği ilk matematikçiler iki İranlıydı: <i>Ömer Hayyam ve el-Tusi.</i></p>

  <p><br /></p>

  <p>Albert, Mösyö Ruche’ü, sol kıyıyı Saint-Louis adasının sağ ucuna bağlayan Sully köprüsünün tam girişinde, Saint-Bernard rıhtımında bıraktı.</p>

  <p>Paris’te herkesin IMA<a href="../Text/dipnot.xhtml#Footnote0005" id="Feedback0005"><sup>[5]</sup></a> dediği Arap Dünyası Enstitüsü’nün (ADE) yanı başındaydı. Tam yanı başında değil, yoksa, önünde bulunduğu, kuzey cephesinin yukarısındaki binaların tuhaf yansımalarını fark edemezdi. Mösyö Ruche mükemmel bir görüşe sahip olduğundun dolayı övünebilirdi; hiç gözlük kullanmamıştı ve artık kullanması için de çok geçti. Miyop, astigmat, presbit, katarakt gibi şeyler görüşünü karartmamış ya da zayıflatmamıştı kesinlikle. Aynı anda hepsi birden olamazdı. Felçli ve kör, bütün yetkilerin tek elde toplanması gibi bir şey olurdu bu.</p>

  <p>Her neyse, Mösyö Ruche iyice bakınca gördüğü şeylerin gerçek yansımalar değil, camlardaki ipek baskı bina siluetleri olduğunu fark etti. Mösyö Ruche, yansımaların hakikiliğine fotoğrafın gerçekliğini yeğleyen mimarın bu parlak fikrini çok beğendi.</p>

  <p>Paris’in bütün rıhtımlarında olduğu gibi, burada da arabalar çok süratli geçiyordu. Mösyö Ruche, Arabistan çöllerinin sessizliğinden çok Kahire sokaklarının gürültü patırtısına yakın, kulakları sağır eden bir gürültü içinde kırmızı ışığın yanmasını bekledi. Koltuğunun tekerlerini hızla döndürerek olabildiğince çabuk karşı tarafa geçti.</p>

  <p>İşte şimdi ADE’nin yanı başındaydı. Kitaplar kulesi boyunca gitti. Tuhaf bir biçimde başlıyordu iş. ADE’yi Jussieu bilimler fakültesi binalarından ayıran taş avluya girilen cümle kapısı dik değil eğikti. Hava güneşliydi.</p>

  <p>Her şey değişmişti! Hiçbir şeyi tanıması mümkün değildi artık. Burada, kırk yıl önce, Şarap Hali vardı. Küçük binaların, küçük bahçelerin, kaba kaldırım taşlarıyla döşeli kesişen küçük sokakların karıştığı, yüz yıllık ağaçlarla çevrili bir yerdi burası. En şaşırtıcı olanı da, Seine nehrinden Jussieu alanına kadar burayı bir yandan öbür yana geçen ve uzunluğu yüz metreyi biraz aşan tüneldi. O tünel bir mağaraydı.</p>

  <p>Toptancıların ve tüccarların şarap koyduğu dev bir mahzen. Yarı karanlıkta zar zor seçilebilen koca koca fıçılarda binlerce hektolitre şarap dinleniyordu; Parislilerin tükettiği şarabın büyük bölümü! Çepeçevre her yer şarap kokuyordu.</p>

  <p>Mösyö Ruche birden, Arap dünyası için bir enstitü kurulan yerin şaraba batmış bir yer olduğunu fark etti. Bunu düşünen kimdi? Hiç kuşkusuz söz konusu olan Arap dünyasıydı, Müslüman dünyası değildi ama olsun!</p>

  <p>Kütüphane öğlen açıldığından, Mösyö Ruche’ün buraları keşfetmek için bol bol vakti oldu. Bu cam ve metal sefahati içinde yalnızca Kitaplar Kulesi betondu. Ama bütün binanın ham maddesi ışıktı, her yerden giriyordu. Mimar, bin bir yolla sokmuştu ışığı içeri; yandan, dikey olarak, düz ya da yansımalı. Sözgelimi, kütüphanenin bulunduğu ana binanın ortasına, içinde dört cam asansörün şaşırtıcı bir armoni içinde inip çıktığı bir ışık kuyusu, büyük bir cam kafes koymuştu. Saydam kabinler katları bildiren belli belirsiz zil seslerinin belirgin sessizliği içinde –aşağı yukarı Max’ın Pythagoras kaplarına benzer bir ses çıkararak– gene sessizce karşılaşıyorlar.</p>

  <p>Öğle saatinde Mösyö Ruche tekerlekli sandalyesiyle kabinlerden birine süzüldü. Kabinde ancak onu alabilecek kadar bir yer vardı. Kapı sessizce kapandı. Anında, boşlukla çevrili havaya yükseldi. Işık kuyusunun öbür tarafında, içinde bulunduğu kabinin tıpatıp aynı başka bir kabin de aynı biçimde yükseliyordu. Kabin “Vitrin”indeki insanlarla birlikte sanki içi su dolu cam bir sütun içinde yükselen, içinde canlıların barındığı bir hava kabarcığıydı. Büyüleyici bir şeydi bu. “Ne şahane bir Ruche-asansörü olurdu böylesi!” diye geçirdi içinden Mösyö Ruche, kendi kendine Ravignan sokağındaki avluda bir benzerini yapacağına söz vererek. Yeni binyıl armağanı!</p>

  <p>Kütüphane üç kata yayılmıştı ve içeriye orta kattan girilebiliyordu. İçerde merdiven yoktu. Sarmal bir eğik düzey bütün katları Kitaplar Kulesi hizasında birleştiriyordu. Sarmal eğik düzeyin her tarafında kitaplarla dolu raflar vardı. Mösyö Ruche hayatında ilk kez eğik raf görüyordu.</p>

  <p>Mösyö Ruche tekerlekli sandalyesini inişe doğru sürdü, anında bir zamanların sarhoş edici duygularına kapılıverdi; bir zamanlar arabasının direksiyonunda, Clichy alanındaki park yerinin, sürekli baş döndüren dar rampasını indiği günleri anımsadı.</p>

  <p>Zınk diye durdu. Ömer Hayyam’ın şiir kitapları 8 numaradaydı. Kitapları aldı ve fırtına gibi okuma salonuna daldı. Okuma salonu geniş, yüksek tavanlı ve aydınlıktı. Ve modern bir salondu! Masalar metaldi sözgelimi! Kütüphane masaları! Parlak gri masalar biraz Albert’in 404’ünü andırıyordu. İskemleler de öyle. İskemlelerin rahatsız edici tek yanları arkalıklarıydı; yuvarlaktı arkalıklar! Yuvarlak bir arkalığa ceketinizi koymayı deneyin bir! Anında kayar ve incecik bir keçe gibi sessizce yere düşer. Mösyö Ruche için bir sorun değildi bu; o bazı kurumlarda asılı olan yazılara uyarak “kendi arkalığını ge-tirmişti”. Görülmedik bir keyif içinde ceketini çıkardı ve tekerlekli sandalyesinin dikdörtgen biçimli arkalığına astı.</p>

  <p>Buradaki uygulama BN’den farklıydı ve kitaplar doğrudan doğruya okuyucuların kullanımına açıktı. Kitaplar raflarda hemen elinize gelebilecek şekilde sıralanmıştı ve istediğiniz gibi yararlanabilirdiniz bunlardan. Mösyö Ruche ulaşamadığı yüksek raflardaki kitapları kendisine ulaştırması için esmer güzeli bir kızdan yardım istedi. Esmer kız gayet kibarca ve seve seve yaptı bu hizmeti.</p>

  <p><br /></p>

  <p>Ömer Hayyam yalnız matematikçi değil, aynı zamanda şairdi. Mösyö Ruche’ün içine daldığı ilk yapıtı Rubaiyat’ı oldu. Dörtlüklerden oluşan bir derlemeydi bu. Dörtlüklerin biçimiyle ilgili bir nottan, birinci, ikinci ve dördüncü dizelerin uyaklı olduğunu öğrendi. Üçüncü dize serbestti.</p>

  <p><br /></p>

  <p>Ş<i>u yürek toprağına aman dikme keder fidanı</i></p>

  <p><i>Oku ve hep elde tut, göster o sevinçten yazılmış kitabı</i></p>

  <p><i>Kaç gün sürecek sanki dünyada belli dostlar konukluk</i></p>

  <p><i>Her arzu ettiğini yaşa, iç; insan zevkine pas katmamalı</i></p>

  <p><br /></p>

  <p>Ve şu dizeler:</p>

  <p><br /></p>

  <p><i>Testimi kırdın Tanrım</i></p>

  <p><i>Zevkimden mahrum ettin beni Tanrım</i></p>

  <p><i>Şarabı içen benim, sendeleyense sen</i></p>

  <p><i>Bağışla beni Tanrım, yoksa sarhoş mu oldun?</i></p>

  <p><br /></p>

  <p>Tatlı bir küstahlık ve kışkırtma keyfi.</p>

  <p><br /></p>

  <p><i>Şarap, ellerinde güzel saçlar, bu kadar</i></p>

  <p><i>Tutulmuşsun bu hayata. Daha kaç günün var yaşayacak?</i></p>

  <p><br /></p>

  <p>Mösyö Ruche kitabı metal masaya koydu. Tatlı bir hüzün kapladı içini. Daha kaç günün var? Eh Ruche, kendini koyverecek değilsin değil mi? İşin var senin, unutma. Gerçekleştirmen gereken bir amaç var.</p>

  <p>Sayfanın başındaki bir dörtlük tam zamanda gelip, onu buralara sürüklemiş olan şeye geri götürdü. Sanki Grosrouvre tarafından özellikle eski dostu için kaleme alınmış olan bu dörtlük şu düşünceleri gönderiyordu ona:</p>

  <p><br /></p>

  <p><i>O bilginler ki evrenin özetidirler</i></p>

  <p><i>Düşüncelerinin atı göklerde gezer</i></p>

  <p><i>İş kavramaya gelince senin özünü</i></p>

  <p><i>Şaşkınlıktan felek gibi başları döner.</i></p>

  <p><br /></p>

  <p>Eğer Grosrouvre, iddia ettiği gibi bu bir çift varsayımı çözdüyse, “evrenin özeti” olmuştu. Ve yalnızca matematik dünyasında değil. Hissettiği baş dönmesi en kaliteli şarapların verdiği en yoğun sarhoşlukla eş değerdi. Ama çözmüş müydü bu varsayımları? Çözdüğünü iddia ediyordu. Niçin inanmayalım ona? Grosrouvre’un yanlışları vardı, ama ne palavracıydı ne de sahtekârdı o.</p>

  <p>Mösyö Ruche gittikçe daha fazla terler olmuştu. Oysa üzerinde yalnızca bir gömlek vardı. Ceketinin sandalyesinin arkasında olduğundan emin olmak istedi. <i>Rubaiyat</i>’ı kapattıktan sonra Ömer Hayyam’ın hayatını anlatan bir kitaba daldı. Epey bir sayfa okumuştu ki tuhaf bir ses duydu, metalik bir ses. Çevresine baktı, bu sesi çıkarabilecek bir şey göremedi. Sonunda camlı cephe çekti dikkatini. Ses gitgide belirginleşiyordu. Bin kez yinelenen bir göz kırpışması.</p>

  <p>Gördüğü şey çok şaşırttı onu. Cam panoları süsleyen binlerce delik, sanki görülmeyen bir orkestra şefinin emriyle sessizce kapanıyordu. Metalik gözlerden oluşan bir orman tek bir hareketle katlanıyordu. Birkaç saniye sürdü bu. Sonra kesildi. Gözler neredeyse bütünüyle kapanmıştı.</p>

  <p>Esmer güzeli kız Mösyö Ruche’ün şaşkınlığı karşısında gülmekten alamadı kendini: “27 000 tane! Tamı tamına.” Mösyö Ruche’ün inanmaz tavrı karşısında, cephede 240 pano olduğunu ve her panoda da yüzden fazla delik olduğunu belirtti. Mimarlık öğrenimi görürken bu düzenlemenin nasıl çalıştığını incelemek üzere gelmişti buraya.</p>

  <p>Küçük ince metalik yapraklardan oluşan her delikte bir kumanda aleti aracılığıyla açılıp kapanabilen bir diyafram vardı. Bilgisayara bağlı merkezi bir fotosel salona giren ışığın dozunu ayarlıyordu. O anda olduğu gibi, güneş ışığı çok güçlü olduğunda, fotosel diyaframlara kapanma emri veriyordu. Ve kapanıyordu bunlar! Her delik, ışık çok fazla geldiğinde kırışan bir göz gibiydi. 27 000 göz vardı!</p>

  <p>Güzel kız, ona panoların Arap mimarlık geometrisinin klasik unsurlarını simgeleştirdiğini söyledi. Pek keyiflenen Mösyö Ruche’e, tasarımcının, çeşitli geometrik biçimlerle (kare, daire, sekizgen) ustalıklı bir düzenleme yapması sayesinde bu şekillerin tümünün dönüşümlü bir biçimde devreye girdiğini anlattı. Ve çapraz bir çokgen olan yıldız, diye ekledi, matematik kitaplarından öğrenmiş olduğunu anımsayarak.</p>

  <p>Güzel kız, söylevini bitirdikten sonra, konuşmanın sürmesini çok isteyen Mösyö Ruche’ü kendi başına bırakarak yeniden kitaplarına daldı. Kütüphanede karşılaştığı kişilerden çok şey öğreniyordu insan! Güzel kıza minnettarlık duyarak yeniden Rubaiyat’a daldı, kafası başka yerdeydi. Rastlantı bu ya, şu dörtlük çıktı önüne:</p>

  <p><br /></p>

  <p><i>Bütün zamanımı ilme verdim ben</i></p>

  <p><i>Çözdüm ilim yoluyla en derin sırları</i></p>

  <p><i>Yetmiş iki yıl düşündüm de, gece gündüz</i></p>

  <p><i>Anladım ki bir şey öğrenmemişim.</i></p>

  <p><br /></p>

  <p>“Bu Hayyam yüzyılların ötesindeki kardeşim benim! dedi içinden Mösyö Ruche. Bir şey öğrenmemişim. Evet; ben de şu son aylardaki kadar hissetmedim bunu hiç. Şeyden beri –Mösyö Ruche, ‘yüzünden’ ya da ‘sayesinde’ sözcükleri arasında gidip geldi, hangisini seçeceğini bilemedi bir türlü– sayesinde, gene de, dedi sonunda. Grosrouvre sayesinde bu maceraya atıldıktan sonra, ne çok şey öğrendim! Ama aynı zamanda da ne kadar cahil olduğumu öğrendim! Ancak cahilliğimin üstündeki kabukların soyulduğunu görünce de ne kadar mutlu oldum!”</p>

  <p>ADE’den ayrılırken, Hayyam’ın bir dizesiyle birlikte bir soru takıldı kafasına: “Bu macera başladığından beri en derin sırların hangilerini çözdüm?”</p>

  <p>Derin sırlar!</p>

  <p><br /></p>

  <p>Mösyö Ruche kısa bir öğle uykusundan sonra uyandığında enerji doluydu. İkizler kış sporları yapmaya gitmişti, Max gezintiye çıkmıştı, kim bilir nerelerdeydi, bitpazarındaydı mutlaka, Perrette de kitabevindeydi. Bütün bir öğle sonrası vardı önünde. Omzuna kürklü bir ceket atarak garaj-odanın kapısını açtı, tekerlekli sandalyesini yürüttü ve eğri büğrü bir zeminde sarsıla sarsıla avluyu geçti. Kuru bir soğuk, bir kar soğuğu yüzünü tırmalıyordu. Küçük parmağı ona gün boyunca tek bir kar tanesi bile düşmeyeceğini sezinletiyordu.</p>

  <p>OK’nin kapısını itti. İçersi karanlık ve ılıktı. Spotlardan birkaç tanesini yaktı, kürklü paltosunu çıkardı, çalışma aletlerini aldı, masasına koydu, defterini açtı, notlarını gözdengeçirdi. Sonra Bölüm 2’nin raflarına doğru yöneldi: Arap matematiği. Beni Musa ailesinden üç kardeşin <i>Düz ve Yuvarlak Şekillerle İlgili Bilgiler Kitabı</i>. Ebu Nasr el-Farabi’nin <i>İnce Yöntemler ve Geometrik Şekillerin İnceliği Üstüne Doğanın Gizemleri Kitabı</i>. Karai’den ise <i>el-Badi ve el-Fahri, Aritmetik Bilimi Üstüne Yeterli Kitap</i> vardı. Biruni’ den <i>Sayılar Kitabı</i>. El-Semava’l’dan <i>Aritmetik Üstüne Aydınlatıcı Kitap</i> ve Kâşi’den <i>Aritmetiğin Anahtarı</i>.</p>

  <p>Mösyö Ruche Hayyam’ın yapıtlarını işaretledi ve çıkardı. Aynı biçimde Tusi’nin kitaplarını da çıkardı. Bu arada bir ayrıntı dikkatini çekti, bu bilim adamının adı konusunda. Adı bazı yapıtlarda “Şerafeddin”, bazılarında ise “Nasireddin” olarak geçiyordu. Bir karışıklık vardı bu konuda. Mösyö Ruche karton kaplı büyük defterine not aldı: Bölüm 2’de iki Tusi vardı. Biri XII. yüzyıl sonunda doğan ve XIII. yüzyıl başında ölen Şerafeddin Tusi, öbürü XIII. yüzyılda yaşamış olan Nasireddin Tusi. Her ikisi de İranlıydı. Hangisi doğruydu bunların? Grosrouvre’un söz ettiği birincisi miydi, ikincisi mi?</p>

  <p>İki Tusi var kucağımda ve işim hiç de kolay olmayacak bu durumda!</p>

  <p>Mösyö Ruche daha sonra Sabit bin Kurra’nın <i>Bağdaşır Sayılar Üstüne Kitapçık</i>’ını buldu. Hemen aldı raftan yapıtı, arkasına tutturulmuş fişi çıkardı. Grosrouvre zarif yazısıyla şunları yazmıştı fişe:</p>

  <p><br /></p>

  <p class="gir0">Eukleides’in <i>Elementler</i>’inin en eski nüshası IX. yüzyıldan kalmadır. Sabit bin Kurra, birkaç on yıl sonra yeni bir çevirisini yapmıştır. Eukleides, Pythagorasçıların çok sevdiği bağdaşır sayılarla hiç ilgilenmezken Sabit bin Kurra bağdaşır sayı çiftlerini ortaya çıkarmaya olanak veren koşulları geliştirerek bu konunun en ünlü teoremini tanıtladı. Yunanlılar sadece bir çift bağdaşır sayı tanıyorlardı...</p>

  <p><br /></p>

  <p>“Evet, evet, 220 ve 284”, saptadım bunları ben, diye mırıldandı Mösyö Ruche.</p>

  <p><br /></p>

  <p class="gir0">... Arap matematikçiler başka sayı çiftlerini buldular: el-Farisi, yüzyıllar sonra yeniden bulduğundan Fermat çifti diye adlandırılan çifti (1 7 296, 18 416) buldu. El-Yezdi, bir yüzyıl sonra Descartes yeniden bulduğundan Descartes çifti diye adlandırılan çifti (9 363 584, 9 437 056) buldu!</p>

  <p><br /></p>

  <p>Mösyö Ruche Grosrouvre’un alaycılığına yine tanık oldu. Onun yazısını yeniden görünce düşünemeyeceği kadar heyecanlandı. Ne zaman yazmıştı bu notu? Yıllar önce hiç kuşkusuz. Manaus’taki büyük evinde, henüz genç olduğu dönemde, sırtında fanilası, iri gövdesiyle, masaya eğilmiş, çalışırken, bir şeylerle ilgilenirken hayal etti onu... Aslında hayal edemedi. Nasıl bir evdi? Orman içinde miydi? Kentin dış mahallelerinde miydi? amazon ırmağı boyunda mıydı? Pencerelerinden koyu renk dalgalarla akan büyük ırmağı görüyor muydu? Gerçekten de sıcaktan ve özellikle de rutubetli sıcaktan mukaddes bir tiksinti duyan Mösyö Ruche ekvatorun iki adım ötesinde nasıl yaşanabileceğini anlayamıyordu. Avludan geçtiği sırada hissettiği kuru ve canlandırıcı soğuğu anımsayınca yüreğine su serpildi.</p>

  <p>Bu arada Grosrouvre’un, kısa notunda, Fermat’nın adını anma fırsatını kaçırmadığını ve araya ikinci mektubunu bitirdiği bağdaşır sayılarla ilgili birkaç kelime sıkıştırdığını fark etti: <i>Ya biz ikimiz dost muyuz? Senin değerini ölçen nedir Pierre? Ya benimkini? Bizim değerlerimizin toplamını çıkarma zamanı da gelmiştir belki.</i></p>

  <p><br /></p>

  <p>“Senin için dostum, vakit geç artık Ya benim için?”</p>

  <p>Kapı açıldı. Perrette girdi içeri.</p>

  <p>– Hava iyi burada.</p>

  <p>Gülmesini bastırmaya çalışarak masaya bir zarf bıraktı.</p>

  <p>“İkizlerden mektup var bize.”</p>

  <p>Yaklaştı, soğuğu hissediyordu.</p>

  <p>“Kalmayacağım; müşteriler var dükkânda.”</p>

  <p>Mösyö Ruche, kendi zamanında, içeride müşteri varken dükkânı kesinlikle bırakmazdı. Perrette ise güveniyordu insanlara, ve hiç hırsızlık olmamıştı.</p>

  <p>– Bugün çok satış yaptım. İnsanlar gene hediye etmek amacıyla kitap salın alıyorlar; dedi keyifle. Düşünebiliyor musunuz, yıllardır uğramayan iki eski müşteri geldi. Birçok kitap sipariş ettiler.</p>

  <p>– Yığınla hediye paketi yaptınız o zaman, öyle mi?</p>

  <p>Mösyö Ruche soruyu sorarken sesinde kaygı okunuyordu. Nefret ederdi hediye paketlerinden. Kâbuslarından biriydi bu. Paketleri hiçbir zaman gerektiği gibi saramazdı. Ya çok boşluk kalırdı ya da sımsıkı olurdu paketler.</p>

  <p>– Bayılırım hediye paketlerine. Çocukluğumda hep hediye paketi yapardım. İçine bazen bir şey koyar, bazen hiçbir şey koymazdım. Elime geçen her şeyi paketlerdim: Kibrit kutuları, ayakkabı, taze fasulye, hatta küçük şeker parçaları... Annemin cımbızını kullanırdım bu iş için. Kare, silindir, sivri şekiller. Paket yapma işinde en zoru sivri şekillerdir, kâğıt külah gibi. Koni biçiminde paket yaptınız mı hiç Mösyö Ruche?</p>

  <p>– Hayır, insaf edin!</p>

  <p>– İnsanların yeniden kitap okumaya başlamaları iyi bir işarettir! diye bağırdı Perrette kapıyı tekrar kapatırken.</p>

  <p>Evet, iyi işaret. Hatta çok iyi bir işaret. Kitabevlerinin iş hacmi, toplum konusunda çok önemli bir barometredir.</p>

  <p>Mösyö Ruche tekerlekli sandalyesini masaya kadar sürerek Perrette’in bıraktığı zarfı aldı, açtı, içindeki iki fotoğrafı çıkardı. Fotoğraflardan birinde Jonathan-ve-Léa ayakta, ellerinde eldivenleri, başlıkları, güneş gözlükleriyle kusursuz bir biçimde görülüyordu. Pistin yukarısında, kayakları paralel konumda, dik olduğu izlenimi veren bir inişe hazırlanıyorlardı. Fotoğrafın arkasında tek bir sözcük vardı: “önce”. Öteki fotoğrafta aynı kişiler karların altında, topak halinde görülüyordu, kayaklar ve sopalar mikadonun çöpleri gibi birbirine girmişti. Fotoğrafın arkasında “Sonra” sözcüğü okunuyordu.</p>

  <p>Gülmekten kırılan Mösyö Ruche iki fotoğrafı da masasına bıraktı. İkizler başkalarını sakınmadıkları gibi kendilerini de sakınmıyorlardı. Bu sefer kaçırmamışlardı!</p>

  <p>“Önce, son...” Semerkand’a kar yağar mıydı?Mösyö Ruche raflara yaklaştı ve Hayyam’ın yapıtlarının önünde durdu. OK’nde üç yapıtı vardı Hayyam’ın. Bunların ikisini, <i>El-Cebr</i> ve <i>Dairenin Dörde Bölünmesi</i>’ni alarak masasına yerleşti.</p>

  <p>“Ömer Hayyam rubaileri kadar teorem geliştirmiş,” dedi Mösyö Ruche. Fişleri çıkardı.</p>

  <p><br /></p>

  <p class="gir0">Çokterimli kavramını ilk kez ortaya atan Hayyam’dır. Cebir, önceleri denklemlerin incelenmesinden ibaretti, Havyam, cebirin alanını çokterimlilerle genişletti. Toplama, çıkarma, çapma, özellikle de bölme (Eukleides’in sayıların bölünmesi yöntemini, çokterimlilerin bölünmesine uyguladı) ve aynı zamanda bir çokterimlinin kare kökü.</p>

  <p><br /></p>

  <p>Mösyö Ruche anlamak için bir kâğıda ünlü ax<sup>2</sup> + bx + c formülünü yazdı. Çiziktirirken, bir yandan da yüksek sesle konuşuyordu:</p>

  <p>“ax<sup>2</sup> + bx + c = 0” yazdığımda, ikinci dereceden bir denklemdir bu. Peki, şimdi, yalnızca “ax<sup>2</sup> + bx + c” yazarsam, bu artık bir denklem değil, bir çokterimlidir. İkinci dereceden bir çokterimli. Üç terimi olduğuna göre bir üçterimlidir, ikinci dereceden bir üçterimli! diye bağırdı, anlamı, kendisi için uzun süre sır olan eski formülasyonu yeniden keşfederek. O zaman, “ax+b” birinci: dereceden bir ikiterimlidir. Ya tek terimli? Yalnızca bir terim olduğunda. Tuhaf, çünkü, ben Sorbonne’dayken, tek terimli, Quartier Latin’de karışıklık çıkarmak için tek sıra halinde dolaşan öğrencilere denirdi. Bir tek öğrencili bir tek terimli! Gülünç.”</p>

  <p>Mösyö Ruche, Hayyam’m, El-Cebr’inin son sayfasına gitti. Kitap şu cümleyle bitiyordu: <i>600 yılının birincisinin, Rabia ayının yirmi üçüncüsünde, haftanın birinci gününde, öğlende bitmiştir.</i> Mösyö Ruche tekrar Grosrouvre’un fişine döndü.</p>

  <p><br /></p>

  <p class="gir0">Hayyam 1. 2. 3. derece denklemlerin eksiksiz bir sınıflamasını yapmıştır. Harizmi, ikinci derece denklemler üzerinde çalışmış, Hayyam ise üçüncü derece denklemler üzerinde uzmanlaşmış ve bunları içerdikleri terim sayısına göre 25 tipe ayırmıştır. Bu denklemleri geometri yöntemlerinden yararlanarak çözmüştür.</p>

  <p class="gir0">Not. Hayyam, Hucendi’den sonra x<sup>3</sup> + y<sup>3</sup> = z<sup>3</sup> (bugünkü işaret sistemiyle) denkleminin tam sayılarla çözümü olmadığını söylemiştir. Tanıtlaması yoktur. Fermat’nın varsayımı yakındır. Ve XII. yüzyıldayız!</p>

  <p><br /></p>

  <p>Grosrouvre, cebirle ilgili fişlerde, birçok kez Harizmi’nin adını anmıştı. Mösyö Ruche bu matematikçiye yönelsem iyi olacak, diye düşündü.</p>

  <p>Saatlerce kaldı içerde.</p>

  <p>OK’den ayrıldığında, lapa lapa kar yağıyordu. Yeri kaplayan kar tabakasına bakılacak olarsa rahat iki saatten beri kar yağıyordu. Bir kez daha yanılmıştı. Meteoroloji işinden hiçbir zaman hiçbir şey anlamamıştı. Harizmi’nin kitabı kürklü paltosunun altında son derece emniyetteydi.</p>

  <p>Mösyö Ruche uykuya dalmadan hemen önce ilk satırları okudu: “Eski zamanın ve eski ulusların bilginleri durmadan kitap yazdılar. Bilgilerini, kendilerinden sonraki kuşaklara bırakmak için yaptılar bunu. Gerçeğin aranması etkinliği böylelikle hep canlı kalacaktır. Bilimin sırlarını bulma ve karanlık yanlarını aydınlatma çabasını göstermiş olanların bu çabaları boşa gitmiş olmayacaktır. Bir insan bir yenilik (o zamana kadar bilinmeyen) getirir ve bunu kendisinden sonraki kuşaklara bırakır. Bir başkası eskilerde gizli kalmış bir şeyi açıklığa kavuşturur: Yolu aydınlatır, girişi kolaylaştırır. Fetih yakındır. Bir başkası da herhangi bir kitapta hatalar bulur: Yapıtın sahibinin canını sıkmadan ve de bu işten şöhret kazanmaya çalışmadan bunları tamir etmeye, düzeltmeye çalışır.”</p>

  <p>Bir insan bir yenilik getirir ve bunu kendisinden sonraki kuşaklara bırakır. Grosrouvre gizlilikte ısrar etmeden önce, bu cümleyi okusa iyi ederdi. Mösyö Ruche uykuya daldı.</p>

  <p><br /></p>

  <p>Mösyö Ruche ikizleri özlediğini kendine itiraf etmek zorunda kaldı. İlk kez farkına varıyordu bunun. Onları ilk kez gerçekten özlediği için hissetmişti bu duyguyu belki de. Mösyö Ruche, çocukları, akşama doğru, çantalarıyla birlikte, sürekli gevezelik ederek ve sabırsızlık içinde salon-salamanjede gördüğünde içinden hafif bir sıcaklık dalgası geçtiğini hissetti. Onları salondan geçtikleri sırada gözleriyle izlerken yanılıyor muyum, yoksa, diye sordu kendi kendine. Jonathan-ve-Léa topallıyor gibiydiler.</p>

  <p>Yanılmıyordu. Arkasında “sonra” sözcüğünün yazılı olduğu fotoğrafla ölümsüzleştirilmiş, karlar içindeki, o uğursuz çarpışmanın sonucuydu bu. Gülümsüyorlardı. Gözlerinin soluk halkalarını çevreleyen kararmış yüzleriyle yüksek bir dağa tırmanan dağcıları andırıyorlardı. Ama bu durum Nofutur’un onları tanımasına ve küçük, sade bir şenlik düzenlemesine engel olmadı.</p>

  <p>Jonathan-ve-Léa, çatı katına giden merdiveni topallayarak çıktılar. Kendilerini koyuverdiler, soyundular ve ağrıları nedeniyle biraz yakındılar. Léa, tortikollis gibi pis kokan bir pomatla Jonathanın morarmış ayak bilek kemiğini ovdu. Jonathan da keskin kokulu bir merhemi Léa’nın diz çevresine sürdü. Kömür gibi simsiyah bir karanlık içinde gri tozlar uçuştu. Her biri kendi eskimo kulübesinde, bacakları yumuşak bir yastık üstünde uykuya daldı.</p>
</body>
</html>
