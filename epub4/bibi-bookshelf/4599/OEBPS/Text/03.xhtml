<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">Ü</span>ÇÜNCÜ <span class="bb">B</span>ÖLÜM</p>

  <p class="baslik">Thales, gölgenin adamı</p>

  <p>Kral Gyges’in oğlu dönemiydi. Ege denizi kıyılarında Ionia’da Miletos kenti yakınlarında, Eksamyas ve Klebülin’in oğulları Thales kırda dolaşıyordu.</p>

  <p>Pazar günü sabahın köründe Jonathan’ı uyandırmaya kim cesaret edebilirdi? Barbarlık! Léa’ydı bu. Bir buldok gibi gözlerini açan Jonathan çenesindeki sivilceyle oynamaya başladı. Odalarını ayıran kapı her zamanki gibi açıktı. Boğuk ve genizden gelen bir sesle konuşmasını sürdürdü:</p>

  <p>“Thales tarlalarda dolaşıyordu, yanında bir hizmetçi vardı.”</p>

  <p>Léa değildi bu. Radyoydu. Radyo SA!</p>

  <p>Thales, bir yandan yürüyor, bir yandan da gökyüzünü inceliyordu.</p>

  <p>Radyosu değildi bu.</p>

  <p>Jonathan yatağından çıktı ve kapıya doğru koştu.</p>

  <p>– Hayal görüyorum, gaipten sesler duyuyorum!</p>

  <p>Papağan pervaza yapışmıştı! Kapının öbür tarafında gene şaşırmış bir halde duran Léa tiradına devam etmeye hazır durumdaki kuşu görmüştü. Onu görmezlikten geldiler ve merdivenden indiler.</p>

  <p>Salon-salamanjede duvar saati on biri gösteriyordu. Max, kahvaltı sofrasını toplarken, Mösyö Ruche gazete okuyormuş gibi yapıyordu.</p>

  <p>Léa çıkıştı:</p>

  <p>– Pazar günü sabahın köründe bir papağan tarafından uyandırılmak hoş bir şey mi? Genizden gelen bir sesle, kafasına sokuşturduğunuz her şeyi tekrarlayan bir papağan tarafından?</p>

  <p>Papağan kanat çırparak önüne geçti ve kikirdemeye başladı: Tekrarlamıyorum, aktarmıyorum, haber vermiyorum, bilgi vermiyorum. ANLATIYORUM!</p>

  <p>Artık iyileşmiş olan yarasının çevresinde mızrak gibi dikilen tüyleri ne kadar kızdığını belli ediyordu. Açılmış sabahlığından çıplak göğüsleri gözüken Léa üstünü başını düzeltti. Jonathan, küpesini çekiştirerek sordu:</p>

  <p>– Niçin Thales’ten söz ediyor bize? Aç karnına!</p>

  <p>Soruları duymazlıktan gelen Mösyö Ruche gazetesini bıraktı elinden. Kelimelerin üstüne basa basa konuştu:</p>

  <p>– Nofutur’un anlattığı gibi, Thales, dolaşıp duran yıldızların sırlarını keşfetmek amacıyla gökyüzünü inceliyordu. Yanındaki genç hizmetçi, bir tarlada yürürlerken, yerdeki koca bir çukuru fark etti. Düşmedi içine. Gökyüzünü incelemeye devam eden Thales ise düştü bu çukura. Ayaklarının dibini göremiyorsun ve gökyüzünde olup bitenleri anlayabileceğini sanıyorsun!” dedi hizmetçi kız, onun çukurdan çıkmasına yardım ederken.</p>

  <p>Mösyö Ruche şöyle bitirdi konuşmasını: “Evet, her şey bir düşüşle başladı.”</p>

  <p>Kapı açıldı, Perrette tıka basa dolu sepetlerle alışverişten döndü. Son sözleri işitmişti. Jonathan-ve-Léa ona baktılar ve odalarına döndüler. Mesajı almışlardı. Léa alaycı bir tavırla konuşmaktan alamadı kendini:</p>

  <p>– Ve birçok çocuğu oldu.</p>

  <p>– Tutturamadın Léa! diye karşılık verdi Mösyö Ruche keyifle. Thales’in hiç çocuğu olmadı. Kız kardeşi Kybisthos’un çocuğunu evlat edindi o.</p>

  <p>Dünyadaki bütün öğrenciler gibi Jonathan’ın da birçok kez karşısına çıkmıştı Thales. Her seferinde de öğretmen teoremi anlatmış ama Thales’ten hiç söz etmemişti. Zaten matematik derslerinde kesinlikle kişilerden söz edilmezdi. Zaman zaman Thales, Pythagoras, Pascal, Descartes gibi isimler atılırdı ortaya ama yalnızca isimleri duyulurdu. Bir peynir markası ya da metro istasyonu ismi gibi. Bunların nerede ve ne zaman ortaya çıktığından da söz edilmezdi. Formüller, tanıtlamalar, teoremler düşerdi tahtaya. Sanki bunları yaratan biri yokmuş gibi, bunlar, dağlar, ırmaklar gibi, sanki eskiden beri varmış gibi. Kaldı ki dağlar bile eskiden beri var olmamıştır. Böylece sanki teoremlerin dağlar ve ırmaklar kadar zamana bağlı olmadıkları sonucu çıkıyordu ortaya! Matematik ne tarih, ne coğrafya, ne jeolojiydi. Neydi peki tam olarak? Soru pek fazla insanı ilgilendirmiyordu.</p>

  <p>– Gerçek bir dahiydin. (Max Nofutur’un tüylerini okşuyordu.) Çok iyiydi. Nasıl da cevap verdin onlara. (İki yana sallanıp duran papağanı taklit ederek dudağını uzattı.) “Tekrarlamıyorum, anlatıyorum!” Bravo. Apışıp kaldılar. Korkunç bir hafıza var sende.</p>

  <p>Üst katta Jonathan da bunları düşünüyordu tamı tamına.</p>

  <p>– Dilsiz bir papağan olduğu dikkate alınırsa, açığını kapatacak bence. Bu kadar uzun konuşan bir papağan görmüş müydün daha önce? diye sordu Léa’ya.</p>

  <p>Léa karşılık vermedi.</p>

  <p>– Hatırlıyor musun, Perrette bizi Seine kıyılarında hayvan satılan yerlere götürmüştü. Bir saat papağan kafeslerinin önünde bekledik! Tek kelime çıkmamıştı ağızlarından.</p>

  <p>– Belki de konuşan papağanlar değildi onlar, dedi Léa.</p>

  <p>Ama aklı başka yerdeydi.</p>

  <p>– Bu konuşmuyor, tam bir geveze!</p>

  <p>Léa onu orada bıraktı ve salon-salamanjeye indi. Hiçbir şeyden haberi yokmuş gibi kendisini bekleyen Mösyö Ruche’e doğru gitti:</p>

  <p>– Thales’in düşmesiyle ne başladı? diye sordu saldırgan bir tavırla.</p>

  <p>Kahvaltı masasına oturdu. Açık mutfakta bir şeylerle meşgul olan Perrette dinliyordu, Mösyö Ruche’ün hiç acelesi yoktu. Sonunda konuşmaya başladı.</p>

  <p>– Thales tarihin ilk “düşünür”üdür. Ondan önce hiç kimse düşünmemiştir, demek istemiyorum! Hayır, çok uzun zamandan beri düşünüyor insanlar! Ondan önce müneccimler, kâtipler, rahipler, muhasebeciler, masalcılar vardı ve bunlar dua okurlar, hesap yaparlar, mitolojik öyküler anlatırlardı. Thales başka bir şey yaptı: Kendi kendine sorular sordu. Sözgelimi, düşünmek nedir? Ya da benim düşündüklerimle olup bilenler arasında ne gibi bağlar vardır? Veya düşüncemden kaçan şeyler var mıdır? Doğa neden oluşmuştur? Bugün de şaşırtıyor bizi bu gibi sorular ve o zamana kadar hiç sorulmamıştı bunlar.</p>

  <p>Mösyö Ruche pek keyifliydi, felsefe içinde yüzüyordu. Sırtında Hint sarisine benzer açık mor bir şey, ayaklarında da ipli sandaletler olan Jonathan da geldi yanlarına. Bir kâseye süt doldurdu ve içine iki avuç gevrek koydu.</p>

  <p>– Felsefe değil mi bu Mösyö Ruche? diye sordu Léa. Jonathan da destekledi anında onu:</p>

  <p>– Ben Thales’i matematikçi sanıyordum.</p>

  <p>Mösyö Ruche keyifliydi, “köşeye sıkıştırmıştı” onları. Hemen yapıştırdı cevabı:</p>

  <p>– Thales’in yaşadığı dönemde, İÖ VI. yüzyılda felsefe ve matematik bütünüyle iç içeydi. Kaldı ki bu terimler de yoktu henüz ortada. Daha sonra bulunmuş, daha geç bir dönemde de birbirlerinden ayrılmıştır bunlar. Ama bugün herkes, bunların, ortaya çıktıklarında iç içe olduklarını gözden kaçırıyor.</p>

  <p>Mösyö Ruche, Thales’i avcunun içine aldığı şu anda yarı yolda duramazdı. Çok iyi biliyordu bu düşünürü. Hatta en çok değer verdiği düşünürlerin başında geliyordu. Ama yapıtlarının matematiksel boyutu konusunda hafızasını tazelemesi gerekiyordu.</p>

  <p>Nerede bulabilirdi bu bilgileri? Bibliothèque Nationale’de. O dönemde BN derlerdi. Şimdi de öyle deniyor. Öğrenciliği sırasında saatler geçirmişti orada. Grosrouvre’la birlikte tabii ki.</p>

  <p>Sinemaya girilir gibi girilemez BN’e. Kart gerekir. Kurumun bir görevlisi adayla sıkı bir mülakat yapar, sonra üye yaparlar ya da reddedilir üyelik başvurusu. Kendisiyle görüşen kütüphaneci ona bazı sorular sordu: Öğretim görevlisi miydi yoksa araştırmacı mı; eğer araştırma yapıyorsa, hangi konu üzerinde çalışıyordu ve hangi profesörle çalışıyordu, öğrenci belgesi var mıydı vs... Kütüphaneci birden karşısındaki kişinin yaşını fark edince, bozuldu ve:</p>

  <p>– Biz bu soruları herkese sorarız, diyerek özür diledi.</p>

  <p>Şunları söyleyebilir miydi kütüphaneciye: “Ben Perrette Liard adında bir kadınla birlikte oturuyorum. Bu kadın yirmi yaşındayken kanalizasyon çukuruna düştü, falan filan, ben de o zaman araştırma yapmaya karar verdim, çünkü ikizler...” Hiçbir şey anlayamayacaktı kadın bu konuşmalardan.</p>

  <p>Kütüphaneci kadına bakarak güldü.</p>

  <p>– Benim adım Pierre Ruche, Montmartre’da kitapçılık yapıyorum. Seksen dört yaşındayım. Araştırmamı yöneten kişi 1944’de öldü. Tezimi kesinlikle bitirmedim. O zamandan beri tek başıma uğraşıp duruyorum. Son derecede kişisel araştırmalar yapıyorum; kitap yayınlama gibi bir niyetim yok. Thales ve Yunan matematiğinin başlangıç dönemiyle ilgili yapıtları incelemek istiyorum.</p>

  <p>Kadın, bu kadarı yeter anlamında elini kaldırdı.</p>

  <p>– On girişlik bir kart mı yoksa yıllık kart mı istiyorsunuz?</p>

  <p>– Bu yaşta, on girişlik bir kart almam gerekir. Daha mantıklı olur böylesi. Ama hadi yıllık olsun!</p>

  <p>Mösyö Ruche parayı ödedi, fotoğraf çektirmek için bir kabine girdi. Hemen çektiler fotoğrafını ve plastik kap geçirilmiş okuyucu kartına yapıştırdılar. Mösyö Ruche hiç bakmadan, gururla aldı kartı ve ceketinin iç cebine koydu. Basılı eserler salonunun girişinde kartını alıp, üstünde yer numarası bulunan bir plaka verdiler. Okuma salonunda büyük bir değişiklik yoktu.</p>

  <p>Mösyö Ruche eskiden daracık koridorlarda dolaşıp dururdu; şimdiyse tekerlekli sandalyenin yer değiştirmesi bazı sorunlar çıkarıyordu. Bir iskemleye çarptı, içinde belgeler bulunan bir kasanın üstünden atladı ve başvuru yapıtlarının bulunduğu bir etajeri sıyırıp geçti. Sonunda iki sütun arasındaki yerine ulaştı. Eski reflekslerine tekrar kavuşmuş bir halde bulunduğu ortamla bir yakınlık içinde hissetti kendisini. Lambayı yaktı; BN’de adetti bu, hangi saat olursa olsun, ışık durumu ne olursa olsun lambalar yakılırdı. Katalogların ve fişliklerin bulunduğu salon bodrum katındaydı. Merdivenle iniliyordu oraya! Sinirlenip yöneticiyle kavga çıkarmaya hazırlanıyordu ki okuma salonunda da bir Basılı Kitaplar Genel Kataloğu bulunduğunu anımsadı. Dolayısıyla XX. yüzyıl başına kadar basılmış kitapların listesini içeren kataloğu rahatça inceleyebilirdi. Sıra numaralarını yazdı, yapıtların sipariş fişlerini doldurdu. Kütüphanenin hemen yan sokağında bir grup müdavimle birlikte bir sandviç yedi ve bir bardak şarap içti.</p>

  <p>Saat bir buçukta bistro boşaldı. Mösyö Ruche yeniden kavuştuğu sessizliğin tadını çıkarmak için bir süre daha orada kaldı. Öğrenciliğe dönmüş gibi hissetti kendisini. Yaşlı bir öğrenci. Cebinden okuyucu kartını çıkardı, fotoğrafa baktı. Fotoğraf küçüktü ama şaşırtıcı bir netlikteydi. Açık, çok açık, neredeyse saydam iki göz gördü. Arkaya doğru taranmış güzel, gür saçlar. Çukur yanaklar, çıkık bir çene, düz bir burun ve kırışıksız, neredeyse kaygan bir cilt. Gülümsüyor: Kırışıklıklar içerde! Uzun zamandır kendi yüzüne bakmamıştı. Kartı katlayıp cüzdanına yerleştirdi.</p>

  <p>Parkın öbür tarafındaki kırtasiyecide defterlere baktı. Yazı aksesuarları konusunda tam bir manyaktı; sonunda siyah karton kapaklı, büyük kareli sayfalarının kenarlarında geniş marjlar bulunan kalın bir defterde karar kıldı. Sonra taksiyle Ravignan sokağına döndü.</p>

  <p>Doğru, ikinci atölyeye, Trois-Frères sokağındaki marangozun düzenleme işini bitirdiği atölyeye gitti. Burayı amaçlarına uygun bir yere dönüştürme konusundaki fikirleri uygulanmıştı. Marangoz direktiflerini titizlikle yerine getirmişti.</p>

  <p>Mösyö Ruche tekrar garaj-odasına döndü ve öğleden sonraki zamanını kafasındaki projeyi gerçekleştirmekle geçirdi. Gelecek pazara her şey hazır olmalıydı.</p>

  <p><br /></p>

  <p>BN’de geçirdiği birkaç yarım günden sonra defter tamamen dolmuştu. Mösyö Ruche okuma salonunun sağ tarafındaki iki sütun arası yerlerden birine oturdu ve aldığı notları bir kez daha okudu.</p>

  <p><br /></p>

  <p class="gir0">İÖ VII. yüzyıl, Anadolu kıyıları. Lidya krallığının merkezi Sardes’de kral Gyges’in oğlu hüküm sürerken, hemen yakınlarındaki Ionia’da, Miletos’ta hüküm süren bir kral yoktu. Kent ilk site-devletlerden biridir. Özgür bir kent! Thales İÖ 620 yıllarında burada doğmuştur. Ünlü “Kendini bil” sözü ona aittir. Thales Antik Yunan’ın Yedi Bilgesinden biridir ve matematik konularıyla ilgili genel sonuçları ilk kez o ortaya koymuştur.</p>

  <p class="gir0">Thales sayılarla pek fazla ilgilenmemiştir, özellikle geometrik biçimler, çemberler, doğrular, üçgenlerle ilgilenmiştir. Geometrinin dördüncü unsuru gibi gördüğü ve uzunluk, alan, hacim üçlüsüyle birleştirdiği açıyı gerçek anlamda matematik bir olgu gibi gören ilk düşünürdür.</p>

  <p class="gir0">Thales iki doğrunun kesişme noktasında oluşan ters açıların eşit olduklarını kanıtlamıştır.</p>

  <p><br /></p>

  <p>Mösyö Ruche bu şekli çizdi:</p>

  <div class="resim"><img alt="" src="../Images/31.jpg" /></div>

  <p>Ne kadar berbattı bu şekil! Ne kadar da gençliğini karartan şeylere benziyordu! Mösyö Ruche okumaya devam etti. Sonra not aldı:</p>

  <p><br /></p>

  <p class="gir0">Çemberler ve üçgenler arasındaki ilişki. Thales her üçgenin bir çemberle çakıştırılabileceğini göstermiştir: Genel bir çizimini önerdiği üçgenin üç köşesinden geçen ve üç köşesine değen çember.</p>

  <p><br /></p>

  <p>Mösyö Ruche düşündü, sonra sayfa kenarına şunları yazdı:</p>

  <p>“Yani üç noktadan daima bir çember geçer. Ve sadece bir çember geçer.”</p>

  <p>Tekrar okudu yazdıklarını. Hayır, hayır! Bir ekleme yaptı: “Doğru bir çizgi üzerinde değil,” çünkü üç nokta doğru bir çizgi üzerinde sıralanmış olsaydı, bu noktalardan geçen bir çember değil, bir doğru olurdu. Son derece kesin olmak gerekirdi, aksi takdirde saçma sapan şeyler yazabilirdi. Sonra devam etti yazmaya: “Yani doğru bir çizgi üzerinde olmayan üç noktanın özelliği yalnızca bir üçgen oluşturması değildir (kesindir bu), bir çember de oluşturur (kesin değildir bu).” Mösyö Ruche şekilleri çizerken Thales’in, matematik konularını kendi içlerinde birbirlerine bağlayan ilintilere gösterdiği ilgiden çok etkilendi. Neredeyse önceki şekil kadar berbat bir şekil daha çizdi!</p>

  <p>Çemberin içini boyadı. O kadar berbat değildi şimdi.</p>

  <div class="resim"><img alt="" src="../Images/32.jpg" /></div>

  <p>Sonra çantasından pergel takımını çıkardı, sonucu gerektiği gibi değerlendirebilmek amacıyla gözlerini kısarak şeklin çevresine bir çerçeve çizdi. Bu düşüncesinden dolayı gurur duydu: Geometrik şekilleri tablo gibi vermek!</p>

  <div class="resim"><img alt="" src="../Images/32_2.jpg" /></div>

  <p>Karşısındaki masada oturan genç kız şaşkınlık içinde baktı ona; kocaman defterine şekiller çizen bu yaşlı adam ilgisini çekmişti. Mösyö Ruche silgi kalıntılarını atmak için elinin tersiyle kâğıdı şöyle bir süpürdü. Sonra, defterine gömülerek yazmaya devam etti:</p>

  <p><br /></p>

  <p class="gir0">Thales ikizkenar bir üçgenin iki açısının eşit olduğunu göstermiştir. Böylelikle uzunluklar ve açılar arasında güçlü bir bağ kurmuştur: İki eşit kenar, iki eşit açı!</p>

  <div class="resim"><img alt="" src="../Images/33.jpg" /></div>

  <p>Mösyö Ruche yazdıklarını okurken gülümsemekten alamadı kendini; şunları yazmıştı:</p>

  <p><br /></p>

  <p class="gir0">Amerika yerlileri bizondan söz ederken “iki boynuzlu” derler. Bisikletler ve motosikletler için iki tekerlekli deniyor. Ve üç açılı bir şekil için üçgen deniyor Ama pekâlâ üç-yan da denebilirdi. Eskiler dörtkenar sözcüğünden esinlenerek üçkenar derlerdi.</p>

  <p><br /></p>

  <p>Mösyö Ruche etimolojik atılımını sürdürerek şunları ekledi:</p>

  <p><br /></p>

  <p class="gir0">Ya isocéle (ikizkenar)? Iso: aynı, skelos: Bacaklar. Bir ikizkenar üçgen aynı iki bacağa sahip bir üçgendir! O zaman kenarları eşit olmayan çeşitkenar üçgenlere topal üçgen denirdi.</p>

  <p><br /></p>

  <p>Mösyö Ruche “topal bir üçgenimiz olsun”la başlayan bir matematik problemi düşledi. Beyninde çınladı bu düşünce, Perrette’i, üçkenar çocuklarım (“iki+bir çocuk”) düşündü. Uzun bir süre dalıp gitti, Perrette’in düşüşüyle ilgili olarak söylediklerini anımsadı. Aslında neredeyse hiçbir şey söylememişti. Mösyö Ruche bu durumu hiç fark etmeden çıkış noktasına, Thales’le ilgili araştırmalarına başladığı noktaya geri dönmüştü.</p>

  <p>Thales’in çemberler ve üçgenler, daha sonra da açılar ve kenarlar arasında kurduğu bağıntıları inceledikten sonra çemberlerle doğrular arasındaki bağıntılara geldi. Bunun için Yunan matematiğinin başlangıç dönemiyle ilgili bir yapıta dalması gerekti.</p>

  <p>Devşirdiği düşünceleri kâğıda geçireceği sırada Grosrouvre’un mektubundaki bir pasaj geldi aklına: Bu yapıtlar en iyi romancılarımızın öyküleriyle boy ölçüşebilecek düzeydedir. Matematik: Zola’nın, Balzac’ın, Tolstoy’un matematiği! Grosrouvre her zaman olduğu gibi abartmıştı. Gene de matematiğe değişik bir açıdan bakmayı öneriyor, diye düşündü Mösyö Ruche.</p>

  <p>Niçin öğütlerine uymayayım bir kez? Nasıl bir hikâye anlatılıyor bu sayfalarda?</p>

  <p>Hikâye bir düzlemde geçiyor ve bir doğruyla bir çemberi konu alıyor. Bir doğrunun ve bir çemberin başına ne gelebilir? Doğru çemberi ya keser ya kesmez. Yanından da geçebilir, diye düşündü Mösyö Ruche. Keserse eğer, kaçınılmaz biçimde ikiye böler çemberi. Çemberi iki eşit parçaya ayıracak olan doğrunun nasıl bir konumda olması gerekir? Thales yanıtını vermiştir bu sorunun: Doğrunun çemberi iki eşit parçaya ayırabilmesi için mutlaka merkezden geçmesi gerekir. Çap’tır bu. Çap çemberin içinde bulunan en uzun parçadır, çemberin bütün uzunluğunu kat eder. Dolayısıyla çapın çemberi “ölçtüğü” söylenebilir.</p>

  <p>Bir pergel, bir cetvel, bir kurşun kalem. Aşağıdaki şekli verdi:</p>

  <div class="resim"><img alt="" src="../Images/34.jpg" /></div>

  <p>Mösyö Ruche okumasını sürdürdü. Sonra şunları yazdı:</p>

  <p><br /></p>

  <p class="gir0">Thales’in yanıtı özel bir çemberle ilgili değildir, herhangi bir çemberi kapsar. Kendisinden önce Mısırlıların ya da Babillilerin yaptığı gibi özel bir konudan hareketle oluşturulmuş sayısal bir sonuca dolaylı bir çağrı yapmaz kesinlikle. Onun amacı eksiksiz bir varlık sınıfıyla ilgili gerçekleri ortaya koymaktır. Sınırsız bir sınıf! Nesnelerin sınırsızlığıyla ilgili gerçekleri belirtmek ister o. Mutlak yeniliğe yönelik bir amaçtır bu. Thales bu amaca ulaşabilmek için yalnızca kendi düşüncesiyle ideal bir nesne tasarlamak zorunda kalacaktır; bir tür DÜNYANIN TÜM ÇEMBERLERİNİN temsilcisi olan ÇEMBER’dir bu. İşte bu nedenle, bir avuç çemberle değil, dünyanın bütün çemberleriyle ilgilidir o, bu konuyla ilgili olarak, bunların çember olma özelliklerine bağlı gerçekleri açıklama iddiasında olduğundan TARİHİN ilk matematikçisi unvanı verilebilir ona. Olaylara yepyeni bir gözle bakma biçimidir bu. Bir çemberin merkezinden geçen her doğru, çemberi iki eşit parçaya böler gibi bir cümle söylemenin nasıl bir yenilik olduğunu tasavvur etmek kolay değildir.</p>

  <p><br /></p>

  <p>Kafası doğrular ve çemberlerle dolu olarak ayrıldı BN’den.</p>

  <p><br /></p>

  <p>İç avluda bir defne dalına tünemiş olan Nofutur kahkahalar içinde takla atıyordu.</p>

  <p>Bahçede bir masaya oturmuş, tadını çıkara çıkara çilekli kınakına yudumlayan Perrette ciddi görünümünü korumakta güçlük çekiyordu. Notlarını okumayı kesmek üzere olan Mösyö Ruche’ün tepesi atmıştı. Nofutur, üzüntüyle dalından uçtu ve Max’ın omzuna kondu. Jonathan Mösyö Ruche’ün ağzından “Thales nesnelerin sınırsızlığıyla ilgili gerçekleri belirtmek ister” lafını duyunca tutamadı kendini:</p>

  <p>– Sizin bu söylediğiniz korkunç bir şey Mösyö Ruche. Bu durumda, dünyada, bir yerlerde gizli kalmış küçük bir çembere, dağa çıkmış ve sizin teoreminizden kendisini kurtarabilmiş bir kaçağa rastlamak mümkün olamayacak, öyle mi?</p>

  <p>– Kesinlikle! Asla! Hiçbir yerde! diye peşpeşe sıraladı sözcükleri Mösyö Ruche.</p>

  <p>– Duymadın mı? diye bağırdı Léa. BÜTÜN çemberler dedi! Tek bir istisnası yok!</p>

  <p>– Çok katı nereden baksanız! dedi Jonathan.</p>

  <p>– Tümü kapsayıcı, demek istiyorsun!</p>

  <p>Mösyö Ruche karşılık vermedi; bu yeniyetmelik öfkesine hayrandı. Onları bu halleriyle, dünyanın düzenine başkaldırmış halde görmek hoşuna gidiyordu. Sorbonne’un dumanlı kafelerinde Grosrouvre’la yaptığı sert tartışmaları hatırlatıyordu onlar kendisine.</p>

  <p>– İnsan, kendisine uygulanan bir teoremden kaçamaz! dedi Léa, rahibe gibi diklenerek.</p>

  <p>Perrette Léa’ya baktı, bu kadar ateşli olması şaşırtmıştı onu. Boşalmış bardağını ağzına kadar kınakınayla doldurdu ve bir parça çilek şurubu kattı içine.</p>

  <p>– Sizin bu matematiğiniz trajedilerdeki yazgıya benziyor Mösyö Ruche, öyle değil mi? dedi Perrette yumuşak bir sesle.</p>

  <p>– BENİM matematiğim mi? (Öfkeliydi.) Grosrouvre sevinecek bu işe! Amacına ulaştı!</p>

  <p>Ama Perrette ısrarlıydı düşüncesinde:</p>

  <p>– Trajediyle matematik arasında bir ilişki yok mudur? Trajedi de matematik de aynı dönemde Yunanistan’da doğmadılar mı?</p>

  <p>Mösyö Ruche şaşkınlıkla baktı ona. Hiçbir zaman böyle bir yakınlık kurmamıştı. Trajedi ve matematik! Akhilleus, Euripides, Sofokles... Eşele dur bakalım!</p>

  <p>Jonathan’a karşılık verdi:</p>

  <p>– Sen rahat ol, teoremler yalnızca ideal varlıklarla ilgili.</p>

  <p>– Hiç korkmaz o zaman, diye kahkahayı bastı Léa.</p>

  <p>– Kesinlikle, diye onayladı Mösyö Ruche. Teoremler insanlara uygulanmaz.</p>

  <p>– Ya papağanlara? diye sordu Max.</p>

  <p>– Papağanlara da uygulanmaz.</p>

  <p><br /></p>

  <p>Daha şafak vakti sıcak bastırmaya başlamıştı. Isı öğleye kadar yükselmeye devam etti. Ayakta kalabilmek için tek çözüm sinemaydı. Jonathan-ve-Léa hemen yakınlardaki Clichy alanına gittiler; önlerinden tiksintiyle geçtikleri hıncahınç dolu küçük salonları görmezlikten gelerek gerçek bir sinema salonuna kuruldular. Yumuşacık koltuklar, kalın halılar, neredeyse bir saatte açılan perde, bir üç direklinin yelkenini andıran koca bir ekran.</p>

  <p>Antraktta, meteliksiz kalan Perrette, kısa süre önce onları bir pazar günü öğleden sonra halk matinesine götürdüğünde kendilerinin uydurup besteledikleri saçma sapan bir çocuk şarkısı mırıldanarak eskimo tıkındılar.</p>

  <p><br /></p>

  <p class="gir1"><i>Eskimonun</i></p>

  <p class="gir1"><i>Sıcacık</i></p>

  <p class="gir1"><i>en güzel yeri</i></p>

  <p class="gir1"><i>sapı</i></p>

  <p class="gir1"><i>çünkü daha uzun ömürlü</i></p>

  <p><br /></p>

  <p>Rastlantı işleri öyle ayarlamıştı ki sinemada Howard Hawks’ın <i>Firavunlar Ülkesi</i> adlı filmi oynuyordu. 1955 yılında çevrilmiş ve senaryosu William Faulkner’a ait olan bu filmin başlıca oyuncuları Jack Hawkins, Dewey Martin ve Joan Collins’ti. Piramitlerin yapılışındaki gizemi anlatıyordu film.</p>

  <p>Film çok sarmıştı onları. Serin sinema salonunu üzülerek terk ettiler. Jonathan-ve-Léa Caulaincourt köprüsünden isteksiz bir halde Montmartre’a doğru tırmandılar.</p>

  <p>Caulaincourt. Köprüsü türünün tek örneği. Bir mezarlığın üstünden geçiyor ve bu köprüde yürüyen yayalar mezarların üstünden yürümek zorunda kalıyorlar! Böyle bir şeye karşı olmayanlar, mezarlığın altındaki bir tünelde yürümektense, üstündeki bir köprüden geçmenin daha iyi olduğunu ve mezarların, başlarının üstünde olmaktansa, ayaklarının altında olmasının tercih edilir olduğunu ileri sürüyorlar.</p>

  <p>– Aşağıda ortalık yığınla ağaç kaynıyor ama burada altına sığınabileceğimiz tek bir ağaç bile yok! diye homurdandı Léa. Hep aynı hikâye, ihtiyacı olmayanlara verilir hep!</p>

  <p>Bu köprüden nefret ediyordu.</p>

  <p>Jonathan onun bir uyurgezer gibi kendisine doğru yaklaştığını görüyordu; içeriye dönük kırış kırış bir kafa, dikenli telden gövdenin üst tarafına tünemiş köşeli omuzlar. Balıkçıl bedenli bir karga, diye düşündü, sevecenlikle böğrüne dirsek atarak. Léa yana doğru sıçrayınca bu kavurucu öğle sonrasında kent içinde dolaşan tek arabanın altında kalacaktı az daha.</p>

  <p>– Dokunma bana! diye bağırdı.</p>

  <p>– Dur! dedi Jonathan. Küf kokuyorsun.</p>

  <p>Kız kardeşi “dünyaya tükürdüğünde” böyle hitap ederdi ona.</p>

  <p>Kitabevinin girişinde dikilen Max, onları gözlüyordu. Acele etmeleri gerektiği anlamında bir işaret yaptı ve atölyeye doğru sürükledi onları.</p>

  <p>İçerisi tanınmaz bir haldeydi; zemin, Clichy alanındaki sineman yün kadife halısından daha kalın halılarla kaplanmıştı ve üzerinde yer yer ince halfa hasırlar vardı. Nofutur erguvan kırmızısı kadife kaplı yüksek bir tabureye tünemişti. Arka taraftaki Mösyö Ruche ağırbaşlı bir gülümseyişle seyrediyordu onları. Max hasır örgülerin üzerinde ayrıldı yanlarından. Arkasından uzun bir sessizlik oldu, dalgaların sesini duyar gibi oldular. İşaretti bu. Nofutur’un boğuk sesi yükseldi:</p>

  <p>“Küpeşteye dayanmış duran Thales, o güne kadar bütün hayatının geçtiği Ionia ülkesinin uzaklaşmasını seyrediyordu. Miletos uzaklarda kayboldu. Mısır’a gidiyordu.” Yüksek taburesine tünemiş olan Nofutur, papa gibi ciddi bir tavırla konuşuyordu. Her sözcükte, boğazı şişiyor, gözleri ışıl ışıl yanıyordu; sanki sesini güçlendirmek için destek almak amacıyla ayaklarının üstünde dikiliyordu. Diksiyon dersleri almıştı adeta. “Yalnızca büyük sıcaklarda esen imbat rüzgârlarının ittiği gemi, yolculuğu bir çırpıda tamamladı. Mısır kıyılarına ulaştı, Mariotis gölüne girdi. Thales, buradan, Nil nehrini geçeceği bir sandala bindi.”</p>

  <p>Nofutur’un sesi kısıldı, söyleyecek sözü kalmamıştı. Max, onu hafifçe okşadı ve ikramda bulundu. Küçük bir kâseye üç yıldız kokteyli döktü: Özel olarak hazırlanmış ve hafif tuzlanmış yer fıstığı, badem, fındık ve hindistan cevizi!</p>

  <p>Mösyö Ruche araya girdi:</p>

  <p>– Irmak kıyısında sıralanan kentlerdeki sayısız molayla kesilen birkaç günlük yolculuktan sonra onu fark etti. Keops piramidi, kıyıdan pek uzak olmayan geniş bir düzlüğün ortasında dikilmişti! Thales hayatında böylesine etkileyici bir şey görmemişti, öteki iki piramit Kefren ve Mikerinos da yükseliyordu düzlükte; Keops’un yanında küçük kalıyordu bunlar ama gene de... Gezginlerin Nil yolculuğu boyunca dikkatini çekmişti gene de. Anıtın boyutları hayal etmiş olduğunun çok ötesindeydi. Thales sandaldan indi. Yaklaştıkça yavaşladı adımları; anıt, adeta yalızca ağırlığıyla yavaşlatmıştı adımlarını. Yenik düştü ve oturdu. Yaşı belli olmayan bir fellah yanı başına çömeldi “Yabancı, seni hayran bırakmış olduğu anlaşılan bu piramit kaç insanın ölümüne mal olmuştur biliyor musun?” “Binlerce hiç kuşkusuz!” “Sen söyle: On binlerce.” “On binlerce!” “Sen söyle: Yüz binlerce.” “Yüz binlerce!” Thales inanmıyormuş gibi baktı yüzüne. Fellah konuşmasını sürdürdü: “Belki daha da fazla. Niçin bu kadar çok ölüm? Bir kanal açmak için mi? Bir nehrin sularını tutmak için mi? Bir köprü kurmak için mi? Bir yol yapmak için mi? Bir saray inşa etmek için mi? Tanrılar onuruna bir tapınak dikmek için mi? Bir maden kuyusu açmak için mi? Bunların hiçbiri söz konusu değil. Firavun Keops’un, bu piramidi inşa ettirmesinin tek amacı, insanları kendi acizliklerine inandırmaktır. Yapının insanları dehşete düşürmesi için bütün normal ölçüleri aşması gerekiyordu; inşaat ne kadar büyük olursa, biz o kadar küçülecektik. Amaca ulaşıldı. Buraya doğru gelirken gördüm seni, yüzünde bu uçsuz bucaksız büyüklüğün izleri okunuyordu. Firavun ve mimarları, bu piramitle aramızda hiçbir benzer ölçü olmadığına inandırmak istediler bizi, bunu kabul ettirmek istediler bize!”</p>

  <p>“Thales, Firavun Keops’un niyetleri konusunda bu tür spekülasyonları duymuştu ama bunların bu kadar açık ve kesin bir biçimde ifade edildiğine ilk kez tanık oluyordu. “Hiçbir benzer ölçü!” Bilinçli bir biçimde ölçüsüz hale getirilen bu anıt meydan okuyordu ona. 2000 yıl önce insanların elinden çıkmış olan yapı, onlara, anlamayacakları kadar uzak kalmıştı. Firavunun amaçları ne olursa olsun bir şey çok kesindi: Piramidin yüksekliğini ölçmek imkansızdı. Dünyada insanların tanıdığı en göze çarpan ve ölçülemeyen tek yapıydı bu! Thales bu görüşü kabul etmek istemedi.</p>

  <p>Fellah bütün gece hiç durmadan konuştu. Thales’e neler anlattığını hiç kimse hiçbir zaman bilemedi.</p>

  <p>Güneş ufku aydınlattığında Thales kalktı. Batıya doğru uzayan kendi gölgesine baktı; bir nesne, ne kadar küçük olursa olsun, her zaman onu büyülten bir ışık bulunur, diye düşündü. Uzun süre, hareketsiz, gözleri, bedeninin toprağa çizdiği koyu lekede ayakta kaldı. Güneş, gökyüzünde yükseldikçe, gölgenin küçüldüğünü gördü.</p>

  <p>“Madem elim alamıyor ölçüyü, düşüncem gerçekleştirir,” diye düşündü. Thales uzun süre piramide baktı; karşıtının “dengi” bir müttefik bulunmalıydı. Bakışları yavaş yavaş bedeninden gölgesine, gölgesinden bedenine gitti, sonra piramide takıldı. Nihayet, kaldırdı gözlerini, güneş korkunç ışınlarını saçmaktaydı. Thales müttefikini bulmuştu!</p>

  <p>“İster Yunanlıların Helios’u olsun, ister Mısırlıların Ra’sı, güneş, dünyadaki nesneler arasında hiçbir ayrım gözetmez, aynı biçimde etki eder onlara. Yunanistan’da, daha sonra, insanların kendi aralarındaki ilişkilerle ilgili olarak, demokrasi adı verilecektir buna.”</p>

  <p>“Güneş, küçük insanı ve dev piramidi aynı kefeye koyarak, ortak bir ölçü olasılığı oluşturur.</p>

  <p>“Thales bu düşünceye daldı: Benim gölgemle kurduğum ilişki piramidin kendi gölgesiyle kurduğu ilişkiyle aynıdır. Buradan da şu sonucu çıkardı: Gölgem boyuma eşit olduğu anda, piramidin gölgesi de boyuna eşit olacaktır! İşte önemli bir düşünce.” Geriye bu düşüncenin uygulamaya konması kalıyordu.</p>

  <p>Thales tek başına yapamazdı bu işlemi. İki kişi gerekiyordu bu iş için. Fellah ona yardımcı olmayı kabul etti. Olay gerçekten böyle oldu belki. Kim bilir?</p>

  <p>Ertesi gün, fellah, şafak vakti anıta doğru gitti ve piramidin devasa gölgesine oturdu. Thales kuma, yarı çapı kendi boyuna eşit bir çember çizdi, ortasına oturdu, sonra kalkarak dimdik durdu. Daha sonra gözlerini gölgesinin ucuna dikti.</p>

  <p>Gölge çembere dokununca, yani gölgenin uzunluğu, boyuna eşit olunca, kararlaştırdıkları çığlığı attı. Fellah da aynı anda piramidin gölgesinin ucunun dokunduğu yere bir kazık dikti. Thales kazığa doğru koştu.</p>

  <p>Hep birlikte, hiç konuşmadan, iyice gerilmiş bir ip yardımıyla kazığı piramidin tabanından ayıran mesafeyi ölçtüler. Gölgenin uzunluğunu hesapladıklarında, piramidin uzunluğunu bulmuş oldular!</p>

  <p>Ayaklarının altındaki kumlar savruldu; güney rüzgârı esmeye başladı, Ionialı ve Mısırlı bir sandalın yanaşmış olduğu kıyıya doğru yürüdüler. Piramidin tepesi yorgun gözlerinde yitip gitti. Thales sandala atladı. Fellah kıyıda gülümsüyordu, sandal uzaklaştı.</p>

  <p>Thales gururluydu. Fellahın yardımıyla bir kurnazlık keşfetmişti. Düşey çizgiye erişemiyor muyum? Yatay çizgiyle elde edeceğim onu. Yüksekliği ölçemiyorum çünkü gökyüzünde kayboluyor, öyle mi? Güneşin ezdiği gölgesini ölçeceğim onun. “Büyüğü” “küçük”le ölçmek. “Erişilmez”i, “erişilebilir” olanla ölçmek. “Uzak” olanı, “yakın”la ölçmek.</p>

  <p>“Matematik aklın bir kurnazlığıdır” diye bağladı, sonunda yorgun düşen Mösyö Ruche.</p>

  <p>Son sözlerini dinleyiciler için olduğu kadar, kendisi için de sarf etmişti.</p>

  <p>Hâlâ erguvan rengi yüksek taburesinde tüneyen Nofutur hiç sallanmıyordu yerinden. Uyuyordu sanki.</p>

  <p>– Antik Çağ’la ilgili bir film anlattınız aslında siz Mösyö Ruche, değil mi? dedi Léa.</p>

  <p>– İşte beni çok duygulandıran bir kompliman. Cécil B. De Mille’e hayranım, On Emir, Ben Hur...</p>

  <p>– Ses fena değildi, ama imaj eksikti, diyerek Léa. Gene de güzel bir mit.</p>

  <p>– Mit mi! diye patladı Mösyö Ruche. Thales gerçekten yaşamıştır, Miletos kenti de, piramitler de hâlâ oldukları yerdedir, güneş gene parlıyor, meltemler, her yaz, kavurucu sıcaklarda esiyor gene, Nil nehri de aynı yönde akmaya devam ediyor.</p>

  <p>Birdenbire durdu:</p>

  <p>“Niçin mit olmasın peki! Mitlere karşı mısınız? Plutarkhos’un anlattığı bir mit. Thales teoremine gelince, o da gerçektir.</p>

  <p>– Thales teoremi mi? Thales’i görüyorum ama teoremi görmüyorum.</p>

  <p>Max kasıntı bir şekilde güldü, öğleden sonra toplantıyı yinelediklerinde aynı şeyi söylemişti.</p>

  <p>Her şey çok çabuk gelişti. Büyük camın üstüne inen ağır kara bir perde odayı karanlığa gömdü, arka taraftaki duvara ise beyaz bir çarşaf geriliyordu. Max bir projektörü çalıştırdı, motor homurdandı. Neredeyse her tarafta küçük lambalar yandı ve karanlığın içinde ışık yuvaları oluştu. Çarşafta bir şekil ortaya çıktı. Önce belli belirsiz olan şekil sonra netleşti:</p>

  <div class="resim"><img alt="" src="../Images/42.jpg" /></div>

  <p>– Sizin teoreminize benziyor mu bu? diye sordu alaycı bir tavırla Mösyö Ruche.</p>

  <p>– Çok, dedi Jonathan.</p>

  <p>Léa da düşüncesini belirtti.</p>

  <p>– Sonraki! dedi Mösyö Ruche.</p>

  <div class="resim"><img alt="" src="../Images/42_2.jpg" /></div>

  <p>Max daha sonraki diyapozitifi getirdi.</p>

  <p>– Pöh! dediler, tiksinti içinde mideleri bulanmış gibi. Antik çağla ilgili bir film değil bu artık, underground bir film. Öğleden sonraki Hawks’dan sonra, tam bir rezal...</p>

  <p>Metalik bir ses durdurdu onları. “Dikkat, dikkat, bu bir teoremdir.” Nofutur değildi bu! Bir ışık yandı.</p>

  <p>Camın yanına, duvarın tavana yakın bir yerine bir hoparlör yerleştirilmişti sağlam bir şekilde. İkinci Dünya Savaşında esir kamplarında kullanılmış olanlara benzeyen ve Max’ın bitpazarından getirdiği geniş ağızlı eski bir hoparlördü. Parazit yapmaya başladı: “Bu bir teoremdir, bu bir teoremdir. D ve D' kesenlerindeki AA', BB', CC' paralelleri orantılı parçalar ayırır. AB çizgi, bölü AC çizgi eşittir A'B', bölü A'C'çizgi.”</p>

  <p>Çok korkan Jonathan-ve-Léa sessiz sedasız kalakaldılar. Gerçek bir ses ve ışık gösterisi! Yalnızca Nofutur hiçbir şey atlamamış gözüküyordu bu hoparlörden. Papağan yaşamında ilk kez insan olmadığı halde konuşabilen bir varlık görüyordu. Bu, hiç kuşkusuz tekrarlamaktan başka bir şey yapmıyor ve ağzından çıkanların bir tek kelimesini bile anlayamıyordu. Zaten metal kısmının bir yerinde <i>Sahibinin Sesi</i> yazısı okunuyordu! Anarşist papağan Nofutur için tam bir provokasyondu bu.</p>

  <p>Max teybin düğmesine bastı, kaset durdu. Hoparlör sustu.</p>

  <p>– Başlangıç için güzel bir giriş! dediler Jonathan-ve-Léa, Mösyö Ruche’e muzipçe küçümseyerek.</p>

  <p>– Siz söylediniz bunu! Bu teoremle Yunan matematiğinin en değerli ve yararlı konularından biri, orantılar bilimi başlar. Thales Teoremi ya da Orantılar Teoremi. Biraz önce, sözcüğü kullanalım, antrakttan önce, Thales, güneşin, dünyadaki tüm nesnelere eşit biçimde etki ettiğini bilincine vardığında benzeşimin içine düşmüştü. Benzeşimin arkasında BİÇİM vardır! Birbirlerine benzeyen bütün fikirler aynı biçimdedir! Orantıları korumak, biçimi korumaktır. Hım! Şöyle de denebilir ve böylesi daha doğrudur aslında: Biçim, orantılar korunup, boyutlar değiştirildiğinde bozulmayandır.</p>

  <p>Konuşmasının etkisini değerlendirmek için durdu. Jonathan-ve-Léa gerçekten dinliyorlardı. Ekranda bulanık, küçük, kırmızı bir leke gözüktü ve formülün çevresinde, bir yaranın çevresinde dönen sinek gibi dönmeye başladı.</p>

  <p>“Formülleri konuşturmak!” diye bağırdı, cesaretlenerek.</p>

  <p>Grosrouvre’un bir matematik konusunu öğrenirken sürekli yinelediği şeyi anımsamıştı. “Formülleri konuşturmak gerekir! Karınlarında ne olduğunu öğrenmek istiyorsan, sorgula onları!” Mösyö Ruche, o dönemde, bunun anlamını kestirememişti.</p>

  <p>“Ne diyordum?”</p>

  <p>– Konuşturmak, dedeniz ve hemen sonra sustunuz, dedi Jonathan.</p>

  <p>– Ha evet, “formülleri konuşturmak”. Ne diyor Thales’in formülü? (Sessizlik) Soruyu yineliyorum.</p>

  <p>– AB bölü AC eşittir A'B' bölü A'C', hepsi çizgili, diye karşılık verdi Léa sahte bir saygıyla.</p>

  <p>– Hayır! Ben şunu soruyorum size: Ne demek istiyor? Hayatta insan bir fikri açıklamak için bir şey söyler, yani genellikle böyledir. Matematikte aynı şey geçerlidir. Thales’in formülü ne demek İSTİYOR. Bulanık leke AB’nin üzerinde durdu. “Demek istiyor ki AC A'C’üne göre neyse AB de A'C’ne göre odur.</p>

  <p>“O nasıl ona aitse ben de sana aidim” diye düşündü Léa ama kendisine sakladı bu düşüncesini.</p>

  <p>– Thales’in formülü birinci ve ikinci çiftin aynı ilişki içinde olduğunu bildiriyor bize, deyip devam etti Mösyö Ruche. Gelişigüzel söylenmiş bir laf. Boş bir şey gibi gözüken bu teorem ilişkileri devreye sokan bütün soruları sürükler peşinden: Basamak değişiklikleri, küçültülmüş modeller, planlar, haritalar, küçültmeler, büyütmeler.</p>

  <p>Mösyö Ruche projeksiyon makinesinin yanından ayrılıp odanın dip tarafında gizlenmiş bir alete, fotokopi makinesine yönelen Max’a bir işaret çaktı. Max boş bir kâğıda, ispirtolu kalemle, üç hamlede papağan gibi bir şey çizdi, kâğıdı cama koydu, üstünde %50 işareti görülen düğmeye bastı, biraz bekledi, kâğıtla fotokopisini birlikte gösterdi. Mösyö Ruche: “Küçültme. Aynı biçim, ama daha küçüğü. İki kez küçültülmüş papağan,” dedi. Max kâğıdı cama koydu, %150 işaretli düğmeye bastı, biraz bekledi ve kâğıtla yeni fotokopisini birlikte gösterdi. Mösyö Ruche: “Büyütme. Aynı biçim, ama daha büyüğü. Bir buçuk kez büyütülmüş papağan,” dedi.</p>

  <p>Jonathan birden yerinden kalktı, Max’ın elinden büyütülmüş kâğıdı aldı, küçültülmüş kâğıdı da kaptı, ikisini birden göstererek ve Mösyö Ruche’ün sesini taklit ederek, “Aynı biçim ama daha büyük,” dedi. Parmağını Léa’ya doğrultarak: “Büyütülmüş papağan, küçülmüş papağanın kaç katı büyüktür?” diye sordu. Hazırlıksız yakalanan Léa kekeledi, sonra kıpkırmızı kesildi: “Avukatım olmadan konuşmayacağım!” dedi. Nofutur titredi. Kendi sırtından ve beyninden yararlanılarak yapılan bu tür pedagojik alıştırmalardan hiç hoşlanmıyordu. Léa konuyu değiştirmek amacıyla:</p>

  <p>– Bütün bunlar Thales’in somut olarak nasıl çalıştığını açıklamıyor bize, dedi. Çünkü söz konusu olan kesinlikle piramidin boyunu ölçmekti, değil mi? Kâğıt üstünde bir formül icat etmek değil.</p>

  <p>– Papirüs üstünde demek istiyorsun herhalde, dedi Jonathan aksi bir tavırla.</p>

  <p>– Papirüs ya da kâğıt, formül aynıdır. Gerece bağlı değildir.</p>

  <p>Max üstünde yazılı olduğu gerece bağlı formüller düşlemeye başladı; kumaştan kalaya geçerken “eksi” olan “artı”, parşömenden, çok daha ince ve beyaz kâğıda geçerken bölme çizgisi olan çarpı işareti...</p>

  <p>– Kaç kat daha büyük? diye ısrar etti Jonathan.</p>

  <p>Ona cevap vermeye tenezzül etmediler.</p>

  <p>Formül ekrandan kayboldu. Mösyö Ruche anlatmaya devam etti:</p>

  <p>– Eğer bir ağaç ya da... Paris’e getirilmeden önce Mısır’da bulunan Concorde alanındaki bir dikilitaş, yani ince uzun bir cisim söz konusu olsaydı, Thales’in işi kolaylaşacaktı, yapmış olduğu ölçme işi yeterli olacaktı. Ama piramit aşağı doğru genişliyor. Hatta dayandığı bir tabanı olması onun geometrik varoluş özelliğidir. Keops piramidinin tabanı karedir ve ekseni tam karenin ortasına düşer.</p>

  <p>Piramidin yüksekliği eksenin uzunluğudur. Ve eksen gölgesinin uzunluğu eksenin uzunluğudur. Basit! Diyapozitif!</p>

  <p>Ekranda bir şekil gözüktü.</p>

  <div class="resim"><img alt="" src="../Images/45.jpg" /></div>

  <p>– Oysa Thales somut olarak ancak (Mösyö Ruche anlamlı bir bakış attı Léa’ya) tabanın dışına doğru uzanan bölümü ölçebilir. Öteki bölüme, anıtın içinde kalan bölüme erişemez.</p>

  <p>– Bunların hiçbiri işine yaramadı o halde! dedi Léa adeta öfkeyle.</p>

  <p>– Ben de öyle sanmıştım. Sonra düşündüm ve çözümü buldum... başka bir kitapta. Thales bu sorunu, ölçümünü, güneş ışınlarının taban kenarına tamamen dikey olarak geldiği bir anda yaparak çözmüş!</p>

  <p>– Yani? diye sordu Léa.</p>

  <p>– Bir dakika canım! İzin ver de hatırlayayım. Taban kenarına dikey, bu demektir ki erişilemeyen bölüm bir kenarın yarısına eşitti. Dolayısıyla piramidin yüksekliği gölgenin uzunluğu artı bir kenarının yarısına eşitti, diye bağladı sözlerini Mösyö Ruche çabucak.</p>

  <p>– Doğrusu ben hiçbir şey anlamadım, dedi Léa.</p>

  <p>– Ben de, dedi Jonathan.</p>

  <p>– Yemek!</p>

  <p>“Çıngırak sesiyle kurtuluş!” diye düşündü Mösyö Ruche. Perrette yemeğe çağırıyordu onları.</p>

  <p>– Kurt gibi acıkmıştım, dedi.</p>

  <p>Hiç kimseyi şaşırtmadı bu.</p>

  <p><br /></p>

  <p>Ertesi gün, Jonathan-ve-Léa’nın öğleden sonra dersleri yoktu. Kantinden dönüşte Mösyö Ruche çağırdı onları:</p>

  <p>– Çabuk olun, Albert’e haber verdim.</p>

  <p>Zil çalıyordu, Albert’ti. İri kareli, kir pas içinde, gri bir kasket, şişe dibi gibi kalın camlı bir gözlük, ağzında sönmüş bir sigarayla, altmış yıllık kamburunu zahmetsizce taşıyordu. “Selam arkadaşlar!” Tekerlekli sandalyesiyle birlikte Mösyö Ruche’ü yakaladı, bu işi nasıl yapacağını biliyordu. Kaza geçirdikten sonra, kitapçıyı, arabasıyla, metalik gri renkli, deri koltuklu, üstü açılan eski 404’üyle her yere o götürüyordu. Son günlerde BN’e de o götürmüştü.</p>

  <p>Mösyö Ruche, “özerk” diyordu Albert’ten söz ederken. Bu sözcüğü telaffuz ederken nasıl keyiflendiğini görmek gerekirdi! O da kendine göre bir özerkti. Albert telsizli taksi olmayı hiçbir zaman kabul etmemişti, gururuydu bu onun. Müşterilerin bu cızırtılı sesle dolaşmaya nasıl katlanabildiklerini sorup duruyordu kendine: “Vaugirard Sokağı 105, Belleville Bulvarı 83, Guéménée Çıkmazı 8, Vaugirard Sokağı 105, faubourg Saint-Denis Sokağı 34 Guemenee çıkmazı 8...” Sürekli dolaşarak müşteri alıyordu ya da istasyonlardaki duraklarda bekliyordu. Ayrıca Mösyö Ruche gibi kendisine düşkün müşterileri vardı.</p>

  <p>Mösyö Ruche’ün geçirdiği kaza birbirlerine yaklaştırmıştı onları. Albert bir günlük bir tatil yapmaya karar verince, sabah, erkenden gelip Mösyö Ruche’ü alır ve kent dışında dolaşırlardı bütün gün. Arabanın arkasında, Renoir’ın filmlerindeki gibi, nefis yiyeceklerle dolu bir sepet olurdu.</p>

  <p>Max’ın dersi vardı, ama Perrette’in izniyle grubun peşine takıldı. Nofutur de dahil olmak üzere herkes daldı 404’ün içine.</p>

  <p>Kitabevinin kapısında ayakta bekleyen Perrette gıptayla baktı onlara. Mösyö Ruche, nereye gittiklerini söylemek istemedi. Pigalle Meydanı, Notre-dame-de-Lorette: la Trinité, <i>Saraydan Kız Kaçırma</i> adlı yapıtın sahnelendiği l’Opéra Garnier. Sonra Opera Caddesi’ne girildi. Albert, 5. Hat metro çıkışı önünde, Pyramides istasyonunda yavaşladı.</p>

  <p>404, Palais-Royal’i arkada bırakıp Louvre’un kemerlerinin altından geçti ve Carrousel avlusuna girdi. Albert ani bir fren yaptı ve 404’ü anında kaldırımın kenarına park etti. Napolyon avlusundaki piramit güneşin altında pırıl pırıl parlıyordu.</p>

  <p>İç avluya girdiler.</p>

  <p>Saydam olmayan Keops piramidiyle yarısaydam Louvre piramidi arasında 4 bin 639 yıl var. Biri Nil kıyılarında, öbürü Seine kıyılarında yükseliyor.</p>

  <p>Mösyö Ruche konuşurken bir yandan da bir resim defteri ve kalemler çıkardı.</p>

  <p>“Thales’e göre güneşin tüm nesneleri aynı biçimde etkilemesi bütün güneş ışınlarının paralel olduğu olgusuyla açıklanacaktır. Güneşin çok uzak, bizim de çok küçük olmamızla doğrulanmaktadır bu tahmin. Thales ölçüm yaptığı sırada durum buydu.”</p>

  <div class="resim"><img alt="" src="../Images/47.jpg" /></div>

  <p>Mösyö Ruche kalemiyle bir şeyler çiziktirmeye başlar başlamaz Nofutur çizdiklerini daha iyi görebilmek amacıyla omzuna yerleşivermişti hemen.</p>

  <p>“Thales’in boyunu ölçmek istediği piramit, bunun gibi saydam olmadığından otopsi yapacağım. İçerisini görmeyi engelleyen her şeyi alıyorum, gölgeyi bırakıyorum ve bir eksen çiziyorum.”</p>

  <p>Mösyö Ruche griye boyadığı yüzleri birer birer sildi, tepe noktasından tabanın ortasına kadar dikey bir çizgi çekti:</p>

  <p>“Piramidin yüksekliği eksenin uzunluğudur,” dedi. Thales’in aradığı budur.</p>

  <div class="resim"><img alt="" src="../Images/48.jpg" /></div>

  <p>“Otopsiye devam edelim!</p>

  <p>Mösyö Ruche çok fazla hareket ettiğinden Nofutur onun omzunu terk edip Max’ın omzuna yerleşti. Mösyö Ruche yüzeyleri bütünüyle sildi. Sonra eksenin alt kısmından piramidin gölgeli kısmının bulunduğu koyu renk üçgenin uç noktasına kadar yatay bir çizgi çizerek şunları söyledi:</p>

  <p>“Eğer piramit saydam olsaydı Thales’in uzunluğunu belirlemek istediği eksenin gölgesi bu olurdu.</p>

  <div class="resim"><img alt="" src="../Images/48_2.jpg" /></div>

  <p>Tabanın içine, dolayısıyla piramidin içine düşen gölgeli kısım çizgilidir: Erişilmez bölgedir burası. Thales burayı ölçemez; taban kenarından gölgenin ucuna kadar uzanan öteki bölge kalın çizgilerle gösterilmiştir, Thales burayı ölçebilir. Hatta bu karışıklık içinde ölçebileceği tek şeydir.”</p>

  <p>Mösyö Ruche çizgili üçgeni sildi, ekseni kesiksiz çizgiyle çekti, eksenin alt kısmına, gölgenin taban kenarını kestiği yere H ve gölgenin ucuna da M harflerini koydu. Birinci ve ikinci şekli yan yana getirdi.</p>

  <p>“Önce! Sonra! Zayıflatıcı ürün reklamlarındaki gibi!”</p>

  <div class="resim"><img alt="" src="../Images/49.jpg" /></div>

  <p>“Nesneleri kabuklarından sıyırmak. Anıtın kütlesini unutmak, silmek ve anıtın yalnızca sorulan soruyla ilgili yanlarını göz önünde bulundurmak. Silmek, ayıklamak, basitleştirmek, unutmak, Thales’in yapmış olduğu budur işte. Bütün matematikçilerin de böyle yaptıklarına inanıyorum. ‘Soyutlama yapmak’ diyorlar buna. Bir matematikçi için problem burada bitiyor,” diye bağladı sözlerini Mösyö Ruche.</p>

  <p>– Ne! diye ayaklandılar Jonathan-ve-Léa.</p>

  <p>– Eğer Thales bir dikilitaşla mücadele etseydi işi bitmiş olurdu, doğrudan doğruya yerdeki AM uzunluğunu ölçerdi. Ama tabanın içindeki AH kısmını kendi içinde saklayarak erişilmez hale getiren bir piramitle boy ölçüşmek istedi o.</p>

  <p>– Çuvallamış o zaman, dediler Jonathan-ve-Léa sevinç içinde.</p>

  <p>Mösyö Ruche sözünü kesmelerini duymazlıktan geldi. Kafasını kaldırdığında birkaç turistin durmuş, uzaktan kendilerini seyrettiklerini fark etti. Tekrar Thales’e döndü.</p>

  <p>– Keops piramidini çevreleyen kumlarda neler olup bitiyordu? Güneş ışınları taban kenarıyla bir düz açı oluşturacak biçimde geldiğinde, ki hemen hemen hep böyle olur, gölge çeşitkenar bir üçgen oluşturur ve... Thales hiçbir şey yapamazdı.</p>

  <div class="resim"><img alt="" src="../Images/49_2.jpg" /></div>

  <p>“Şunu unutmayın, matematik bir kurnazlıktır! Thales güçlüğü yenmesini sağlayacak özel bir durum arayacaktır. Bunu, problemini, gündüzün özel bir anında çözerek bulur, ışınların taban kenarına dikey olarak geldiği andır bu an. Evde sözünü ettiğim ve galiba hiçbir bir şey anlamadığınız durumdur söz konusu olan. Haydi bakalım!”</p>

  <p><br /></p>

  <p>Yeterince açık konuşabildiğinden emin değildi. Bu çevresinde toplanmaya başlayan turist topluluğuyla!</p>

  <p>“Thales doğrudan ölçme yoluyla elde edemeyeceğini akıl yürütmeyle çıkaracaktı. Ne gibi silahlar vardı elinde? Piramitle ilgili olarak bildiği tek bir şey vardır: Taban kenarı. Bundan yararlanacaktı.”</p>

  <p>Mösyö Ruche şaşırtıcı bir hızla yeni bir şekil çizdi.</p>

  <div class="resim"><img alt="" src="../Images/50.jpg" /></div>

  <p>Tatmin olmuştu, dinleyicilere baktı. Çevresindeki turistlerin sayısı daha da artmıştı. Resim defterini ağır ağır kapatırken Jonathan bir soru sordu:</p>

  <p>– Gölgenin kenara dikey olduğunu nasıl bilebiliyordu Thales?</p>

  <p>Terslik! Mösyö Ruche kızgın bir bakış attı ona.</p>

  <p>– Güzel bir soru... Ben de sordum bunu kendime. Ve defterini isteksizce tekrar açarak şöyle dedi:</p>

  <p>“Thales’in gönyesi yoktu, daha iyi bir alet vardı elinde: Piramidin yönlendirmesi. Mimarlar anıtı öyle bir biçimde inşa etmişlerdi ki yüzlerinden biri tamamen güneye bakıyordu.”</p>

  <p>Mösyö Ruche son şeklini tamamladı.</p>

  <p>“Gölge, güneş en yüksek noktasındayken kenara dikeydir. Tam öğle vakti.”</p>

  <p>– Havanın en sıcak olduğu bir anda! dedi Jonathan.</p>

  <p>– Öğrenmek için sıkıntı çekmek gerekir, diyerek felsefe yaptı Léa. Kitaplar, Thales’in güneşte yandığından söz ediyor mu? Öğle vakti, çölün ortasında gene de!</p>

  <p>– Öğle vakti, kuşkusuz, ama gölgede, Léa. Sana şunu hatırlatayım ki Thales güneşi değil gölgeyi ölçüyordu. Ve gölge ölçüldüğünde gölge vardır, öyle olunca da gölgede durulur.</p>

  <p>Topluluk kendinden geçerek, çılgınca kahkahalar attı.</p>

  <p>– Gölge konusunda biraz şaşırtmıyor musunuz bizi Mösyö Ruche? Piramit yılın her günü öğlende gölge yapar mı?</p>

  <p>– Hayır! diye karşılık verdi Mösyö Ruche.</p>

  <p>Jonathan keyiflenmişti:</p>

  <p>– Önce görünür bir gölge olması gerekir, yani piramidin dışına taşan bir gölge. Yani eğer doğru anladıysam.</p>

  <p>– Özellikle de öğlende taşması gerekir, çünkü eğer günün başka bir anında olursa bu, Thales’in elinden bir şey gelmez, dedi Léa.</p>

  <p>– Ve de piramide eşit olması gerekir, diye devam etti Jonathan. Gerçekleşmesi hiç de kolay olmayan bir yığın koşul gerektirir bu.</p>

  <p>Mösyö Ruche yaylım ateşinin durmasını bekledi:</p>

  <p>– Piramit her öğle vakti kenara dikey, görünür bir gölge düşürmez. Bütün güçlük de burada. Bir gölge olabilmesi için, güneşin, gün içindeki seyri sırasında gökyüzünde çok yüksekte olmaması gerekir.</p>

  <div class="resim"><img alt="" src="../Images/51.jpg" /></div>

  <p>– Özetleyelim. İki koşul var: Gölge piramide eşit olmalıdır ve tabana da dikey olmalıdır. Buna yanıt verebilmek için mutlak geometri alanından çıkıp astronomi, yerölçümbilim ve coğrafya alanına girmek gerekir. Yere dönelim şimdi.</p>

  <p>Keops piramidi Gizeh’de, bizim gibi kuzey yarımkürede, 30’uncu enlem üzerinde, ama çok daha aşağıda, dönencenin üstünde. Gölgenin nesneye eşit olması için, ışınların 45 derece eğik düşmesi gerekir. Oysa yazın, öğlende, Gizeh’de, ışınlar neredeyse dikeydir. Dolayısıyla bütün yıl boyunca gölge olmayacaktır. Üstelik gölgenin tabana dikey olması için kuzey-güney doğrultusunda düşmesi gerekir. Bu koşullar yılın ancak iki gününde oluşur. Astronomlara göre Thales’in ölçümü ancak... (cebinden bir not defteri çıkardı, karıştırdı)... 21 Kasım ya da 20 Ocak’ta gerçekleşmiştir. Tercih sizin. Görüyorsun Léa, kesinlikle öğle vaktinde gerçekleşmiştir bu ölçüm ama gölgede VE kışın. Ve eğer Thales ölçüm sırasında hastalanmışsa, yanmaktan çok nezle olmuştur.</p>

  <p>Mösyö Ruche’ün çevresinde bir Japon grubu dolanıp duruyordu, bazıları şekilleri satın almak istiyordu ondan. Biri fotoğraf çekti.</p>

  <p>– Teorem hiç kuşkusuz genel ama ölçüm kesinlikle özel. Thales’in bulmuş olduğu kesin rakam kaç? Piramidin yüksekliğinin saptanması değil midir söz konusu olan? diye sordu Léa.</p>

  <p>– Elinde bir ip vardı yalnızca ve bir ölçü birimi gerekiyordu ona. Thales’ten yararlandı yani kendi boyundan. Boyu kendi boyu kadar olan iple gölgeyi ölçtü. 18 thales geldi. Sonra taban kenarını ölçtü, ikiye böldü ve 67 thales çıktı. Topladı ve yaklaşık sonucu bir kâğıda yazdı. Keops piramidinin boyu 85 thales’tir.</p>

  <p>“Oysa, yerel ölçüye göre, thales 3,25 Mısır arışına eşittir, buna göre toplam 276,25 arıştır. Bugün biliyoruz ki Keops’un yüksekliği 280 arış, 147 metredir!”</p>

  <p>Mösyö Ruche bu hesapları çıkarmak için, önceki gece ne kadar zaman harcadığını söylemez onlara. Kaç kez yanılmıştı!</p>

  <p>Louvre piramidini göstererek:</p>

  <p>“Bunun boyutları...” diyerek cep defterini karıştırmaya başlamıştı ki Albert’in sesi yükseldi:</p>

  <p>– Yüksekliği 21 metre 60 santim, kenarı 34 metre 40 santim.</p>

  <p>Hepsi şaşırmış bir halde ona baktılar. Sıkılarak kasketiyle oynadı.</p>

  <p>“Ne zaman buraya turist getirsem, bunu duyuyorum,” diye de ekledi özür dilemek amacıyla.</p>

  <p>– Soruların bitmesi için şekiller hazırladım size.</p>

  <p>Mösyö Ruche sayfaları kopardı ve gösterdi.</p>

  <div class="resim"><img alt="" src="../Images/52.jpg" /></div>

  <div class="resim"><img alt="" src="../Images/53.jpg" /></div>

  <p>Buna göre:</p>

  <div class="resim"><img alt="" src="../Images/53_2.jpg" /></div>

  <p>Japon turistler ellerini uzattılar. Mösyö Ruche özür diledi.</p>

  <p>– Burada gene, geçen defaki, Thales’in teoremini gösteren ve Jonathan’ın anı olarak sakladığı ses ve ışık şeklini görüyorsunuz.</p>

  <p>Sonra son şekli gösterdi. Soyutlanma etkisini göstermişti. Burada gerçekten, ne biçim ne madde vardı; ayıklama doruk noktasındaydı. Herkesin gözlerinin önünde gerçek bir matematik şeması vardı.</p>

  <p>Mösyö Ruche şöyle bağladı sözlerini: “Bu teorem aslında bir grup paralel çizginin iki sekantı kesmesiyle ortaya çıkan durumu gösterir.”</p>

  <div class="resim"><img alt="" src="../Images/53_3.jpg" /></div>

  <p>Mösyö Ruche’ün son cümlesi şiddetli alkışlarla selamlandı. Farklı vurgulamalar ve duyulmamış aksanlarla “thaelis”, “Talaiis” sözcükleri yükseldi. Bütün dil soslarına karıştırıldı “Thales”, coşan bir Amerikalı hatta “Yeah! Telis!” diye bağırdı.</p>

  <p>Özellikle Japon turistler pek keyifliydiler; para vermek istiyorlardı. Paris budur işte!</p>

  <p>Bir süre sonra, bir Tokyo gazetesinde, kültür sayfasının tam ortasında bir fotoğraf yer aldı. Mösyö Ruche sandalyesine kurulmuştu: İki yanında, omzuna tünemiş Nofutur’la Max ve ani bir hareketle kasketini çıkarmış olan ama sigara izmaritini elinde tutan Albert. Fotoğrafın arka planında, geride, Tokyolu okurlar ünlü Louvre piramidini görüyorlardı. Fotoğrafa bir de alt yazı kokmuştu:</p>

  <div class="resim"><img alt="" src="../Images/54.jpg" /></div>

  <p>Güneş Tuileries’nin duvarları arkasında kaybolmuştu, hava serinlemeye başlıyordu. 404 kuzeye doğru çıkacağına Seine boyunca gitti ve sokak lambaları yakmaya başlarken Concorde alanına girdi. Herkesin, dikilitaşı iyice görebilmesine olanak vermek için tam iki tur attı. Albert, daha sonra Saint-Honore sokağına girerek herkesin hayranlıkla baktığı Vendôme sütununu gösterdi.</p>

  <p>– Gördüğünüz gibi yalnızca sütunlar ve dikilitaşlar getiriliyor. Piramitlerin nakledilmesi zor, dedi yorulmaya başlayan Mösyö Ruche.</p>

  <p>– Ve de ölçülmesi de, diye araya girdi Max.</p>

  <p>– Hep böyledir, diye ekledi Mösyö Ruche kendi kendine, lisede matematik hocam şöyle derdi: “Ve sonra, teoremi uygulamak yeterlidir, vb.” ve bırakırdı tebeşiri. Şaka yapardı! Yeter ki...</p>

  <p>– Matematik basittir Mösyö Ruche, dedi Léa. Uygulaması karışık.</p>

  <p>– Ben şöyle diyorum: Matematik karmaşık, uygulaması daha da karmaşık, diye bir düzeltme yaptı Jonathan.</p>

  <p>– Sen hep abartırsın. Thales’e bak, onun teoreminin gücü her türlü uygulamanın ötesinde, oysa piramidini ölçmek için son derece özel bir durumdan, “piramit ve gölgesi arasındaki ilişki 1’e eşittir” durumundan yararlanmıştır, çünkü daha basitti bu.</p>

  <p>– Daha basit ama sık değil, dedi Jonathan.</p>

  <p>– Normaldir, özel durum genel durum kadar sık görülmez. Hayatta olduğu gibi, seçmek gerekir: Karmaşık ve sık ya da basit ve ender, dedi filozof Mösyö Ruche.</p>

  <p>Yeniden bir araya gelen Jonathan-ve-Léa, ikisi birlikte:</p>

  <p>– Ben, basit ve sık olanı yeğlerim, dediler.</p>

  <p>Max ayağa kalkarak:</p>

  <p>– Mösyö Ruche, siz, evde, daha önce Thales’in Miletos’tan tam büyük sıcaklar sırasında ayrıldığını ve Keops’a gelmeden önce de durmamış olduğunu söylememiş miydiniz? Biraz önce de ölçme işini kışın yaptığını söylediniz. Yolculuğu altı ay sürmedi herhalde.</p>

  <p>Mösyö Ruche şaşkınlıktan donakaldı. Tuzak!</p>

  <p>– Yolda biraz durmuştur belki, ne bileyim ben, İskenderiye’yi dolaşmak için, mesela. Yok canım, neler diyorum, İskenderiye değil: İskenderiye daha sonra kuruldu. Teb’i dolaşmıştır o zaman. Aslında ben öyle sanıyorum ki Thales piramidin dibine oturdu ve ölçümünü yapmak için uygun anı bekledi</p>

  <p>– Ya fellah? diye sordu Max. O ne oldu, Thales’in fellahı?</p>

  <p>Mösyö Ruche başını salladı; fellahı tamamen unutmuştu.</p>

  <p>– Fellah olmadan, ölçüm olmaz! diye desteklediler Jonathan-ve-Léa.</p>

  <p>– Haklısınız. Thales, o olmadan ölçüm yapamazdı. Gölgesinin boyuna eşit olduğunu doğrulayamazdı, piramidin gölgesinin ucunu da belirleyemezdi. Thales’in teoremini uygulamak için iki kişi olması gerekir.</p>

  <p>– O halde Thales ile Fellah’ın teoremi denmesi gerekir buna, dedi Léa. Fellahın hakkını teslim etmeliyiz!</p>

  <p>Ne zaman bir teorem söz konusu olsa, Mösyö Ruche şu soruyu soracağına söz verdi kendi kendine: Teoremin fellahı kim?</p>

  <p>Herkes deri koltuklara gömüldü. 404’e sessizlik hâkim oldu.</p>

  <p>Tekrar Montmartre’a doğru çıkarlarken Mösyö Ruche, Thales’i, diyelim, kişisel amaçlarla onlara anlatma kararı verdikten sonra olup bitenlerden dersler çıkarıyordu.</p>

  <p>Öyküleri gerçeklik hakkında bilinen her şeye uygun düşmeli, tarihle uygunluk göstermeliydi. İkizler baş edilmesi zor muhataplar olarak çıkmışlardı karşısına. Anlamadan, öğrenmeden, hiçbir şeyin peşini bırakmayacaklardı. Bunu öğrendi. Tahmin ettiğinden de zordu durum. Ama çok da heyecan verici.</p>

  <p>Albert tıkanan trafikte arabaları adeta sıyırarak, her zamanki gibi büyük bir ustalıkla yol alıyordu.</p>

  <p>– Mösyö Ruche, Thales’in bir tutulma olayını önceden tahmin ettiğini biliyor muydunuz? diye sordu. Jonathan aniden, sessizliğini bozarak.</p>

  <p>– Evet.</p>

  <p>– Söylemediniz bunu bize!</p>

  <p>– Hayır.</p>

  <p>– Onun, yaşadığı dönemde ün kazanmasının, teoremiyle hiç ilgisi yok, diye sürdürdü konuşmasını Jonathan. Önceden tahmin ettiği tutulma olayı, tamı tamına onun tahmin ettiği anda gerçekleşmiş.</p>

  <p>Bu açıklamayla çok şaşıran Léa kızgın bir bakış attı Jonathan’a. Hemen kendini toparlayıp Mösyö Ruche’e döndü:</p>

  <p>– Thales’e eşlik eden küçük sersem hizmetçi konuşmasa daha iyi yapardı. Madalyayı hak edecek bir gözlemde bulunmuş neredeyse (güldü). “Ayaklarının dibindekini göremiyorsun ve gökyüzünde olup bitenleri bilebileceğini sanıyorsun,” dedi Léa, rahatsız edici, cırlak bir sesle Ionia’lı hizmetçiyi taklit ederek. Tamamen yanlış.</p>

  <p>Albert fren yaptı, Léa kafasını cama çarptı, ama hiçbir şey olmamış gibi sürdürdü konuşmasını.</p>

  <p>– “Deliği görmediğin gibi, gökyüzünü de göremezsin,” değil, tam tersi, “Bütün vaktini gökyüzünde olup bitenleri öğrenmeye harcadığından, yoldaki çukura düştün!”</p>

  <p>Mösyö Ruche’e yanıt verme zamanı bırakmadan, Albert’e durmasını söyledi, indi arabadan. Jonathan da onu izledi.</p>

  <p>404 Montınartre’a doğru tırmanırken Mösyö Ruche niçin tutulmadan söz etmediğini sordu kendi kendine. Hiçbir karşılık bulamadı sorusuna. Tutulma baş gösterdiğinde ne olur? Daha önce insanın neredeyse gözlerini oyan ışık ansızın kaybolur. Bir anda gündüzden geceye geçilir. Thales, bağlar kuran adam... Perrette, on yedi yıl önce, kaldırımın ortasında açılmış kanalizasyon çukurunun bacasında kaybolurken daha önce çok iyi gördüğünü artık görmek istememiş miydi? diye düşündü.</p>

  <p>404 J-ve-L’yi Pigalle ve Blanche arasında bulvarda bıraktı. Léa hemen, bu tutulma hikâyesini niçin daha önce anlatmadın bana? diye sordu. Tek başına oynuyorsun!</p>

  <p>– Sen de kendi araştırmalarını yapabilirdin özgürce. Sana hatırlatayım ki iki aynı zamanda iki kere birdir.</p>

  <p>Ortadaki toprak sekide ilerliyorlardı. Cafcaflı büyük kanatlarından nefret ettikleri. Moulin-Rouge’un önünden geçtiler. Jonathan önde yürüyordu, öfkeliydi: “Yaptığım hiçbir şeyi söylemeyeceğim gene de. Onun da, herkesin aynı zamanda kendi hayatım yaşaması gerektiğini kabul etmesi gerekir.” Sonra tutulma meselesine döndü gene. Thales, gökyüzü incelemeleri sayesinde bunu önceden tahmin ederek güneşin ansızın ortadan kaybolmasının neden olacağı korkudan kurtarmıştı kendisini.</p>

  <p>Léa’nın yaklaşmasını bekledi:</p>

  <p>Kanalizasyon çukuruna gelince, işte bu konuda düşündüklerim. Thales içine düşme ve bir... nasıl söyleyeyim... karanlığa gömülme riskini göze aldı...</p>

  <p>– Kısmi mi? diye bir öneride bulundu Léa.</p>

  <p>– Kısmi, diye yineledi Jonathan, yeter ki gökyüzünü incelesin ve bütün dünyayı kaplayıp, insanları dehşete düşürecek genel karanlıktan kaçabilsin.</p>

  <p>Léa, soğukkanlılığını yitirmiş bir halde Jonathan’a baktı. Perrette’in, doğumlarıyla ilgili olarak açıklamış olduğu şeylerin onu, alışmış olduğu üsluptan bu kadar uzaklaştırması mı gerekirdi! Yan yana yürüdüler. Léa ilk kez bu sorunu birlikte üstlenebilmek için bir ikili olarak doğmuş olmamız bir şans, dedi kendi kendine ve şöyle düşündü: “İki, aynı zamanda bir artı birdir.” Durdu, Albert’in yaptığı frenin anısı olan şişine dokundu ve Jonathan’ı kolundan çekerek:</p>

  <p>– Çukur, baş gösterecek korkudan kurtulmak için ödenecek bedeldi bunu mu söylemek istiyorsun?</p>

  <p>Thales işini, her şeyi iyice ölçüp biçtikten sonra yapıyordu. Jonathan-ve-Léa gölgeye hükmedebilen ve dünyanın karanlığına boyun eğdiren bu insanı büyük bir öncü olarak kabul etmeye karar verdiler.</p>
</body>
</html>
