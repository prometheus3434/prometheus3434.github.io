<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">Y</span>İRMİ <span class="bb">A</span>LTINCI <span class="bb">B</span>ÖLÜM</p>

  <p class="baslik">Irmak geçidinin taşları</p>

  <p>Ravignan sokağı. <i>Les Mille et Une Feuilles</i>, akşam saat 9. Max ve Mösyö Ruche’ün dönüşünü görkemli bir şekilde kutlamak gerekiyordu.</p>

  <p>Yemek nefis geçti.</p>

  <p>Yemeğin sonunda Perrette oldukça ciddi ve bir konuşma yaptı:</p>

  <p>– Yeniden bir araya geldik. Nofutur aramızda yok tabii ki. Özlüyoruz onu. Nokta koymanın zamanı da geldi çattı. RSÜP’nden ikisi çözüldü. Şunu söyleyeyim ki, biz değiliz çözen bunları, ama çözüldü. Üçüncü problem, Grosrouvre’un ölüm nedenleri, Mösyö Ruche Don Ottavio’nun kendisine yaptığı açıklamaları anlattı bize: Yangın cinayet amaçlı değil. Kaza ya da intihar ihtimalleri kalıyor geriye. Bugünkü bilgiler ışığında bu iki varsayımdan biri ya da ötekini kabul edebilecek bir durumda değiliz.</p>

  <p>Buna karşılık, bir problem hâlâ bütünüyle ortada: Grosrouvre iki önermeyi çözdü mü? Akıp giden bu karışık dönemde bu soru üzerinde ilerleme kaydetmeye çalıştım. İki kanıt olumsuz yanıt vermek için <i>a priori</i> bir mücadele içindeydiler: Grosrouvre’un yaşı ve öteki matematikçilerden bütünüyle soyutlanmış olması. Andrew Wiles hakkında bilgi topladım.</p>

  <p>Bir matematikçinin yapıtlarını en geç 25-30 yaşlarında ortaya çıkarmış olması gerektiğini söylemek uygun düşerse de ben A. Wiles’in FST’ni çözdüğünde kırk yaşlarında olduğunu öğrendim; Grosrouvre ise altmışını geçmemişti.</p>

  <p>Öte yandan, onun yalnızlığıyla ilgili olarak ne söyleyeceksiniz Mösyö Ruche? Matematikçiler, kara tahtalarının önünde ayakta beyaz bir kâğıdın ya da bir bilgisayarın önünde oturmuş durumda yalnız çalıştıkları dönemler dışında, vakitlerinin büyük bölümünü seminerlerde, kolokyumlarda, sempozyumlarda, uluslararası kongrelerde geçiriyorlar ve daha düzenli olarak da bağlı oldukları araştırma departmanlarının ya da merkezlerinin haftalık toplantılarına katılıyorlar. Tartışıyorlar, çalışmalarının nasıl ilerlediğini anlatıyorlar, yeni fikirlerini meslektaşlarıyla görüşüyorlar. Kısacası alışverişte bulunuyorlar ve açıkça yapıyorlar bunu.</p>

  <p>Ve Amazon ormanlarında kaybolmuş, hiçbir meslektaşıyla doğrudan bir ilişki kurmamış bir adam, aralarında matematik tarihinin en ünlü isimlerinin de bulunduğu yüz kadar matematikçinin başaramadığını başarıyor –inanmak zor olsa gerek. Öyle değil mi?</p>

  <p>Mösyö Ruche, Perrette’i devam etmesi için yüreklendirerek onayladı söylediklerini.</p>

  <p>– Öğrendim ki, A. Wiles, bir üniversiteye bağlı olmakla birlikte, başarısının ilan edilmesinden önceki yedi yıl içinde hiçbir seminere, hiçbir toplantıya, hiçbir kongreye katılmamış. Özel hiçbir yayın organında yazı yayımlamamış. Öyle ki meslektaşları araştırma yapmak üzere kaybolduğunu sanmışlar onun. Sonuç olarak FST’ni matematik topluluğuyla yakın ve sürekli bir temas içinde olmadan çözmüş. Öteki araştırmacılarla tek ilişkisi bazı yapıtların ve dergilerin okunmasından ibaret kalmış.</p>

  <p>Ya Grosrouvre? Burada OK’miz var. Bu kütüphane hiç kuşkusuz eski eserlerin bulunduğu paha biçilmez bir koleksiyondan oluşuyor, ama aynı zamanda yeni kitaplar da var kütüphanede. Bu konuyla ilgili olarak biliyoruz ki kitaplar güncellik açısından geridedir, son araştırmaların yayınlandığı özel dergilerin gerisindedir hep. Hatta çok önemli, çağ açabilecek olaylar da bu saygın dergilerden birindeki yayınlarla duyulur. Hatta bir keşfi yaratıcı ya da yaratıcılarına mal eden de bu türden bir yayındır...</p>

  <p>– Çünkü araştırmacılar vardıkları sonuçları gizli tutmazlar Grosrouvre gibi, diye bir hatırlatma yaptı Léa.</p>

  <p>– Doğru. Ama Wiles’le ilgili olarak, öğrendim ki... (Durdu, dinleyicileri etkilemek amacıyla ses tonunu yükselterek)... Öğrendim ki çok gizli çalışmış ve bu yedi yıl içinde araştırmalarıyla ilgili olarak hiçbir ara sonuç bile yayınlamamış. Çevresindeki hiç kimse, bunları açıklamadan önce tek satır okumamış bu araştırmalarla ilgili olarak.</p>

  <p>– Ama yayınladı onları!</p>

  <p>– Gelelim Grosrouvre’a. Uluslararası matematik dergilerinden çoğuna aboneydi. Listesi var bende. Ne kadar dünyanın dışında olsa da Grosrouvre matematikte olup bitenlerin farkındaydı. Öteki matematikçilere göre en fazla birkaç aylık bir gecikmeyle. Yalnızlık gerekçeli, dolayısıyla kesin geçerliliği olan bir gerekçe değildir ve girişimin başarısını olanaksız kılmak için yeterli bir neden oluşturmaz.</p>

  <p>Sanki savunma yapıyordu. Kime karşı ama?</p>

  <p>Ortada hangi tezler vardı ve kim destekliyordu bu tezleri?</p>

  <p>J-ve-L, Grosrouvre’un iki önermeyi çözmemiş olduğunu düşünüyorlardı ve istedikleri de buydu. Bunu sır olarak saklamasını bağışlamayacaklardı. Ama daha ileri de gidemezlerdi; şimdi, hayatta bile bir olanaksızlığı kanıtlamanın ne kadar zor olduğunu biliyorlardı.</p>

  <p>Mösyö Ruche bölünmüş durumdaydı. önceleri Grosrouvre’un bunları çözdüğüne inanmıştı. Sonra zamanla iki problemin olağanüstü zorluğunu anlayınca Grosrouvre’un bunları çözememiş olduğuna kanaat getirdi.</p>

  <p>Max’a gelince, hiç umurunda değildi bunlar. Onun için hayatta çok daha önemli bir yığın şey vardı. Ve neyin önemli olduğuna kendisi karar vermeye karar vermişti. Listede ne FST ne de Goldbach’ın önermesi vardı.</p>

  <p>Ya Perrette?</p>

  <p>Evet. O da bundan söz ediyordu:</p>

  <p>Mösyö Ruche ikinci mektubu alır almaz Grosrouvre’un, Manaus’ta hayatta kalabilmek için önermelere gereksinimi olduğunu düşündüm ben: İnanmak ihtiyacında olduğu bir mit icat etmişti. Dolayısıyla önermeleri gerçekten tanıtladığına inanmıştı. Sonra da bir başkası inanmaya başladı buna: Don Ottavio! Mitin etkinliğidir bu, başkalarının da inanması gerekir. Ve mit binlerce kilometre ötelere, buralara kadar yayıldı. Önce Grosrouvre’un iki önermeyi tanıtlamış olmasını öğrenmenin önemli olmadığını düşündüm. Çünkü mitte esas olan gerçeklik sorunu değildir. Siz ikiniz Siraküza’dayken görüşlerimde temel bir değişiklik oldu, nasıl söyleyeyim, matematiğin sorumluluğunu üstlendim, bunu benim yapmam şaşırtıcıdır. Matematik için gerçeklik sorunu önemsiz değildir; çok önemlidir. Bunun ne olduğunu bilmek gerekiyor, diye düşündüm.</p>

  <p>Kapı çaldı.</p>

  <p>– Bu saatte? diye şaşırdı Mösyö Ruche.</p>

  <p>Jonathan kapıyı açmak üzere aşağı indi, Albert ve Habibi’yle birlikte döndü. Alaycı bir tavır içindeydiler: “Işık görünce zili çaldık!” Mösyö Ruche bu sözleri son kez duyduğu anı hatırladı ve yüreği sızladı.</p>

  <p>– Dönüşünüzü kutlamaya geldik, daha erken gelemedik.</p>

  <p>Léa içecek bir şeyler verdi onlara.</p>

  <p>– Tartışıyordunuz, devam edin, devam edin, dediler.</p>

  <p>Max, Nofutur’un tüneğinin altı aydan fazla durduğu yere hüzünlü bir bakış atarak masadan kalktı ve odasına kapandı.</p>

  <p>Perrette devam etti. OK’ndeki iki deste dergiyi ve altı çizilmiş başlıkları anlattı.</p>

  <p>– Aradığım işaretler, Grosrouvre’un size gönderdiği işaretler bunlardı belki, diye düşündüm. Ama nereden bilecektik? Ve birden FST’nin A. Wiles tarafından çözüldüğü haberi geldi. Şimdi birinin bu tanıtlamayı çözmek için ne yaptığı biliniyordu, biraz yol alınmıştı. Tabii, bazen, bir sonucu tanıtlamanın birçok yolu vardır, ama gene de. Bir ipucu vardı. Kime soracaktım? Tanıdığım hiçbir matematikçi yok. Palais de la Decouverte’teki konuşmacı geldi aklıma, hatırladınız değil mi?</p>

  <p>Altı çizilmiş yazı başlıklarını bir yere not edip ona gittim. Kendisine bu listedekilerle A. Wiles’in tanıtlaması arasında bir bağ olup olmadığını sordum. Sorum şaşırttı onu. Acelesi vardı, pi salonunda kendisini ziyaretçiler bekliyordu. Telefonumu bıraktım.</p>

  <p>Ertesi gün telefon çaldı. Hemen Palais de la Decouverte’e gittim. Beni bekliyordu. “Listedeki bütün yazılar –en uzununu gösteriyordu– Wiles’in tanıtlamasını yapması için yararlandığı sonuç ya da yöntemleri içeriyor!” dedi bana.</p>

  <p>Bunun ne anlama geldiğini sordum ona. Bir imgeyle cevap verdi: “Geçit vermemekle ünlenmiş bir ırmak düşünün. Bana verdiğiniz listelerden birinde ırmak geçidinin taşları var. Hepsi! Ve biz bunun bir ırmak geçidi olduğunu biliyoruz çünkü Wiles buradan geçerek karşı kıyıya ulaşmayı gerçekten başarmıştır.” İşte bana söylediği bu</p>

  <p>Perrette coştu:</p>

  <p>– Bu demektir ki Grosrouvre geçidin yerini tek başına keşfetmişti. Gerçekten adım attı mı geçide? Olabilir. Ama geçidi izleyip karşı kıyıya ulaşabildi mi yoksa yarı yolda boğuldu mu? Karşı kıyıya ulaştığını kanıtlayan bir şey yok, boğulduğunu kanıtlayan bir şey de yok. FST’ni gerçekten tanıtlamış olduğunu kanıtlayan hiçbir şey yok, ama...</p>

  <p>Az daha susacaktı. Yetmişti artık bu sır, konuşacaktı bu kez.</p>

  <p>– Gene görüştük, bir akşam yemeğe gelecek. İkinci listeyi sordum.</p>

  <p>– Eee? dedi Jonathan heyecanla.</p>

  <p>– Belirtilen makalelerin tümü Goldbach’ın önermesiyle ilgili! diye karşılık verdi Perrette.</p>

  <p>“Altı çizilen başlıklar Grosrouvre’un altın ırmağını geçmesine olanak veren ırmak geçidinin taşları.”</p>

  <p>Bu bir soru değildi.</p>

  <p>Işık söndü.</p>

  <p>Habibi ile Albert kahkahalarla gülüyor, çığlık atıyorlardı:</p>

  <p>– Işık gördük, girdik!</p>

  <p>Max’ın odasının kapısı açıldı. Max gözüktü, bir şenlikteymiş gibi pırıl pırıl parlıyordu. Elinde üstü mum ormanına dönmüş koca bir pastayla yavaş yavaş yürüyordu.</p>

  <p>Sesler yükseldi:</p>

  <p>– Mutlu yıllar!</p>

  <p>Max, üstünde 85 mum yanan pastayla Mösyö Ruche’e doğru gitti. Diophantos, Hayyam, Grosrouvre! Mösyö Ruche seksen beş yaşına gelmişti: Muzaffer, parmakları burnunda, diziler kuralıyla.</p>

  <p>Cebindeki kâğıda Don Ottavio Manaus’ta şunları yazmıştı: “Cylon’un Crotone’da çıkardığı yangın Pythagorasçılardan biri kurtulmayı başardı. Gr...” Mösyö Ruche bu sözcüğü ağzına almamaya karar verdi. Bu da onun sırrı olacaktı.</p>
</body>
</html>
