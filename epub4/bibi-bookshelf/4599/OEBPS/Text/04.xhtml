<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">D</span>ÖRDÜNCÜ <span class="bb">B</span>ÖLÜM</p>

  <p class="baslik">Orman kütüphanesi</p>

  <p>Fransız Devriyesi’nin 14 Temmuz sabahı Parislilerin kafalarını şişirmesi gibi bir sarsıntı camları titretti. Garaj-odanın kapısı vuruldu. Mösyö Ruche açtı; kısa boylu biri elindeki kâğıdı göstererek çıkıştı:</p>

  <p>– Sokağın adı var, ama numara yok. Mösyö Riche misiniz siz?</p>

  <p>– Ruche, diye düzeltti Mösyö Ruche.</p>

  <p>Mösyö Ruche kitabevinin önünde dev bir römork bulunduğunu fark etti. Hemen anladı. Nakliyecilerden biri arka kapıları açtı. Römorkun içi sandık doluydu. Doğruydu demek! Mösyö Ruche o zamana kadar inanmamıştı. Grosrouvre’un kütüphanesi oradaydı!</p>

  <p>– Hey, duyuyor musunuz beni? diye bağırdı adam Mösyö Ruche’ün kulaklarına. Az daha elinize geçmeyecekti bunlar, diyordum; bunların yüklü olduğu kargo gemisi Okyanus’un ortasında batıyordu az daha. Bir Küba savaş gemisi kurtarmış onları. Fırtınada yedeğine alıp çekmiş. Çok yüklüymüş kargo gemisi. Denizcilerden birinin bana anlattığına göre tam kaptan yükleri denize atma emri vereceği sırada yetişmiş Küba gemisi. Bunların şimdi burada bulunmasını bir mucize olarak kabul edebilirsiniz.</p>

  <p>Mösyö Ruche’ün önünde dikildi kaldı öylece:</p>

  <p>“Ben mucizelere inanmam. Gelmemişse, gelmemesi gerekmiştir.”</p>

  <p>Ve sandıklar atölyeye yığılıyordu.</p>

  <p>– En ağır eşya kitap, diye homurdandı, Mösyö Ruche’ün önünden geçen taşımacılardan biri. Üstelik ağzına kadar dolduruyorlar sandıkları. Tabii, onlar taşımıyor ki!</p>

  <p>Oturdu, yüzünün terini sildi. Kapaklardan birinin üstündeki yazıyı göstererek:</p>

  <p>– Brezilya’dan geliyor, dedi. Genel olarak ağaç kütükleri gelir oradan. Limanda dev fıçılar, bela hayvanlar gördüm, söyleyeyim size. Yanlarında bizim meşeler, kibritler!</p>

  <p>– Islanmamış olsalar bari! dedi Mösyö Ruche ansızın.</p>

  <p>– İçinde değiliz. Biz taşıma işi yaparız o kadar.</p>

  <p>Nakliye sırasında suya düşen bir sandık... Böyle bir olay 1962’de Marsilya limanında, Mösyö Ruche’ün Cezayir’den dönen arkadaşlarından birinin başına gelmişti. Kendisine bir şey söylemeden sandığı çıkarmışlardı sudan. Adam onu açtığında içindeki her şey, giysiler, kitaplar, kutular çürümüştü... Mösyö Ruche her sandığı titizlikle incelemeye koyuldu. Tekerlekli sandalyeyle çevresinde şaşırtıcı bir rahatlıkla dönüyor, tahtaları yokluyordu elleriyle. Hiçbir nem izi yoktu, gayet sağlam gözüküyordu tahtalar.</p>

  <p>Taşımacılar atölyeden ayrıldılar. Mösyö Ruche Ravignan sokağında uğuldayan motorun sesini işitti. Sessizlik hâkim oldu sokağa.</p>

  <p>Trois-Frères sokağındaki marangoza ısmarlanan yepyeni raflar kaplıyordu duvarları. Tavandaki camdan soğuk bir ışık demeti giriyordu. Bu atölye de bütün sanatçı atölyeleri gibi kuzeye bakıyordu. Raflar birazdan kitaplarla dolacaktı. Burası iyi olacak, diye düşündü Mösyö Ruche. Ne güneş ne nem.</p>

  <p>Perrette levyeyi kapağın altına soktu. Tahta, kırılan bir ceviz gibi ses çıkararak gıcırdadı. Mösyö Ruche ancak kapağın kalktığını görebildi.</p>

  <p>Kitaplar!</p>

  <p>Sandığı ağzına kadar dolduran kitaplar yatay biçimde üst üste yığılmışlardı.</p>

  <p>– Kötü! diye bağırdı Mösyö Ruche. Alttakiler pestil olmuştur herhalde!</p>

  <p>Perrette bir kitap aldı eline, uzun uzun inceledi, başını inanmazlıkla Mösyö Ruche’e doğru çevirdi. Bir mücevher vardı elinle, XVI. yüzyıldan kalma ve çok iyi durumda bir yapıt. Heyecanla Mösyö Ruche’e uzattı. Mösyö Ruch’e eline almak istemedi, Perrette en yakınındaki rafa koydu kitabı. İlk kitap!</p>

  <p>Mösyö Ruche Perrette’in hareketlerini büyük bir dikkatle izliyordu. Perrette öteki sandıkları da açtı, bunlar da gene kırılan bir ceviz gibi ses çıkardılar.</p>

  <p>Tekerlekli sandalyenin hışırtısı sessizliği bozdu; Mösyö Ruche raflara doğru ilerledi. Ağır ağır, son derece yavaş hareketlerle, büyük bir dikkatle Perrette’in oraya yerleştirdiği kitapları gözden geçirdi. Hiçbirine elini sürmedi, onları bakışlarıyla okşamakla yetindi, okuyabilme olanağı bulunca sırtlarındaki yazıları okudu. Grosrouvre’un kütüphanesinin çok küçük bir bölümüydü bu! Gerisi sandıklardaydı.</p>

  <p>– Bunları satın alabildiğine göre mutlaka zengindi! diye bir laf kaçırdı ağzından Mösyö Ruche.</p>

  <p>– Zengin miydi? diye sordu Perrette, şaşkın bir halde. Artık zengin değil mi? İflas mı etti sizce... Öldü mü yoksa?</p>

  <p>– Hiç ilgisi yok! Neler söylüyorsunuz siz? Yakında haber alırız ondan, dedi Mösyö Ruche boğuk bir sesle.</p>

  <p>Perrette’in kuşkulu hali karşısında, ısrarla yineledi:</p>

  <p>“Eminim ki haber alacağız çok yakında...”</p>

  <p>Perrette sertçe onun sözünü kesti:</p>

  <p>– Özellikle “hemen” demeyin.</p>

  <p>Mösyö Ruche hayretle baktı ona. Perrette devam etti:</p>

  <p>“Özellikle “hemen çok yakında” demeyin, siz demeyin, rica ediyorum. Önceleri bir şakaydı bu, şimdi ise gülünç bir söz uzatması olduğunun farkına varmadan kullanıyor herkes. “Hemen çok yakında gönderiyorum”, “Hemen çok yakında geliyorum”, müşteriler, tüccarlar bütün gün durmadan yineliyorlar bu lafı, tam bir bulaşıcı hastalık.</p>

  <p>– Üslup konusunda bu kadar alıngan olduğunuzu bilmiyordum. Ama size şunu söyleyeyim ki “hemen” demeye niyetim yoktu.</p>

  <p>Perrette neden alınmıştı? Kitabevine kesinlikle gitmek istemiyordu ve dükkânı açma zamanı da gelmişti. Atölyede Mösyö Ruche’le birlikte bu kitapların yanında kalmak istiyordu. Mösyö Ruche bunu anladı ve eşlik etmek istedi ona. Beklenmedik bir durumdu bu. Mösyö Ruche, kaza geçirdiğinden beri kitabevine ayak basmamıştı.</p>

  <p><br /></p>

  <p>Yüzü çilli, genç ve güzel bir kadın girdi dükkâna, yeni kitapların bulunduğu tezgaha doğru gitti, Dr Larrey’in, çok satan kitaplar listesine girmiş olan cilt ve deri hastalıklarıyla ilgili kitabı <i>J’aurai ta peau!</i>’dan bir adet satın aldı, parasını ödedi ve ağırbaşlı bir tavırla çıktı.</p>

  <p>Perrette Mösyö Ruche’ün yanına gitti:</p>

  <p>– Sandıkların üstünde, içinde hangi kitapların bulunduğunu gösteren bir etiket falan görmedim.</p>

  <p>– Doğru, yok, dedi Mösyö Ruche.</p>

  <p>– Bu bizim işimizi kolaylaştırırdı.</p>

  <p>– Grosrouvre mektubunda, kitapları tasnif edip, sandık sandık ayıracak kadar vakti olmadığını yazdı bana.</p>

  <p>Birden durdu:</p>

  <p>“Biz” mi dediniz?</p>

  <p>Perrette kızardı:</p>

  <p>– Eğer isterseniz, kitapları tasnif konusunda yardım ederim size.</p>

  <p>– İstersem mi? Gayet tabii isterim. Cesaret edemiyordum sizden böyle bir şey istemeye. Dükkânda bu kadar çok işiniz varken... Biraz, yeni işe başladınız ve birlikte çalıştığımız dönemlere benzeyecek.</p>

  <p>– Muhafaza edecek misiniz onları?</p>

  <p>– Neyi?</p>

  <p>– Kitapları.</p>

  <p>– Ne olursa olsun muhafaza edeceğim. Grosrouvre bana, onları ne yapmayı düşündüğünü bildirinceye kadar.</p>

  <p>– Çok tuhaf biri sizin bu arkadaşınız. Öyle değil mi, siz öyle düşülmüyor musunuz? Ne oldu da bu kitapları sandıklara tasnif edilmiş bir biçimde yerleştiremedi, çok mu acelesi vardı?</p>

  <p>– Ben de sürekli bu soruyu sorup duruyorum kendime. Yalnızca bu soru değil tabii ki. Niçin durup dururken, birdenbire kütüphanesini bana gönderdi? Üstelik de fikrimi sormadan. Ya ben yıllar önce ölmüş olsaydım ve mektubunu “Bu adreste oturmuyor artık” diyerek geri çevirselerdi. Zaten az kalsın böyle oluyormuş. Zarfa <i>Mille et Une Feuilles</i> yazacağına <i>1001 feuilles</i> yazmış.</p>

  <p>Yüzü şeytanca bir gülümsemeyle canlandı:</p>

  <p>“Ya bu sandıkları geri gönderseydim!”</p>

  <p>Mösyö Ruche Grosrouvre’u, orman içindeki evinde, üzerinde “Gönderene iade” yazısı bulunan sandıkları alırken hayal ederek, intikamının tadını çıkardı.</p>

  <p>Bu keyfi kısa sürdü.</p>

  <p>– Adresi var mı sizde? diye sordu Perrette safça.</p>

  <p>Mösyö Ruche apışıp kaldı. Yoktu adresi! Telefon numarası da yoktu. Hiç düşünmemişti bunları aramayı. Grosrouvre’un kafasındaki iletişim anlayışı sadece tek yönlüydü sanki. Sonuç olarak Grosrouvre’la iletişim kurabilmek için tek bir olanak yoktu elinde. Perrette, hemen telefon rehberini aldı. 19 33 12, uluslararası hatlarla ilgili bilgiler, sonra Brezilya için 21. Görevli kadının cevabı kesindi. Manaus’da Elgar Grosrouvre diye biri yoktu!</p>

  <p>Mösyö Ruche o zaman Grosrouvre’un, mektubunda Manaus civarında oturduğunu yazdığını anımsadı. Daha fazla bilgi vermemişti.</p>

  <p>– Oralarda, mesafeler, çevre, yüzlerce kilometreye kadar gider, dedi Perrette telefonu elinden bırakmadan. Ne? dedi görevli kadına. Bir kent ya da köy adı gerekiyor, bu olmadan bir sonuç alamayız, öyle mi?</p>

  <p>Telefonu kapattı. Mösyö Ruche düş kırıklığı içinde omuz silkti. Tuzağa düşmüştü. Sorbonne’dan beri böyleydi; Grosrouvre kimseye danışmadan karar verir, sonra insanları kendi düzenlemesi içine sokmaya çalışırdı. Ve genellikle becerirdi de bunu. İnsanlar, onun yaptırmaya karar verdiği şeyleri yaparlardı kesinlikle.</p>

  <p>– Gönderenin arkadaşınız olduğundan kesinlikle emin misiniz? diye ısrarla sordu Perrette.</p>

  <p>– Niçin kuşkulanacakmışım bundan?</p>

  <p>Ve sanki birden esinlenmiş gibi, “Bana ya da herkese öyle geliyor diye, kesinlikle öyledir diye bir şey yoktur, dedi. Ama insanın kendisine mutlaka sorması gereken, kuşkulanmanın bir anlamı olup olmadığıdır.”</p>

  <p>Perrette şaşkınlık içinde baktı ona. Mösyö Ruche:</p>

  <p>“Wittgenstein, Perrette! Ne anlamı olabilir kuşkulanmanın değil mi?” dedi.</p>

  <p><br /></p>

  <p>Elli yaşlarında bir kadın kapıyı itti ve “avla ilgili bir sözlük ya da bunun gibi bir şey” sordu. Yeni emekli olan kocasına hediye edeceğini belirtti. Mösyö Ruche müşteriyle baş başa bıraktı Perrette’i. Sözlük yerine, bir olta takımı ve taze yemler alsa daha iyi yapardı, diye düşündü atölyesine dönerken.</p>

  <p>Elini, kendisine en yakın olan kitap sandığına soktu. Gözleri karardı. Birden sandıkları okyanusun dibinde, yüz metre derinde gördü. Başı döndü Mösyö Ruche’ün. Ara sıra olurdu bu. 1794’te Ulusal Konvansiyon tarafından Amerikan Kongresi’ne gönderilen ve Karayip Denizi’ndeki bir kazada denizin dibini boylayan tur metre ölçüsü gibi, dünyanın en güzel matematik kitapları kütüphanesi de okyanusun dibinde yatıyordu. Dayanılmayacak kadar açık seçikti manzara.</p>

  <p>Bu felakette, tek bir şey rahatlatıyordu onu: Sandıklara bir şey olmamıştı! Bir teki bile kırılmamıştı. Kitaplar su, tuz, balıklar, yumuşakçalar ve suyosunlarının korumasında dinleniyordu. Belki 2 bin yıl içinde bulunacaktı bunlar, Marsilya açıklarında ılık sulardaki Yunan amforalarında bulunan altın sikeler gibi... “Olamaz, hayır!” Çığlık attı ya da attığını sandı. Sandıklardan biri açılıyordu! Su girdi içine. Bir kitabın kenarı, sonra nar çiçeği renginde, pütürlü marokenden, çok güzel kapağı gözüktü, daha sonra kitap tümüyle sandıktan çıktı ve suyun içinde yükseldi.</p>

  <p>Mösyö Ruche eşsiz bir çabayla kolunu uzattı ve pırıl pırıl parlayan anaforların içinde su yüzüne çıkmakta olan kitabı yakalamayı başardı. Ama açılan başka sandıklardan başka kitaplar dökülüyordu bu sefer. Mösyö Ruche mahvoluyordu.</p>

  <p>Hâlâ elinde tuttuğu ve Ravignan sokağındaki atölyesinde cankurtaran simidi gibi yapıştığı kesinlikle gerçek olan yapıt yetişti imdadına. Mösyö Ruche bu kâbuslu deniz kazasından kurtardı kendini. Hayal silindi, ama geçmişe yönelik bu ani korku, büyük bir mutluluk içinde okşadığı pütürlü maroken kapağın yatıştırıcı temasıyla kayboluncaya kadar sürdü.</p>

  <p>Güçlenmeye başlayan bakışı atölyenin raflarına takıldı. Mucize kitaplar oradaydı. Açılan sandıklarda ONU BEKLEYEN öteki kitaplar vardı. Grosrouvre ona emanet etmişti bu kitapları; başlarına kesinlikle kötü bir şey gelmemesi için dikkatli olacağına dair yemin etti.</p>

  <p><br /></p>

  <p>Jonathan-ve-Léa atölyeye girdiklerinde Mösyö Ruche’ü yoğun bir heyecan içinde buldular. Her zaman neredeyse saydam olan gözleri bu yaştaki bir adama göre şaşırtıcı biçimde pırıl pırıl parlıyordu; sandalyesinin tekerlerinin çemberlerine sıkıca yapışmış zayıf elleri yavaş hareket ediyordu.</p>

  <p>Jonathan-ve-Léa kitapların içinde doğmuş, kitaplarla yaşamışlardı. Banliyölerdeki çocuklar hurdalıklarda bindikleri araba iskeletlerine ne kadar yakınsa kitaplar da o kadar yakındı onlara. Ama bu kez bambaşkaydı durum. Dünyanın bir ucundan gelen bu kütüphaneyle değişen Mösyö Ruche’ün bakışları büyülüyordu onları. Hemen o anda <i>Orman Kütüphanesi</i> adını verdiler bu kütüphaneye. Yani OK.</p>

  <p><br /></p>

  <p>Bir anda bütün oyuncaklarını ortaya saçmaya karar veren bir çocuk gibi hissetti kendisini Mösyö Ruche. Bütün kitapları çıkarmak, onları, bir bakışta tüm kütüphanenin boyutlarını saptayabilmek için hemen raflara yerleştirmek isteği duydu delice. Tam bir çılgınlıktı bu. Böyle yapsa, kitapları gelişigüzel yerleştiriliş bir kütüphaneden nasıl yararlanabilirdi daha sonra? İki ateş arasındaydı! Bu sözcük doğru bir tercih değildi.</p>

  <p>Akıl baskın çıktı.</p>

  <p>Mösyö Ruche bu arzusunu erteledi. Tün kitaplarını doya doya seyretmeye başlamadan önce Orman Kütüphanesi için bir düzenleme ilkesini hayata geçirmesi gerekiyordu.</p>

  <p>Mösyö Ruche <i>Les Mille et Une Feuilles</i>’ü açtığında satışa sunulan yapıtları düzenlemek için bir sınıflama yapması gerekmişti. Romanlar, Denemeler, Polisiyeler, Bilim-Kurgu, Turizm, Pratik Yaşam vb. Küçük bir şiir kitapları reyonu ve Sacré-Coeur yolunda duran turistler için yabancı kitap reyonu. Zaman içinde düzenlemeyi birçok kez değiştirmek zorunda kalmıştı.</p>

  <p>Grosrouvre hiç kolaylaştırmıyordu işini. “Ulaşabilseydim hiç değilse ona, kütüphanesini nasıl düzenlediğini sorardım. Fiş kutusunu ve kataloğunu göndermesini isterdim. Düzene koymak istediğiniz nesneleri tanımıyorsanız kullanışlı bir düzenleme ilkesini nasıl geliştireceksiniz? Matematik konusunda bir şey bilmiyorsanız matematik kitaplarını nasıl sınıflandırırsınız?” diye konuştu kendi kendine.</p>

  <p>“Yirmi yaşındayken reddettiğim şeyleri seksenimi geçtikten sonra yapmak zorunda kalıyorum! Grosrouvre KENDİ matematiğine dalmam için her şeyi ayarlamış! Pislik.” Örtüsü kaydı sandalyeden, Mösyö Ruche eğildi ve kolunun tersiyle ayakkabılarını parlattı, sonra örtüyü cansız bacaklarına örttü tekrar.</p>

  <p>Sonunda öfkesi geçince, Mösyö Ruche, Grosrouvre’un tuzak kurduğu varsayımını kabul etmekten vazgeçti. Bazı iğneleyici bölümler içermesine rağmen mektubun havası ciddiydi. Satır aralarında gerçekten acil bir zorunluluk hissediliyordu. Bir şey Grosrouvre’u, kütüphanesini apar topar gönderme zorunda bırakmıştı, Mösyö Ruche buna inanmaya başlamıştı. Neydi bu bir şey?</p>

  <p><i>“Sevgili Pierre onları, kendine en uygun bulduğun ilkelere göre yeniden düzenlemen ve raflara yerleştirmen gerekecek.”</i></p>

  <p>“Evet, madem ki benim oldu artık! diye homurdandı Mösyö Ruche. İstediği de buydu tamı tamına!”</p>

  <p><br /></p>

  <p>Mösyö Ruche tematik sıralamayla desteklenmiş bir kronolojik sıralamada karar kıldı: Yapıt önce özgün basımın çıkış tarihi, daha sonra da işlenen konu göz önünde bulundurularak yerini bulacaktı.</p>

  <p>Matematik tarihinin önemli dönemlerinin saptanması. Bunlar bölümleri oluşturacaktı. Daha sonra alt bölümleri oluşturacak çeşitli disiplinlerin listesinin çıkarılması. Zamanla gelişen disiplinler, alt bölümler dönemlere göre zorunlu olarak değişecekti. Kimileri gözden düşecek ve kaybolacak, yerlerini yenileri alacak, bazıları alt bölümlere ayrılacak ve değişecekti; nihayet yepyeni kitaplar.</p>

  <p>Böyle bir sınıflama yapmak matematiğin eksiksiz bir mimarisini yeniden oluşturmak demek değil miydi?Mösyö Ruche bu amaca ulaşabilmek için hem coğrafyacı hem matematikçi olmak zorundaydı. Matematik evreninin haritasını çıkarması gerekiyordu. Değişmez, sabit bir harita değil, tarihsel bir harita.</p>

  <p>“Grosrouvre Amazon’un tam ortasına yerleşecek ve ben atölyemden kâşiflik yapacağım!” dedi kendi kendine.</p>

  <p>Kolları sıvamaya karar verdi.</p>

  <p>Kısa bir araştırmadan sonra üç büyük dönem olduğuna karar verdi. Daha sonra büyük bir titizlikle yapacaktı düzenlemeyi.</p>

  <p>“Bölüm 1: Antik Çağ Yunan matematiği.” Biraz geniş tutulmuş bir Antik Çağ, sözgelişi İÖ 700 ve İS 700.</p>

  <p>“Bölüm 2: Arap dünyası matematiği.” 800’den 1400’e kadar.</p>

  <p>“Bölüm 3: Batıda matematik.” 1400’den itibaren.</p>

  <p>Ya alt bölümler? Ele alınan çeşitli alanların listesini çıkarmak safça şu soruyu sormak demekti: Matematik nelerle ilgilenir? Önemsiz bir şey!</p>

  <p>Nelerle ilgilenir o zaman?</p>

  <p>Şekiller ve sayılar. Alan ve nicelik. İlk yanıtı bu oldu: <i>Geometri, Aritmetik</i>. Kabul etmek gerekir ki her şeye rağmen biraz basit, dedi Mösyö Ruche. Sözlüklere ve ansiklopedilere baş vurmadan önce, öğrenimi sırasında izlediği çeşitli derslerin başlıklarını anımsamaya çalıştı; yukarda andığı iki dersten başka, altmış yıl sonra şu derslerin adlarını anımsamayı başardı: <i>Cebir, Trigonometri, Olasılıklar Hesabı, İstatistik, Mekanik</i>. Geometri şekillerle uğraşır; Aritmetik sayılarla; Trigonometri açılarla; Mekanik şekillerin hareketi ve dengesiyle.</p>

  <p><br /></p>

  <p>Max atölyeye, açılmış sandıkların ortasına, Canson kâğıdı, ayva gibi kocaman bir silgi, düz bir cetvel, renkli kalemlerle tam teçhizat geldi, keçe kalemleri hiç sevmezdi. Birçok kâğıdı bantla yapıştırarak bir pano yaptı ve duvara astı.</p>

  <p>Not defterini kucağında açan Mösyö Ruche OK’ni düzenleme ilkesini dinleyicilerin onayına sundu. Demokratik bir seçim olmasını istediğinden Perrette, ikizlerle Albert’i çağırmıştı. Perrette ve ikizler gelmiş, Albert gelmemişti. Geometri oy birliğiyle kabul edildi. Max kâğıda küçük bir dikdörtgen çizdi, içine <i>Geometri</i> yazdı.</p>

  <p>Aritmetik söz konusu olunca iş o kadar kolay olmadı. Kimileri cebirle özdeşleştirmek istediler onu. Mösyö Ruche iki alt bölüm olduğunu doğrulamak için her birinin özgünlüğünü sergiledi:</p>

  <p>– Aritmetik Yunanca sayı anlamındaki aritmos’tan gelir.</p>

  <p>“Yunanca ya da Latincesini göstermek için hiçbir fırsatı kaçırmıyor” dedi içinden Léa, sonra da sinsice bir soru sordu:</p>

  <p>– Ya cebir, o nereden geliyor?</p>

  <p>Mösyö Ruche’ün hiçbir fikri yoktu bu konuda. Notlarını okumaya devam etti:</p>

  <p>– Aritmetik doğal tam sayılar bilimidir: 1,2,3... Cebir denklemler bilimidir. Aynı şey değildir. Aritmetikte, tamların nitelikleri, özellikleri, çift ya da tek oluşları, bölünebilir olup olmadıkları incelenir. Cebirde aranan şeyin niteliğiyle ilgilenmeden, denklemlerin çözülmesine çalışılır. Deyim yerindeyse, burada yalnızca aranan şeylerin ne tür zorluklar altında arandığı önemlidir.</p>

  <p>Dinleyicilerin anlattıklarına pek inanmış gibi gözükmemeleri onu şöyle bir ekleme yapmak zorunda bıraktı:</p>

  <p>– “İki tam çiftin toplamı bir tam çifttir” bir aritmetik cümlesidir, oysa “ax<sup>2</sup> artı bx vb denkleminin iki kökü vardır vb” bir cebir cümlesidir.</p>

  <p>Yüzlerde bir anlayış pırıltısı görür gibi oldu.</p>

  <p>İki alanın ayrılığına kesin kanıt getiren Mösyö Ruche aritmetiğin İÖ VI. yüzyılda Yunanistan’da, cebirin ise çok daha sonraki bir dönemde ortaya çıktığını anlattı.</p>

  <p>Max iki dörtgen çizdi.</p>

  <p>Mösyö Ruche trigonometriye geçti.</p>

  <p>– Adından da anlaşılacağı gibi trigonometri üçgenlerin ölçütüdür. Kenarları değil, açıları göz önünde bulundurularak ele alınan üçgenler. Kimi zaman trigonometri gölgeler bilimidir, denir. Neye gönderme yaptığımı anlıyor musunuz? Jonathan, Louvre’daki turistlerin Amerikan aksanıyla “Yeah, Theales!” diye bağırdı.</p>

  <p>Mösyö Ruche konuşmasına devam etti:</p>

  <p>“Nesnelerin eğim, yön ve yönelme bilimidir; bir açıyla ölçülebilen her şey. Sinüs ve kosinüsüyle, bir açının, doğrudan ölçülmeden niteliklerinin öğrenilmesi mümkündür. Bir açının sinüs ve kosinüsü sayılardır.”</p>

  <p>İki grup oluştu: Özerklik yanlısı grup ve bağlanma yanlısı grup. Bağlanma yanlısı grupta da iki ayrı tercih ortaya çıktı; Jonathan ‘bir açının sinüsü alındığına göre ve açılar geometriye girdiğine göre trigonometri geometri içinde yer alır’ gerekçesiyle geometriye bağlanmadan yana tavır aldı. Léa da aritmetiğe bağlanmayı isteyerek ters bir konum aldı tabii ki. Onun gerekçesi de şuydu: ‘Bir açının sinüsü bir sayıdır ve sayılar da matematiğe girer.’ İstediğini elde eden Mösyö Ruche, “Tabii!” dedi. “Trigonometri ikisinin evliliği olduğundan yeni çifte ayrı bir oda gerekir.”</p>

  <p>Max hemen bir dikdörtgen daha çizdi.</p>

  <p>Mösyö Ruche daha sonra olasılıklar hesabına geçti. Tün öteki disiplinler tekilken yalnızca olasılıklar çoğul, diye bir gözlemde bulundu Perrette.</p>

  <p>– O zaman, dedi Jonathan.</p>

  <p>– O zaman hiç, diye karşılık verdi Perrette.</p>

  <p>– Max’ın bitpazarındaki bir depoda dövülen bir papağana rastlaması için olasılığın neredeyse hiç önemi yoktur, değil mi? diye bir soru sordu Léa. Oysa Nofutur’a rastladı o. Ve bu da o zamandan beri onu aramızda görmenin olağanüstü mutluluğunu tattırdı bize.</p>

  <p>Nofutur olasılıkların da bir dikdörtgeni olması için mücadele etti. Ve bir dikdörtgen çizmesi için bu yeterli oldu Max’a.</p>

  <p>Mösyö Ruche daha sonraki alt bölümü ele alırken matematikçilerin <i>Mekanik</i> adını verdikleri şeyin kuralları olan bir bilim olmadığını, kuramsal bilgilerden oluştuğunu belirtmek doğru olur, diye düşündü.</p>

  <p>– Mekanik, hareketlerin nedenleriyle ilgilenir. Bir hareketin nedeni nedir? (Soru tamamen biçimseldi.) Kuvvetler, diye cevap verdi Mösyö Ruche anında. Mekanikçi matematikçinin formüllerle, çeşitli fonksiyonların yardımıyla çalışacağı kuvvetler.</p>

  <p>Tek bir kelime işitilmedi. Mösyö Ruche, Albert orada olmadığı için üzüldü.</p>

  <p>Max bir dikdörtgen daha çizdi.</p>

  <p>Perrette <i>İstatistik</i>’in listede niçin yer almadığını sordu. Mösyö Ruche istatistiği, matematiğin bir alt bölümü gibi kabul edilemeyecek kadar deneyimsel bulduğunu söyledi. Başarısızlık!</p>

  <p>– Neyi unuttuğunuzu biliyor musunuz? diye bağırdı Perrette. MAN-TIK!</p>

  <p>– Unutmadım, diye karşılık verdi Mösyö Ruche kendinden son derece emin bir tavırla. Mantık felsefenin bir bölümüdür. Mantık bilimini kuran Aristoteles bildiğim kadarıyla matematikçi değil filozoftu.</p>

  <p>– Mantık eğer matematik içinde değilse, nerede olur? diye soruyorum kendi kendime.</p>

  <p>– Düşüncede tabii ki Perrette!</p>

  <p>– Özellikle de akıl yürütmede. Ve akıl yürütme olmadan matematik olmaz.</p>

  <p>– İşte bu mantık, anne, diye bağırdı Max el çırparak ve yeni bir dikdörtgen daha çizdi.</p>

  <p>Mösyö Ruche yere serildi!</p>

  <p>– Ya modern matematik? diye sordu Max.</p>

  <p>Heyecanlı bir tartışma çıktı ve Perrette “modern”in bir disiplin değil, zaman gösteren bir sıfat olduğunu belirtti.</p>

  <p>– Sıfat ya da değil, diye homurdandı Jonathan, bir “bütün” bir figür değildir, ne bir sayı, ne bir kosinüs, ne bir olasılık, ne bir akıl yürütmedir, dolayısıyla...</p>

  <p>Verilebilecek bir yanıt yoktu. Perrette tek sözcük halinde, bir ad gibi yazılması koşuluyla kabul etti bunu.</p>

  <p>Max bir dikdörtgen çizdi ve içine <i>Modern Matematik</i> yazdı.</p>

  <p>Panoya hayran hayran baktılar.</p>

  <div class="resim"><img alt="" src="../Images/69.jpg" /></div>

  <p>Hesap ettiler. Üç bölüm ve sekiz alt bölüm. Orman Kütüphanesini düzenlemek için yirmi dört hane gerekmişti!</p>

  <p><br /></p>

  <p>Güvercin tavus kuşları, bodur horozlar, silvert ördekleri, kumrular ve güvercinler, küçük Mozambik kanaryaları, aşçıbaşıların, portakal, sirke-fıçısı. Her çeşit kanarya, öteni, şakıyanı... parlak tüylü bir güvercin, mercan gaga, portakal rengi yanaklar, kafasının üst kısmında açık sarı üç tüy ve kuyruğunun iç tarafında yumurta renginde belli belirsiz bir benek bulunan süt beyazı büyük bir çavuşkuşu; bedeni menekşe, gagası portakal, başının arka tarafı erguvan renkli, ön tarafı ise sarı parçalara bölünmüş bir turako. Angora tavşanları ve koç tavşanlar, hamsterler, Arap tavşanları, iki plastik levha arasına sıkışıp kurutulmuş bir çift denizatı, bir iguana, bir bukalemun ve Max’ın en küçük bir hareketini bile kaçırmadan, karşısında çakılı kaldığı cam kafesinde üç yaşında bir boa yılanı. Ama buraya kadar, bu hayvanları seyretmek için gelmemişti. Üzülerek ayrıldı boa yılanının karşısından</p>

  <p>Çıkmadan önce dağınık kızıl saçlarını gizlemek için kafasına koca bir bere geçirmeyi unutmamıştı. Ne olur ne olmaz. Montmartre’dan Grands Boulevards’a kadar uzanmıştı.</p>

  <p>Max, Seine’e varmadan hemen önce küçük bir sokakta bulmuştu kendini. Tabelada şu yazı okunuyordu: “Jean-Lantier Sokağı, XIII. yüzyılda burada oturmuş Jean Lointier diye bilinen birinin adından.”</p>

  <p>Yedi yüz yıl, epey bir zaman! Papağanlar için bile. Max bazı türlerin rahat rahat bir yüzyılı çıkardıklarını öğrenmişti. Nofutur kaç yaşında olabilirdi acaba? Bu sorulara cevap verebilmek için yollara düşmüştü.</p>

  <p>Seine boyunca Louvre ve Chatelet alanı arasında, kitapçıların ve hayvan satan dükkânların mekânı Mégisserie rıhtımı uzanır. Seine’e bakan kaldırımlarda kitaplar, sağ yakaya açılan, otomobillerin hiç kesilmeyen dalgasıyla ayrılmış yerde hayvanlar.</p>

  <p>Burada dünyanın bütün evcil kuşları vardır. Washington Konvansiyonu’nun düzenlediği listeyle koruma altına alınan türler hariç tabii ki. Satışı yasaklanan türler. Ama bedelini ödemeye hazırsanız...</p>

  <p>Max, Mégisserie rıhtımındaki en büyük kuşçu dükkânlarından birine girdi. Ekmekçi dükkânlarının girişindeki gibi bir yazı asılmıştı kapıya: Hayvanla girmek yasaktır. Max gülmekten katıldı! Hayvanla sözcüğünün yanına gizli bir el öfkeyle “kafeste de olsa” yazısını eklemişti.</p>

  <p>İlk salon köpeklere ayrılmıştı. Max hırçın hırçın havlayan küçük kanişlerden oluşan bir grubun önünden, daha sonra bir yorkshire terrier ve bir rooker golden’ın yanına uzanmış kıvır kıvır bir Pekin köpeğinin önünden geçti. Başka salonlar, başka köpekler; bir pankartta şunlar okunuyordu: “Bu bölüme tüm sorumluluğu üzerinize alarak giriyorsunuz.” Omzundaki Nofutur ürperdi; ayaklarını etine batırdı. Max oradan çıktı ve papağanların bölümüne girdi.</p>

  <p>Orada ilk keşfini yaptı. Muhabbetkuşu papağanın dişisi değildir. Erkek ve dişi muhabbetkuşları vardır. Daha sonra, büyük bir pişkinlik içinde kendi kendine hiç sormadığını fark ettiği bir soru geldi. Nofutur erkek miydi, dişi mi? Bunun hiçbir önemi yoktu tabii ki. Gene de öğrenmek isterdim.</p>

  <p>– Erkeklerin kafaları dişilerinkinden daha büyük olur, diye açıklamada bulunuyordu bir müşteri çiftine satıcı.</p>

  <p>– Daha kolay bir yolla anlamak mümkün değil midir, mesela ne bileyim ben cinsel organını inceleyerek? diye sordu kadın.</p>

  <p>– Hayır. Öyle olsa, kafalardan söz etmezdim, diye karşılık verdi, soğuk bir tavırla. Bir papağanın cinsiyetini, ona bakarak ve dokunarak anlamak mümkün değildir. Çift biçimlilikleri yüzünden.</p>

  <p>Çift şaşkınlıkla bakıştı. Sonra kadın şöyle dedi:</p>

  <p>– Çift biçimlililik ya da değil. Erkekler ve dişiler vardır, öyle değil mi? Satın aldığı şeyin ne olduğunu bilmesi gerekir insanın ne olursa olsun.</p>

  <p>– Cinsiyetini kesinlikle öğrenebilmenin tek yolu küçük bir ameliyat yapmaktır, diye karşılık verdi satıcı.</p>

  <p>Sırtını döndü ve öbür müşterilerle ilgilenmeye başladı.</p>

  <p>Max kaçamak bir bakışla Nofutur’un kafasını inceledi.</p>

  <p>Seninki kesinlikle küçük değil. Rahat ol, herhangi bir ameliyat yapılmayacak sana.</p>

  <p>Nofutur dünyanın hangi köşesinden geliyordu? Çeşitli Amerika papağanlarını gösteren bir poster ilk yanıtı verdi ona. Nofutur bir Amerika papağanı değildi. Bu da bir şeydi. Ama yüzü aşkın papağan türü olduğundan, önemsizdi.</p>

  <p>Bir dünya haritasında papağanların coğrafi alanları gösterilmişti. Orta Afrika ve Güney Amerika belli başlı iki coğrafi alandı, ama aynı zamanda Asya’nın doğusu ve Hindistan.</p>

  <p>Max çaktırmadan yemlerin bulunduğu bölüme doğru gitti.</p>

  <p>Üstün ve normal iki karışım arasında bir tercih yapılabiliyordu. Üstün dedikleri zengin bir tahıl karışımıydı: Ayçiçeği, darı, pirinç, hint-darısı, karabuğday, buğday, yerfıstığı, kabuklu pirinç ve yulaf bulguru; normal karışım ise ayçiçeği, kuş yemi, darı, yulaf bulguru, karamuk, kenevir tohumundan oluşuyordu. Max üstün karışımdan büyük bir paket aldı. “Bitkisel proteinlerle dengelenmiş karışım” hazır ezmelere rağbet etmeyerek, çok kuvvetli bir şekerleme, ballı bagetlerden bir avuç aldı. Nofutur saksağan gibi heyecanlandı.</p>

  <p>Max emniyet müdürlüğünün düzenlediği Paris veterinerlerin listesini gösteren bir afişin önünde durdu. Dondu kaldı, okuduğu şey çok önemliydi: Resmi bir bildiriye göre, Fransa sınırları içindeki bütün hayvanların bir sağlık raporu olması gerekiyordu. <i>“Aksi takdirde hayvana el konulabilirdi.”</i> Hayvanlar ayrıca Fransa sınırlarından girerken karantina altına alınıyordu. Bir an önce gitmesi gerekti.</p>

  <p>Max, elinde torbalarla kasaya yaklaştı. Kuyruk vardı. Kasanın yanında ayakta duran bir satıcı kadın Nofutur’u fark edince ilgi göstermeden yapamadı:</p>

  <p>– Mavi alınlı şahane bir amazon! Tebrik ederim sizi delikanlı, Gabon jakoları ve bunlar konuşan en iyi papağanlardır. Papağanınızla dükkâna giremeyeceğinizi biliyor musunuz? Düşünün bir, ya hastaysa ve... Sağlık raporunuz vardır, tabii ki, dedi rahatlatıcı bir gülümsemeyle. Çok sağlıklı olduğundan osuruyor besbelli. (Sonra sesini alçaltarak) Güzel konuşan bir papağana servet ödeyecek meraklılar tanıyorum. Güzel konuşuyor mu?</p>

  <p>– Kendisine sorun!</p>

  <p>– Bir şey söyle bana, dedi kadın, kandırıcı bir sesle.</p>

  <p>Nofutur kafasını çevirdi. Satıcı kadın gücenmiş bir halde: “Neyin var senin? dedi.</p>

  <p>Elini uzattı. Nofutur tehditkâr bir tavır takındı.</p>

  <p>“Çok kötü bir yara izi.”</p>

  <p>Sonra Max’a dönerek:</p>

  <p>“Çoktandır sizde mi?”</p>

  <p>Ödeme sırası gelmişti Max’a. Ödedi. Kadın ısrar edince şöyle dedi:</p>

  <p>– Acelem var, annem bekliyor, ayrıca tanımadığım kadınlarla konuşmamı yasakladı.</p>

  <p>Gülmek için zorladı kadın kendisini.</p>

  <p>– Küçük beyin gelişmiş bir mizah anlayışı var.</p>

  <p>Max bir an önce çıkmak istedi.</p>

  <p>Onlar daha dışarı çıkmadan satıcı kadın ceketinin cebini karıştırıp, bir kâğıt çıkardı, telefon numarasını okumak için kâğıdı gözlerine yaklaştırdı. Max dükkândan çıkarken alçak sesle şöyle dedi Nofutur’a:</p>

  <p>– Çok tuhaf baktı bize, özellikle sana. Şüpheli birine benziyor. Satıcı kadın da sesini kısmıştı. Ağzını telefona dayamış şöyle diyordu:</p>

  <p>– Evet on iki yaşlarında bir çocuk, mavi alınlı bir Amazonu var. Şahane bir hayvan.</p>

  <p>...</p>

  <p>– Evet, evet, alnı mavi, kafasında bir yara izi var.</p>

  <p>...</p>

  <p>– Bilmiyorum, saçlarını iyi göremedim.</p>

  <p>– Nasıl, niçin? Bere vardı kafasında da ondan.</p>

  <p>...</p>

  <p>– Dükkânda mı alıkoyayım onları?... Ama... (Kapıya doğru baktı.) Gittiler. Hemen geliyorsunuz.</p>

  <p>Telefonu kapattı. Müşterileri itip kakarak kaldırıma çıktı, rıhtımdaki kalabalığa baktı.</p>

  <p><br /></p>

  <p>Rıhtımın öbür tarafında, bir kitapçı sergisinin önünde, inceliyormuş gibi yaptığı bir afişin arkasına gizlenmiş olan Max satıcı kadının öfke içinde tekrar dükkâna girdiğini gördü. “Söylemiştim sana, şüpheli. Kaçalım. Eminim artık bundan. Hayvan kaçakçılığı yapıyorlar,” dedi Nofutur’a. Durdu! “Tamam anladım, bitpazarındaki o ikisi, papağan kaçakçılarıydı onlar! Satıcı kadın güzel konuşan bir papağanın bir servet ettiğini söyledi. Ve işte sen dostum, güzel konuşan bir papağan olarak duruyorsun burada. Bir servet senin değerin Nofutur! Yarışmalar bile kazanmışsındır belki. Öfkelenmişlerdi, çünkü parayı ellerinden kaçırdıklarını görüyorlardı. Düşünsene, kendilerine avans veren bir alıcı bulmuşlardı bile ve sen onları ekince aldıkları parayı geri vermek zorunda kalacaklardır. Sinirlenmelerini anlayışla karşılıyorum. Dahice bir şey bu. Sen bir dahisin Nofutur. Buralarda dolaşmamak lazım. Beremi takmakla iyi etmişim.”</p>

  <p>Max, tekrar Jean-Lantier sokağından geçerken Mégisserie rıhtımına uğrayışının bir bilançosunu çıkardı. Neler öğrenmişti? Nofutur erkek miydi, dişi mi, bilmiyordu bunu, kaç yaşında olduğunu bilmiyordu. Sağlık raporu olmadığını ve alması gerektiğini biliyordu, Nofutur’un mavi alınlı bir Amazon olduğunu ve çok iyi konuştuğunu biliyordu.</p>

  <p>Max ile Nofutur’un, Mégisserie rıhtımından ayrılmalarından bir süre sonra kuşçu dükkânının önünde büyük bir Mercedes durdu. İki kişiden, iyi giyimli ve uzun boylu olanı indi arabadan.</p>
</body>
</html>
