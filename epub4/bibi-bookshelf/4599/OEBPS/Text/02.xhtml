<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">İ</span>KİNCİ <span class="bb">B</span>ÖLÜM</p>

  <p class="baslik">Rüzgâr Max</p>

  <p>Papağan hâlâ kornişin üzerinde hareketsiz duruyordu. Küçük bir tüy yığını! Sürekli geriye doğru yatırdığı kafası, sırtındaki tüyler içinde kaybolup gitmişti. Biraz kendine gelebilmek için uykuya mı yatmıştı yoksa dönüşü olmayan bir komaya mı girmişti? Max merdiveni şöminenin yanına kadar sürükledi, tırmandı ve en üst basamağına oturdu. Elini kuşa doğru uzattı. Dokunacağı sırada durdu. Hayvanı okşamak için onun bu durumundan yararlanmaya hakkı olmadığını düşündü; ona reddetme olanağı tanımak gerekiyordu.</p>

  <p>“Buraya geldiğinden beri niçin tek kelime çıkmadı ağzından? Konuştuğunu biliyorum, dükkânda duydum sesini. Sen neredeyse dilsiz, ben de neredeyse sağırım. İyi anlaşacağız biz. Ama uyanman gerekir. Acele etmene gerek yok tabii ki, ama uyan gene de.”</p>

  <p>Max durdu, arkasına baktı ve konuşurken, odaya kimsenin girmediğinden emin olmak istedi. Sonra gene papağana döndü:</p>

  <p>“Bakmazsa duymam. Sağırlığın ne olduğunu bilmezsin sen. Kimse bilmez, sağırların dışında tabii. Yalnız kendini işitirsin ve sürekli kendini işitirsin. Kimi zaman, nasıl söyleyeyim, biraz kendimden uzaklaşmak isterim, ikizlerin tam tersine. Gördün mü ikizleri? Onlar iki kişi, tek bir insan gibiler sanki, Jonathan-ve-Léa tek bir sözcük! Ben rüzgâr Max. Çok konuştuğumu düşünüyorsun. Allahtan, doğuştan sağır değilim, yoksa ÜSTÜNE ÜSTLÜK bir de dilsiz olurdum! İşitmek ve konuşmak sağır ve dilsiz olmaktan daha iyi, öyle değil mi? Sana bir isim bulmak gerekiyor. Hiç düşündüğün yok bu konuyu; senin derdin değil.</p>

  <p>Senin derdin kafana aldığın darbenin acısını unutmak. Gördüm onları sana vururken. Pis herifler! Ah bir elimize geçirsek! Birini ısırdın. İyi yaptın! Onları bulmasak daha iyi olur belki de. Seni arıyorlar şimdi değil mi? Pöh. Koca bir kent şu Paris! Biraz önce niçin sağır ve dilsiz dedim? Çünkü hiçbir şey duymazsan, konuşamazsın. Tuhaf, değil mi, tuhaf olduğu söylenemez belki de, sadece işittiğin için konuşabiliyorsun. Yalnızca sözcükleri değil, sesleri de. Bütün sesleri, bahçedeki çeşmeden gelen su sesini. Mösyö Ruche’ün tekerlekli sandalyesinin gıcırtısını. Bunları aynen tekrar edebilirim sana. Dinle!”</p>

  <p>Bahçedeki çeşmeden gelen su sesini ve Mösyö Ruche’ün tekerlekli sandalyesinin gıcırtısını çok alçak sesle taklit etti.</p>

  <p>“Görüyorsun, tekrarlamaktan başka bir şey yapmıyoruz. Hepimiz papağanız!”</p>

  <p>Katıla katıla güldü. Merdiven sallandı, Max kornişe tutundu ve merdivenin sallanmasının durmasını bekledi.</p>

  <p>“Yalnızca iki şey tekrar edilemez, bağırmak ve ağlamak. Bağırmak ve ağlamak için, bunların mutlaka önceden duyulmuş olması gerekmez. Ve de gülmek belki; ama o kadar emin değilim bundan.”</p>

  <p><br /></p>

  <p>Su, omurgasına kadar titreten bir şiddetle şilebi cama vurdu. Bitkin durumdaki Kaptan Bastos saatlerdir dümendeydi. Üç gün önce Belem’den hareket etmişti; Brezilya ve Avrupa kıyıları arasındaki bu yolculuğu nasıl yapabildiğini Tanrı biliyordu. Otuz yıldır denizlerdeydi ancak böylesi bir fırtına görmemişti. Okyanusu iyi tanıyordu ama fırtınanın şiddeti ve rüzgârın aniden çıkması hazırlıksız yakalamıştı onu. Soğuğa rağmen terliyordu. Radar da pek iyi çalışmıyordu sanki. Biraz önce ekranda gördüğü ışıklı nokta birdenbire kaybolmuştu. Kapı açıldı, içeri giren yardımcısı sağa sola savruldu ve kulplardan birine çarpıp ezilmemek için bir çıkıntıya tutunmak zorunda kaldı. O da bitkin gözüküyordu:</p>

  <p>– Ambara bakmaya gittim; yüklere şimdilik bir şey olmamış; ama pek uzun sürmeyebilir, böyle üç ya da dört darbe daha yersek ipler gevşer! Çok yüklüyüz kaptan. Boğazını temizledi: Böyle devam ederse, yükün bir bölümünden kurtulmak zorunda kalacağız.</p>

  <p>Bastos ona doğru döndü ve kükredi adeta:</p>

  <p>– Deli misiniz siz Silva? Yükümü boşaltmak ne demek! Bu yükler bana emanet edildi ve siz bunları balıklara atmamı istiyorsunuz! Şilep yönetmeye başladığımdan beri, tek bir sandık, tek bir kasa eksik çıkmamıştır. Aynı hatlarda çalışmış olan babam ve büyükbabam için de geçerliydi bu. Siz şimdi makine dairesine gidip bakın.</p>

  <p>Yardımcısı duraksadı, konuşmak istedi.</p>

  <p>“Bu bir emirdir!”</p>

  <p>Bastos bütün Güney Atlantik’in en iyi mürettebatından birine sahip olduğunu biliyordu. Dayanıklı, deneyimli olan bu denizcileri kendisi seçmişti tek tek. Yıllardır birlikte seyahat ettiği yardımcısının değerini biliyordu. Birçok kez denemişti onun cesaretini. “Ben kaptanım, kararları alan benim. Gemiye yüklenmiş her şey kazasız belasız yerine ulaşacaktır. Neyimiz vardı yük olarak?” Bastos hatırlamaya çalıştı. Beceremedi, yükleme anını gözünün önüne getirmeye çalışarak biraz daha gayret etti. Her zaman olduğu gibi kereste, mobilya, onlarca sandık. Ve Manaus’tan gelen kitap sandıkları.</p>

  <p>Birden şilep durur gibi oldu; gürültü patırtı içinde bir sessizlik oldu sanki, makinelerin sesi kesildi. Herkesin hiç bitmeyeceğini sandığı bir süre geçtikten sonra tekrar duyuldu makinelerin sesi. Ama daha zayıf geliyordu. Şilep daha fazla zorlanıyordu. Bastos’un yüreği sıkıştı, anlamıştı, motorlardan biri çalışmıyordu. Tekbir çözüm vardı. Yükü denize boşaltmak. Bu fikir Bastos’un canını daha fazla sıktı. Yük kutsaldır. Ya insanlar? Geminin üstünden peş peşe aşan iki büyük dalga, yükü salladı. Ya şimdi yapılırdı bu iş ya da hiçbir zaman. Yüzü bembeyaz olan Bastos kararını verdi. Kaptan Ahab olmayacağım ben, gemim de Péquod olmayacak.</p>

  <p>Yenik düştü, mürettebatın beklediği emri verecekti. Yükü denize boşaltmak. Ve bu önlemin yeterli olması için Tanrıya dua etmek. Korkunç bir ses, şilep şahlandı, göğe çıkmak istiyormuş gibi biraz yükseldi. Bir türlü bitmek bilmeyen bir yükselişten sonra dalganın en yüksek noktasına ulaştı. Bastos, sisler arasında, devasa bir geminin hızla üzerlerine doğru geldiğini sandı.</p>

  <p><br /></p>

  <p>Salon-salamanjedeki masada bir spagetti dağı yükseliyordu. Léa sosu iyice karıştırmak için çatallarla karıştırıyordu spagettiyi. Sabırsız ev halkı hareketlerini izliyordu. Tam o sırada kısık bir ses yükseldi: “Ancak bir avukatın yanında konuşacağım.” Papağandı bu.</p>

  <p>Hiçbir şey görmeyen Max hiçbir şey işitmemişti. Bir ses duyduğunu sandı yalnızca ve bu sesi duyan tek kişi kendisi değildi. Herkesin yüzünde okunan şaşkınlığın nedeni bu sesti. Döndü. Papağan, aniden çalışmaya başlayan eski bir duvar saati gibi başını sallıyordu. Kornişe tünemiş, ayaklarının üstünde iyice yayılmıştı; tüyleri ışıldıyordu, teleklerinin ucu göz alıcı kırmızı rengiyle pırıl pırıl parlıyordu. Işıl ışıl mavi alnındaki küçük, koyu renk bir çizgi yaranın iyileşmiş olduğunu gösteriyordu. Léa yara çevresindeki birkaç tüyün renk değiştirmiş olduğunu fark etti; bu tüyler pastel renkli bir tutam oluşturuyordu.</p>

  <p>İlk tepki Perrette’ten geldi:</p>

  <p>– Konuşmadığını söylemiştiniz bana!</p>

  <p>– Konuşuyor işte! dedi Jonathan. Ama konuşmayacağını söylemek için.</p>

  <p>– Hayır. Konuşacağını söylemek için, ama yalnız avukatının yanında, dedi Mösyö Ruche.</p>

  <p>– Bunu niçin söyledi? diye sordu Léa. Deli galiba.</p>

  <p>– Bunu söyledi çünkü bunu duydu! Tekrarlıyor, diye araya girdi Jonathan.</p>

  <p>– O zaman, bir avukatın papağanı bu, dedi Léa.</p>

  <p>– Hayır, bir hırsızın, diye düzeltti Max. Bir hırsız böyle konuşur.</p>

  <p>– Onu bitpazarında öldürmek isteyen iki kişiye söylediği laf buydu belki, olamaz mı Max? diye bir tahminde bulundu Jonathan.</p>

  <p>– Öldürmek istemiyorlardı, tasma geçirmek istiyorlardı kafasına, diye düzeltti Max.</p>

  <p>Bir kahkaha duyunca arkalarına baktılar. Perrette keyifliydi:</p>

  <p>– Zavallı yavrularım, siz çok polisiye okuyorsunuz. Avukatım demedi o, bir avokado dedi. Ve siyah cüppeli bir avukat değil bu, yeşil kabuklu, yemyeşil ve pırıl pırıl parlıyor. Açlıktan ölüyor, papağanın derdi bu.</p>

  <p>Bu saatte yalnızca Martyrs sokağının köşesindeki Habibi’nin bakkalı açıktı. Habibi’de avokado yoktu. Max, Goutte d’Or’un Afrika bakkallarına kadar gitmek zorunda kaldı. Bir kilo Senegal avokadosuyla döndü. Papağan hepsini yuttu.</p>

  <p>Hayvanın kafasına aldığı darbe çeşitli sonuçlar verdi; yara çabuk iyileşmişti, ama kuş hiçbir şey hatırlamıyor gibiydi. Eşsiz, biricik örnek olmuştu böylelikle: Hiçbir zaman işitmediği şeyleri tekrarlayan tek papağandı. Adını Nofutur koymaya karar verdiler.</p>

  <p>Kafasında dimdik dikilen rengârenk tüyleriyle Nofutur uzun konuşan kuşlar tarihinde ilk punk papağanıydı.</p>

  <p>Hunili bir yemlik, küçük gerdeller ve küçük bir banyo teknesiyle donatılan tünek, yemek odasında, merdivenin üst tarafında bir yere kuruldu. Tüneğin cereyanlara açık bir yerde olmamasına özen gösterildi. Hayvanın dışkısı yemliğin altındaki geniş bir tablada toplanıyordu. Max papağana bundan böyle adının Nofutur olduğunu çabucak öğretti.</p>

  <p><br /></p>

  <p>“Tehlikedeki birine yardım etmeyi kabul etmeyecek miydin?” Max’ın geçen akşam sorduğu soru çok sarsmıştı Perrette’i. Kararını vermişti, konuşacaktı onlarla; nasıl olup da, beşinin, hep birlikte Ravignan sokağındaki evde bir araya geldiklerini açıklayacaktı. O akşam anlattı.</p>

  <p>Her şey on yedi yıl önce başlamıştı. Bir düşme olayıyla. Perrette yirmi yaşına basacaktı; hukuk öğrenimi görüyordu ve çok yakında genç bir sorgu yargıcıyla evlenecekti. Kışın, Pireneler’de bir tatil merkezinde tanışmışlar, ilkbaharda Cote d’Azur’de bir kez daha görüşmüşler ve Paris’te yaz tatili başlangıcında evlenmeyi kararlaştırmışlardı.</p>

  <p>Gelinliğinin son provası için Grand Magasin de Blanc’a gidiyormuş. Kafası, halletmesi gereken binbir şeyle meşgul olduğundan kaldırımın ortasındaki deliği görmemiş. Güvenlik kurallarını ihmal eden lağımcılar çukurun çevresine koruma bariyerini koymadan kapak taşını kaldırmışlar.</p>

  <p>Perrette bir şeyin kendisini çektiğini hissetmiş, bir çığlık atmış. Kanalizasyon bacasında kaybolduğunu kimse fark etmemiş. Saatler sonra çıkarılmış oradan. Kaç saat sonra? Sırılsıklam, kirlenmiş, adeta felç olmuş durumda. Magasin de Blanc’a gittiğinde panjurların çekili, kapıların kapalı olduğunu görmüş. Doğru eve dönmüş, telefonun fişini çekmiş ve yıkanmış. Geceyi düşler ve kâbuslar içinde geçirmiş. Ertesi gün nişanı bozmuş. Dokuz ay sonra gerçek kuşkulu ikizler Jonathan-ve-Léa doğmuş.</p>

  <p>Kendilerine hiçbir açıklama yapmadığı ana-babası düğünün iptal edilmesini, yapılan masrafları ve dostlarının alaylı bakışlarını içlerine sindirememiş. Perrette bir daha görmemiş onları. Az daha karısı olacağı genç sorgu yargıcını da görmemiş bir daha.</p>

  <p><i>Mille et Une Feuilles</i>’de bir tezgahtarlık işi bulmuş. İkizler doğunca Mösyö Ruche, Ravignan sokağındaki evde oturmasını teklif etmiş. Hiç duraksamamış. Mösyö Ruche işi de öğretmiş ona. Sorna bir üçüncü çocuk sahibi olmaya karar vermiş. Gene açıklama yapmıyor. Bir kadına, kendisine ait olmayan bir çocuğun ikinci annesi olması için bir koca gerektiğini şart koşan evlat edinme yasasına rağmen küçük Max, henüz altı aylıkken Ravignan sokağındaki evde Jonathan-ve-Léa’yla bir araya gelmiş.</p>

  <p>Perrette sustu. Tam bir sessizlik hâkim oldu. Orada bulunanlar kendisine en yakın olan insanlardı. Max, Jonathan, Léa, Mösyö Ruche. Dünyası bu insanlardan oluşuyordu. Büyük bir dikkatle dinlemişlerdi kendisini. On yedi yıllık yaşam bir çırpıda, birkaç dakikada anlatılmıştı. Herkes bir anda onun geçmişiyle ilgili esaslı şeyler öğrenmişti. Bu sorunu uzun süre önce çözmüş olan Mösyö Ruche dışında.</p>

  <p>Perrette için bir rahatlama oldu bu. Bu düşme olayından hiç söz etmemişti. Max’ı evlat edinmesinden de hiç söz etmemişti ve ona soru sorabilecek tek kişi olan Mösyö Ruche de hiçbir şey sormamıştı bu konu hakkında. Perrette hiç kimseye bakmadan, monoton bir sesle konuşmuştu. Kafasını kaldırdı, elini kıvırcıklarında dolaştırdı ve gözlerini onlara çevirdi.</p>

  <p>Max’a hitaben:</p>

  <p>– Sen benden değilsin. Ama benim olmanı istedim.</p>

  <p>İkizlere şöyle dedi:</p>

  <p>– Siz, siz benden oldunuz. Ve sizi yanımdan ayırmak istemedim.</p>

  <p>Sonra üç çocuğuna birden şunları söyledi:</p>

  <p>– Siz benimsiniz. Siz bana aitsiniz!</p>

  <p>Bir sigara yaktı. Mösyö Ruche elini uzattı:</p>

  <p>– Bana da bir sigara verir misiniz lütfen Perrette.</p>

  <p>Yıllardır sigara içmiyordu Mösyö Ruche. Perrette bir sigara verdi ona. Çakmağı uzatırken, Mösyö Ruche ona doğru eğildiğinde şöyle dedi:</p>

  <p>– Ve siz Mösyö Ruche, bir ev yaptınız bize.</p>

  <p>Sigarasını söndürdü Perrette, biraz sertçe kalktı yerinden, soylu gözükmek istedi, vücudunu dikleştirdi; hatları kırışmıştı. Yüzü beklenmedik bir gülümsemeyle aydınlandı. “İyi geceler diliyorum sizlere.” Tüy gibi hafif hareketlerle odadan çıktı.</p>

  <p>Yatağa girerken, niçin Lepic sokağının köşesindeki balıkçıyı düşündüğünü anlayamadı bir türlü. Ne zaman dükkânın önünden geçse, sessizce teşekkür ederdi patrona. Bu balıkçı iş aradığı dönemde, kendisini işe almamıştı. Kitap yerine sardalye, uskumru ve salyangoz satsaydım durumumuz ne olurdu acaba? Ve uyuyakaldı.</p>

  <p><br /></p>

  <p>Aynı anda, salon-salamanjede, Max, pijamalarını giymiş, dirseklerini Nofutur’un tüneğine dayamıştı. Papağanın gözleri parlıyordu yarı karanlıkta. Kendisiyle konuşan Max’ı dinliyordu dikkatle: “Nereden geldiğini bilmiyorum. önemli değil çünkü ben de bilmiyorum nereden geldiğimi. Annenin söylediklerini duydun: Sizi yanımdan ayırmak istemedim, dedi.” Max okşadı onu. Kuş boynunu bükerek izin verdi sevmesine. “Ben de seni yanımdan ayırmak istemedim. Geçici vize diye bir şey söz konusu değil!” Ve içten bir gülümsemeyle ekledi. “Seni bitpazarından getirirken karar vermiştim buna.”</p>

  <p><br /></p>

  <p>Aynı anda, üst katta, tavan arasındaki camların altında. Yıldızsız gökyüzü, kentin ışıklarını yansıtan bulutları kızıllaştıran gökyüzü. Jonathan dudaklarını yakan soruyu sormaya karar verdi:</p>

  <p>– “Dokuz ay sonra...” dediğinde tam olarak ne söylemek istedi bize?</p>

  <p>Léa sözünü kesti:</p>

  <p>– İkizlerin doğduğunu. Resim mi çizmek gerekiyor sana? Lağım içinde doğduğumuzu söyledi.</p>

  <p>– Hayır. Bize orada hamile kaldığını söyledi, diye bağırdı Jonathan.</p>

  <p>Léa Jonathan’ın yüzünde düşmanca bir ifade sezdi.</p>

  <p>– Sen, onun yattığı çiçekli yastıklı ve ipek çarşaflı, mis gibi menekşe kokular içinde yumuşak, çukur bir yatakta mı doğmak isterdin? Babanın akça pakça genç bir yargıç mı olmasını isterdin? Eski kafalı birisin sen zavallım! diye bitirdi sözlerini yüzünü buruşturarak.</p>

  <p>– Ben isterdim ki, bu mantıksız şeyleri anlatacağına şöyle desin: “Hangi koşularda doğduğunuzu açıklayacağım size.” Gerçeği söylemesini isterdim ben, dedi Jonathan öfke içinde.</p>

  <p>– Gerçeği söyledi bize!</p>

  <p>Aynı anda zemin katta, tavanlıklı karyolanın perdelerinin arkasında Mösyö Ruche şöyle homurdanıyordu: “Her şey aynı anda oluyor! Grosrouvre ve kitapları, Perrette ve ifşaatları, hatta şu papağan. Nereden buldular bu adı? Nofutur. Bana takmaları gerekirdi Nofutur adını; ben yaşta birine... Ne tuhaf bu çocuklar, bu İngilizce sözcüklerle. Niçin Perrette bir şey söylemedi bana, niçin on sekiz yıl bekledi? Adam sen de, neyi değiştirir bu? Temelde hiçbir şeyi değiştirmez. Ama küçükler... Onlarla konuşmam gerekir. Özellikle ikizlerle; iyi değiller, hissediliyor bu. Max farklı; güçlü o. Ama nasıl yapacağım bunu? Çocuklarla nasıl konuşulur bilmiyorum. Üstelik de çocuk değil bunlar artık. Yetişkin, daha kötü! Açık konuşursam, kıpırdayamaz hale gelirler. Katır inadı var bunlarda, gururlu, alınganlar. Bir yolunu bulmalıyım.”</p>

  <p>Bir yolunu bulamadan uyuyakaldı.</p>

  <p>Atölye, yıllar boyunca gerçek bir kervansaray olmuştu. Mösyö Ruche tamamen boşaltmaya karar vermişti atölyeyi. Max, Compagnons d’Emmaüs’den gelenler her şeyi alıp götürmeden önce en güzel parçaları kendine ayırmış, sömürge artıkları deposunun önünden geçmemeye dikkat ederek bitpazarına götürüp satmıştı bunları.</p>

  <p>Mösyö Ruche, Trois-Frères sokağındaki marangoz, ilk atölyedeki –müstakbel– Grosrouvre kitaplığının raflarını kurma işini bitirdikten sonra, onu garaj-odasına getirdi. Açık bir memnuniyet ifadesiyle, ikinci atölyeyi düzenlemesi için talimat verdi kendisine. Mösyö Ruche günlerdir aradığı fikri bulmuştu.</p>

  <p>Thales!</p>
</body>
</html>
