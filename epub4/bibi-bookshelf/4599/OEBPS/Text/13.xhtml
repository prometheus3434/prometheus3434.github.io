<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">Ü</span>ÜÇÜNCÜ <span class="bb">B</span>ÖLÜM</p>

  <p class="baslik">Bağdat’ta</p>

  <p>– Cebir Yunanistan’da doğmadı!</p>

  <p>Hararetle alkışlanan bildiri beklenen etkiyi yaptı. Jonathan-ve-Léa, herkesin büyük bir gizlilik içinde beklediği yılın ilk toplantısı için hazır tek bir ikiz gibi doğruldular. Toplantı atölyesinin pencerelerinden ocak ayının son günlerinin soluk ışığı içeri zorlukla süzülüyordu. Salonun ortasına kurulan Mösyö Ruche anlatmaya başladı:</p>

  <p>– Bir adam sokakta yürüyor. Yolunu arıyor. Yanından biri geçiyor, adam ona sesleniyor: “X sokağına gitmek istiyorum, nerede olduğunu söyleyebilir misiniz?” Beriki küçümseyerek bakıyor ona: “Beyefendi, bilmiyorsan, gitmezsin!”</p>

  <p>Salonda kahkahalar yükseliyor.</p>

  <p>“Evet”, diye devam etti Mösyö Ruche, “cebir tam tersi. Bilmiyorsan, gidersin!”</p>

  <p>Ağır kara perde camın önüne indiğinde, anekdot henüz bitmemişti. Hazır bekleyen Max, ilerledi. Bir çakmağın alevi parladı elinde. Eğildi. Bir kum yatağına yerleştirilmiş, kilden yapılmış küçük topların içine dikilmiş bir yığın mumun hassas alevleri tek tek yükseldi. Güvelik önlemi, duvarın öbür tarafında Orman Kütüphanesi vardı. Ama bu kum aynı zamanda Ravignan sokağındaki atölyeye getirilmiş bir çöl parçasıydı.</p>

  <p>Bir köşede, küçük bir ocakta bir çaydanlık ısınıyordu. Yan tarafta, altın bir disk biçimindeki şahane bir bakır tepsiye rengârenk motiflerle süslü, pütürlü ince bardaklar konuştu. Ağır buhur kokuları, telli bir çalgının hoş seslerinin dalgalarını haber vererek atölyeyi kapladı. Ut. Jonathan çok mutluydu. Gözlerini kapadı ve kendini bıraktı. Ah, gitmek! Arabistanlı Lawrence. Bir deve gibi dengeli yürüyerek başka bir ritme bıraktı kendini. Kumullar ne kadar uzak orada! Ah, aceleye hiç gerek yok; vaktin var daha. Kafasının içindeki her şeyi boşaltarak sonsuzluk çöllerine daldı.</p>

  <p>Onu Ravignan sokağından çok uzaklara götüren tekdüze ezgi kaybolup gitti. Bir darbukanın vuruşları tıkır tıkır duyuldu. Jonathan yerinden sıçradı ve ayak bileğindeki ağrıyı yeniden hissetti. Sesler çok güçlü değildi ama o kadar yakından geliyordu ki yanılmak mümkün değildi bu konuda, Léa’nın dediği gibi bir “banttan” müzik değildi bu, canlı müzikti. Yarı karanlık atölyede birisi darbuka çalıyordu!</p>

  <p>Jonathan gözlerini açtı ve yeniden Ravignan sokağındaki toplantı atölyesine döndü. Deve ve çölden öncesi gibi herkes oradaydı. Léa yanı başında, Mösyö Ruche sandalyesindeydi; Max, mumlarla aydınlatılmış kum şeridinde oturmuştu. Üstelik de darbuka sesiyle birlikte. Jonathan, tüm çabasına rağmen, müzisyeni tanıyamadı.</p>

  <p>Yeni bir toplantı başlamıştı!</p>

  <p>Darbuka, Jonathan’ın soluğunu neredeyse kesen baş döndürücü bir tıngırtıdan sonra, son bir ses daha çıkardı. Konuya giriş faslı bitmişti. Bu kez konu cebirdi.</p>

  <p>Mösyö Ruche, görünmeyen müzisyene, sandalyesinden bir işaret çakarak teşekkür etti. Çevresine baktı, tamamen Max tarafından gerçekleştirilmiş dekoru beğendi.</p>

  <p><br /></p>

  <p>Sürekli bitpazarında dolaşması, fırsatçı kişiliği zevklerini geliştirmişti. Max gerçek dekoratörler kadar yetenekliydi; bir avuç eşyayla, gücüne hayran bırakan ve uyandırdığı gerçeklik duygusuyla içine girme arzusu uyandıran bir evren oluşturabilirdi Ama bu yeteneğin sonucu daha önemliydi, Max’ın kendi doğası söz konusuydu burada. Dünyayla tüm ilişkisi, ağırbaşlılığı, gösterişi reddetmesi, aşırılığı kabul edememesi hep bununla gerçekleşiyordu. Mösyö Ruche, Max’ın, bir cümleyi ve bir hareketi kesinlikle tekrar etmediğini ancak yıllar sonra fark edebildi. İşitme konusunda çok büyük zorluklar içinde olan bir çocukta çok daha şaşırtıcı olan onun, karşısındakine bir sözü asla ikinci kez yineletmemesiydi. Sanki işitilmeyen şeyler mutlaka kayboluyordu ve bir daha bunlara dönmeye gerek kalmıyordu. Kanaatkârlık, elindekini esirgeyerek kullanmak, Max buydu işte. Çok konuşmak ve çok işitmek için birkaç sözcük yetiyordu ona.</p>

  <p>“Şu buhur kokusu olmasaydı, her şey mükemmel olacaktı” diye geçirdi içinden Mösyö Ruche ve bir sırrı paylaşır gibi mırıldanmaya başladı:</p>

  <p>– Her şey 773 yılında başladı, Hindistan’dan gelen yükü ağır bir kervanın uzun bir yolculuktan sonra Medinet-üs-Selam (Huzur kenti: Bağdat) kapılarına geldiği gün.</p>

  <p>Bağdat da, İskenderiye gibi, üç yıl gibi bir sürede kurulmuş yeni bir kentti. Bağdat da İskenderiye gibi iki akarsu arasına, Dicle ile Fırat arasına sıkışmıştı. Gene İskenderiye gibi kanallarla donanmıştı –her kentli, zengin olan tabii ki, ahırında bir eşek ve ırmakta bir tekne bulundurmak zorundaydı. Ve Bağdat da İskenderiye gibi kozmopolit bir kentti. Ama İskenderiye dikdörtgen, Bağdat ise yuvarlaktı. Yuvarlak kent derlerdi Bağdat’a.</p>

  <p>Pergelle çizilmiş gibi mükemmel geometrik biçimli yuvarlak çevre surları, tam ortada, surlardaki dört kapıya ulaşan dört yönde geniş yolların çıkış noktalarının bulunduğu halifenin camisi ve sarayı. Bu kapılar kente girebilmenin tek yoluydu.</p>

  <p>Halife Mansur’a getirilen hediyelerle dolup taşan bu kervan bu kapıların birinden, yuvarlak kente girerek yavaş yavaş saraya yöneldi. Halk kervanın geçeceği yerleri doldurmuştu.</p>

  <p>Sarayın çevresinde yalnızca halife atla dolaşabilirdi. Gelenler atlarından indiler ve kabul salonuna alındılar.</p>

  <p>Gösterişli kırmızı çizmeler giymiş olan, Peygamberin harmanisini, sopasını, kılıcını, mührünü taşıyan ve resmi görevi “haksızlıkları düzeltmek” olan halife aralarında anlaşmazlık olan iki kişi arasında hakemlik yapıyordu. Ama gelenler onu fark edemediler: Gelenek uyarınca, bir perdenin arkasına gizlenmişti.</p>

  <p>Doğrudan doğruya Hz. Muhammed’in soyundan gelen halife bu bağ dolayısıyla emirül- mümin’in’di. Dünyanın tüm Müslümanlarına hükmetmesini sağlayan yüce bir unvandı bu. Ve bu çağda, VIII. yüzyıl sonunda, Müslümanlar bütün dünyada çok kalabalık bir nüfusa sahiptiler.</p>

  <p>Medine çevresindeki küçük bir bölgeden çıkan Müslümanlık görülmemiş, duyulmamış bir hızla yayılmıştı, imparatorluk, nasıl söyleyeyim, İslam imparatorluğu Pirenelerden Indus kıyılarına kadar uzanıyordu. Fethedilen ve birkaç on yıl içinde Müslümanlığı kabul eden ülkeleri saymak gerekir: Iber yarımadası, Magrib, Libya, Mısır, Arabistan, Suriye, Türkiye, Irak, İran, Kafkasya, Pencab. Ve kısa bir süre sonra Sicilya. İskender’in imparatorluğundan sonra, Roma imparatorluğundan sonra, İslam imparatorluğu.</p>

  <p>Bu dönemde, 800 yılında, iki efsanevi hükümdar yaşıyordu: Şarlman ve Harun Reşid. Batı imparatorunun Roland Destanı, Doğunun halifesinin Binbir Gece Masalları vardı.</p>

  <p>Buhur kıvrımları tamamen dağılınca Mösyö Ruche daha rahat nefes almaya başladı, ihtiyacı vardı buna çünkü toplantının bitmesine daha çok vardı.</p>

  <p>“Müslümanlığı yeni kabul etmiş bu halkların birleştirilmesi için yalnızca din yeterliydi. Ortak bir dil gerekiyordu; bu dil, birbirlerinden çok farklı milyonlarca insanı birleştiren çimento olacaktı. Çölde ortaya çıkan, çok az insanın konuştuğu Arap dili yepyeni bir dildi. Kendisine yabancı olan bütün bu kavramları açıklayabilmesi için bu dili zenginleştirmek, uyarlamak, yeni sözcükler bulmak, anlam alanlarını genişletmek, anlamları zorlamak gerekiyordu. Allahtan, bu dilin kendi yapısı soyut terimlerin formülasyonu için uygundu. Sanki cebir için yaratılmıştı bu dil.</p>

  <p>Çevirmek, özümlemek; zenginleştirmek ve geliştirmek. Bir dil inşa etmek müthiş bir maceradır. Bu macera kitaplardan geçti.</p>

  <p>El-Karh mahallesinde gelmiş geçmiş en büyük kitap pazarı kuruluyordu. Bizans’tan, İskenderiye’den, Bergama’dan, Siraküza’dan, Antakya’dan, Kudüs’ten papirüs, parşömen kitaplar geliyordu. Çok yüksek fiyatlarla satılıyordu bu yapıtlar.</p>

  <p>İskenderiye ve Bağdat arasında bir paralellik daha. İskenderiye’ınin müzesi ve büyük kütüphanesi vardı. Bağdat’ın da müzeye bir kız kardeş kadar benzeyen bir kurumu vardır: Beytülhikme (Bilgelik Evi).</p>

  <p>İskenderiye’de de, Bağdat’ta da birer gözlemevi kurulmuştu. Ve bir kütüphane. Bununla birlikte iki kent arasında bir fark vardı. İskenderiye’de müze kütüphaneden önce kuruldu; Bağdat’ta ise önce Harun Reşid tarafından bir kütüphane kuruldu”, daha sonra ise oğlu Memun, Bilgelik Evi’ni kurdu.</p>

  <p>Bağdat Kütüphanesi, İskenderiye Kütüphanesi’nin otantik mirasçısı oldu. İskenderiye’ye giden kitapların çoğu Yunancaydı, oysa IX. yüzyılda Bağdat’a giden kitapların bir teki bile Arapça değildi. Bunların çevrilmesi gerekti.</p>

  <p>Olağanüstü bir çalışma başladı. Çevirmek, çevirmek, çevirmek!</p>

  <p><br /></p>

  <p>Bilgelik Evi’nin en büyük zenginliği çevirmenler topluluğu oldu. Her yerden gelmiş bu çevirmenler her yerden gelen el yazmalarını çözmeye çalıştılar. Aktarımların yapıldığı hiç duyulmamış farklı dillerle bir bilgeler Babil’i oluştu: Yunanca, Sogd dili; Sanskritçe, Latince, İbranice, Ermenice, Süryanice, Kıptice. Ve bu çevirmenlerin hepsi bilgindi. Çevrilen yapıtlar dikkate alındığında bunun başka türlü olması mümkün müydü? Bilimsel yapıtlar, felsefe metinleri. önce Yunanlılar: Eukleides, Archimedes, Apollonios, Diophantos, Aristoteles. Aristoteles’in tüm yapıtları. Coğrafyacı Ptolemaios, hekim Hippokrates ve Galenos ve mühendis Heron vb.</p>

  <p>Yazıcı orduları büyük yazı atölyelerinde durmaksızın çalıştılar. Bilgelik Evi kütüphanesinin raflarını bu kez Arapça yapıtlar kapladı. Nüshalar çoğaldı! Artık anlaşılır olan bu yapıtlar aracılığıyla her taraftan gelmiş olan bilgiler uçsuz bucaksız Arap imparatorluğuna yayıldı.</p>

  <p>Özel kütüphanelerin sayısı artar. Bunların en önemlisi bilgiye susamış herkesin yararlandığı El-Kindi’nin kütüphanesiydi. Öldükten sonra paylaşılamayan çok değerli bir hazineydi bu kütüphane. Sonunda üç Beni Musa kardeş, Muhammed, Ahmed ve Hasan sahip oldular kütüphaneye. Matematikçi kardeşlerin oluşturduğu bu üçlü gerçek bir kurumdu; kendi çevirmenleri vardı ve bunları büyük paralar harcayarak dışarı gönderiyorlar, böylelikle değerli eski kitapları topluyorlardı.</p>

  <p>– Söyler misiniz Mösyö Ruche, bu size bir şey düşündürmüyor mu? diye sordu Jonathan yapmacık bir saflıkla.</p>

  <p>“Düşündüğüm şeyi söylüyorsun!” dedi içinden Mösyö Ruche. “Ama Grosrouvre’un koşularında, hareket ters yöndeydi, Kütüphane ona geldi.”</p>

  <p>Mösyö Ruche konuşmasına devam etti:</p>

  <p>– Tarih içinde çok kısa bir sürede Arap dünyası geleneksel kültürüne olağanüstü yoğunlukta modern bir bilimi katmayı başardı. Yedi yüzyıl boyunca, Thales’le Menelaos’u ayıran süreden biraz daha az bir zaman dilimi içinde bilimler dünyanın bu bölgesinde gelişti.</p>

  <p>İskenderiye’nin Ptolemaios’ları vardı, Bağdat’ın sanat ve bilim âşığı halifeleri oldu. Halifeler, bin yıl önce Ptolemaios’ların yaptığı gibi bir yazma avı başlattılar. Hintli görevlilerden armağan olan Mansur’dan sonra, Harun Reşid geldi, <i>Binbir Gece Masalları</i>’nın Harun Reşid’i, sonra oğlu, geçen haftaya kadar adını bilmediğim Memun. Şaşırtıcı bir adam bu Memun. Akılcı bir halife! Aristoteles tutkunu, yaşamı boyunca köktendincilerle mücadele etmiş. Bilgelik Evi’nin ruhu olmuş adeta.</p>

  <p>Askerleri Bizans orduları karşısında bir zafer kazanınca Memun, Doğu imparatoruna şaşırtıcı bir teklifte bulundu: Kitaplar karşılığında esirler! Pazarlık yapıldı: Arapların serbest bıraktığı bin kadar Hıristiyan savaşçı Konstantinopolis’e döndüler, karşılığında da Bizans kütüphanelerinin çok değerli ve pek az bulunan bir düzine kitabı Bağdat’a ulaştı ve Bilgelik Evi’nde büyük bir coşkuyla karşılandı.</p>

  <p>Kervana dönelim biz gene. Sandıklar içinde taşınan muhteşem hediyeler arasında bir tanesi vardı ki Arap bilginleri için çok önemli ve değerliydi: İçinde tablolar bulunan bir astronomi kitabı <i>Siddantha</i> bir yüzyıl önce yazılmıştı ve yazarı... (deniz yeşili kokteyl, Brady pasajı...) Jonathan-ve-Léa’nın çok iyi tanıdıkları bir matematikçi olan, çokrenkli bilinmeyenlerin yazarı Brahmagupta’ydı. Hemen Arapçaya çevrilen yapıt <i>Sindhind</i> adıyla ünlendi.</p>

  <p>Kitabın sayfalarında bir hazine vardı. On küçük şekil! Bundan daha bildik bir şey olamaz! Hesap yaptığımız on rakam! Evet, bir, iki, üç... dokuza kadar. Sonuncusunu, “sıfırı” da unutmamak gerekir bu arada!</p>

  <p>Hediyeleri halifeye vermekle görevlendirilen Kanka adlı bir bilge kişi bu rakamlardan çok iyi anlıyordu. Yıllardır bütün hesaplarını bu rakamlarla yapıyordu. Yuvarlak kente yapılan yolculuklar sırasında bitmek bilmeyen günler boyunca vakit geçirmek için sürekli yinelerdi bu rakamları. Onu dinleye dinleye sonunda kervancılar da ezberlemişti bunları. Akşamları yakılan ateşin çevresinde, gecenin sessizliğinde, birinin sesi tek tek, üstüne basa basa sıralardı bu rakamları; öteki kervancılar da koro halinde yinelerlerdi.</p>

  <p>Ravignan sokağındaki atölyenin sessizliğinde Nofutur’un kısık sesi duyuldu; öğrenciler gibi ezbere sayıyordu:</p>

  <p>– <i>Eka, dva, tri, catur, panca, sat, sapta, asta, nava.</i></p>

  <p>Her sözcükte bir ut sesi çıkıyordu.</p>

  <p>– Ya sıfır? diye sordu Léa.</p>

  <p>Nofutur’dan bunun dışında bir şey istenmemişti, apışıp kaldı. Aslan payını kendine ayırmıştı Mösyö Ruche. Sıfırı koyma onuru ona düşüyordu:</p>

  <p>– <i>Çunya</i>!</p>

  <p>Son rakamın gelişi uzunca bir süre tıngırdayan darbukayla selamlandı.</p>

  <p>– Çunya Sanskritçede boş demektir. Sıfır küçük bir halkayla gösterilir. Niçin bir halka? Gerçek nedeni bilinmiyor. Buna karşılık şunlar biliniyor: Çunya Arapçaya çevrilince <i>sifr</i> oluyor, bu sözcük Latinceye çevrilince <i>zephirum</i> oluyor, bu sözcük de İtalyancada <i>zephiro</i>’yu veriyor. Ve çok geçmeden de <i>zephiro</i>’dan <i>zero</i>’ya (sıfır) geçiyor. Ve sıfır sözcüğü, <i>sifr</i>, bütün rakamlara verilen bir ad oluyor. Sıfır, “her şey olabilen bu hiç” takma adını bir yerlerden aşırmış değildi.</p>

  <p>Mösyö Ruche durdu. Birden her şeyi hatırlamıştı. Aradan elli yılı aşkın bir süre geçmiş olmasına rağmen her şeyi açık seçik hatırlaması şaşırttı onu. Grosrouvre’un sıfır üstüne yayımladığı metin, ki yayımlamış olduğu tek metindi bu, belleğine kazınmış gibiydi. Kendisinin ontoloji konusunda yazmış olduğu yazıya bağlandığında, onlara “Varlık ve Hiçlik” takma adının verilmesine neden olmuştu bu metin.</p>

  <p>Bu on rakam sayıları yazmaya ve bu sayılarla hesap yapmaya olanak veren eksiksiz bir düzenin parçalarından birini oluşturuyordu: <i>Sıfır konumlu onlu sistem</i>. Hiç tartışmasız insanlığın en önemli buluşlarından biridir bu.</p>

  <p>Mösyö Ruche bir an durdu:</p>

  <p>– Niçin “konumlu”? diye sordu. Kimse bana soru sormadığına göre ben kendi kendime sormak zorundayım. Uyuyor musunuz yoksa?</p>

  <p>– Hiç ilgisi yok. Dinliyorum ben, diye diklendi Léa. Konu o kadar ilginç ki...</p>

  <p>Jonathan uzun ve derin bir soluk alınca susmak zorunda kaldı:</p>

  <p>– Ah Bağdat!</p>

  <p>Şaka bir yana, gerçekten ilgilendiriyor gibiydi konu onları. Sayılar her zaman herkesin ilgisini çeker. Bazen de çok fazla! Dünyada sayısız sayı kaçığı vardır. Mösyö Ruche kitabevinde çalıştığı sırada çok rastlamıştı, bunlara. Vebadan kaçar gibi kaçardı onlardan. Yakaladılar mı bırakmazlar kesinlikle. Her yerde sayı görür bunlar. Olağanüstü, şaşılacak şeyler arıyorsanız eğer, sayıları yorumlamak için bu gülünç jimnastiği yapmaya ve onlara ille de bir şeyler söyletmeye hiç gerek yoktur. Gerçekten olup bitenlere bakmak yeterlidir.</p>

  <p>Aritmetik, son zamanlarda keşfettiğinden beri sayılar bilimi olarak ne kadar ilgisini çekmişse, nümeroloji de o kadar sıkmıştı. Sayılardaki mucize, sayıların kendilerindedir! Bunları mistik-psikolojik tasarılarla doldurman gereği yok. Asal sayıların dağılımında, Fermat ilkesinde, Goldbach’ın önermesinde, bağdaşır sayı çiftlerinin araştırılmasında vardır bu. Ve ikiz asal sayılar içinde! Ne oluyor böyle?</p>

  <p>Eğer hoparlör bağlı olsaydı şöyle bağıracaktı: “Dikkat, dikkat, iki asal sayı hemen peş peşe gelmiyorlarsa yani aralarındaki fark ikiye eşitse ikizdir.”</p>

  <p>17 ve 19 ikizdir, ve... 1 000 000 000 061 ve 1 000 000 000 063 da ikizdir! Soru: İkiz asal sayılar sonsuza kadar gider mi? Bugün bile kimse bilmiyor bunu! Bilinen tek şey bunların çok ender olduklarıdır. Kimi insanları ilgilendirebilecek bir soru bu!</p>

  <p><br /></p>

  <p>Ocağın külleri akkor halinde parlıyordu.</p>

  <p>Mösyö Ruche kendi kendine sorduğu sorunun cevabına başladı:</p>

  <p>– Aslında bütün halkların sayı sistemleri olmuştur, yani sayıları belli bir biçimde yazmışlardır. Bu sayı sistemlerinin kimileri çok etkindi, kimileriyse sözgelimi Roma sayı sistemi gibi çok kısırdı. Bunların çoğunda bir rakamın değeri, bir sayının yazımında aldığı yere bağımlı değildir: Roma sayı sisteminde “X” nerede yer alırsa alsın, değeri “on”dur. Dolayısıyla, “XXX”, “otuz”dur, on artı on artı on.</p>

  <p>Konuma göre sayılama da tam tersidir, bir rakamın değeri sayının yazımında aldığı konuma bağlıdır. Tek kelimeyle “önemli olan” yerdir! 1’in değeri sonda, sondan bir önce ya da sondan bir öncesinin öncesinde yer almış olmasına göre birdir, ondur ya da yüzdür.</p>

  <p>– Bulunulan konuma bağlı olan değer! Buna benzer bir özlü sözü duymuş olduğumu sanıyorum, dedi Léa. Toplumda ne kadar üst kesimlerde yer alırsanız, değeriniz de o kadar artar, yaşamda başarılı olmak istiyorsanız, hiyerarşik merdiveni tırmanacaksınız falan filan. (Dudağını büktü). Sen ne diyorsun Jonathan?</p>

  <p>– Ben yalnızca şunu anlıyorum: Léa toplantılarımızı siyasallaştırmak istiyor ve... Léa’yla aynı fikirdeyim. Ama...</p>

  <p>Ve yaşlı bir doğulu bilge tavrıyla devam etti:</p>

  <p>– Merdivenin en üst basamağına oturmuş bir cüce en alt basamağında dikilmiş bir devden daha yüksektedir. Eski bir Arap atasözü.</p>

  <p>Mösyö Ruche fırsatı kaçırmadı:</p>

  <p>– Ve 1000’in l’i 999’un üç dokuzundan daha değerlidir! Hint sayılama sistemi gerçekten olağanüstüdür, alfabeden daha fazla hayranlık uyandıran bir şeydir. Bir avuç işaretle –tamı tamına iki elimizin parmakları kadar– DÜNYANIN BÜTÜN SAYILARINI gösterir! İşte Hintlilerin icadı. Bu alanda bütün öteki uygarlıkları geçmiş oldukları söylenebilir. Evrensel ölçüde etkili olduğu iddia edilebilecek bir buluş varsa eğer, kesinlikle budur.</p>

  <p>Mösyö Ruche ikizlere doğru ısrarlı bir bakış atarak şöyle dedi:</p>

  <p>“İşte Yunanlıların bulmamış olduğu bir şey!”</p>

  <p>Titreyen bir ses duyunca apışıp kaldı hepsi:</p>

  <p>– Ama, dostum, bizden, Araplardan rakamlarımızı çalmayacaksın her halde değil mi?</p>

  <p>Darbukacıydı bu. O ana kadar bulunduğu karanlıktan çıkmıştı. Martyrs sokağının köşesindeki bakkal Habibi! Ut ve darbukayı bu kadar güzel çalan müzisyen oydu.</p>

  <p>– Rakamlar, sıfır, Arapların icadıdır bunlar! diye bağırdı Habibi. Ne yapıyorsun sen Mösyö Ruche? (OK’nin sandıklarını taşıyan işçiler gibi Riche diye telaffuz ediyordu Ruche’ü). Eski bir dosttan beklemezdim bunu doğrusu.</p>

  <p>– Üzgünüm Habibi. Şu son günlere kadar ben de öyle sanıyordum. Ama bir yanılgıydı bu. Gününüzde kullanılan rakamları Hindistan’da Hintliler bulmuştur. Böyledir bu. Tarih yeniden yazılmaz.</p>

  <p>– O zaman niçin herkes “Arap rakamları” diyor, açıklayabilir misin?</p>

  <p>Léa Mösyö Ruche’ün ayaklarında terlik... evet evet terlik olduğunu o zaman fark etti. Nar rengi terlikler! Bağdat halifesi gibi. Gülmemek için zor tuttu kendini. Habibi kendisine güldüğünü sanabilirdi ve özellikle de onu gücendirmek istemezdi. Perrette’in gündüzleri almayı unuttuğu şeyleri almak için akşamları sık sık dükkânına gider ve saatlerce kalırdı orada. Mösyö Ruche devam etti:</p>

  <p>– Rakamlar Bağdat’a ulaştığında Araplar, <i>Hint şekilleri</i> dediler bunlara. Bilgelik Evi üyesi bir matematikçi bunları tanıtmak ve bunlardan nasıl yararlanılabileceği açıklamak üzere bir kılavuz yazdı. Araplar Hint rakamlarımı onun aracılığıyla tanıdılar. Kitap yüzyıllar sonra Latinceye çevrildi. Ortaçağın sonunda en okunan kitapların başında yer alıyordu.</p>

  <p>Fransa, İtalya, Almanya bu yapıt aracılığıyla tanıdı bu rakamları. Sonra Batının her tarafına yayıldı bunlar. Hıristiyanlar, Araplar aracılığıyla tanıdıklarından “Arap rakamları” dediler bunlara. Ve herkes “Hint rakamı” yerine “Arap rakamı” diyorsa bunun nedeni Batı dünyasının kendinde, nesneleri yüzyıllardan beri bütün insanlık adına adlandırabilme hakkını görmesidir.</p>

  <p>Habibi üzgündü.</p>

  <p>– İyi bir haber vermedin bana, Mösyö Ruche, dedi.</p>

  <p>Dalgınlaşan Habibi düşündü. Nasıl bir acı hissettiğini açıklamak istediği seziliyordu. Birden gözleri parladı ve şöyle dedi:</p>

  <p>“Kuskusun İsveçliler ya da ne bileyim... İrlandalılar tarafından bulunduğunu söylemen gibi bir şey! Evet İrlandalılar.”</p>

  <p>Karşılaştırma etkili oldu.</p>

  <p>Konuşmanın büyük bölümünü kaçıran Max Habibi’nin üzüntüsünü anladı. Atölyeye çöken sıkıntılı havayı sezdi, bakır tepsiyi kaptı ve salonun ortasına bıraktı. Her bardağa bir kaşık çamfıstığı koyduktan sonra Habibi’den çay servisi yapmasını rica etti. Habibi kalktı, ocağa gitti, çaydanlığın sapını tuttu. Çay koymada doğululara özgü taklit edilmesi olanaksız bir hareketle bir bardağı aldı, yere doğru eğdi, öbür kolunu uzatarak ve gererek çaydanlığı kaldırdı. Her iki elinin baş döndürücü bir şekilde gidip gelmesiyle, iki nesneyi zaman zaman yaklaştırıp zaman zaman uzaklaştırarak, çaydanlığı ani bir hareketle eğerek fışkıran kaynar sıvıyı şaşırtıcı bir ustalıkla bardaklara boşalttı. Bardakların dışına bir tek damla düşmedi.</p>

  <p>Mösyö Ruche tekerlekli sandalyesiyle yaklaştı. Nar rengi terlikleri görülebiliyordu artık, Léa bu çok akıllıca seçiminden dolayı onu kutlamayı başardı. Tepsinin çevresinde bir halka oluşturdular. Max, Habibi’nin karısının memleketi Cezayir’deki bir vahadan getirdiği taze hurma kutusunu açtı.</p>

  <p>Ağızda eriyordu hurmalar. Şunu da söylemek gerekir ki, çayın ilk yudumunda Habibi dışında herkesin damağı yanmıştı. Bu koşullarda tartışma kesilmez miydi? Herkes sustu. Bu sessizlikte yemliğinde tane ayıklayan Nofutur’un gagasının çıkardığı sesler duyuldu.</p>

  <p>Son hurma yenip, çayın son yudumu içildikten sonra Habibi yatışmıştı. Mösyö Ruche sakin bir tavırla şunları söyledi ona:</p>

  <p>– Üzülme Habibi. Araplar rakamları bulmadılar belki ama gerçekten olağanüstü bir şey buldular. Biraz önce cebirin Yunanistan’da ortaya çıkmadığını söyledim. Evet nedeni çok basit, çünkü Bağdat’ta ortaya çıkmıştır dediler!</p>

  <p>IX. yüzyılın başında Arap dünyasına dalmadan önce, kısa bir ara gerekti. Habibi çaydanlığı aldı, avluya çıktı, çeşmede çalkaladı, küçük ocağa biraz odun kömürü ilave etti, çaydanlığa su koydu, elindeki küçük bir paketi açtı, iyice sarılıp sarmalanmış nane yapraklarını çıkardı içinden, uzun süre kokladı. Sonra yerine geçti.</p>

  <p>“Thales ilk Yunan matematikçisiydi, Harizmi de ilk Arap matematikçisi olmuştur.”</p>

  <p>– Tamam! Mösyö Ruche baştan başlıyor gene! diye homurdandı Léa.</p>

  <p>Mösyö Ruche’ün berbat telaffuzu nedeniyle ilk Arap matematikçisinin adını yakalayamamıştı. İtiraf etmek gerekir ki Sami dillerindeki, ancak art-damak yardımıyla ve gırtlaktan gelen uzun bir ses aracılığıyla çıkarılabilen o dehşet verici “harf” yüzündendi bu. Kendisinden önceki birkaç sesi düşürüyordu bu ses.</p>

  <p>İyiliksever Habibi bir gösteri yaptı. Mösyö Ruche bu tur ağız jimnastikleri yapacak yaşta değildi. Gene de denedi. Derin bir soluk alarak tam adı telaffuz etti: el-Cafer Muhammed bin Musa el-Harizmi. Kendisinden önceki o güçlü “el” tarafından itilen –harr– dudak engellerini zaferle aştı. Bu başarısı içten tebriklerle karşılandı.</p>

  <p>Zaferini hangi rastlantıya borçlu olduğunu çok iyi bilen Mösyö Ruche gırtlağıyla yeni bir deneme yapmayacağına dair söz verdi kendi kendine.</p>

  <p>– Bu addan biz şunu öğreniyoruz, dedi dikkatli bir şekilde –değil mi Habibi– Musa adlı birinin olduğunu, şeyli, nereli... –Allah kahretsin! Gene o sözcük, neyse, boş ver– Harizm’li!</p>

  <p>Bir kez daha söylemişti sözcüğü. Kesinlikle kazanmıştı mücadeleyi. Pekiştirmek için devam etti:</p>

  <p>“Harizm, Aral gölü çevresinde uzanan bir bölgedir. Evet. Bir soru sorulduğunda bu demektir ki bir şey aranıyordur!”</p>

  <p>– Derdi monsieur de La Palisse, diye araya girdi Léa, kırıtarak.</p>

  <p>Şaşıran Jonathan tepki göstermedi. Mösyö Ruche hiç aldırmadan devam etti:</p>

  <p>– Bütün gerçeklerin söylenmesi kötü değildir. Hatta kimi zaman çok açık gerçeklerden sonuç çıkararak daha az açık olan gerçeklerin keşfedilmesi mümkün olabilir.</p>

  <p>Habibi bile gözlerini açarak baktı ona. Endişeyle sordu:</p>

  <p>– İyi misiniz Mösyö Ruche?</p>

  <p>Mösyö Ruche Habibi’ye bir kitap uzatarak başlığını okumasını istedi ondan.</p>

  <p>Habibi kitabı saygıyla ve biraz da endişeyle kaptı. Kitabın kapağındaki her sözcüğü heceleyerek, dikkatle okudu:</p>

  <p><i>Kitab-ül Muhtasar fi’l Hisab-ül Cebr v’el-Mukabele.</i></p>

  <p>Son heceyi telaffuz ederken, ağzındaki bir şekeri emip bitirmekte olan bir çocuk gibi tuttu onu ağzında.</p>

  <p>Mösyö Ruche kitabı tekrar eline alarak ilk sayfalarını okumaya başladı:</p>

  <p>– “Cebir ve karşılaştırma hesabı için işin hassas ve en önemli bölümünü kapsayan bu özet kitabı hazırladım. Bu konuda beni cesaretlendiren müminlerin sultanı Memun’dur. Aydınlara güç veren, onları kendine çeken, bir araya toplayan, koruyan, onlara yardımcı olan odur. Onları karanlık olanı aydınlatmaya ve karmaşık olanı basitleştirmeye yönlendiren odur.”</p>

  <p>Harizmi’nin son cümlesini yineledi:</p>

  <p>– Karanlık olanı aydınlatmak ve karmaşık olanı basitleştirmek. Bir programdan çok, bir felsefe.</p>

  <p>Cümle havada kaldı. İlk tepki Léa’dan geldi:</p>

  <p>– Ravignan sokağım üç problemini çözmek istiyorsak eğer, ki sene bilmem kaçta Bağdat’ta bulunmamızın nedeni budur, uygulamaya geçmemiz gerekir.</p>

  <p>– Tabii, tabii, dedi Mösyö Ruche sabırsız bir tavırla. Léa’nın bazen çok acele tepki vermesi Mösyö Ruche’ün hoşuna gidiyordu; Mösyö Ruche onayladığını belirten bir işaret yaptı ve sonra devam etti:</p>

  <p>– Bu kitap matematik tarihinin en önemli yapıtlarından biridir. Kitabın sayfalarını dikkatle çevirirken, tüm yapıtta, yepyeni, bütünüyle özgün bir disiplinin getirilmiş olduğu görülür: Cebir. Adı yapıtın adından gelir: <i>El-cebr.</i></p>

  <p>– El-Cebr, ekleme bu! diye bağırdı Habibi.</p>

  <p>Çok heyecanlı bir şekilde anlatmaya başladı:</p>

  <p>“Bizde, <i>duar</i>’da (Arap obası) bir yerimiz kırıldığında, çıkıkçıya götürürlerdi (Birden coşup darbukasını kaptı hemen). Bir küçük darbe sol tarafa. Ay! Bir küçük darbe sağ tarafa. Ay! Kemiğinizi yerine yerleştirirdi. Sonra, kumaş şeritlerine sarılmış, düz tahta parçaları arasına sıkıştırırdı çıkığı. Ay! Ay! Ay! Ve sonra ağrın kalmazdı, diye şarkı söyledi ut çalmaya başlayarak. Evet, evet, <i>cebr</i>, kırılan bir şeyi yerine koyduğunda. Demek ki Araplar buldu bunu! Bugün Mösyö Riche, iki haber veriyorsun bana, biri kötü, biri iyi. Ve kötüsünden başladın. İyi bir gün mü yoksa kötü bir gün mü?”</p>

  <p>Mösyö Ruche birden:</p>

  <p>– <i>Don Quijote</i> de bir cebirci, bir çıkıkçı var, diye haykırdı. Şimdi anlıyorum nedenini Cervantes bu sözcüğü Mağripli İspanyollardan almış.</p>

  <p>– Ya öteki sözcük? diye sordu Léa, telaffuz etmemeye dikkat ederek.</p>

  <p>– Mukabele? İki şeyi karşı karşıya koyduğun zaman, dedi Habibi. Nasıl diyorsunuz?</p>

  <p>– Karşılaştırmak mı? diye sordu Mösyö Ruche.</p>

  <p>Léa fırsatı kaçırmadı:</p>

  <p>– E<i>kleme ve karşılaştırma hesabı kitabı</i>, işte tarihin en ünlü matematik kitaplarından biri! Matematik dersinde ekleme yapmakta olduğumuzu söyleyince, bunlardan birini uygulayacağım sana! Hoca itiraz ederse, sana gönderirim Habibi.</p>

  <p>– Gönder, gönder! dedi Habibi.</p>

  <p>– Şöyle bir düşünülürse, cebirde, insan, vaktini eşeleyip, karıştırmakla geçiriyor, dedi Léa. Terimler bir taraftan öbür tarafa geçiriliyor; sağa ekleniyor, sola ekleniyor, sağdan çıkarılıyor, soldan çıkarılıyor. Yemek pişiriliyor adeta.</p>

  <p>– Bunu yapabilmek için... yemeği pişirebilmek için, şaşırtıcı bir işlem gerekti. Bakın nasıl anlatıyor bunu Harizmi. “Aradığım bu şeyi, diyor, adlandırmakla başlayacağım işe. Ama ne olduğunu bilmediğim için, çünkü arıyorum, ona çok basit bir şekilde şey diyeceğim.”</p>

  <p>– <i>Şey</i>, Arapça, dedi Habibi.</p>

  <p>– Bilinmeyen bu, diye devam etti. İşte ancak şimdi çalışabilecektir bu konu üzerinde. Adlandırdığı bu şey’den, henüz bilinmiyor olsa da, biliniyormuş gibi yararlanacaktır. Stratejisi bu işte. Tam anlamıyla dahice bir buluş bu. Anlayabildiğim kadarıyla onun en büyük buluşu şu: Bilinmeyeni, biliniyormuş gibi hesaplamak! Olağanüstü bir düşünce bu. Tam bir dönüşüm.</p>

  <p>– Bilinmeyeni niçin dişil olarak kullanıyorsunuz? diye araya girdi Léa.<a href="../Text/dipnot.xhtml#Footnote0006" id="Feedback0006"><sup>[6]</sup></a></p>

  <p>– He? Eee... diye kekeledi Mösyö Ruche.</p>

  <p>– Bilinen erkek, bilinmeyen kadın, bayatlamış bir klişe.</p>

  <p>– Dinle Léa, biz burada dilbilgisi yapmıyoruz, cebir yapıyoruz, diye bir hatırlatma yaptı soğuk bir tavırla Jonathan.</p>

  <p>– Cebirde dişilin, erilden üstün olduğunu söylememe engel değil, açık bu! dedi Léa.</p>

  <p>– Ne düşündüğümü söyleyeyim, diye karşılık verdi Jonathan, ciddi bir tavırla. Böyle bir yöntemde benim hiç hoşuma gitmeyen evcilleştirici bir yan var. Sizin anlattığınız biçimiyle bana... bilinmeyenlerin evcilleştirilmesini anımsatıyor.</p>

  <p>Cebire böyle bir bakış Mösyö Ruche’ü şaşırttı, ama bundan hafifçe gıdıklanmış olduğu da hissediliyordu:</p>

  <p>– Ben başka türlü bakıyorum meseleye. Dişil de olsa eril de, bilinmeyen, yabancı bir varlık gibi reddedilmiyor. Hangisi olursa olsun, bilinen öteki nicelikler arasında kabul ediliyor.</p>

  <p>Mösyö Ruche’ün tepesi attı:</p>

  <p>“Dinle Léa, bugüne kadar hep dişil kullandım ve böyle devam edeceğim. Böyle devam etmemi kimse yasaklayamaz.</p>

  <p>– Ama ben hiçbir şeyi yasaklamış değilim size. Sadece dikkat çekiyorum.</p>

  <p>Mösyö Ruche yeniden başlarken zorlandı:</p>

  <p>– Bilinmeyen, aynı bilinen nicelikler gibi ele alınacak, Harizmi, bilinenlerde yaptığı gibi, bunu, toplayacak, çarpacaktır falan, ama güvenmemek gerekir buna. Bütün bunlar tek bir amaçla yapılıyor: Onu açığa çıkarabilmek. Bilinmeyeni açığa çıkarmak, işte cebirsel simya!</p>

  <p>Simya için simya. Jonathan’ı, Habibi’nin, çay hazırlarken uyguladığı simya daha fazla ilgilendirmişti.</p>

  <p>– Harizmi’nin kitabında tanıdığımız bir yazıyı, artı, eksi ya da eşit veya küçük x’leri aramaya kalkışmayın. Bu yazı daha sonra geldi. Bütün denklemler sözcük sözcük, cümlelerle yazılmıştır. Öteki fark: Araplarda negatif sayı yoktur. Eksi işaretinin önündeki terimler denklemlerde kaybolacaktır. Bunlara ne diyorlar biliyor musunuz? <i>Nakıs</i>: Eksik, noksan anlamında! Harizmi sadece pozitif, tam sayıları ya da kesirleri kabul ediyor. Zaten kesir (fraction) sözcüğü de oradan geliyor. Arapça <i>kasr</i> sözcüğünden aktarılan Latince <i>fractiones</i>’ten geliyor. Peki <i>kasr</i>’ın anlamını biliyor musunuz? Kırık. Kesirler kirılmış sayılardır!</p>

  <p>– Sizin bu matematiğiniz tam bir savaş alanı. Noksan, eksik! Kırılmış! dedi Jonathan. Niçin çıkıkçılara ihtiyaç duyulduğu anlaşılıyor!</p>

  <p>– Söylediğinin gerçek olduğunun farkında değilsin! 5 rakamını al, beş eşit parçaya beşte bir’e kır; üçünü al. 3/5 üretmiş oluyorsun. Çizginin altındaki payda ad verir; üstte pay sayılama yapar. Bu işaretleme çok sonra ortaya çıkmıştır. Tarihini öğrenmek isterseniz... (Notlarını karıştırdı.) işte: Nicolas Oresme, yüzyıl savaşları sırasında pay, payda terimlerini yaratmıştır.</p>

  <p>– Ah! dedi Jonathan keyifle, kültürümde bir şeyin eksik olduğunu hissediyordum. Teşekkürler Mösyö Ruche.</p>

  <p>– Nicolas Oresme ve de <i>assam</i> denen irrasyonel sayılarla çalışmayan Harizmi’ye teşekkür etmek gerekir. <i>Assam</i>’ın anlamını biliyor musunuz? Sağır! Niçin? Çünkü irrasyonel sayılar sözle açıklanamaz: Rakamlarla dile getirilemez. İrrasyonel bir sayı sağır bir sayıdır. (Mösyö Ruche tekrar kâğıtlarını karıştırdı ve okumaya başladı:) “Bir nicelikle ilgili olarak doğru bir ifade bulamıyorsak, sağır deriz ona, çünkü pek iyi fark edilemeyen boğuk bir ses gibi anlaşılmaz.” Bir Fransız filozofu olan Condillac’ındır bu ifade. Ya kök sözcüğü, diye sordu Mösyö Ruche, nereden geldiğini biliyor musunuz?</p>

  <p>– Bir ağacın kökünden mi? diye sordu Max.</p>

  <p>– Evet. Bir a sayısının kare kökü nedir?</p>

  <p>– Kareye yükseltilen bir sayı gene a’yı verir! dedi Jonathan boru gibi bir ses çıkararak.</p>

  <p>– Yani? Gömülü olduğu, bir ağacın kökleri gibi gömülü olduğu yerden “çıkarılması” gereken bir sayı. Ve çıkardıktan sonra, bir işaretle yukarısını gösterdi... kareye <i>yükseltilir</i> bu sayı. Güzel olmuyor böyle bu! Ah sözcükler... sözcükler!</p>

  <p>– Pastoral! Savaş alanından meyve bahçesine geçiliyor, dedi Léa, yarı alaycı yarı rahat bir tavırla. “Bir denklemin kökü” denir, çünkü gizlenmiştir ve onu...</p>

  <p>– ... “bulmak” diye bir öneri getirdi Max.</p>

  <p>– Evet, Max! Ah bu sözcükler, sözcükler, Mösyö Ruche!</p>

  <p>– Ha bu arada, diye devam etti Mösyö Ruche, denklem kavramını da Harizmi’ye borçluyuz. Yepyeni bir matematik varlıktır bu. Bildiğimiz bu biçimiyle ne Yunanistan’da, ne Diophantos’ta, ne Hindistan’da, ne de Aryabhatta’da bulabilirsiniz onu.</p>

  <p>– Kim? diye sordular hep bir ağızdan, kızdırmak için.</p>

  <p>– Aryabhatta, canım!</p>

  <p>Mösyö Ruche dil konusunda çok yetenekliydi, Hint adlarını da, Arap adlarını da çok iyi telaffuz ederdi!</p>

  <p>Mütevazı bir tavırla devam etti:</p>

  <p>– Denklemler bir problemi göstermek için değil, aynı tip problemlerden oluşan bütün sınıfları göstermek amacıyla tasarlanmıştır. Örneğin, “bir ilk sayıya eklenen şey, bir ikinci sayıya eşittir” ifadesiyle anlatılabilecek problemler sınıfı. Problem her iki sayı verilişinde bunu bulmaya dayanır.</p>

  <p>– Birinci dereceden denklem, dedi Jonathan.</p>

  <p>– Harizmi’nin uzmanlık alanı altı tipe ayırdığı ikinci dereceden denklemdir: “Kareler şeyleri eşitler”, “kareler bir sayıyı eşitler”, “kareler ve bir sayı şeyleri eşitler”, “kareler ve şeyler bir sayıyı eşitler”, “şeyler ve bir sayı kareleri eşitler”, “şeyler bir sayıyı eşitler”. Ve çözümlerini verir bunların.</p>

  <p>Bunların hepsi Mösyö Ruche’ün hafızasından çıkıyor değildi doğrudan doğruya. OK’nde, Grosrouvre’un fişlerinden çıkardığı notları okuyordu dikkatli bir şekilde.</p>

  <p>– Denklem dendiğinde eşit sözcüğü vardır. Eşitlik olmayınca ne yapılabilir! Eşitlik olmazsa, matematik de olmazdı.</p>

  <p>– Cumhuriyet de Mösyö Ruche!</p>

  <p>– Çünkü bu gençler gerçek eşitliğin cumhuriyette olduğuna inanıyorlar, öyle mi?</p>

  <p>– Hayallerimizi bize bırakın. Şans eşitliği şansı olanlar içindir, bunları biliyoruz, ama gene de...</p>

  <p>– Bilge ve aydın Mösyö Ruche’e soru: İnsanlar eşitlik mücadelesinde eşit midir? diye sordu uyuşan ayak bileğini oynatmak için ayağa kalkan Jonathan.</p>

  <p>“Hep şaşırttılar beni, diye düşündü Mösyö Ruche. Matematik bir işe yaradı hiç değilse; onların bu konulardan söz ettiğini hiç duymamıştım.”</p>

  <p>Toplantı tekrar kaldığı yerden başladı. Mösyö Ruche aynı hizada tuttuğu iki elini açarak şöyle konuştu:</p>

  <p>– Bir terazi, iki kefesi. Bir eşitlik ve iki kefesi sürekli dengede tutulan bir terazi. Kefelerden birine bir şey koyarsan...</p>

  <p>Max yaklaştı ve Mösyö Ruche’ün sağ eline bir şey koyar gibi yaptı. Mösyö Ruche’ün sağ eli alçaldı. hareket sırasında sol el yükseldi.</p>

  <p>“... denge bozulur!” dedi Mösyö Ruche ellerini tekrar eski haline getirerek. “Birine koyduğun şeyi ayırsan...”</p>

  <p>Max, Mösyö Ruche’ün sağ elinden bir şey alır gibi yaptı. Sağ el yükselirken, sol el alçalıyordu.</p>

  <p>“... denge bozulur. Ve eşitlik de bozulur,” dedi Mösyö Ruche. “Hatırlarsınız belki, ama kayağa gitmeden önceydi, Eukleides birçok aksiyomunda eşitlikten söz ediyordu.”</p>

  <p>– Ve eşit şeylere eşit şeyler katılırsa oluşan bütünler birbirine eşittir, dedi şarkı söyler gibi Léa, Nofutur’u taklit ederek.</p>

  <p>– Ve eşit şeylerden eşit şeyler çıkarılırsa, kalanlar birbirine eşittir, diye mırıldandı Jonathan Max’ı taklit ederek.</p>

  <p>– İşte, bir denklem de, biri en azından bir bilinmeyen içeren iki ifade arasında bir eşitliktir. Size şunu söylemem gerekir ki bunu anlayabilmem için seksen küsur yıl geçmesi gerekti, dedi Mösyö Ruche.</p>

  <p>– O halde, biz gençler, henüz anlamamışsak, rahat bir altmış yılımız daha var, dedi Léa. Şimdiden anlamışsak bu kadar yılı kazanmış oluyoruz.</p>

  <p>– Bir eşitlik doğrulanır. Bir denklem çözülür, dedi Mösyö Ruche.</p>

  <p>– Mümkün olabilirse, diye ekledi Léa.</p>

  <p>– Ve, denklem çözüldüğünde ve bilinmeyenin yerine de bulunan değer konulduğunda, denklem bir eşitlik olur.</p>

  <p>– Bir eşitlik olur, yanılmamışsanız eğer, diye ekledi Léa. Çünkü eğer bir hata yapılmışsa...</p>

  <p>– Kesinlikle bir eşitlik olmaz o zaman. Zaten yanılıp yanılmadığınız da böyle anlaşılır, diye devam etti konuşmasına, son sözü bu çok şey bildiğini sanan acemiye bırakmaya niyeti olmayan Mösyö Ruche.</p>

  <p>– “2 + 2 = 4” bir eşitlik ve “2 + x == 4” bir denklemdir dersem, zaman kazanmış olur muyum? diye sordu Max.</p>

  <p>– Bir yaşamın yarısı, diye karşılık verdi Léa.</p>

  <p>Max’ın yüzü gözü açıldı. Gözleri gülüyordu.</p>

  <p>– Öbür yarısı zor olacak, dedi alçak sesle.</p>

  <p>Nofutur tüneğinden uçtu ve Max’ın sağ omzuna kondu. Max, kuşun ağırlığıyla sol omzunu abartılı bir şekilde eğdi, biçimi değişti adeta. İyice büküldükten sonra doğal denebilecek bir tavırla:</p>

  <p>“Ve denge bozuldu!” dedi.</p>

  <p>Mösyö Ruche toplantı atölyesinin ışıklarını söndürdü. Habibi’nin aletleri taşımasına yardıma olan çocuklar avluya çıkmışlardı bile. Mösyö Ruche, cebinden varlığını unutmuş gibi gözüktüğü bir şey çıkardı. Çocuklara seslendi. Max dönmedi. Jonathan çok yüklüydü. Léa geri döndü. Bir zarf uzattı ona:</p>

  <p>– Sen ve kardeşlerin için.</p>

  <p>Léa zarfta ek bir armağan bulunduğunu sandı. Son derece yanılıyordu.</p>

  <p>Her akşam aynı seremoni yineleniyordu! Tekerlekli sandalyeyi yatağın kenarına kadar götürmek, yatağın kanlarındaki dirsek dayanağını indirmek, ötekini tutmak. Sonra sadece kollardan güç alarak yükselmek ve yavaş yavaş sandalyeden yatağa kaymak. Nefes almak. Ayakları paket yapar gibi çekmek ve yatağa koymak. Hafif bir paket! Bu yüzden şikâyet etmiyordu artık. Mösyö Ruche nar rengi terliklerini çıkardı. Boğuk bir ses çıkararak halıya düştü terlikler.</p>

  <p>Ekleme. Mösyö Ruche, acı çekerek tavanlıklı karyolasına uzanırken, kitabevinde düşme sonucu dağılan bedenini yerli yerine oturtacak çıkıkçısını bulamamış olduğunu düşündü.</p>

  <p>Arap cebircilerin tabiriyle <i>nakıs</i> olmaya ihtiyaç duymamıştı, kırılmak yetmişti ona. Mösyö Ruche bir kesir olduğunu düşündü: Bir pay var payda yok! Ve bölü çizgisi tam belinin altından geçiyordu.</p>

  <p>Kırılan, kemikler değildi. Ne demişti o matematikçi? “Hesabın en önemli ve hassas bölümü.” Kırılmış olan hassas bölümdü. Ve bu bölüm için ekleme yoktur. Bizi bu görünmez noksanlıklardan kurtaracak bir cebir gelsin. Mösyö Ruche ağzında acı bir tatla uykuya daldı. Ve dudaklarının ucunda yitirilmiş bir gülümseyişle.</p>

  <p>Uykuya dalmadan hemen önce, yatağının ağır perdelerine bakarken, birden, “tavanlık”ın “Bağdat’tan geldiğini anımsamasıyla kaplamıştı dudaklarını o gülümseme.</p>

  <p>Ertesi gün, Léa, söylemiş olduğu gibi, matematik dersinde araya girdi. Ekleme hikâyesini anlatınca, tahmin ettiğinden daha büyük etki uyandırdı. C113 salonunun havası değişti.</p>

  <p>İki serseri öğrenci soylu bir dersi karanlık görgül uygulamalara indirgeyerek bozduğu yolunda eleştiriler getirerek verip veriştirdiler. Léa’nın etekleri zil çalıyordu, söyledikleri her şey kabulüydü, kendisiyle ilgili olarak yapılan bütün eleştirileri kabulleniyordu, yeter ki sıkıntıyla kesinliği, ağırbaşlılıkla derinliği karıştıran bu iki sahte dahiyi öfkelendirmeye devam etsindi. Sonunda onlara “sevimsizler” ve “beceriksizler” dedi. O anda buz kestiler adeta şaşırıp kaldılar. Ve bütün sıınıf Léa’nın formülünün somut bir biçimde nasıl gerçekleştirilebileceğini düşünmeye başladı.</p>

  <p>Léa, kardeşlerine Lepic sokağındaki küçük bir kafede randevu vermişti. Max belli etmiyordu ama Jonathan-ve-Léa’yla dışarıda buluşmaktan pek hoşnuttu. Léa hemen, Mösyö Ruche’ün, önceki gün verdiği zarfı gösterdi onlara. Küçük bir karta iki satır bir şey karalanmıştı:</p>

  <p><br /></p>

  <p><i>“Perrette Liard’ın, dediği gibi, ‘2+1 çocuğu’ oldu. İki ikiz ve bir tek. Çocuklarının yaşlarının toplamı 43 ve aradaki fark da 5’tir. Liard’ın çocuklarının yaşları kaçtır?”</i></p>

  <p><br /></p>

  <p>Jonathan ve Max şaşırarak Léa’ya baktılar ve kahkahalarla güldüler. Max elini salladı:</p>

  <p>– Ne olursa olsun bana göre bir iş değil bu.</p>

  <p>Ama o kadar ilgisiz kalmadı soruya. Bir kâğıt ve kurşun kalem çıkardı ve uzattı... Léa kaptı bunları. Sabahleyin okulda gizli gizli bilgilenmişti bu konuda:</p>

  <p>– Liard’lar üç çocuk, ama iki yaş var. Bravo doğrusu! Ve iki bilgi var. İki bilinmeyenli iki denklem sistemi. Kolay! İlk bilinmeyen, Jonathan’la benim yaşım, aynı yaş.</p>

  <p>– 2 dakika 30 saniyelik farkla! diye araya girdi Jonathan.</p>

  <p>– Kılı kırk yarıyorsun canım sen de! dedi Léa küçümser bir tavırla. Yaşa x diyelim.</p>

  <p>– Aradığım şey! dedi Jonathan Harizmi’yi taklit ederek.</p>

  <p>– Ta kendisi! ikinci bilinmeyen Max’ın yaşı, y diyorum buna. İlk bilgi: Liard’ların yaşlarının toplamı 43. O halde?</p>

  <p>– O halde “x + x + y = 43”, dedi Max.</p>

  <p>– İkinci bilgi: Yaşlar arasındaki fark beş. O halde?</p>

  <p>– “x - y = 5”, diye karşılık verdi Jonathan kesin bir tavırla.</p>

  <p>Léa iki denklemi alt alta yazdı:</p>

  <p><br /></p>

  <p class="ortali">2x + y = 43</p>

  <p class="ortali">x - y = 5</p>

  <p><br /></p>

  <p>Ve şöyle dedi:</p>

  <p>– İki bilinmeyenli iki denklem. Şimdi de deli gibi uç uca ekliyorum, hayvan gibi karşılaştırmalar yapıyorum. (Karalamaya başladı.) Değiştiriyorum, yerine koyuyorum...</p>

  <p><br /></p>

  <p class="ortali">x = y + 5, öyleyse 2 (y + 5) + y = 43</p>

  <p class="ortali">öyleyse 2y + 10 + y = 43</p>

  <p><br /></p>

  <p>Her iki taraftan 10 çıkarıyorum ve</p>

  <p><br /></p>

  <p class="ortali">3y = 33 elde ediyorum.</p>

  <p><br /></p>

  <p>– Max’ın yaşı 11’dir, tamı tamına! diye bağırdı Jonathan.</p>

  <p>Max, tıpkı, kâğıtlar arasında maça yedilisi seçildiğinde, illüzyonist, bir el çabukluğu numarasından sonra, seçtiğiniz kâğıdı göstererek “Maça yedilisi” diye bağırmış gibi hayranlık içinde kabul etti.</p>

  <p>Ve Léa işe ilk hızıyla devam ederek:</p>

  <p>– Madem y = 11 ve x = 11 + 5, benim yaşım ve onun yaşı 16’dır!</p>

  <p>Kardeşinin kafasını tuttu ve onaylamaya zorlamak için salladı.</p>

  <p>Jambonlu peynirli sandviçlerini yediler.</p>

  <p>Max bir süredir düşünceliydi.</p>

  <p>– Bana doğru gelmeyen bir şey var, ama ne olduğunu bilmiyorum. Niçin x - y = 5 yazdın? diye sordu sonunda.</p>

  <p>– Çünkü ikimizin arasındaki yaş farkı 5 de ondan! diye karşılık verdi Léa.</p>

  <p>– Ha tamam! (Yerinden sıçradı.) Bak, Léa! x - y = 5 yazınca, yalnızca farkın 5 olduğunu söylemiyorsun, üstelik ikizlerin yaşının, Mösyö Ruche’ün dediği gibi tek çocuktan büyük olduğunu da söylüyorsun.</p>

  <p>– Doğru yahu!</p>

  <p>– Evet, ama nereden biliyorsun bunu? Mösyö Ruche karta yazmamış. Tek’in ikizlerden daha büyük olmadığını kim söylüyor sana?</p>

  <p>Léa ısrar etmedi. Jonathan’a baktı:</p>

  <p>– Haklı. <i>Mutlak değer</i>’in darbesidir bu.</p>

  <p>Max’ın saçlarını okşamaktan alamadı kendini:</p>

  <p>– Sen yok musun!</p>

  <p>Max zevkten güldü.</p>

  <p>Jonathan:</p>

  <p>– Ama bu neyi değiştirir?</p>

  <p>– Göreceksin neyi değiştirdiğini!</p>

  <p>Tekrar kâğıdı aldı, “x - y = 5”i çizdi, ve “y - x = 5” yazdı.</p>

  <p>İki kardeşinin dikkatli bakışları altında, yeniden bir şeyler çiziktirdi. İlkinden daha uzun sürdü bu kez. Kardeşleri sürekli izlediler kendisini.</p>

  <p>Nihayet konuşabildi:</p>

  <p>– Max 17 buçuk ve biz, garibim, tamı tamına 12 buçuk.</p>

  <p>– İyi, iyi, çok iyi! diye haykırdı Max.</p>

  <p><br /></p>

  <p>Mösyö Ruche Ravignan sokağında değildi. Habibi’nin dükkânında buldular onu. Kendisine kafede karalanmış kâğıdı gösterirlerken, Léa, cebir bilmecesini nasıl çözdüklerini anlattı. Daha sonra ikinci çözümün varlığını açıkladı ona. Mösyö Ruche şaşırdı ve biraz da mahçup oldu. Bunu düşünmemişti, hem de hiç düşünmemişti.</p>

  <p>– Sizin o Har... bilmem neyinizin eski yöntemlerinden yararlandık...</p>

  <p>Güm! Léa tam içine düşmüştü. Kaynar kazan!</p>

  <p>– Gerçekten zor söylemesi, diyerek kabul etti güçlüğü.</p>

  <p>– El-Cafer Muhammed bin Musa el-Harizmi, dedi, adın eksiksiz biçimini hatırlayan Habibi. Dinle, Léa, diye bir öneride bulundu sonra, öğleden sonraları, müşterilerin seyrek olduğu bir saatte dükkâna gel, sana telaffuz dersleri vereyim.</p>

  <p>– Teşekkürler Habibi. Ama lise bitirme sınavında İngilizce, İspanyolca ve İtalyancadan sınava gireceğim, o zaman...</p>

  <p>Habibi üzülmüş gibiydi.</p>

  <p>– Tatilden sonra olabilir, diye bir öneri getirdi Léa.</p>

  <p>Sonra da:</p>

  <p>“Portekizce biliyor olabilir misin? diye sordu.</p>

  <p>Habibi dükkânı yeğenine bırakarak arka tarafa davet etti onları. Léa tekerlekli sandalyeyi, kuskus paketleri, baharat kutularıyla dolu rafların arasına itti. Ve de zeytin küpleri! Yeşil, siyah, çizik, çizik olmayan, tuzlu, tuzsuz... Üçgenler gibiydi, her çeşidinden vardı. Ama çeşitkenarlısı yoktu... nefisti hepsi de!</p>

  <p>– Biraz önce kafede, sizin deyiminizle üç çocuk Liard’lar, RSÜP’yi düşündüler, dedi Jonathan şaşkın şaşkın bakan Mösyö Ruche’e. Ravignan Sokağı’nın üç problemi!</p>

  <p>– Aslında dört, diye bir hatırlatma yaptı Léa. Aynı tip problemler değil bunlar. Hiç ilgisi yok birbirleriyle.</p>

  <p>Mösyö Ruche tekerlekli sandalyesinin frenini çekti:</p>

  <p>– Ne demek istiyorsunuz?</p>

  <p>– Çözüm tiplerinin çok farklı olduğunu. Birinci problem: “Sadık dost kim?” Tek bir bilinmeyen var, sadık dost ve onun kimliğini saptamak söz konusu. İkincisi: “Grosrouvre’un iş ilişkisi içinde olduğu ve akşam, tanıtlamalarını ele geçirmek amacıyla gelecek olanlar kimlerdir?” Gene bir bilinmeyenin kimliğinin saptanması söz konusu. Tabii bunların sayısı birden fazla olabilir ve gerçek sayıları bilinmeyebilir. Sonuç olarak, aslında yanıtlanması gereken iki soru var: Kaç ve kim?</p>

  <p>Üçüncü problem: “Dostunuz nasıl öldü, kaza mı, intihar mı, cinayet mı?”...</p>

  <p>– Hangi dost? diye araya girdi Habibi. Bir dostunuz mu öldü?</p>

  <p>– Anlatırım sana, dedi Mösyö Ruche.</p>

  <p>– Bu problemle ilgili olarak olası cevaplar biliniyor, dedi Léa; hangisinin doğru olduğunun bilinmesi söz konusu.</p>

  <p>Ne söylediğinin farkına vararak, düzeltme yaptı:</p>

  <p>– Hangi cevap doğrudur demek istiyorum.</p>

  <p>Dördüncü problem bütünüyle farklı: “Grosrouvre çözdüğünü söylediği iki varsayımı çözmüş müdür?” Burada, söz konusu olan herhangi bir kimsenin kimliğini saptamak değil, evet ya da hayırla cevap vermektir. Tabii, ikisinden sadece birini çözmüş olduğu cevabı da verilebilir ama bu, cevabın niteliği konusunda hiçbir şeyi değiştirmez.</p>

  <p>– Kendinizi iyi hissetmiyor musunuz Mösyö Ruche? diye sordu Max endişe içinde.</p>

  <p>Mösyö Ruche donmuş kalmış, dalmış gitmişti. Sonra gülmeye başladı ve:</p>

  <p>– Ömer Hayyam’ın dörtlükleri! diye haykırdı. Çoğunu okudum size. Arap Dünyası Enstitüsünde gözümden kaçmış olan bir yazı okudum, dörtlüklerin tekniğinden söz eden bir yazı. Çok belirgin bir biçimi var: Dört dizeden üçü birbirlerine bağlı, aralarında uyak yapıyorlar, dördüncüsü ise bağımsız. Sizin söylediğiniz de kesinlikle bu. Çözülmesi gereken dört problemimiz var, üçü birbirine bağlı, dördüncüsü bağımsız.</p>

  <p>Demek oluyor ki... (Uzun uzun düşündü)... Sadık dostun çete üyelerinin kimliği ve Grosrouvre’un ölüm nedeni, onun varsayımları çözüp çözmemesinden bağımsızdır! Onları gerçekten çözmüş olduğu konusunda ne gibi kanıtlar olabilir elimizde? Katıksız matematik kanıtlar dışında.</p>

  <p><br /></p>

  <p>Alfred Russel Wallace sandıkları denetledi. Londra’daki meslektaşlarının neredeyse hiçbirinin bilmediği yüzlerce bitki örneği; dikkatle sınıflandırılmış ve en iyi biçimde düzenlenmiş sayısız örnek. Düdük öttü. Tatmin olan Wallace köprüye çıktı ve kamarasına geçti. Amazon ormanlarında geçen dört yılın meyvesi olan, notlarla dolu iki sandığına sevgi ve şefkatle baktı.</p>

  <p>Dört yıl kalmıştı orada, 1848’den 1852’ye kadar. Düdük gene çaldı. Amazonas gemisi Liverpool yönüne doğru kıyıdan uzaklaştı. İngiltere kıyıları 8 bin kilometre uzaktaydı. Bakir ormanlardaki uzun gezileri sırasında oluşturduğu hazineyi bir an önce incelemek istiyordu.</p>

  <p>Çan sesi duyulduğunda gemisi kıyıdan epeyce uzaklaşmıştı. Yangın haber veren çan! Tayfaların bütün çabasına karşın yangın yayılıyordu. Kontrol altına alınamıyordu bir türlü. Gemi battı. Wallace kurtuldu, ama bütün eşyası da gemiyle birlikte battı. Bütün sandıkları, binlerce bitki, böcek örneği, not defterleri, gözlemlerinin yazılı olduğu defterler. Hepsi denizin dibini boyladı!</p>

  <p>J-ve-L, olayı Mösyö Ruche’e anlatınca, suratı bembeyaz oldu. Tam da kâbusuydu onun bu! Wallace’ın vapuru, Grosrouvre’un kargosu aynı yolu izliyordu... Küba gemisi olmasaydı, OK kitapları Atlantiğin dibinde Wallace’ın notlarıyla buluşacaktı.</p>

  <p>Grosrouvre, Manaus limanında kitap sandıklarını yüklettiğinde Wallace’ın dramatik yolculuğunu düşünmüş müydü? Kargonun koca ırmakta uzaklaşmasını nasıl bir heyecan içinde izlemişti acaba? Mösyö Ruche, Grosrouvre’un, kütüphanesinin kurtulduğunu öğrenemeden öldüğünü o zaman anladı.</p>

  <p><br /></p>

  <p>Amazon ırmağı, And dağlarının doruklarından doğarken Atlas Okyanusu’na uzaklığı 150 kilometre bile değildir. Hemen yakınındaki okyanusa doğru gideceğine, ona sırtını döner ve karşıt yöne doğru akar. Atlas Okyanusu’na ulaşabilmesi için 6 bin 500 kilometre kat etmesi ve bütün kıtayı geçmesi gerekir.</p>

  <p>Başlangıçta iniş korkunçtur: İlk bin kilometrede 5 bin metelik yükseklik farkı! Büyüklü küçüklü cehennemi çağlayanlar! Sonra sakin bir düzlük. Düzlük ama sakın değil. Irmak, son 3 bin kilometrede, kilometrede 2 santimetrelik düzey farkıyla 65 metre alçalıyor. Düzlük olması biraz zor!</p>

  <p>Her şey bu konuşmayla başlamıştı.</p>

  <p>– Pardon, küçük hanım, Manaus’a gitmek istiyordum, nerede olduğunu söyleyebilir misiniz? diye sormuştu Jonathan yapmacık bir tavırla.</p>

  <p>– Bakın, bayım, diye karşılık vermişti Léa rol yaparak, bilmiyorsanız, gidersiniz!</p>

  <p>– Kesinlikle, tabii, gidersiniz! diye bağırmıştı Jonathan, Korkunç İvan’daki Korkunç İvan’ın sesiyle.</p>

  <p>– Tamam mı? Gidiliyor mu?</p>

  <p>– Söz!</p>

  <p>– Söz!</p>

  <p>Fikir Noel’de gelmişti akıllarına, ama o zaman o kadar kararlı değillerdi. Şimdi iyice kararlıydılar! Bitirme sınavından sonra, geçseler de kalsalar da gideceklerdi. Yazın iki ay yeterliydi. Oraya gitmek için uygun bir mevsim miydi? Önemi yoktu bunun çünkü yalnızca bu mevsimde gidebilirlerdi.</p>

  <p>Jonathan suni deriden bir valizin içinden bir öbek ilan, broşürler, kartpostallar ve haritalar çıkarmıştı. Dev Amazon haritasını açmıştı. Muhteşem bir yeşillik Jonathan’ın yatağını enlemesine kaplamıştı.</p>

  <p>Jonathan, Léa’nın çeşitli kitaplardan yüksek sesle okuduğu yer adlarını haritada izliyordu.</p>

  <p>– Fazla bir düzlük olamaz, ancak 30 kilometre genişleyebilir, 70 kilometre derinleşebilir. Onlarca kol var, ama dere yok! Uzunluğu 2 bin 500 kilometreden aşağı olmayan Rio Negro, Amazon ırmağıyla Manaus’ta birleşir.</p>

  <p>İki kırmağın suları hemen karışmaz birbirine, 80 kilometre yan yana akarlar. Ve seyretmek mümkündür bu manzarayı. Gerçekten de Léa’nın Jonathan’a gösterdiği fotoğrafta belliydi: Irmak upuzun, sonu gelmeyen, biri sarı, biri kestane renginde iki ayrı şerit biçimindeydi sanki ve sarı şerit Amazon balçığına karışmış suları, kestane renklisi ise Rio Negro’nun organik bileşimleriyle zenginleşmiş sularını taşıyordu. Sonuç olarak “suların evliliği” Manaus’un aşağısında, uzakta gerçekleşir, iki ırmağın dalgaları açık kahve renginde buluşurlar, 1500 kilometre uzaktaki ağzına kadar Amazon bu renkte akar.</p>

  <p>Tamam, Léa gitmişti bile. Nostaljik şarkılar mırıldanan insanlarla birlikte Belem’e kadar inen ve erzak taşıyan küçük bir tekneye binmiş, bir hamağa uzanmıştı. Léa ırmağın ağzında buldu kendini birden.</p>

  <p>300 kilometre genişliğinde bir ağız! Ortasında da bir ada. Broşüre göre... hayır! İsviçre kadar büyük bir ada. Böyle yazılıyordu! Bir ırmağın ortasında İsviçre! Amazon ırmağı, gece gündüz her saat 70 milyar litre su akıtır! Seine nehrinin beş yüz katı! Dünyanın bütün okyanuslarına dökülen tatlı suların beşte birlik bölümü! Böyle bir güce Okyanus bile karşı koyamaz: Amazon ırmağının suları kıyılardan içeri doğru 200 kilometre kadar gider.</p>

  <p>1500 yıllarında bir İspanyol denizci, Amerika açıklarında yol alırken bu geniş kahverengi alanın içine düşer. Dalgalara bir kova sarkıtarak su çeker ve tadar suyu: Denizin ortasında tatlı su! “Tatlı deniz” olarak adlandırır burasını. Böyle bir mucizenin nasıl mümkün olabildiğini anlamak amacıyla batıya doğru yönelir. Amazon’u keşfeder.</p>

  <p>13. Arondismandaki kütüphaneden alınmış <i>Ateşler Mevsimi</i> adlı kitap, toprak sahipleri ve onların hesabına çalışan katiller çetesi tarafından işlenen cinayetlere ve yapılan bütün haksızlıklara karşı mücadele amacıyla sendika kuran kauçuk “toplayıcısı” Chico Mendes’in öldürülmesini anlatıyordu.</p>

  <p>Onlarca yıldan beri Amazon’u kasıp kavuran şiddet ve baskıya karşı mücadele etme cesaretini gösteren ötekiler gibi Chico Mendes de ortadan kaldırılmıştı.</p>

  <p>Ormanda büyük şirketlere karşı çıkmak için kim ayaklanır? İnsanlar ve ağaçlar. Aynı alçaklar insanları kırdıktan, yerlileri köleleştirdikten, işkenceden geçirdikten, tecavüz ettikten, katlettikten sonra ağaçlara saldırırlar. Ormanı ateşe verirler. Ormanın kökünü kazımak için büyük yangınlar çıkarırlar. Grosrouvre mektubunda “dünyanın ciğerin”den söz etmişti. Dünyam en büyük oksijen rezervi büyük bir darbe yiyordu!</p>

  <p>– Ve bu yetmiyormuş gibi, üstüne üstlük Grosrouvre’un da evinin yanması gerekiyor! diyerek sövüp saydı Léa.</p>

  <p>– Doğru söylüyorsun! Eğer bu işi yapan çete, o bölgenin insanlarından oluşuyorsa, kazanmış oldukları alışkanlıkla Grosrouvre’un barakasını da yakmış olmalılar! Mösyö Ruche’ü ilgilendirmesi gerekir bunun.</p>

  <p>El kılavuzlarından birinde, her gün, dumanlar arasında kaybolan orman alanları, futbol sahalarının sayısıyla karşılaştırılarak değerlendirilmişti. “Brezilya belki de bunun için futbolda dünyan en ileri ülkesi!” diye bir espri yaptı Jonathan. Kimseyi keyiflendirmedi bu.</p>

  <p>Jonathan-ve-Léa öfkeden köpürüyorlardı. Gerçekten her yerde bir yığın ahlaksız var! Herkes kendi başına, kendi açısından dünyayla ilgilenmeye başlamalı, diye düşündüler.</p>

  <p>Ama oradaki bir ormanın yakılması buradan nasıl engellenebilir? Manaus’a gitmek için bir gerekçe daha. Kurtarmak istedikleri bu ormanı önce tanımaları gerekiyordu.</p>

  <p>Amazon ormanları dünyanın cennetidir. Ama aslında hem cehennem hem cennet olan yeryüzü cenneti dedikleri şeyle hiç ilgisi yoktur kesinlikle. Burada her şeyi bol bol ve her yerdekinden çok daha fazla bulmak mümkündür. Su, orman, oksijen ve dünya bitkilerinin yüzde 15’i.</p>

  <p>“Ormanın yapısı –yapıdan söz ediyorlar, diye düşündü Jonathan– iki gereksinim arasındaki çelişkim sonucudur: Bitkilerin topraktan su ve besleyici madde alma gereksinimleriyle güneşin, çevrelerindeki bitkilere dağıttığı ışığı alma gereksinimi arasındaki çelişki.” Toprakta bulunan suya yakın olmak gökyüzünden gelen ışığa çok uzak olmak demektir. Ve tersi de geçerlidir. Ağaçların kesinlikle her ikisine de gereksinimi vardır. Ne yapılmalıdır bu durumda?</p>

  <p>Basit! Yanındaki bitkiden daha yükseğe çıkmak. “Ağaçların baş döndürücü yüksekliği, her birinin ötekinden daha yüksek olması gereksiniminden kaynaklanıyor.” Kimilerinin boyu yüz metreyi aşar, otuz katlı, devasa ağaç yapılardır bunlar! Yapraklarını bu inanılmaz yüksekliklere çıkarmak için enerjilerinin önemli bir bölümünü harcarlar. Yukarısı için durum budur. Ya aşağısı? Topraktan su nasıl çekilecektir ve bu su, ağacın en üstteki yapraklarına kadar nasıl ulaşacaktır? Bu da basit! Emme tulumba üretmek.</p>

  <p>Yaprakların kapladığı müthiş yüzey ve hararetle –ekvatora çok yakınız– yükseklerde o kadar hızlı bir buharlaşma gerçekleşir ki ağacın su taşıyan kanallarında büyük bir boşluk oluşur. Bu boşluğu doldurmak için, en alttaki su ve besleyici maddeler gövdenin içine doğru ilerler. Müthiş bir güçle emilen su körükle çekilircesine yükselir. Bir anda yüz metre yüksekte besleyeceği yeşilliklere ulaşır.</p>

  <p>Jonathan <i>Ateşler Mevsimi</i>’ni kapatmadan önce bitki örtüsüyle ilgili küçük bir bilgi verdi: “Amazon ormanlarındaki bir tek ağaç 1500 çeşit böcek barındırabilir!” Léa, Jonathan’ın sinsi bakışları karşısında ürperdi, sonra kendine geldi. Kinin ve zehirlenmeye karşı malzeme kutusu; kararını vermişti. Tehlike içinde yaşamaya hazırdı.</p>
</body>
</html>
