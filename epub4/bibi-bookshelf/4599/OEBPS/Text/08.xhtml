<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">S</span>EKİZİNCİ <span class="bb">B</span>ÖLÜM</p>

  <p class="baslik">Yetersizlikten kesinliğe<br />
  İrrasyonel sayılar</p>

  <p>Mösyö Ruche tekerlekli sandalyesini Ruche-asansörünün düzlüğünde durdurdu, düğmeye bastı ve yavaş yavaş Ravignan sokağındaki evin iç avlusunda yükseldi. Pythagoras toplantısı uzun sürmüş ve yorucu geçmişti. “Gece mesaisi” yapılması önerisini şimdi budalaca buluyor ve pişmanlık duyuyordu bu nedenle; OK büyük bir mağaza değildi, kendisi de çamaşır reyonunda çalışan bir tezgahtar kız değildi. Asansör tertibatı müthiş gıcırdıyordu. Albert’e, onu yağlamasını söyleyecekti. Fuche-asansörünün dişlilerinin çıkardığı ses ona, Tröne panayırında, büyük 8 rakamını gösteren figürüyle o dolambaçtan çıkan gürültüyü anımsattı; vagon, dolambacın en üst noktasında o nefes kesen büyük düşüşünü yapmadan hemen önce duyulurdu bu korkunç ses.</p>

  <p>Max toplantı salonunda kalmıştı. Perrette’in salonun arka tarafında bulunduğunu fark etmemişti. Karanlıkta oturmuş, biraz önce olup bitenleri düşünüyordu. Mösyö Ruche’le niçin o kadar sert konuşmuştu? Tanımadığı, hiç görmediği, birkaç hafta öncesine kadar varlığından bile haberdar olmadığı birinin ölümüyle ilgili bir hikâyeye karışmak zorunda hissetmişti kendisini; en çok buna şaşıyordu işte! Ravignan sokağındaki havanın Grosrouvre’un ilk mektubundan sonra değiştiğini gözlemlemek zorunda kalmıştı. Bu mektubun gelişine kadar hoş, herhangi bir çatışmanın söz konusu olmadığı, alışkanlıklara dayalı, kapalı ama tutkusuz bir duygusallığın egemen olduğu bir birliktelik içinde yaşıyorlardı. Ortak bir amaç yoktu, macera yoktu, ortak tutkular yoktu; günlük yaşam dışında gerçekten paylaşacakları hiçbir şey olmamıştı. Çok önemli bir konumda olan Perrette durumu değiştirmek için hiçbir şey yapmamıştı. Birliktelik onun sayesinde oluşmuştu, bağları kurmak ona düşüyordu. Sorumluluk üstlenmediğinin farkına varmaya başlamıştı.</p>

  <p>Ve işte birden bu Manaus hikâyesi çıkmıştı. Kütüphane, kitaplar, matematik, yangın. Bu bir armağan mıydı, bela mı? İlerde anlayacaktı bunu. Her neyse şimdilik, kabul etmesi gereken şuydu: Bir şey kendilerinde eksik olanı, vermek üzere tam zamanında geliyordu. İlk kez ev halkının hep birlikte heyecanlandığını hissediyordu. Papağan bile katılıyordu bu heyecana.</p>

  <p>Max perdeyi özenle katlayıp kaldırmaya çalışırken, Nofutur atölyenin içinde uçtu ve Max’ın daha önce müzik yapmış olduğu masaya kondu. Susamıştı. Gagasını kaplardan birine daldırdı ama suya ulaşamadı, kap çok dardı ve su çok dipteydi. Öteki iki kaptan içmek istedi ama gene başaramadı.</p>

  <p>Onun bu çabalarını fark eden Max yardımına koştu. Perrette bu sahneyi keyifle seyrediyordu. Kalktı ve yanlarına gitti. Max, üzerindeki etikette 1/3 yazan kabı aldı, içindeki suyu, üzerindeki etikette 1/2 yazan kaba aktardı. Nofutur gagasını daldırdı, gene ulaşamadı suya. Max, üzerindeki etikette 1/4 yazan kabı aldı ve suyu bu kaba dökmek istedi. Masada Mösyö Ruche’ün açılmış defterini fark eden Perrette telaşlandı: “Dur Max!” Çok geçti. Suyu aktarmıştı. Kap taşmış ve defteri ıslatmıştı. Max Perrette’in telaşla bağırmasını duymaktan çok, fark etmişti. Defteri kurutmak için gömleğine bastırırken şöyle bir soru sordu ona:</p>

  <p>– Nasıl anladın taşacağını?</p>

  <p>Perrette yaklaşık on yıldır kitabevinin kasasında duruyordu.</p>

  <p>Yazar kasanın düğmelerine basarak hesap çıkarırken faturaların tutarını kafadan hesaplayabilme alışkanlığı da kazanmıştı. Makineyle sürat yarışı yapar, eğlenirdi. Sonucu kim daha önce çıkaracaktı? Makine mi o mu? Makineye karşı kadın; satranç şampiyonlarının bilgisayara karşı sürdürdükleri kahramanca mücadelenin hafif versiyonu.</p>

  <p>– Hesapladım ve taşacağını anladım.</p>

  <p>– Nasıl?</p>

  <p>– Suyu kaptan kaba üç kez aktarırken içindekileri topladım:</p>

  <p>1/2 + 1/3 + 1/4. Eder 13/12. Ve 13/12, 1’den büyüktür, yani senin kaplarının birinin kapsamından daha büyüktür. Dolayısıyla TAŞACAKTI!</p>

  <p>Max hayranlığını gizleyemedi.</p>

  <p>– Ve bu hesabı kafadan yaptın ha! Çok güçlüsün anne!</p>

  <p>Perrette’in kendisine yapılan bir şaka yüzünden pes etme, işi yarım bırakma adeti yoktu:</p>

  <p>– Yaptığım hesap ayrıca şunu gösteriyor: Mösyö Ruche’ün defterine 1/12 litrelik su geçmiştir ki bu durum hiç de hoşuna gitmeyecektir onun.</p>

  <p>Su haleler oluşturmuştu sayfalarda. Perrette hasar tespiti yaptı. En çok zarar gören sayfa Mösyö Ruche’ün Pythagoras’ın yaşamını, yolculuklarını Sybaris’e gidişini, Kroton’a yerleşmesini anlattığı sayfaydı. Ama yazılar okunuyordu gene de.</p>

  <p>– Sen bir yıldızsın anne!</p>

  <p>Max, bu olaydan, Perrette’in buluşu dışında, hesabın “taşma” olayını önlemeye yarayabileceğini öğrendi.</p>

  <p><br /></p>

  <p>Kahve dolu kap ocakta ağır ağır kaynıyordu. Kabın içindeki sıvı titremeye başlayınca Albert ocağı söndürdü ve kahveyi büyük bir kâseye boşalttı. Gece çalıştığı zaman hep böyle yapardı; ertesi gün bir litre kahve içmesi gerekirdi, yoksa, biraz önce toplantı sırasında olduğu gibi, uyuklayıp kalırdı. Kafasına dikip bir saniyede bitirdi kahveyi. Gece mesaisine kalabilmek için bir şans olduğunu söyledi bunun.</p>

  <p>– Bu kadar yoruluyorsan, niçin çalışıyorsun geceleri? Daha fazla para kazanmak için mi? diye sordu Jonathan.</p>

  <p>– Bazen öyle. Ama bu gece Rio’ya gitmek istediğim için.</p>

  <p>– Rio’ya gitmek mi?</p>

  <p>Jonathan’ın bıçağı kaydı, kesmekte olduğu bir yığın füme jambon bulunan tahtayı çizdi. Olabildiğince ince kesilmeliydi bu dilimler yoksa domuz yağından farkı olmazdı Jonathan’a göre.</p>

  <p>– Paris’ten bıkınca, Paris’i çok hüzün verici, çok karanlık bulunca ya da ne bileyim, canım isteyince, Orly’ye ya da Roissy’ye giderim. Dün uyandığımda “Rio! Rio’ya gitmek istiyorum,” dedim kendi kendime. Tarifelere baktım, evde her zaman bulundururum: Rio, biz Roissy’deyiz, saat sabahın 5’i. Uçağın gelişinden hemen önce havaalanına gittim. Brezilyalı bir çift aldım arabaya ve “Rio değişmedi mi?” diye bir soru sordum onlara. Kentte gerçekleşmekte olan değişikliklerle ilgili bir yığın soru sordum; birkaç hafta önce bir yolcu anlatmıştı bana bunları. Kadın, “Rio’yu biliyor musunuz, ne zaman gelmiştiniz?” diye bir soru sordu. “Hiç gelmedim, bayan,” diye karşılık verdim kendisine. Faltaşı gibi açılmış gözleriyle baktı bana. Bir daha ağzını hiç açmadı.</p>

  <p>Jonathan, yağlı, ince bir dilim kesti ve Albert’e uzattı. Albert bayılıyordu bu ete. Sigarasının külü, Jonathan’ın bütün sanatını kullanarak hazırladığına inandığı maydanozlu domates tabağına düşüyordu az kalsın. Ama tuzluğa düştü. Albert tuzluğu çöpe boşaltırken Jonathan’a, havaalanı ve çevre yollar arasında, her müşterinin kendi kentinden, sevdiği yerlerden, uğradığı bistrolardan, alanlardan, sık sık oturduğu parklardan, nefret ettiği mahallelerden nasıl söz ettiğini, kendisinin de böylelikle uçuştan uçuşa, hiç ayak basmamış olduğu bir kent hakkında nasıl fikir edindiğini, her yolcunun kendisine göre betimlediği yerleri nasıl hayal ettiğini anlattı New York, Tokyo, Bogota, Singapur. Böylece dünyanın yirmi kadar kentini tanıyordu. Keskinlikle asla bir kılavuz kitabın kapağını açmamıştı çünkü bir ihanet olurdu bu. Siraküza dışında; Siraküza kılavuz kitaplar aracılığıyla tanıdığı tek kentti, çünkü bu kente gitmek istiyordu ve direk sefer yoktu oraya, dolayısıyla oradan gelen ve bilgi alabileceği yolcu da yoktu.</p>

  <p>– Kentler, ülkeler değil, diye belirtti. Ülkeler enayilik, haritalarda var yalnızca. Kentler gerçekten vardır...</p>

  <p>Albert bu havaalanı alışkanlığını dış ülkeye yapmış olduğu tek yolculuktan sonra kazandığını söyledi ona. Uzun zaman önce Roma’ya gitmişti. Orada kimlik belgelerini, uçak biletini kaybetmişti, gribe yakalanmıştı ve Roma’da kaldığı süre içinde bir otel odasına kapanmak zorunda kalmıştı.</p>

  <p>– Manaus’u biliyor musun? diye sordu birden Jonathan.</p>

  <p>– Hayır, nerede?</p>

  <p>– Brezilya’da, Amazon’da.</p>

  <p>– Söyledim sana, Brezilya’da yalnızca Rio ve Brasilia’yı biliyorum. Manaus yok uzun yol tarifelerinde.</p>

  <p>Albert bir yandan konuşurken, bir yandan da sofrayı kurma işini tamamlamıştı. Perrette, arkasında Max ve Nofutur’la birlikte salamanjeye girdi. Bu arada Léa da odasından inmişti. Masaya geçtiler.</p>

  <p>Jonathan, jambon dilimlerini koymayı düşündüğü uzun, madeni bir tabağı almak için mutfak büfesinin en üst rafına uzanabilmek amacıyla kolunu kaldırdı. Perrette uyardı onu: “Kollarını o kadar yukarı kaldırma, yoruyorsun beni!” Şaşırarak tabağı bıraktı elinden. Tabak yere düştü. Bir patlama! Max bile yerinden sıçradı. Nofutur hızla kanat çırparak kaçtı ve ani bir hareketle, Ravignan sokağındaki eve ilk geldiği günkü gibi şöminenin üstündeki çıkıntıya tünedi. Perrette’i öylesine bir gülme tutmuştu ki tek kelime konuşamıyordu. Sonunda şunları söyledi:</p>

  <p>– Biraz önce Sybaris’ten söz ettiniz Mösyö Ruche. Jonathan’ı bu durumda görünce okulda anlattığımız bir hikâye geldi aklıma.</p>

  <p>Bir Sybarisli kırda dolaşıyormuş, tarlasında çalışan bir köylünün yanından geçerken birden durmuş ve “Kollarını o kadar yukarı kaldırma, yoruyorsun beni!” diye bağırmış.</p>

  <p>Jonathan kırılan tabağı aldı yerden.</p>

  <p>Coşup, kendinden geçen Perrette devam etti:</p>

  <p>– Sonra odun kıran bir köleyi daha görür görmez sırılsıklam terleyen Sybarisli var. Bir Sybarisli de Pythagoras’ın kenti Kroton’a gitmek için bir tekne kiralamış. Denize açılmadan önce, kürekçilerden, yolculuk boyunca küreklerinin hiç ses çıkarmamasını, bir damla su sıçratmamalarını istemiş, aksi takdirde para vermeyeceğini bildirmiş... Ve sıkı durun, bu Sybarisli, sabah kalkınca bütün gece uyuyamadığından şikâyet etmiş çünkü yatağı gül taçyapraklarıyla doluymuş ve bunlardan biri ikiye katlanırken rahatsız etmiş onu. Bu fıkraların bizi nasıl güldürdüğünü anlatamam size. Özellikle katlanmış taçyaprak.</p>

  <p>Jambon nefisti.</p>

  <p>Sofradan kalkılırken Perrette:</p>

  <p>– Krotonlular Sybaris’i yakıp yıktılar, dedi. Hatırlayabildiğim kadarıyla, Pythagorasçıların girişimiyle sanıyorum. Ve kentten hiçbir iz kalmaması için bir ırmağın yatağını değiştirerek Sybaris’i su altında bıraktılar. Bu işte o kadar başarılı oldular ki bu zevkler kentinden taş üstünde taş kalmadı.</p>

  <p><br /></p>

  <p>Antrakt sona ermişti. Gece mesaisi başlayacaktı. Mösyö Ruche yorgundu. Perrette toplantıyı ertesi güne bırakmayı önerdi. Mösyö Ruche kabul etmedi. Perrette onun sekiye çıkmasına yardımcı oldu. Albert ön sıraya geçti. Sahneye en yakın yere! Gerekirse sabaha kadar uyumamaya kesinlikle kararlı olan Nofutur salon-salamanjedeki tüneğinde kalmıştı. Öğleden sonra yapılan toplantı bitkin düşürmüştü onu.</p>

  <p>– Kimileri, 2500 yılı aşkın bir süre önceki irrasyonel sayılar krizini öğrenmek için yirmi dört saat bekleyemeyeceğinden, söz konusu tabloyu gece çizmeyi uygun buldum, dedi Mösyö Ruche anlaşılır bir sesle.</p>

  <p>İÖ. V. yüzyılda Büyük Yunanistan’da; büyük olasılıkla Güney İtalya kıyılarında, Kroton yakınlarında bir yerdeyiz. Üç perdelik bir oyun.</p>

  <p>Birinci perde. Her şey sayı!</p>

  <p>İkinci perde. Bir sayı bir karenin kenarını gösterirse onun köşegenini aynı sayı gösteremez. Köşegen ve kenar kıyaslanamazlar.</p>

  <p>Üçüncü perde. Demek ki hiçbir sayının ifade edemeyeceği ölçüler vardır!</p>

  <p>Pythagorasçıların kendileri tarafından yapılan bu tespit, onların kendi dünya görüşlerini tehlikeye sokmuştur. Zorunlu olarak gizli kalmıştır. Yeniden ele alalım.</p>

  <p>Birinci perde. Her şey sayı. Dünya ve armoni demekle yükümlü, cosmos demekle yükümlü bu sayılar hangi sayılardı? Tam sayılar. Ve tam sayıların kesirlerinden başka bir şey olmayan kesirler de tabii ki. Yalnızca pozitif sayılar. Nedeni de çok basit çünkü Antik Çağ uygarlıklarında negatif sayılar yoktu.</p>

  <p>Oradakiler şaşırdı. “Eksi birleri yok muydu!” “Eksi ikileri yok muydu!” “Nasıl hesap yapıyorlardı peki?”</p>

  <p>İyi bir hatip olan Mösyö Ruche tekrar başlamadan önce tepkilerin durmasını bekledi.</p>

  <p>“Buna karşılık, Yunanlılar herhangi iki tam sayının bağıntılarını kullanmışlardır. Örneğin Mısır’da, yalnızca yarımlar ve başka bazı özel kesirler vardı. Örneğin 22/7 yoktu. Daha sonra rasyonel diye adlandırılan bu sayıların temel işlevi geometrik boyutları sayısal olarak ifade etmek, yani ölçmekti.</p>

  <p>Albert az daha sigarasını yutuyordu. Hayranlıkla baktı Mösyö Ruche’e. İnsan bu kadar şeyi nasıl tutabilirdi kafasında?</p>

  <p>Mösyö Ruche devam etti:</p>

  <p>– İkinci perde. Karenin köşegeninin birinci köşeden gelişi.</p>

  <p>Saydam kâğıtlar hazırlamak için çok geçti. Mösyö Ruche bir kâğıda bir kare ve köşegenlerinden birini çizdi. Herkesin görmesi için kâğıdı başının üstünde kaldırarak bir şey söyleyecekti ki Perrette’in güldüğünü görerek durdu.</p>

  <p>– Evet, biliyorum: “Kollarını o kadar yukarı kaldırma,” yoruyorum sizi belki değil mi?</p>

  <p>– Hiç ilgisi yok, diye homurdandı Albert. Şahane. Devam edin, Mösyö Ruche! (Topluluğa doğru dönerek) Yorulanlar gidip yatabilir!</p>

  <p>Bu müdahalesi sataşmalar ve ıslıklarla karşılandı.</p>

  <p>Mösyö Ruche kâğıdı yeniden başının üstüne kaldırarak sessizliği sağladı:</p>

  <p>– Kenar ve köşegen, bir karenin en önemli iki parçası! dedi.</p>

  <div class="resim"><img alt="" src="../Images/128.jpg" /></div>

  <p>“Aralarında ne gibi bir ilişki var? En basit kareyi, kenar uzunluğu 1 olan kareyi ele alalım. Köşegenin uzunluğu ne kadardır? İkiye bölelim bunu, iki eşit dik açılı ikizkenar üçgen elde edilir. Üçgenlerin ortak hipotenüsü karenin köşegenidir.”</p>

  <p>– Ne diyor Pythagoras teoremi?</p>

  <p>Bir soru sormamıştı aslında ama konuşma üslubunu öyle anladılar ve hep bir ağızdan yanıtladılar:</p>

  <p>– Hipotenüsün karesi öteki iki kenarın karelerinin toplamına eşittir.</p>

  <p>– 1’in karesinin 1’e eşit olduğu hatırlanırsa, diye devam etti Mösyö Ruche, formül şu sonucu verir: Hipotenüsün karesi, yani</p>

  <p class="resim">Köşegenin karesi = 1<sup>2</sup> + 1<sup>2</sup> = 2</p>

  <p>– Buradaki en önemli bilgi şudur: Köşegenin uzunluğu, karesi 2 olan bir sayıdır!</p>

  <p>Mösyö Ruche tekerlekli sandalyesini sekiden indirdi ve topluluğa yaklaşarak soracağı soruya daha abartılı bir hava vermek için ilk sıranın önünden geçti:</p>

  <p>“Hangi sayıdır bu sayı? Yunanlıların bu sayıyı aramış olduklarını söylemeye bile gerek yok. Hiçbir sayı uygun düşmüyordu! Hiçbir tam sayı, hiçbir kesir! Sorun o zaman ortaya çıktı: Var mı böyle bir sayı? Yoksa, yok olduğundan nasıl emin olacaktık?</p>

  <p>Bir şeyin var olduğundan emin olmak için onu göstermek yeterlidir. Ama yoksa, o zaman? Yokluğu göstermek zordur! O zaman? Bir şeyin var olmadığını göstermenin tek yolu onun VAR OLAMAYACAĞINI kanıtlamaktır. Yani söz konusu şeyi bulma yetersizliğinden bu şeyin var olmadığı kesinliğine geçmektir. Bu geçişin bedeli yüksektir, bir tanıtlama gerektirir. Olanaksızlığın tanıtlanması!</p>

  <p>Pythagorasçılar bunu yaptılar. Karesi 2 olan bir rasyonel sayının olamayacağını tanıtladılar. Bir karenin bir kenarını gösteren bir sayı olabilir ama köşegenini hiçbir sayı gösteremez. Köşegenin ve kenarın ORTAK ÖLÇÜLERİ YOKTUR!</p>

  <p>Bir tanıtlamadan geçirmeden, nasıl çözeceklerdi bunu? Şekle bakın.”</p>

  <p>Tekrar kağıdı kaldırdı. Biraz önceki kadar yükseğe kaldırmadı. Çok yorulmuştu. Perrette saçma buluyordu bunu ama Mösyö Ruche’ün toplantıyı yarıda kesmeye kesinlikle razı olmayacağını da biliyordu. Tekrar etti:</p>

  <p>– Şekle bakın. Köşegenin ve kenarın ortak ölçülerim olmadığı GÖRÜLÜYOR MU? Hayır! Bizi pirelendiren hiçbir belirti yok. Bu olanaksızlıktan hiçbir şey çıkmıyor. Ortak ölçülerin olmadığı görünmüyor. Şekil bir şey söylemiyor, yalnızca düşüncenin gücüyle ortaya çıkarılabilir.</p>

  <p>Üçüncü perde. Yunan toplumunun bu açıklamalara tepkisi ne olmuştur? Şu kâğıda çizilmiş bu basit kare, içinde kesinliklerin yok olduğu bir uçurumu gösteriyor. Pythagorasçıların evreninin tutarlılığını oluşturan sayılar ve boyutlar arasındaki en önemli bağ birdenbire koptu. Ve antik dünyanın iki çok önemli şeklinden birinin içinde oldu bu: Kare. Doruk noktasıydı bu. Darbe, Pythagorasçıların en önemli iki buluşundan birinin, Pythagoras teoreminin kendisinin uygulanmasıyla vurulmuştu. (Mösyö Ruche, Jonathan’a bir işaret çaktı). Tam sayıların tek ve çift sayılara ayrılması. Hatırlarsınız, yemekten önceydi.</p>

  <p>Kıyaslanmamak, tam olarak anlamı nedir bunun? Bir karenin kenarı ve köşegeni hiçbir zaman aynı ölçüde olamaz. Birini ölçen bir sayı varsa öbürünü ölçebilecek bir sayı yoktur! Bu demektir ki her ikisini birden aynı anda bilmek mümkün değildir... (durdu) ... oysa her ikisi de gözümüze aynı (sözcüğü aradı) ... gerçeklik derecesinde gözükürler. Bu iki boyutun birlikte var oluşu, gerçekliğin sayılardan daha zengin olduğunu kanıtlar.</p>

  <p>Bu köşegen oluşturulmuştu ama ölçülemiyordu! O zamana kadar oluşturulabilen bir şey ölçülebiliyordu. Böylelikle yapı ve ölçü arasındaki dayanışma da bitmiş oluyordu.</p>

  <p>Açıklama şuna dayandı: Bazı boyutları açıklayacak bir sayı yoktu! Bu nedenle bunlar <i>alogon</i>, yani açıklanamaz olarak nitelendi.</p>

  <p>Mösyö Ruche bitkin düşmüştü ama büyük bir zevk duyduğu da hissediliyordu. Gerçekten felsefeydi bu! Kırk yıldır böyle bir şey yaşamamıştı. Süzülmüş yüzü enerjiyle dolup taşmış, aynı zamanda da yorgunluktan bitmişti. Perrette hem büyülenmiş hem sıkılmıştı. Başına bir şey gelmese bari! dedi içinden.</p>

  <p>Mösyö Ruche devam etti:</p>

  <p>– İşte Metapontionlu Hippase’nin Pythagorasçılar çevresi dışında açığa vurduğu “mantık skandalı”. Bunu yaptığı için bir deniz kazasında öldü. Bu deniz kazası dünya olayları arasındaki rasyonel bağıntıların uyumuna ve gücüne dayanan belli bir düşüncenin uğradığı kaza oldu aynı zamanda. Bir tanıtlama yol açtı bu kazaya. Tarih ilk matematik tanıtlamanın bir olanaksızlığın tanıtlaması olduğunu her zaman hatırlayacaktır.</p>

  <p>– Bunu tanıtlamak kolay olmamıştır, diye düşündü Perrette yüksek sesle.</p>

  <p>– Hiç öyle değil Perrette. Bu tanıtlamanın sonuçları göz önüne alınırsa, bilakis kolay olmuştur.</p>

  <p>Gücü tükenen Mösyö Ruche sustu.</p>

  <p>En güzel numarasıydı bu, herkes böyle düşünüyordu. Tek başına yapmıştı gösterisini. Ne Max’ın, ne Nofutur’un, ne de hoparlörün yardımını almıştı. Şahane bir yapıt çıkmıştı ortaya!</p>

  <p>Albert bir şeyler söylerken, bir yandan da kasketiyle oynuyordu:</p>

  <p>– Gene geleceğim, gene geleceğim!</p>

  <p><br /></p>

  <p>Musluk suyu fışkıra fışkıra akıyordu. “Bir yetersizlikten bir kesinliğe geçmek!” Mösyö Ruche’ün sözleri Jonathan’ın zihninde, yeşil çuhanın kenarlarına çarpan bir bilardo topu gibi zıplıyordu. Léa banyo’dan çıktı, her zamankinden daha uzun olan saçları kurumamıştı henüz. Yatağına oturdu, çarşafın kıvrımları arasına bir ayna sıkıştırdı, boyalarını çıkardı ve ön taraftaki saç örgülerini maviye boyamaya başladı. “Ortak ölçülerin olmadığı görülüyor!” demişti Mösyö Ruche. Jonathan uzun uzun baktı kız kardeşine. Doğruydu, görünmüyordu.</p>

  <p>– Tanıtlamaya girişmek gerekiyor, dedi, yavaşça, odasından onu gözetleyen Jonathan.</p>

  <p>Léa durdu:</p>

  <p>– Beni aşağılıyordun sen!</p>

  <p>– Mösyö Ruche’ün yapmadığı tanıtlamayı, bizim yapmamız gerekir, diyorum.</p>

  <p>– Birden böyle bir istek duydun! Nedenini öğrenebilir miyiz?</p>

  <p>– Bunu öğrenmek gerçekten önemli mi senin için? Peki, ben, birlikte bir yetersizlikten kesinliğe geçelim istiyorum, anlıyor musun? Yalnızca matematik alanında bile olsa.</p>

  <p>Cımbız düştü elinden. Çarşaf da saçları gibi mavi oldu.</p>

  <p>Kitaplara saldırdılar, daha önce hiç olmamıştı böyle bir şey. Mösyö Ruche Perrette’e tanıtlamanın çok zor olmadığını söylemişti. Ama gene de! Her şeyin Pythagoras’ın, sayılar evrenini ikiye bölmesi (çiftler ve tekler) olgusuna dayandığını anlamak için epey zaman harcadılar. Bunu yaparken, tek bir fikirle donatılmış tanıtlama mekanizmasını ortaya atabilirdi: Hem çift hem tek olan bir sayıyı göstermek: Bir ucube! Ve bunu gösterdikten sonra, bu yetersizliğe yol açan varsayımların yanlış olduğu sonucunu çıkarmak.</p>

  <p>İkizlere özgü inançlarıyla ulaşacaklardı amaçlarına. Uykusuz bir gece geçireceklerdi. Yarı yarıya uykusuz bir gece yetti. Şafaktan önce, tanıtlama ellerinde, hoşnut bir halde uyudular ve ders saatinin başlamasından çok sonra uyanabildiler ancak. Okulda, öğlene kadarki bütün dersleri kaçırdılar.</p>

  <p>Mösyö Ruche’ün şarap bardağına daldırdığı bir armutla, Perrette’in ince dilimler halinde kestiği peynir arasında Jonathan söz aldı.</p>

  <p>– Mösyö Ruche, dün akşam, 2’nin kökünün irrasyonelliğinin tanıtlanmasının basit olduğu bahanesiyle, kendisine üstünlük sağladı.</p>

  <p>– Hiç ilgisi yok, diye karşılık veren Mösyö Ruche’ün soluğu tıkanıyordu az daha. Ben bunun basit olduğu söyledim.</p>

  <p>İki güzel şarap lekesi cici beyaz gömleğinde menekşeler oluşturmuştu.</p>

  <p>– 2’nin kökünün irrasyonel oluşunun saçmalık yoluyla muhakeme ederek tanıtlanması, dedi Léa yüksek sesle, Max’ın ilkokulda kullandığı küçük tahtayı çıkararak.</p>

  <p>Saçlarındaki mavi boya iyi sürülmemişti ve tam anlamıyla geçici olduğu belli oluyordu.</p>

  <p>– Bir a/b kesri düşünelim, karesi 2’ye eşit olsun, diye fısıldadı Jonathan topluluğa doğru bir komplocu edasıyla.</p>

  <p>– Yani: a<sup>2</sup>/b<sup>2</sup> = 2, dedi Léa, bunları tahtaya yazarak.</p>

  <p>– En küçük kesri alalım, bu şekilde olduğu gibi, indirgenemeyen kesri. a ve b elemanları kendi aralarında asaldır. Yani hiçbir sayı her ikisini aynı anda bölemez.</p>

  <p>– Yani a ve b, ikisi bir çift olamaz, bunda ısrarlıyım! dedi Léa.</p>

  <p>– Ve a<sup>2</sup>/b<sup>2</sup> = 2’yse, doğal olarak a<sup>2</sup> = 2b<sup>2</sup> olur.</p>

  <p>– Yani a2, iki kata eşit olduğuna göre çifttir, dedi Léa.</p>

  <p>Ne oluyor bunlara? Perrette şaşkınlık içinde bakıyordu onlara.</p>

  <p>– Oysa yalnızca bir çiftin karesi çifttir, dedi Jonathan, annesine kaçamak bir bakış atarak.</p>

  <p>– Yani, a çifttir, ısrar ediyorum, dedi Léa.</p>

  <p>– Yani a iki kattır. Örneğin, c sayısında:</p>

  <p>a=2c</p>

  <p>Jonathan tahtaya yazdı bunu.</p>

  <p>– O kadar acele etmeyin, dedi, onları izlemek istiyormuş gibi yapan Mösyö Ruche.</p>

  <p>Başlangıçtaki eşitliği yeniden alalım: a<sup>2</sup>=2 b<sup>2</sup>. a’nın yerine 2c’yi koyalım.</p>

  <p>(2c)<sup>2</sup> = 2b<sup>2</sup>. Yani 4c<sup>2</sup> = 2b<sup>2</sup>, yani 2c<sup>2</sup> = b<sup>2</sup></p>

  <p>– b<sup>2</sup>, iki kata eşit olduğundan...</p>

  <p>– Kargacık burgacık yazıyorsunuz, oysa gözlerim çok iyi görür, diye homurdandı Mösyö Ruche.</p>

  <p>– Baştan alıyorum, dedi Jonathan: b<sup>2</sup> bir iki kata eşit olduğundan, b<sup>2</sup> çifttir.</p>

  <p>– Biraz öncekinin aynısı! Yani b çifttir, ısrar ediyorum, dedi Léa.</p>

  <p>– Saçmalık yoluyla uslamlamadan hareketle tanıtlamayı oluşturan üç “ısrar ediyorum”u bir kez daha ele alalım. Bir yandan a ve b ikisi birden çift olamazlar, öte yandan a ve b, her ikisi de çifttir! Olamaz! Bu saçmalığa neden olan kim? diye sordu Jonathan, meraklı bakışlarla topluluğu süzerek.</p>

  <p>Onların bir matematik tanıtlamasına böylesine tutkulu bir şekilde saldırdıklarını görmek! Mucize! Perrette ve Mösyö Ruche soru soran gözlerle birbirlerine baktılar: Benim gördüklerimi görüyorsun! Benim duyduklarımı duyuyorsun!</p>

  <p>Bu iki yetişkin insanın şaşkınlığı Max’a büyük keyif veriyordu. İkizlerle gurur duyuyordu.</p>

  <p>Bu saçmalığa neden olan kim? diye bir kez daha sordu Jonathan.</p>

  <p>– Benim varsayımım, diye itirafta bulundu Léa, başını öne eğerek.</p>

  <p>– Tekrar edin bu yanlış varsayımı! diye emretti Jonathan.</p>

  <p>– Karesi 2’ye eşit olan bir kesir vardır, diye kekeledi Léa.</p>

  <p>– Atalım onu! diye kükredi Jonathan.</p>

  <p>Hep birlikte, çatallarını kaptılar ve bardaklarına vurmaya başladılar, tıpkı Max’ın, bir gün önce, Pythagoras kaplarına vurduğu gibi. Reggae havasında bir şey söylemeye başladılar:</p>

  <p><br /></p>

  <p class="gir1"><i>Doğru!</i></p>

  <p class="gir1"><i>Doğru!</i></p>

  <p class="gir1"><i>Karesi ikiye eşit</i></p>

  <p class="gir1"><i>Kesir yoktur</i></p>

  <p class="gir1"><i>Çok kötü!</i></p>

  <p class="gir1"><i>Çok kötü!</i></p>

  <p><br /></p>

  <p>Bu hiç duyulmamış numara hararetli alkışlarla karşılandı: Saçmalık yoluyla uslamlamadan hareketle tanıtlamanın reggae’leştirilmiş sonucu!</p>

  <p>– Biz de tekrarladık!</p>

  <p>Mösyö Ruche’ün etrafını çevirerek esas soruyu sordular:</p>

  <p>– Evet Mösyö Ruche, akusmatikler mi matematikçiler mi?</p>

  <p>Mösyö Ruche Pythagoraşçı bir sınayıcı tavrıyla bir şeyler mırıldandı.</p>

  <p>– Bellek, tamam. Tanıtlamaların anlaşılması tamam. Hepsi tamam. (Masaya vurdu). Matematikçiler tabii ki!</p>

  <p>Bu parlak tanıtlama sayesinde matematikçi kabul edilerek perdenin öbür tarafında yer almaya hak kazanmışlardı ve gerektiğinde buradan formüler ve teoremler, önermeler ve akıl yürütmelerle mücadeleye atılabileceklerdi.</p>

  <p>Mösyö Ruche, geldiklerini görmediği ikizlerin arasında sıkışmış buldu kendini; her biri bir kulağına gizemli bir söz fısıldadı:</p>

  <p>– Ateş olmayan yerden duman çıkmaz!</p>
</body>
</html>
