<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>NUNCU <span class="bb">B</span>ÖLÜM</p>

  <p class="baslik">Bir koniyle bir düzlemin buluşması</p>

  <p>Mösyö Ruche İskenderiye fenerinin ışık demetinden bir ayaklı lambanın ışık konisine geçti.</p>

  <p>Toplantı salonuna yerleştiklerinde, salon bir kez daha karanlığa gömülmüştü. Birden, duvarda ışıklı bir çember gözüktü. Ayaklı lambanın ayağını sıkıca tutmuş olan Max, duvara dikey durumda oynatıyordu onu. Koni biçimindeki abajurun yaydığı ışık demeti duvarda kusursuz bir daire oluşturuyordu.</p>

  <p>Karanlığın içinde Nofutur’un boğuk sesi duyuldu:</p>

  <p>– Daire!</p>

  <p>Max feneri yana doğru eğdi. Gölge uzadı, daire oval hale geldi.</p>

  <p>– Elips!</p>

  <p>Max, feneri eğmeye devam etti. Elips uzadı. Sonra birdenbire yarıldı. Duvarda ışığın oluşturduğu şekil kapalı değildi artık; şekil kendisi dışında durmadan uzuyordu.</p>

  <p>– Parabol, dedi Nofutur.</p>

  <p>– Max devam etti, koni biçimindeki abajurun duvar düzlemine göre eğimi git gide belirsiz bir hale geliyordu. Parabol genişledi. Birden, duvarda, öbür tarafta, ışığın oluşturduğu ikinci bir şekil gözüktü. Nofutur’un sesinde bir duraksama fark edildi:</p>

  <p>– Hiperbol!</p>

  <p>Biraz sıkılmış bir hali vardı. Şunu da söylemek gerekir ki duvarı pek açık seçik göremiyordu.</p>

  <p>Mösyö Ruche son bölümdeki olumsuzlukları telafi etmek için araya girdi:</p>

  <p>– Bir buluşmaya tanık oldunuz. Abajurdan çıkan ışık konisiyle duvar düzlemi arasındaki buluşma. Gözünüzün önünde oluşan bu dört şekle <i>konik kesitler</i> adının verilmiş olmasının nedeni budur. Daha kısaca <i>konikler</i>.</p>

  <p>Yunan matematikçisi Menaikhmos’un, olayı keşfedince nasıl heyecanlanmış olabileceğini düşünebiliyor musunuz! İÖ IV. yüzyıldaydı. Elips ve daire kadar farklı dört şekil, ikisi kapalı.</p>

  <p>Mösyö Ruche projeksiyon makinesini çalıştırdı.</p>

  <div class="resim"><img alt="" src="../Images/164.jpg" /></div>

  <p>Her ikisi de açık olan parabol ve hiperbol kadar farklı</p>

  <div class="resim"><img alt="" src="../Images/164_2.jpg" /></div>

  <p>“Elin tek bir hareketiyle çizilen ilk üç şekil de farklı, iki ayrı çizgiden oluşan son şekil de. Evet ne diyordum, Menaikhmos’un, bu farklı şekillerin tek bir olaydan hareketle yaratılabildiğini keşfedince nasıl heyecanlanmış olabileceğini düşünün bir: Bir koniyle bir düzlemin buluşması ve koninin ekseninden sürekli ve tek bir eğimle, kesintisiz biçimde birinden ötekine geçiş.</p>

  <p>Mösyö Ruche ikizlerin bakışlarında şaşkınlık, neşe ve aynı zamanda saldırgan bir anlayışsızlık fark etti. Nedenini anlayamadı: J-ve-E, o ana kadar işittikleriyle ortada bildik bir koni göremediler!</p>

  <p>Mösyö Ruche hoparlörü açtı:</p>

  <p>– Dikat, dikkat, bu bir tanımdır: Koni, sabit bir noktadan, tepe noktasından geçen ve bir daireye, <i>temel</i>’e oturan doğrulardan, <i>ana doğrular</i>’dan doğan bir uzay şeklidir.</p>

  <p>Mösyö Ruche:</p>

  <p>– Çoğu kimsemin düşündüğünün tersine, bir koni, <i>tepe noktası</i>nın iki yanında simetrik biçimde uzanan iki tabakadan oluşmuştur. Ve genel olarak koni kabul edilen cisim aslında yarım konidir.</p>

  <div class="resim"><img alt="" src="../Images/165.jpg" /></div>

  <p>– Bütün gençliğim koni istemekle geçti ama bana hep yarım-koniler sokuşturdular! dedi öfkeyle Jonathan.</p>

  <p>– Allahtan! Bir de gerçek bir koniyi gör! Sen üstteki yuvarlağa dokunurken alttaki sandaletlerinin altında ezilsin!</p>

  <p>Mösyö Ruche:</p>

  <p>– Ben geometri şekillerinin dokunulmayan bir takım ideal cisimler olarak hatırlanmasını isterdim. Sandaletlerinin altında ezilmeyen soyut cisimler olarak kalmasını. Geometrinin şerbetçilikle bir ilgisi yoktur.</p>

  <p>Max ayaklı lambayı yere oturttu tekrar. Abajurun ışık demeti tavanda gene basit bir daire çizdi.</p>

  <p>“Menaikhmos’tan iki yüzyıl sonra Apollonios bu konuyu ele aldı ve onu deyim yerindeyse geometrinin en sivri konularından biri haline getirdi. Koniklerin adlarını bulan odur. Anlayamadığım için size nasıl anlatacağımı bilemediğim matematiksel nedenler dolayısıyla sözcükler yaratmıştır: Aşırılıklardan gelen hiperbol: Hiper, “fazla olan bir şey”, eksiklikten gelen elips, “eksik bir şey” ve parabol, para, yani aynı “tam olması gerektiği gibi.”</p>

  <p>Bu geometrik eğriler birçok doğal olguda görülür. Dünyanın dönüşünde örneğin. Gezici anlamında Yunanca planetes’ten gelen planetlerin (gezegenlerin) adı, durağan yıldızların bulunduğu uzayda, hareket eden enderyıldızlar anlamında buradan gelir. Dünya kurulduğundan beri insanlar bu gezici yıldızların nasıl dolaştıklarını öğrenmek istemişlerdir.</p>

  <p>Uyum her şeyin daireleri ya da küreleri izleyerek yer değiştirmesini düzenliyordu. Cosmos! Yunanlı astronomlar böyle olmasını istediler. Özellikle de Eudoksos. Ama doğayı zorlamak mümkün değildir. Gezegenler Güneşin çevresinde kendi istedikleri gibi dönüyorlar ve dairelere aldırmıyorlardı.</p>

  <p>Mösyö Ruche, Eudoksos’tan 2 bin yıl sonra, Kepler’in nasıl gezegenlerin daireleri değil elipsleri izleyerek yer değiştirdiklerini bulduğunu anlattı. Merkezi Güneş olan elipsler!</p>

  <p>Sonra bir XVI. yüzyıl sonu İtalyan matematikçisinden söz etti, bir top güllesinin yörüngesinin bir doğru değil, parabol olduğunu anlayan Tartaglia’dan.</p>

  <p>Çember ve doğru epey zarar gördüler bundan!</p>

  <p>Koniklerin adamı hiç kuşkusuz herkesin gıpta ettiği <i>Büyük Geometrici</i> unvanı verilen Apollonios olmuştur. Apollonios İÖ. III. yüzyılın ikinci yarısında İskenderiye’de yaşadı. Büyük bir olasılıkla müzede ve o dönemde Eratosthenes’in yönettiği Büyük Kütüphane’de çalışmalar yaptı. En önemli yapıtı: <i>Konikler</i>. Yalnızca yedisi bulunabilmiş olan sekiz kitap.</p>

  <p>Kitaplar Mösyö Ruche’ün masasındaydı.</p>

  <p>– Açıkça itiraf etmek gerekirse, Grosrouvre’un fişlerine rağmen pek bir şey anlayamadım bu işten ben. Gördüğünüz gibi Yunan matematiği Eukleides’ten sonra yoluna devam etmiştir. İÖ II. yüzyılda Hipparkhos dikkat çeker. Elimdeki fişi okuyorum size:</p>

  <p><br /></p>

  <p class="gir2">Hipparkhos’u genellikle trigonometrinin babası gibi görme eğilimi hâkimdir. Babilli astronomlardan sonra dairenin 360 dereceye bölünmesi konusunu ele aldı. Büyük bir çaba ve emek harcayarak yıldızları inceledi, uzun süre astronomi hesabında en önemli gereçlerden biri olarak kullanılan “kiriş cetvelleri”ni hazırladı. Hazırladığı bu cetvellerin kesinlik ve şaşmazlığı sayesinde, Dünyanın ekseninin sabit olmadığını buldu. Bir daire çevresinde dönüyor ve yaklaşık her 26 000 yılda bir aynı yere geliyordu: Gün-tün eşitliği alanı.</p>

  <p class="gir2">Not: Eğer Dünyanın ekseni yer değiştiriyorsa, Dünya hareket ediyor demektir! Dolayısıyla Hipparkhos’tan sonra artık Dünyanın hareket etmediğini iddia etmek zordur. Gene de bunu iddia eden birçok kişi çıkmıştır!</p>

  <p><br /></p>

  <p>İskenderiye’de nerede kalmışlık? Soter, “kurtarıcı” diye bilinen Ptolemaios I’den sonra, Philadelphos denen Ptolemaios II’den vb. söz etmiştik. İÖ I. yüzyıl başında Ptolemaios IX’daydık; Lathyros “Nohut” diye bilinir. Niçin nohut? Hiçbir kitapta yok. Ptolemaios X yok. Ptolemaios XI bir fellah ayaklanmasında öldürüldü. XII.’ye gelince, ona Auletes (Flüt Çalan) denirdi ve İskenderiyeliler tarafından kentten kovuldu, Roma’ya sığındı, oradan Roma ordularıyla birlikte döndü, ordular bir daha Mısır’dan ayrılmadılar. Mısır’ın bağımsızlığı sona erdi.</p>

  <p>Flüt Çalan, on iki yaşındaki oğlunun, ablasıyla evlenmesi koşuluyla Ptolemaios III olmasına karar verdi.</p>

  <p>Mösyö Ruche izlenimlerini aktarmak amacıyla biraz durdu</p>

  <p>“Ablası Kleopatra’yla! Evlendiler. Çok kısa bir süre içinde yürümeyeceği anlaşıldı bu evliliğin.”</p>

  <p>– Ah, Philadelphos ve Arsinoe gibi değil, dedi Léa yapmacık bir melankoliyle. Onlar hiç değilse seviyorlardı birbirlerini!</p>

  <p>– Kleopatra kaçtı ve geri döndü... İskenderiye’de bulunan Sezar’la diye, sürdürdü konuşmasını Mösyö Ruche hiç durmadan. İsyan çıktı, İskenderiye halkı, iki aşığı kuşattı.</p>

  <p>– Niçin anlalıyor bunları? Onun üslubu değildir bu, diye mırıldandı Jonathan.</p>

  <p>– Bir bildiği vardır, diye fısıldadı Léa.</p>

  <p>– Sezar, donanması düşmanın eline geçmesin diye Büyük Limandaki bütün gemileri yaktırdı. Yangın karaya sıçradı ve Büyük Kütüphane’yi sardı. On binlerce papirüs tahrip oldu. İlk kütüphanecilerin olağanüstü çabalarla elde ettikleri bu ciltler alevler içinde kayboldu.</p>

  <p>İkizler, tamam anlamında, birbirlerine baktılar: Ha, demek bunun için!</p>

  <p>“Sezar amacına ulaşmıştı, gemiler battı. Ama kitaplar yandı.”</p>

  <p>Mösyö Ruche, bu kez mizahi bir tavırla değil, hüzünlü bir üslupla şunları ekledi sözlerine:</p>

  <p>“Gemiler denizin dibini boyladı, ve geçen gemilerden zorla alınan özgün ‘gemi el yazmaları’ da alevler içinde kayboldu.”</p>

  <p>– Kötülükle elde edilen kimseye yaramaz! dedi Léa, işitmek istemeyen Mösyö Ruche’e.</p>

  <p>– Sezar’ın birlikleriyle öldürülen Ptolemaios XIII’ün yandaşları arasında bir savaş oldu. Kleopatra dul kaldı. Ama bu uzun sürmedi. Başka bir erkek kardeşi vardı. Onunla evlendi. Kocası Ptolemaios XIV oldu. O da kayboldu, hiç kuşkusuz Kleopatra’nın emriyle öldürüldü. İkinci kez dul kaldı, iki dulluğu da iki kardeşinden oldu. Sezar Roma’ya döndü, Kleopatra da peşinden gitti. Sonra Sezar öldürüldü, Kleopatra İskenderiye’ye döndü. Çok geçmeden başka bir Romalı komutana çılgınca aşık oldu.</p>

  <p>– Antonius! diye haykırdılar J-ve-L duygusal bir tavırla. Sevdiler birbirlerini ve üç çocukları oldu.</p>

  <p>– Görüyorum ki alteslerle ilgili hiçbir şey yabancı değil size.</p>

  <p>– Siz de ihmal etmiyorsunuz ama! Tüm Kleopatra’ları gördük</p>

  <p>– Elisabeth Taylor ve Richard Burton’la, diye bir hatırlatma yaptı Jonathan.</p>

  <p>– Ve de Vivien Leigh, diye ekledi Léa.</p>

  <p>– Ya <i>Nil Melikesi</i>? Onu görmediniz mi? Ya <i>Kleopatra’nın Lejyonları</i>’nı? diye sordu Mösyö Ruche bir kâhin tavrıyla. Linda Cristal oynamıştı. Tanımıyorsunuz Linda Cristal’i, muhteşemdi. Ama filmleri bırakalım da kitaplara gelelim biz. Kleopatra Büyük Kütüphane’yi yeniden kurmak istiyordu. Antonius rakip Bergama kütüphanesini yağmaladı ve getirdiği 200 000 cildi Kleopatra’ya sundu. Bunlar büyük yangından kurtulan ruloların yanına gitti.</p>

  <p>– Sezar’ın hakkını Sezar’a vermek gerekir! dedi Jonathan.</p>

  <p>– Ve Bergama’dan alıp İskenderiye’ye vermek gerekir! diye ekledi Léa.</p>

  <p>– Kleopatra son Mısır kraliçesi oldu. Ptolemaios hanedanının tüm hükümdarları içinde halkını gerçekten seven, dilini konuşan, adet ve geleneklerini paylaşan tek hükümdar olmuştur. Uzun süre “Fellahların Kraliçesi” demişlerdir ona. Mısır bir Roma eyaleti olur. Frigya, Mysia, Lidya, Bithynia, İskitler, Trakya, Karia, Sarmatia, Kolkhis, Ermenistan, Kapadokya, Paphlagonie, Galatya, Suriye, Libya.</p>

  <p>Max, J-ve-L ve Nofutur, Mösyö Ruche’e hayranlık ve endişe içinde bakıyorlardı. Bu uzun sıralama sırasında iki kez soluğu tıkanmıştı.</p>

  <p>Devam etti konuşmaya:</p>

  <p>“ ...İskender’in imparatorluğunun Helenistik bölümü Roma İmparatorluğu içinde eridi. Mısır elden ele geçti: Bizanslılar, Araplar, Türkler, Fransızlar, İngilizler. Yeniden bağımsızlığına kavuşabilmesi için iki bin yıl beklemesi gerekti.</p>

  <p>Bununla birlikte İskenderiye birçok bilim adamını barındırmaya devam etti. Özellikle bunlardan müzede çalışmış olan ikisi yapıtlarının önemiyle yüzyılları aşarak günümüze kadar gelmişlerdir. II. yüzyılda Ptolemaios ve III. yüzyılda Diophantos.</p>

  <p>Mısır krallarıyla hiçbir ilgisi olmayan Claudius Ptolemaios bir matematikçiden çok astronom olarak tanınır, oysa aslında astronomdan çok matematikçiydi. En önemli yapıtına <i>Matematik Derlemesi</i> adını vermiş olması boşuna değildir.</p>

  <p>Max, Grosrouvre’un doğal olarak OK’ne aldığı Ptolemaios’un kitabını topluluğa gösterdi ve:</p>

  <p>– On üç kitap! dedi.</p>

  <p>İkizler cephesinde bir panik baş gösterdi. Max, Eukleides’in <i>Elementler</i>’iyle ilgili on üç klasörle yeniden uzun bir gösteriye kalkışmayacaktı herhalde!</p>

  <p>Max Grosrouvre’un fişini okumakla yetindi:</p>

  <p><br /></p>

  <p class="gir2">O dönemde astronomi “evrenin görünümü”nü inceleyen bir bilim dalı niteliğindeydi ve yıldızların görünen devinimlerini betimlemeye çalışarak bunlara geometrik bir tanım getirmek istiyordu. Eudoksos olsun, Hipparkhos ya da Ptolemaios olsun, büyük Yunan astronomlarının çoğu Ptolemaios’un dediği gibi “görünüşü kurtarmak” amacıyla gök cisimlerinin hareketlerini açıklamaya yönelik matematik modeller geliştirmeye çalışmışlardır.</p>

  <p class="gir2">Ptolemaios, sisteminin merkezine hareketsiz bir Yer’i oturtmuştur ve beri kalan her şey bu Yer’in çevresinde döner ona göre. Daireler ve kürelerle kaynayan bu gökyüzü, doğal olarak, bir çember ve küre geometrisine çağrı yapmıştır; Ptolemaios bu konuda eksiksiz bir el kitabı yazmıştır.</p>

  <p><br /></p>

  <p>Teoriler geliştirmek, modeller oluşturmak... görünüşü kurtarmak için, diye yineledi Mösyö Ruche usulca.</p>

  <p>Not defterini karıştırdı:</p>

  <p>– Roma yıkıldı, Bizans devraldı nöbeti. Ve pagan İskenderiye, Hıristiyan oldu. Aslında Roma, imparatorlarının Hıristiyanlığı kabul etmelerinden beri Hıristiyandı.</p>

  <p>Bilimlere Yunanistan’da ne kadar ilgi gösterildiyse, Roma’da da tersine o kadar ilgisiz kalındı. Tiber kıyılarında önemli olan yalnızca yönetme sanatıydı. Yasalara karşı tutkulu bir bağlılık vardı ama matematik yasaları değildi bunlar, hukuk dünyasının yasalarıydı söz konusu olan. Romalıların Panteon’una ülküsellikler yığılmamıştı. Roma İrnparatorluğu’nun neredeyse bininci yılında tek bir matematik okulundan iz bulmak mümkün değildi.</p>

  <p>Roma’nın zihinsel etkinliklere karşı ilgisizliğiyle Hıristiyanların Tanrı’dan ve azizlerinden bir şey getirmeyen bu bilgilere karşı düşmanlığının birleşmesi bilimlerin yaşaması konusunda trajik sonuçlar doğurdu. Bu sonuçlardan ilk etkilenen de tarihin ilk büyük kadın matematikçisi Hypatia olmuştur.</p>

  <p>İskenderiye’nin durumuyla artık ilgilenmeyen Léa kulaklarını açtı.</p>

  <p>– IV yüzyıl sonunda İskenderiye’de ünlü bir matematikçi aile yaşıyordu: Theon ve iki çocuğu Hypatia’yla Epiphanios. Bana gençliğimi zehir eden ünlü kare kök hesabı yöntemi Theon’un yapıtlarında yer almıştır. Kızı Hypatia, Apollonios’un buluşlarından yararlanarak parlak çalışmalar yapmış, özellikle Diophantos ve Ptolemaios’u incelemiştir. Epiphanios aynı zamanda Ptolemaios astronomisi üzerinde çalışmalar yapmıştır. Kız kardeşi kadar yetenekli olmadığı söylenir.</p>

  <p>Eskilerin öğretisini sürdüren Hypatia matematikçiliğinin yanında aynı zamanda iyi bir filozoftu ve her iki disiplinde ders verebiliyordu. Yüzlerce dinleyici geliyordu derslerine ve bunlar, onun zekasından, bilgisinden... ve güzelliğinden olağanüstü etkileniyorlardı. İskenderiye’nin üstüne çöken yeni ahlak düzeni yandaşlarının kabul edemeyeceği şeylerdi bunlar. Hypatia özgür bir kadındı.</p>

  <p>415 yılında bir gün, İskenderiye patriğinin kışkırttığı ayak takımı arabasına saldırdı, onu yere yuvarladı, soydu ve bir tapınağa sürükledi. Bıçak gibi keskin ve sivri istiridye kabuklarıyla işkence ettiler, sonra da diri diri yaktılar. Gerçekten de bazı din adamları yalnızca Hypatia gibi, Jeanne d’Arc gibi diri diri yakılan kadınları ve Engizisyon dönemlerindeki on binlerce “cadı” kadını severler.</p>

  <p>Léa ona bakıyordu. Yüzü solmuştu. Mösyö Ruche çok fazla ayrıntıya girdiği için eleştirdi kendisini, gereksizdi bunlar.</p>

  <p>– Antik Çağ’ın tek kadın matematikçisi, işkence ediliyor ve yakılıyor!</p>

  <p>Ve büyük bir ciddiyetle şu sözler çıktı ağzından:</p>

  <p>“Ve matematik okuyan çok kız olmamasına şaşılıyor.”</p>

  <p>Antik Çağ’ın can çekişmesinin sonuna kadar gitmek gerekiyordu.</p>

  <p>– İskenderiye’den sonra Roma. Romalıların bir tek matematikçisi olmuştur: Senatör Boetius. İmparator Theodoric’in emriyle idam edildi. Sonra, dönemin Hıristiyan köktendincilerinin “pagan üniversiteler” adını verdiği kurumları kapatma emri veren İustinianos’un dönemi. Önce Akademia kapatıldı, sonra bütün öteki Atina okulları.</p>

  <p>Muhammed’in ölümünden on yıl sonra, 642’de Araplar İskenderiye’yi ele geçirdiler. Hıristiyan kent Müslüman oldu. Ve müslüman olarak kaldı. Arapların fethetmesinden üç yıl önce kentte bir ayaklanma baş gösterdi, Büyük Kütüphane’deki kitapların büyük bölümü... hamamlarda yakıldı!</p>

  <p>Bu tuhaf bilginin arkasından bir sessizlik çöktü.</p>

  <p>Mösyö Ruche devam etti:</p>

  <p>“Bir kez daha, su ve ateş kitapları yok etmek için biraraya geldi. Büyük Kütüphanenin sonu oldu bu. Sonra sıra müzeye geldi. 718’de II. Ömer müzede çalışan bilginlere Antakya’ya yerleşmeleri emrini verdi. İskenderiye bitti! Toplantı da.</p>

  <p>– Genel olarak imkânsız kendi kendine ortaya çıkmaz. Her ne kadar...</p>

  <p>Bir şey oluyorsa, olması için nedenler vardır! Olmuş olanın nedenini bilmek ve bir olayın niçin falanca yerde ve falanca zamanda olduğunu, niçin falanca yerde ve zamanda olmadığını bilmek çok ince bir sorundur. Bunun birçok nedeni olabilir: Siyasi, ekonomik, dinsel, ne bileyim ben teknik nedenler, ama ayrıca insanların düşüncelerine bağlı tamamen insani nedenleri de olabilir.</p>

  <p>Bu yapmacık nutuk Mösyö Ruche’ün, Léa’nın, İskenderiye’nin düşüşünün ertesinde sormuş olduğu bir soruya cevap niteliğindeydi. Léa, Abbesses çarşısına alışverişe giderken Mösyö Ruche’ün garaj-odasına gelmişti. Hypatia’nın trajik ölümünün etkisinden kurtulamamıştı henüz. Bu sonlar! Kentin, Büyük Kütüphane’nin, müzenin sonu. Haftalar geçtikçe, farkında olmadan ilgi duymaya başladığı Antik Çağ’ın sonu büyük bir darbe olmuştu ona. Başlangıçlara karşı müthiş bir merak sarmıştı. Şöyle bir soru sormuştu:</p>

  <p>Mösyö Ruche, matematik niçin Yunanistan’da ve VI. yüzyılda ortaya çıktı da, başka bir yerde ve başka bir zamanda ortaya çıkmadı?</p>

  <p>Hiç kuşkusuz, öğrenciliği sırasında o bu soruyu kendi kendine sormuştu ve hiç kuşkusuz inandırıcı cevapları vardı bu sorunun. Sabah saatlerinde düşünüp taşındıktan sonra çok uygun düştüğüne inandığı bir gerekçe bulmuştu. Cevap bir cümlenin içindeydi: YUNANLILAR TARTIŞMAYI ÇOK SEVERLER.</p>

  <p><br /></p>

  <p><i>Osso bucco</i> safranlı bir <i>risotto</i> ve <i>gremolata</i>’yla<a href="../Text/dipnot.xhtml#Footnote0002" id="Feedback0002"><sup>[2]</sup></a> yenir.</p>

  <p>Her şey su dolu bir tencereye iki tavuk bulyonu atılmasıyla başladı. Mösyö Ruche’ün elindeki yemek tarifindeki en önemli iş olan haşlamanın hazırlanması çok vaktini aldı. Kısık ateşte ısıtılan su fokurdamaya başlar başlamaz içinden bir kase dolusu aldı ve safran yapraklarını içine attı. Sonra suyun fokurdamaya devam etmesi için ateşi ayarladı. Çok önemliydi bu.</p>

  <p>Pis bir hava vardı. Mösyö Ruche yuvarlak dilimler halinde kesilmiş yoğun ve katı, beş parça ilikli dana etini çıkardığında yağmur açık mutfağın camlarını dövüyordu.</p>

  <p>Léa, sürekli Mösyö Ruche’ün verdiği cevabı düşünürken bir yandan da onun hareketlerini izliyordu. Mösyö Ruche yeteri kadar konuşmuş olduğunu düşünüyor ve bu nedenle susuyordu, hiç değilse görünüşte mutfak işlerine vermişti kendisini.</p>

  <p>Mösyö Ruche annesinden kalmış olan ve ikinci ocakta kızmaya başlayan eski bakır tavaya dolu dolu üç kaşık tereyağı koydu, daha sonra yuvarlak kesilmiş ilk dana budunu attı içine. Tereyağı cızırdarken ikinci budu, daha sonra da üçüncü budu attı. Dördüncüsünde Léa çıkıştı ona:</p>

  <p>– Peki Mösyö Ruche, Yunanlılar tartışmayı severler! Matematiği keşfetmelerinin nedeni budur. Ben on yıl matematik derslerinin çoğunda şu lafı işittim:</p>

  <p>“Matmazel Liard, burada tartışılmaz!”</p>

  <p>Mösyö Ruche bir açıklama yapması gerektiğini kabul etti. Bir itirazı olmazsa Yunanlılardan söz edilecekti, hocalardan değil.</p>

  <p>– Ben tartışmak dedim Léa, dalaşmak değil. O dönemin Yunanlıları için tartışma soylu bir etkinliktir. Belirli bir amacı vardır: Muhatabını konuşarak ikna etmek.</p>

  <p>Butlar kızarıyordu.</p>

  <p>“Stadlarda atletler, bedenleriyle çarpışırlar, meydanlarda sözle saldırılar yapılır. Burada kanıtlar gösterirler birbirlerine, şu ya da bu biçimde indirilen darbeler değildir söz konusu olan. Ve bu kanıtlamalar yumruk yumruğa dövüş gibi düzenlenmiştir, hatırlarsın Pythagoras Olimpiyatlarda galip çıkmıştı. Mösyö Ruche duvarda asılı soğan filesini gösterdi parmağıyla. Léa anında yakaladı fileyi ve bir avuç soğan aldı içinden.</p>

  <p>– Çok ince doğra lütfen, dedi Mösyö Ruche.</p>

  <p>Léa soğanı ince ince doğradı, gözleri yaşarmıştı.</p>

  <p>– Size hiç etkisi olmuyor mu? diye sordu Mösyö Ruche’ün kupkuru gözleri karşısında isyan ederek.</p>

  <p>– Fazla gözyaşı yok bende. Olanı da daha önemli olaylar için saklamayı tercih ederim, dedi Mösyö Ruche tavanın dibine iki kat soğan döşeyerek. Sonra kereviz ve havuç ekledi, bir kepçe et suyuyla ıslattı bunları, butları yeniden tencereye koydu, üstüne maydanoz ve Léa’nın çekirdeklerini çıkardığı domates ekledi. Ve pişmeye bıraktı.</p>

  <p>Léa kağıt havluyla gözlerini kuruladı. Mösyö Ruche’ün bakışları uzaklarda kaybolup gitmişti sanki. Kısa bir sessizlik anından sonra tekrar konuşmaya başladı.</p>

  <p>İçerisi aydınlandı. Camlara vuran yağmur kesildi, Ravignan sokağından inen arabaların sesi belli belirsiz duyulmaya başladı. Ege denizinin mavi sularında, Miletos’da, Ephesos’ta, Kolophon’da, Karadeniz’de, Kyklades’te ve Sporades adalarında, Sakız’da, Sisam’da, Delos’ta, başka adalarda sallanmaya başladılar.</p>

  <p>Baş döndüren mavi renkli kapı ve pencereleriyle beyaz badanalı alçak evleri yeniden gördü Mösyö Ruche. Küçük Yunan limanlarında bir masanın etrafında toplanmış, küçük ağaç masalara oturmuş, bitmez tükenmez tartışmalara dalmış, uzo içerek ve önlerindeki kızarmış kalamarları ve kıpkırmızı ince domates dilimlerini atıştırarak görüş alış verişinde bulunan insanları geçirdi gözlerinin önünden.</p>

  <p>– Thales ve Pythagoras zamanında uzo olup olmadığını bilemiyorum ama kesinlikle kalamar ve de kalamarı kızartacak ateş vardı. Ve aynı konuşmalar yapılıyordu.</p>

  <p>Ravignan sokağındaki mutfaktan nefis kokular duyulmaya başlamıştı. Kereviz ve havuç soğanların arasında pişiyordu. Vakit ilerliyordu; risotto hazırlamaya başlamanın zamanıydı artık.</p>

  <p>Bütün zeytinyağı şişeleri gibi bu da yapış yapıştı Ama bu zeytinyağı doğrudan doğruya Toscana’dan gelmiş ve soğutka basınçla üretilmişti. Léa zeytinyağı şişesini ve ellerini sildi ve Mösyö Ruche’e uzattı onu. Bir bardak zeytinyağı dolduran Mösyö Ruche de sildi ellerini daha sonra.</p>

  <p>– Yunanlılar parmakların arasında kayan bu şişe gibi, tartışmanın da sözcükler içinde kaymaması için gerçekten dahiyane bir şey bulmuşlardır: Güvenlik kilidi.</p>

  <p>Léa Mösyö Ruche’ün her şeyin yerini ve zamanını bilmesini takdir etti.</p>

  <p>Devam etti Mösyö Ruche.</p>

  <p>“Düşündükçe ve de sabahtan beri, sen o soruyu sorduktan sonra çok düşündüm, düşündükçe müthiş bir buluş olarak görüyorum bunu.”</p>

  <p>Parmağını uzattı Léa’ya:</p>

  <p>“İnsanların ölümlü olduklarını kabul ediyor musun?</p>

  <p>Léa şaşırdı. Sonra Mösyö Ruche’ün ne yapmak istediğini anlayınca oyuna dahil oldu:</p>

  <p>– Evet, dedi kendinden emin bir tavırla, bağlayıcı soruya cevap veren bir gelin gibi, kabul ediyorum.</p>

  <p>– Sokrates’in bir insan olduğunu kabul ediyor musun?</p>

  <p>– Evet, dedi, kabul ediyorum.</p>

  <p>El çırptı:</p>

  <p>– Tamam bitti! O uzaman Sokrates ölümlüdür! Hiçbir şey yapamazsın artık, senin elinde değildir bu. Tuzağa düşmüşsündür benim güzel Léa’m. İlk iki soruya olumlu cevap verdin, üçüncüyü kabul etmezlik edemezsin!</p>

  <p>Léa hiç sesini çıkarmadı. Sonra kötü bir oyuncu gibi:</p>

  <p>– Ben parmağımı uzatıyorum, sen kolumu kapıyorsun! Bu mu sizin icadınız?</p>

  <p>– Bu şekilde anlatmamam gerekirdi belki ama meseleyi anlamak için iyi bir yoldur. Benim gençliğimde şöyle bir laf vardı: “Elinde bir şeyden iki tane varsa üç sayılır!”</p>

  <p>– Rica ederim. Mösyö Ruche, dürüst olun, diye kırıttı Léa şımarıkça.</p>

  <p>Birinci ocakta tavuk haşlaması fokurduyordu. Léa raflardan birinde duran ağır, dökme kulplu tencereyi aldı, ikinci ocağa koydu. Mösyö Ruche her zamanki gibi hiç gözleri yaşarmadan iki yaban sarımsağını ince ince doğradı, tencereye bir bardak zeytinyağı döktü ve ateşi ayarladı.</p>

  <p>– Mösyö Ruche, anlattıklarınızı ilginç bulmadığım için değil ama, Sokrates ve kalamarla yapılan bu uzun yolculuktan sonra hatırlayabilecek misiniz sorumu: Niçin Yunanistan’da da başka bir yerde değil? diye ısrarla sordu Léa.</p>

  <p>– Geliyorum, oraya geliyorum. Thales, Pythagoras, Metapontionlu Hippase, Sakızlı Hippokrates, Demokritos, Theethetos, Tarentumlu Arkhytas, bildiğimiz kadarıyla matematikle ilgilenen bütün bu Yunanlı düşünürler kimdiler, hayatta ne yaptılar, toplumdaki yerleri neydi?</p>

  <p>Babilli ya da Mısırlı matematikçi-hesapçılar gibi ne köleydiler ne de devlet görevlisi; onlar hesabın ve bilginin tekelini ellerinde bulunduran yazıcı ya da rahip kastına dahildiler. Yunanlı düşünürler hiçbir otoriteye hesap vermezlerdi. Ne iş yapacaklarına karar veren ya da araştırma ve incelemelerini sınırlayan bir kral ya da başrahip yoktu başlarında. Yunanlı düşünürler özgür insanlardı. Ama...</p>

  <p>Tenceredeki yaban sarımsakları iyice haşlanmamıştı henüz.</p>

  <p>... Ama, görüşlerini meslektaşları arasında savunmak zorundaydılar.</p>

  <p>Mösyö Ruche Léa’ya şöyle bir açıklama yaptı: Bu adamlar, bir “okul” içinde yer aldıklarında bile kendi başlarına, bağımsız birer düşünürdü ve yepyeni bir toplumsal konumdu bu. Bireyler olarak, düşünce özgürlüklerinden yararlanarak, tezler ileri sürme, teoriler geliştirme haklarını kullanarak kendilerini ifade ediyorlardı. Bunları savunmak bir yükümlülüktü onlar için. Üretimlerinden sorumluydular ama özel bir otorite karşısında değil, onların görüş ve düşüncelerini eleştirmek, bunlara karşı çıkmak, bunları reddetmek hakkına sahip herkes karşısında. Siyaset alanında yurttaşlardan hiçbir farkları yoktu, entelektüel alanda ise düşünce adamıydılar.</p>

  <p>Bu dönemin Yunanistan’ı, bir imparatorluk değildi, bağımsız sitelerden, site-devletlerden oluşan bir topluluktu. Bunların bazıları tiranlıkla, bazıları demokrasiyle yönetiliyordu. Demokrasiyle yönetilen sitelerde yurttaşlar siyasal yaşama yoğun biçimde katılıyorlardı, ama bunu biliyorsun sen. Belki bilmediğin şudur: Atina’da 7-8 bin kişinin katıldığı toplantılar yapılırdı ve herkes söz alabilirdi bu toplantılar sırasında! Düşünebiliyor musun böyle bir şeyi! İnandırmak ve katılımı sağlamak için ortaya atılan keskin kanıtlar! Ve toplantı sonunda herkes oy kullanıyordu ve tüm oylar eşit değerdeydi! Ve mahkemeler burada ne Tanrının yargısı, ne de kralın yargısı geçerliydi; yargıçları ve halk jürisini ikna etmek gerekiyordu burada. Siyasi tartışmalar, hukuki tartışmalar, felsefi tartışmalar.</p>

  <p>– Ya matematik? Niçin esas konunun etrafında dolaşıp duruyorsunuz?</p>

  <p>– Etrafında değil. İçinde dönüyorum!</p>

  <p>Her iki ocak da yanıyordu. Mösyö Ruche kapakları kaldırdı: Tavada, beş dana budu pişiyor, tencerede ise yaban sarımsakları haşlanıyordu.</p>

  <p>Mösyö Ruche, Yunanlılarla ilgili tartışmanın tutkusuna yeniden dönerek şöyle dedi:</p>

  <p>– Gerçek bir tartışmanın olabilmesi için bir anlaşma şarttır. Bu minimum kabul edildiği takdirde mümkün olabilir tartışma! Sen konuşuyorsun, ben konuşuyorum, sen falanca düşünceyi ileri sürüyorsun, ben filanca düşünceyle karşılık veriyorum, sen kendi kanıtlarını süsleyip püslüyorsun, ben kendi kanıtlarımı biliyorum. Sonunda kim haklı çıkıyor? Nasıl yargıya varabileceğiz? Son sözü kim söyleyecek?</p>

  <p>Yunan düşünürleri, bilimlerle, özellikle matematikle ilgili olarak iki yönlü ayrımı derinleştirdiler. Siyasi, hukuksal ve felsefi kanıtlama alanıyla Mısır ve Babil matematiği arasındaki ayrım. Yunan matematikçileri iki koşul getirdiler.</p>

  <p>Yunan filozofları, siyaset adamlarını ve hukukçuları inandırma sanatında çok ustaydılar ama deyim yerindeyse uygulamacı olarak sınırlıydı yetenekleri. İnandırma kuşkuyu, kesin biçimde ortadan kaldıramaz. Matematik basit inandırma etkinliğini aşan bir şey getirmiştir. Çürütülmezliği zorunlu kılmıştır. Çünkü matematikçiler hep ileri sürdükleri şeyleri, kimsenin çürütemeyeceği bir biçimde tanıtlamak istiyorlardı, bütün kuşkuları ortadan kaldıracak doğrulamalar getirdikleri iddiasındaydılar. Kesin kanıtlar istiyorlardı! Yunan matematikçileri, çağdaşları olan öteki kanıtlayıcılardan işte bu özellikleriyle ayrılıyorlardı!</p>

  <p>Ve onları Babilli ve Mısırlı seleflerinden ayıran en önemli özellik, sezginin, matematik gerçekleri doğrulamaya yeterli olacağı görüşünü ve de sayısal kanıtları reddetmeleridir. Bir şeye inanıyorum çünkü görüyorum onu ve seni de inandırıyorum çünkü gösteriyorum onu sana. Fırat ve Nil kıyılarında rağbet gören somut kanıttır bu. Yunanlı matematikçiler bu tür maddi kanıtlarla tatmin olmayı kabul etmediler, daha fazlasını istediler: Tanıtlama.</p>

  <p>– Onlardan önce tanıtlama yok muydu? diye sordu Léa şaşkın bir halde.</p>

  <p>– Hayır, onlar getirdiler bunu.</p>

  <p>Yaban sarımsakları haşlanmış gibiydi. Tam zamanıydı! Mösyö Ruche pirinci boşalttı, pirinç taneleri yarı saydam hale gelinceye kadar zeytinyağı ve yaban sarımsaklarıyla karıştırdı. Çok önemli an gelip çatmıştı. Her şey o anda olup bitiyordu. Pirinç tanelerinin yapışmaması için karıştırmaya devam etmek gerekiyordu. Mösyö Ruche devam etti. Uygun ritmi bulunca sözü bıraktığı yerden aldı:</p>

  <p>– Ama sezginin ve somut gerçekliğin reddedilmesinin de bir sonucu vardır. Bunalıma kapı açar. İnanmam için görmem yeterli değilse, bana inanman için sana göstermem yeterli değilse, söylediğimin doğru olduğuna nasıl inanacağım? Söylediğimin doğruluğuna ben nasıl inanacağım, seni nasıl inandıracağım? Kim beni rahatlatacak? Ve işte, doğal olarak, insanlık tarihinde ilk kez Yunan düşünürlerinin sorduğu sorular çıkıveriyor ortaya: “Nasıl düşüneceğiz? Niçin düşünmüş olduğum şeyi düşünüyorum? Düşündüğüm şeylerin sağlam ve geçerli olduğuna nasıl inanacağım?”</p>

  <p>Mösyö Ruche’ün bu soruları sorarken nasıl bir tutku içinde olduğunu fark eden Léa, bu soruları, kendisinin sorması gerektiğini düşündü. Evet o sormalıydı bu soruları. Kendi kendisine hiç sormadığı sorulardı bunlar.</p>

  <p>Bir yandan osso bucco’sunu hazırlamayı özenle sürdüren Mösyö Ruche, devam etti:</p>

  <p>– Yunanlı düşünürler, rahatsızlık veren bu sıkıntıyı hafifletmek için, kendilerini yatıştıracak yöntemler geliştirdiler ve bu yöntemleri ileri sürdükleri olumlamaların doğruluğuyla sağlamlaştırdılar. Tam bir bilinç içinde, bilinçli olarak yaptılar bunu. Esas yeni olan budur. İnsanlık tarihinde ilk kez, düşünce, düşüncenin nesnesi olarak ele alındı.</p>

  <p>Bu gelişme İÖ V. ve VI. yüzyıllar arasında tamamlandı. Aristoteles bütün bunları Araç, Organon, düşüncenin aracı adını verdiği yapıtta yazmıştır. Düşüncenin kurallarının, gerçeklerin nasıl kanıtlanacağını göstermekle yükümlü kuralların bildirisi gibi kabul edilen mantığın doğuşudur bu.</p>

  <p><i>Ad hoc</i><a href="../Text/dipnot.xhtml#Footnote0003" id="Feedback0003"><sup>[3]</sup></a> bir yol değil, ortak bir yöntem uyguladığı görülen her özel önermede kayırma olduğundan kuşkulanılır; mantık, bütün olumlamaların aynı kurallara tabi olduğu görüşünü getirerek demokratik bir alan olarak ortaya çıkmıştır.</p>

  <p>Önsel ve ilgilenilen konulardan bağımsız olarak ele alınan bu usuller, taraflılık kuşkusu taşımadıklarından yargıcı kabul edilebilirler.</p>

  <p>Pirinç zeytinyağının tümünü emmişti. Mösyö Ruche tencereye bir kepçe et suyu döktü ve karıştırdı.</p>

  <p>– Bu usuller bazı basit ilkelere dayanır. Ama o zamana kadar hiç kimsenin sormamış olduğu ilkelerdir bunlar. Her şey bir yasakla başlar:</p>

  <p><br /></p>

  <p><b>Bir şeyi ve de bu şeyin karşıtını iddia etme hakkı yoktur.</b></p>

  <p><br /></p>

  <p>Bir başka deyişle, bir olumlama ve karşıtı, her ikisi birden doğru olamaz. <i>Çelişmezlik</i> ilkesi, kesin yasak!</p>

  <p>Mösyö Ruche, bir yandan pirinci karıştırmaya devam ederken devam etti konuşmasına:</p>

  <p>– Bundan önce gelen başka bir ilke vardır:</p>

  <p><br /></p>

  <p><b>Bir olumlama ve karşıtı, ikisi birden yanlış olamaz.</b></p>

  <p><br /></p>

  <p>“Biri yanlışsa öteki doğrudur. Başka bir olasılık yoktur. <i>Üçüncü şıkkın imkânsızlığı</i>”, denir buna.</p>

  <p>Mösyö Ruche, son cümleyi, College de France’ta açılış dersi veren yetkili bir ağız gibi söyledi: “Yunanlılar, göstermekten, tanıtlamaya işte böyle geçtiler.”</p>

  <p>Léa, Mösyö Ruche’ün, söylevini de osso bucco hazırlamasını da aynı dikkatle izliyordu. Tencereden gelen cızırtılı sesi düzenli bir hale getirmek amacıyla ateşi ayarladı, safranı döktü.</p>

  <p>“Risotto’nun sırrı, karıştırma biçiminde yatar.”</p>

  <p>Mösyö Ruche, yemeği hazırlamaya başladığından beri ilk kez, tarifi doğru uygulayıp uygulamadığını denetlemek amacıyla mutfak dolabına doğru eğildi. Doğruydu.</p>

  <p>– Ha, az kalsın unutuyordum. Alfabenin Yunan dünyasına erken bir dönemde girmesi bu tanıtlama uygulamalarını kolaylaştırmıştır. Kanıtlama, özellikle uzun olduğunda, yazılmışsa eğer, çelişkiye düşülüp düşülmediğinden emin olmak kesinlikle daha kolay olur.</p>

  <p>Geriye gremolata’yı hazırlamak kalıyordu. Sarmısak dişlerini aldı, doğradı, makasla kestiği maydanozları bir kâseye doldurdu, parmağının ucunu sıyırarak, limon rendeledi.</p>

  <p>Tamamdı. Çok da güzel olacaktı. Bununla birlikte bir soru kurcalıyordu Léa’nın kafasını. Nasıl olmuştu da Mösyö Ruche, bütün bunları anlatacağını bildiği halde osso bucco hazırlama işine girişmeye karar vermişti. Bu ikisi arasında bir bağ vardı mutlaka. Oyunu sonuna kadar oynamasını beklemişti ama hiçbir şey olmamıştı sonunda. Söyledi durumu. Mösyö Ruche, gevrek bir bakış attı ona.</p>

  <p>– Her yerde birtakım bağlar aramak gerekmez, Léa. Özgürlük, gremolata hazırlarken Yunan tanıtlamasından söz etmekte yatar!</p>

  <p>Salon-salamanjedeki masada beş tabak vardı. Açık mutfakta tava. Mösyö Ruche, kapağı kaldırdı, butlar pişmişti; et kemikten ayrılıyordu. Servis zamanı gelmişti bile. Etleri uzun, oval bir tabağa koydu, Jonathan’ın o gece yere düşürdüğü tabağın aynısıydı. İlik çok iyi durumdaydı; katı ama çok iyi pişmişti, kemiğin içindeydi. Mösyö Ruche, her budun üstüne bir kat gremolata çekti, risotto’yu bir saplı tencereye aldı, üstüne Parmesan peyniri rendeledi, sonra da hepsini kucağındaki tepsiye koydu.</p>

  <p>Herkesin beklemekte olduğu masaya doğru sürdü tekerlekli sandalyesini. Her tabağa bir but koydu, yağlı risotto ekledi yanına. Léa balkonda soğuyan şarabı almaya gitti. Yağmur şişeyi ıslatmıştı. Siena ve Floransa arasında Toscana’nın en iyi bağlarının üzümünden yapılan <i>gallo nero</i>’ydu şarap.</p>

  <p>– Bir Yunan icadı için İtalyan şarabı! dedi Léa.</p>

  <p>Kadeh tokuşturdular.</p>

  <p>– Ege denizi bir konuşmalar denizidir; kıyılarını özgür tartışmaya sunar. Herkese afiyet olsun! dileğinde bulundu Mösyö Ruche, ilk osso bucco lokmasını ağzına atarken.</p>

  <p>Léa keyiflendi. Ravignan sokağındaki salon-salamanjenin ışığı gece geç vakte kadar yandı.</p>

  <p><br /></p>

  <p>Soğuk ve pırıltılı yeşil renkli sıvı seyahat arzusu uyandırıyordu. Kabarcıkların içindeki az miktardaki o korkunç alkol yemeğin geri kalan bölümünü tozpembe gösteriyordu. J-ve-L <i>osso bucco</i>’ya karşılık olarak başka yiyecekler bulmuşlardı. Mösyö Ruche’le birlikte, restorana giderlerken Saint-Denis kapısında durup ünlü alçak kabartmaları seyretmişlerdi.</p>

  <p>İyice kendi içine kapanmış güçlü surlarla korunmuş, deneyimli askerlerin savunduğu kent tüm saldırılara direnmeye hazırdı. Kenti savunan birlikler güçlü silahlarla donatılmıştı ve çok iyi yönetiliyorlardı. Saldırdıkları kent, Avrupa’nın en sağlam kentiydi.</p>

  <p>Şehir, bir anda ele geçirildi. Kral XIV. Louis komutasındaki Fransız birlikleri Ren, Meuse ve Elbe’yi altmış günde geçerek üç eyaleti fethetmiş ve kırk müstahkem mevkiyi ortadan kaldırmışlardı. 1673 yılının bir Haziran sabahında düşen müstahkem mevkinin adı Maastricht’ti. Kent, ünlü bir ölü nedeniyle ünlendi: Savaş sırasında mareşal olan silahşör d’Artagnan öldü.</p>

  <p>Alçak kabartmada betimlenen sahne Republique ve Opera arasında Porte Saint-Denis taşına işlenmişti. Tam karşıda <i>Bonne-Nouvelle</i> bulvarının başında eski kitaplar satan bir dükkânın şaşırtıcı bir adı vardı: <i>Düşüncenin Donanımı</i>.</p>

  <p>Buradan yaklaşık yüz metre ötede, kenar mahalle tarafında Brady pasajı vardır; burada 55 franga açlığınızı giderip saçlarınızı kestirebilirsiniz: Pilavlı tandoori 25 frank, saç kestirme 30 frank. Ama Léa o gün için lükse kaçmıştı. <i>Shalimar</i>, Brady pasajındaki on beş kadar Hint restoranı içinde –aslında çoğu Pakistanlıydı bunların– en lüksüydü.</p>

  <p>Deniz yeşili kokteyl etkisini göstermeye başlamıştı. J-ve-L’nin davetini kabul eden Mösyö Ruche, bu tanınmamış küçük restoranı görünce çok şaşırmıştı. Birazdan nasılsa öğreneceğini bildiğinden, niçin orada olduğunu sormak istemedi. O yaşta önceden öğrenmemek daha doğruydu.</p>

  <p>Léa kızarmış yanaklarıyla, onun sormak istemediği soruya gizemli bir yanıt getirmeye çalışarak konuşmaya başladı.</p>

  <p>– Lilavati’nin her şeyi vardı! Güzeldi, zekiydi ve üstelik babası büyük bir bilgin, ünlü bir astronomdu. Evlenme yaşına gelince babası uzun uzun yıldız falına baktı. Korkunç bir şey görünüyordu falında: Lilavati, evlendiği takdirde, kendisi ölecekti. Bhaskara, soyadı buydu, hayatı seviyordu. Kızının kendisinden ayrılmasını kabul etmedi ve evlenmesini yasakladı. Kendisini bağışlatmak için yaşamının yapıtı olarak nitelediği yapıta onun adını verdi: Lilavati. Kitabın içinde bir yığın problem vardı ve bunları çözebilecek ilk kişi kendisiydi. Bu problemleri kızına sorulmuş sorular biçiminde takdim ediyordu. Lilavati Hint matematiğin en önemli yapıtlarından biri oldu. Bu olay XII. yüzyılın başında geçiyordu. (Léa durdu, sonra alaycı bir tavırla devam etti) Birisi şöyle dedi bana: Matematiğin özü özgürlüktür!</p>

  <p>– Georg Cantor, <i>Kümeler Kuramı</i>’nın babası. Bizim dönemimizde Sorbonne’da büyük öfke uyandırıyordu bu sözler.</p>

  <p>– Bende başka bir versiyon var, diye araya girdi Jonathan. Baş tarafı hemen hemen aynı. Yalnız Bhaskara yıldız falında başka bir şey okumuştu. Şöyle bir şey çıkmıştı falda: Eğer Lilavati evlenirse, “evlilik yaşamı çok kısa sürecektir.” Bhaskara bu kehanetten kurtulabilmek amacıyla, evliliğin reddedilmesi dışında, bir yol olup olmadığını anlayabilmek için iddialı birtakım hesapların içine daldı. Bir yol daha vardı: Lilavati, Bhaskara’nın belirleyebildiği bir günde evlenmeliydi. Bhaskara, belirlenen tarihe ne kadar uzak ya da yakın olduklarını saptayabilmek için bir kum çeşmesi yaptırdı; çeşmenin daracık deliğinden akan kum taneleri zamanı ölçüyordu. Lilavati zaman zaman gelip kumun akışını seyrediyordu. Bir gün çeşmeye doğru eğilmiş bakarken, burnuna takmış olduğu küçük bir inci, o farkında olmadan yerinden çıktı. Düştü ve kum tanelerinin arasına karıştı. Kum tanelerinin akışı da yavaşladı bu yüzden. Düğün astrolojik hesaplarla saptanan tarihten birkaç gün sonra yapıldı. Kısa bir süre sonra Lilavati kocasını yitirdi. Aniden ölmüştü kocası. Babası, teselli etmek için, ünlü matematik yapıtını ona ithaf etti.</p>

  <p>– Ah! Léa’nın çığlığı Brady pasajında yankılandı. Senden böyle bir versiyonun çıkmış olması şaşırtmıyor beni. Zamanı şaşırtan ve kocasının ölümüne neden olan burnundaki incisiyle aşağılık hoppa bir kız! Bereket, ona, hiçbir işine yaramayacak bir kitap yazan babası vardı! Senden, bu mitin maço versiyonunun gelmiş olması şaşırtmıyor beni. Dikkat et Jon, yaşlılığın kötü olacak!</p>

  <p>– Sana olan olmuş, her yerde ve her şeyde erkek görüyorsun!</p>

  <p>– Zaman zaman, yaşlı bir çift gibi görüyorum sizi, dedi Mösyö Ruche.</p>

  <p>Biraz ağır konuşmuştu.</p>

  <p>– Aynı mitin iki versiyonunun sizi karşı karşıya getirmesine tanık olmam için yemeğe davet ettiniz beni galiba.</p>

  <p>– Hayır, dediler tekrar birlikte. Size şunu söylemek istiyorduk biz: Brahmagupta adlı biri çok renkli matematiği icat etmiş. Elinde çokbilinmeyen olduğunda, ikincisi siyah, üçüncüsü mavi, dördüncüsü sarı, beşincisi beyaz ve altıncısı kırmızı olurmuş. Düşünebiliyor musunuz, renkli denklemler!</p>

  <p>– Yeşile karşı mıymışlar? diye sordu muzipçe Mösyö Ruche, kalan kokteylini bir dikişte içtikten sonra. A siyah, E beyaz, I kırmızı, U yeşil, O mavi, biliyor musunuz? <i>Rimbaud, Ünlü Harfler</i>. Şiir ve matematik arasındaki işbirliğine bir örnek daha.</p>

  <p>– Hint matematiği, diye düzeltti Jonathan. Her bir renkle başlangıcı anlatmak istiyorlardı size. Her şey Thales’le başlıyor, Yunanlılar tanıtlamayı bulmuşlardır, vb. Ya Babilliler, Mösyö Ruche? Ya Hintliler? Ya Çinliler? Demokratik bir yöntemi uygulamaya sokarak yaptığınız sınıflandırmada istatistiklerden ya da trigonometriden yana veya bunlara karşı oy kullanmayı önerdiniz. Ama, ne bileyim ben, “başka matematik” ya da “batılı olmayan matematik” diye adlandırabileceğiniz bir gruptan yana tavır almayı önermediniz bize.</p>

  <p>– Manaus’tan bize gelen yapıtlar arasında böyle bir gruba dahil edebileceğimiz tek bir kitap yok!</p>

  <p>– Siz kendiniz söylediniz! Orman Kütüphanesi’nde niçin Lilavati yok? Niçin tek bir Babil tableti yok? Tek bir Çin metni? Maya reprodüksiyonları? Orman Kütüphanesi’nde, Yunan matematiğinden çıkmış olanların dışında tek bir yapıt yok! Ama siz, siz bilmiyordunuz bunu, çünkü kataloğu önsel olarak, kitapları sandıklardan çıkarmadan önce hazırladınız.</p>

  <p>Durdurulamaz! Hümanist, farklılıklara açık bir kafa yapısı ve işte, çirkin bir suç: Etnikmerkezcilik, bahmerkezcilik ve de... Jonathan elini masanın altına soktu, bir paket çıkardı ve Mösyö Ruche’e uzattı. Paketi uzatırken de tek bir cümle söyledi:</p>

  <p>– Ahmes, Thales’ten bin yıl önce!</p>

  <p>Mösyö Ruche, paketi açtı ve içinden <i>Rhind papirüsü</i>’nü çıkardı. XIX. yüzyılda, Teb’de, II. Ramses’in tapınak mezarında bulunan şahane rulonun tıpkıbasımı. Daha sonra Alexander Rhind tarafından satın alınarak İngiltere’ye götürülüp, British Museum’a konmuştur. Uzunluğu beş metreden fazla, 14 papirüs yaprağından oluşan bu rulodo çeşitli konulardan oluşan onlarca problem vardır. Bugüne kadar bulunmuş en eski matematik kitabıdır.</p>

  <p>Yazar kendini takdim ederek başlıyor: Ahmes, yazıcı. Sonra metnin, 15. hanedan kralı Apofis döneminin otuz üçüncü yılının su baskınları mevsiminin 4. ayında, geçiş dönemi sırasında kaleme alındığını belirtiyor. Sonrası da var! Ahmes, bu metnin, XII. hanedanın altıncı kralı Ammenemes III döneminde yazılmış en eski papirüsün bir kopyası olduğunu belirtiyor. İsa’dan 2 bin yıl önce! Dahası, bazı araştırmalara göre, Rhind papirüsünde yer alan matematik konularının kökeni İÖ 2800 yıllarındaki piramit inşaatı dönemine kadar gitmektedir.</p>

  <p>Bu konudaki üstünlüklerinden yararlanmayı daha fazla abartmak istemeyen Léa, Mösyö Ruche’e bir öneri getirdi:</p>

  <p>– İsterseniz eğer, şu konuda anlaşabiliriz: “Her şey Thales’le başlamıyor!”</p>

  <p>Reddetmek zor bunu!</p>

  <p>– Nasıl bir tren başka bir treni saklayabilirse, bir başlangıç da başka bir başlangıcı saklayabilir, Mösyö Ruche, dedi Jonathan bir tavuk kemiğini dişlerinin arasında çıtırdatırken. İÖ iki bin yılda Mezopotamya ve Mısır’da, Babil’de ve Teb’de, matematik alanında başka buluşlar da oldu. Farklı bir matematikti ama matematikti. Çin’de mesela? Tanıtlama var mıydı? Kesinlikle yoktu, Yunan tanıtlamaları! Ama sayılar ve şekillerle ilgili olarak ortaya atılan şeyleri doğrulama araçları vardı mutlaka ve bunlara kesinlikle tanıtlama demiyordu onlar! Her neyse bin yıllar geçiremeyiz bu konu üstünde.</p>

  <p>Léa parmağıyla kitabı göstererek:</p>

  <p>– Ahmes, yapıtta okuyacağınız gibi, “doğayı incelemek, var olan her şeyi, her gizemi, her sırrı öğrenmek için kurallar” vereceğini söylüyor.</p>

  <p>– Var olan her şey! diyerek irkildi Mösyö Ruche. Bu da göstermektedir ki bu dünyada en iyi paylaşılmış olandır bu “her şey”.</p>

  <p>– Ahmes, Thales: Hiç her şey değildir! dedi konunun kapatılmasını isteyen Jonathan,</p>

  <p>Ama Léa iki gecesini hiyerogliflere vermişti. Bilinmesini istiyordu bunun:</p>

  <p>– Burada gördüğünüz ilk altı problem, dedi, Mösyö Ruche’e, hiyeroglif sütunlarını göstererek, belli sayıda ekmeğin on kişi arasında paylaşılmasıyla ilgilidir; l’den 9’a kadar gidiyor bu sayı. Mısırlıların 9’a kadar çarpım cetvellerinin biriydi bu.</p>

  <p>Rastlantı, tam bu sırada garson bir tabak nan getirdi; fırında pişmiş bu nefis küçük ekmekleri üçe bölerek paylaştılar. Bu durum çarpım cetvelinde 2’lerin ötesine geçmelerini engelledi. Ama nan parçalarını durmaksızın sulu, acı ve soğuk, kokteyl gibi deniz mavisi bir salçaya batıran Jonathan’ın iştahını kesmedi.</p>

  <p>Mösyö Ruche heyecanlıydı. Bu ikizlerin ilk hediyesiydi ve bu hediye bir kitaptı! Özellikle de hiçbir şey açık değildi bu kitapta.</p>

  <p>Ve, sabırlı Léa devam etti, bir öbek hiyeroglif gösterdi ona:</p>

  <p>– Problem 50. Dairenin alanını dördülleme konusunu işledi, n sayısını yaklaşık olarak hesapladı. 3,16 bulmuştur Ahmes. İsa’dan 2 bin yıl önce yapılan bir hesapta yüzde 0,5’lik bir hata!</p>

  <p>Ve sonra bir resim gösterdi:</p>

  <p>Burada da kare içine çizilmiş bir sekizgen, bu belki şeyle... nasıl demiştiniz... <i>tüketme</i> yoluyla dairenin alanının hesaplanması. Neyse yeniden bunlara dönemeyiz. Zaten... Ramses II bir gün bütün uyruklarına birbirlerinin tıpatıp aynısı arazi parçaları dağıtmaya karar verdi: Yüzölçümleri aynı olan kare biçiminde. Her uyruk aynı vergiyi veriyordu. Ama her yıl Nil nehri taşınca sular bazı parselleri, arazilerinden bir parçayı alıp götürüyordu. Ramses, bu durum karşısında, aldığı vergi oranını düşürmek amacıyla bu kayıp arazi parçalarını ölçtürmek için kâtipler gönderiyormuş. Geometrinin temelini bu olay oluşturuyor işte. Ben söylemiyorum bunu, çok iyi tanıdığınız Yunanlı tarihçi Herodotos söylüyor <i>Araştırmalar</i>’ında.</p>

  <p>– Hatırlattığın için teşekkürler. Seni dinlerken Herodotos’u düşündüm. Şöyle diyordu bize sanki: İnsanlar, eşitlik bozulunca geometriyi icat etme gereksinimi duydular.</p>

  <p>Bakışları Brady pasajında kayboldu. <i>Shalimar</i>’da her masada bir mum yanıyordu; burada bir gelenekti bu ve yemeğe “mumlu yemek” havası veriyordu. Mösyö Ruche kendi düşüncesine dalmıştı. J-ve-L’nin, Hint matematiği, Sümerlerin sayıları yazmayı buluşu, Hintlilerde ve Çinlilerde negatif sayılar, Hint matematikçilerinin yapıtları, V. yüzyılda Aryabatha, VII. yüzyılda Brahmagupt, Jiuzhang Suanşu’nun İsa’nın doğumundan yüz yıl önce yazmış olduğu ve küp kök hesaplarının yer aldığı büyük Çin yapıtı <i>Matematik Sanatı Üstüne Dokuz Bölüm</i> hakkında anlattıklarını dinlemiyordu.</p>

  <p>Birden, düşüncelerinden sıyrılarak bir şeyler söylediğini duydular:</p>

  <p>– İnsanlar, eşitliğin her bozuluşunda, bu eşitliği yeniden sağlayabilmek için yeni şeyler icat etmek zorunda kalmışlardır.</p>

  <p>– Eşitliği yeniden sağlamak! Özgürlüğü sağlamak! Mösyö Ruche, siz, Yunanlı matematikçilerin özgür insanlar olduklarını söylüyordunuz, kesinlikle haklısınız bunda. Ben de bir kez daha düşündüm bu konuyu, fark kesinlikle burada. Yunanistan dışında, bütün matematikler, aşın hiyerarşili imparatorluklarda ortaya çıkmıştır: Mezopotamya, Mısır, Hindistan, Çin, ve de Amerika, Aztekler, Mayalar.</p>

  <p>– Şunu da söyleme dürüstlüğünü göstermek gerekir ki, işleriyle ilgili hiç kimseye hesap verme durumunda olmayan kâtipler, başarılı uygulamaları dışında, korkunç biçimde sır saklamaya yatkın kişilermiş. Bütün muhtemel sonuçlarıyla tabii ki, dedi Jonathan. Evet, özgürlük ve sır.</p>

  <p>Mösyö Ruche, OK’ne dönüşte, beşinci bir bölüm açtı.</p>

  <p>“Bölüm 5: Öteki matematikler. Batılı olmayan matematikler”. <i>Rhind Papirüsü</i>’nü buraya koydu.</p>
</body>
</html>
