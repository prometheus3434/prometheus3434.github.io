<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">Y</span>EDİNCİ <span class="bb">B</span>ÖLÜM</p>

  <p class="baslik">Kardeşlik, özgürlük. Abel, Galois</p>

  <p>Beşinci dereceden denklem kök sayılarla çözülebilir miydi? Evet mi hayır mı? Genel kurul soruya cevap verebilinceye kadar araştırmalarını sürdürme kararı almıştı. O zamana kadar Antikçağın Üç Problemi’ne hiçbir çözümün gelmemiş olması dengeyi bozmuştu. Ortaya koydukları problemlere çözüm getirememekle vakit kaybetmeye tahammülleri yoktu!</p>

  <p><br /></p>

  <p><i>Kura çekildi</i></p>

  <p><i>Kim, kim yapacak</i></p>

  <p><i>İşi, diye</i></p>

  <p><i>Kurada en yaşlı</i></p>

  <p><i>olan çıktı;</i></p>

  <p><i>Böylesi daha iyi, daha iyi.</i></p>

  <p><br /></p>

  <p>Mösyö Ruçhe kaygılandı ve sabırsızlandı. Fırsattan yararlanarak Murano camından kalemini çıkardı. İri kareli defterine şunları yazdı:</p>

  <p><br /></p>

  <p class="gir0">Önce, bu kök sayılarla çözüm problemlerinin yalnızca bazı özel denklem tipleriyle ilgili olduğunun belirtilmesi gerekir; yalnızca çokterimlileri devreye sokan ve cebirsel denen denklemlerdir bunlar.</p>

  <p class="gir0">Örneğin,</p>

  <p class="gir0">“2x<sup>2</sup> + 3x + 1 = 0” 2. dereceden cebirsel bir denklemdir.</p>

  <p class="gir0">“Sin x + 1 = 0”, değildir.</p>

  <p class="gir0">En genel cebirsel denklem biçimi</p>

  <p class="gir0">a<sub>n</sub>x<sup>n</sup> + a<sub>n-1</sub> x<sup>n+1</sup> + ... + a<sub>2</sub>x<sup>2</sup> + a<sub>1</sub>x+a<sub>0</sub> = 0</p>

  <p><br /></p>

  <p class="gir0">n denklemin <i>derece</i>’sidir ve a; <i>katsayıları</i> da sayılardır.</p>

  <p><br /></p>

  <p>İlk cebirciler için tercih kolaydı, bir denklem çözülebilir ya da çözülmezdi: Bir kökü vardı ya da yoktu. Cardano, Bombelli ve ötekilerse sorunun daha karmaşık olduğunu kabul etmek eğiliminde oldular. Ve hatta daha ilginç.</p>

  <p>Buradan bir denklemin kök sayısıyla ilgili genel bir soru çıkarma noktasına gelinmiştir. Bunları hesaplama ve belirleme işine girişmeden önce önsel olarak kaç tane olduklarının bilinmesinin doğru olacağı görüşünde birleşildi. İkinci dereceden bir denklemin 3 kökü olabilir mi? 4. dereceden bir denklemin hiç kökü olmayabilir mi? Bu soruyla ilgili olarak belli bir kesinlik sağlanabilir miydi?</p>

  <p>Albert Girard, 1629’da yayımlanan <i>Invention nouvelle enl’algébre</i> (Cebirde yeni buluş) adlı yapıtında... sanal kökler dikkate alındığında ve her kök, her devreye girişinde değerlendirildiğinde n dereceden bir denklemin n sayıda kökü olduğu görüşünü dile getirdi. Örneğin, iki kez değerlendirilen çift kök.</p>

  <p><i>Ansiklopedi</i>’nin dAlembert’i, 1746’da ilk tanıtlama girişimini gerçekleştirdi, arkasından 1749’da Euler geldi. Daha sonra da iki Fransız, Louis Lagrange ve Pierre Simon Laplace. Nihayet bu konuda son kesin tanıtlamayı getiren bir Alman oldu “matematikçilerin prensi” Karl Friedrich Gauss. Ayrıca tek bir tanıtlamayla yetinmemiş, üç tanıtlama daha vermiştir. Bir teoremin bildirisi ve tanıtlaması arasında gerekli olan ayrımın kanıtı olabilir bu.</p>

  <p>Gelinen nokta şuydu: n dereceden her cebirsel denklemin kesinlikle kökleri vardı ve bu köklerin sayısı kesinlikle n’di: Cebirin temel teoremi! Şahane bir teorem! Bundan daha basit ve daha genel bir sonuç olabilir mi? 3. dereceden bir denklemin her zaman 3 kökü vardır; 2. dereceden bir denklemin de her zaman 2 kökü vardır.</p>

  <p>Mösyö Ruche durumu anladı. Ormanda uyuyan güzelin prensi gibi, belleğinin bir köşesinde uyuyakalmış bir ifade yetmiş beş yıl sonra taptaze bir şekilde uyandı: “İkinci dereceden denklem. Eğer diskriminant negatifse kök yoktur. Diskriminant yoksa, çifte kök vardır. Diskriminant pozitifse, iki kök!”</p>

  <p>Demek yalan söylenmişti bana! Ama kim yalan söylüyordu? İkinci dereceden bazı denklemlerin çözümü olmadığını söyleyen eski ifadesi mi? Yoksa ikinci dereceden bütün denklemlerin kesinlikle 2 çözümü olduğunu söyleyen temel teorem mi? Eski ifadesinin doğruluğundan kesinlikle emindi.</p>

  <p>Ne yapacağını bilemiyordu Mösyö Ruche. Kuşkusuz, Grosrouvre’un programını titizlikle izliyordu ve bu programı anlayarak izlemek, anlamadan izlemekten daha doğruydu. Ama her zaman her şeyi anlayamazdı. Beyninin sağ tarafı boş ver, aldırma, dedi. Mösyö Ruche ona hak vermek istedi. Sol taraf doğru mantığı aşağılayan bir çelişkiyi kabul etmeyi reddederek baş kaldırdı. Mösyö Ruche cevabı buldu sonunda. Rahatlatıcıydı bu cevap: Eski ifade de, teorem de yalan söylemiyorlardı.</p>

  <p>İki olumlama arasındaki fark şuydu: Aynı sayılar evreni içinde yer alıyorlardı bunlar. Eski ifadesi “gerçek” sayılar evrenine dahildi, temel teorem ise gerçek sayıları da içeren “karmaşık” sayılar evrenine dahildi.</p>

  <p>Her zaman şu meşhur soru çıkıyordu ortaya: Aranan şey nerede aranıyor? Çünkü her zaman bir yerlerde aranır. Ve çoğu zaman insan kendisi de bilmez bunu. Bu durum ona piposunu, geceleyin sokak lambasının altında arayan adamın hikâyesini hatırlattı. Yoldan geçen biri sorar adama: “Piponuzu bu lambanın altında mı kaybettiniz?” “Hayır! Ama şayet buradaysa, onu görebileceğim tek yer burası.” Annesi ona hep derdi ki... Annem! Uzun zamandır onu düşünmedim. Şimdi ben ondan daha yaşlıyım. Onu şu temel teorem sayesinde düşündüğümü söyleyebilirim. Matematik, gerçekten her kapı matematiğe açılıyor! Evet, annem hep şöyle derdi bana: “Seni denize göndersek su bulamazsın.” Bu cebirsel denklemler konusunda da, karmaşık sayılar evreninde çözümler aramak denizde su aramak gibi bir şey, her zaman var bu çözüm.</p>

  <p>Mösyö Ruche’ün, bu karmaşık sayıları gerçek anlamda değerlendirmesi bu dönemde oldu. Güçleri sayılarından geliyordu. Her cebirsel denkleme, sonuçta doğal evrenlerini oluşturarak çözüm olanağı sağlayabilecek derecede yeterli sayıya sahipti bunlar.</p>

  <p><br /></p>

  <p>Tokyo’da İGUA’nın işleri iyi gidiyordu. Yalnızca, Japon başkentine gönderilmesine vesile olan ve Şinjuku NS’de takip ettiği işler değil. Kendi işleri de. Karaoke bara daha sonra gene gitmişti birçok kez. Yan masadaki genç kadın, ona gazeteyi uzatan değil, öteki, o da gelmişti. Aynı masada oturmaya başladılar, sonra birlikte şarkı söylediler. Düet yaptılar.</p>

  <p>Ona Fransız olmadığını, İtalyan olduğunu itiraf etmişti. Kadın da bunun hiçbir önemi olmadığını söyledi kendisine. O da İtalyanlardan çok büyük şarkıcılar çıktığını söyledi. En iyileri Bulgarlardır ama Bulgarlar bas’tır, oysa İtalyanlar bariton olur.</p>

  <p>– Ya Siyahiler? diye sordu kadın.</p>

  <p>– Ha evet, zencileri unutuyordum az daha.</p>

  <p>Ve usulca itirafta bulundu:</p>

  <p>– Zencileri unutmuştum ve seni de unutmuştum.</p>

  <p>Çok hoşuna gitti bu. Bu tür iltifatlara alışkın değildi.</p>

  <p>– Nerede doğduğumu göstereyim mi sana?</p>

  <p>Alçak, lake bir masaya bir Avrupa haritası yaydı. İtalya’nın en altında bir yerlerde, bir ada gösterdi.</p>

  <p>Kadın ona sarıldı:</p>

  <p>– Sen bir adada doğdun ve ben de. Biz birbirimize rastlamak üzere yaratılmışız. Ve birlikte şarkı söylemek üzere.</p>

  <p>Nedenini kestiremedi ama birden <i>Madam Butterfly</i> geldi aklına. Puccini’nin operasına hayrandı o. İçinde bir şeyler hissetti.</p>

  <p>Ertesi gün bir telgraf aldı. Patron, hemen Paris’e dönmesini emrediyordu. Ayrıca şöyle diyordu: “Luigi, o aptal herif papağanı hâlâ bulamadı. Sen ilgilen bu işle.”</p>

  <p>Patronun emirleri tartışılmazdı. Genç Japon şarkıcı kadın da kendisini üzen bu haberi öğrendi. Akşam Karaoke bardaki masasında yalnız kaldı. Ondan kalan tek şeyi sıkı sıkıya tuttu elinde; en altında doğduğu adanın bulunduğu Avrupa haritası. Bütün gece hüzünlü şarkılar söyledi.</p>

  <p><br /></p>

  <p><i>“Kopenhag, küpkök yılı 6 064 321 229 (ondalıkları hesaba katın).”</i></p>

  <p>Bemt Holmboe getirilen mektubun ilk cümlesini görünce gülümsedi. Yazanın kim olduğunu hemen anladı. Mektubun başındaki bilmeceden heyecanlandı, hemen hesaplamaya başladı. Bir küpkökün çıkarılması hiçbir zaman kolay değildir. Ama matematik hocası olduğundan logaritmalardan yararlanmayı çok iyi biliyordu. Sonuç ortaya çıktı: 1 823,590827 yıl.</p>

  <p>0,590827 yıl, 0,590827x365=216 gün ediyordu. Dolayısıyla 1823 yılının 216’ncı günü söz konusu ediliyordu. Takvime baktı. Mektup 4</p>

  <p>Ağustos 1823’de Kopenhag’dan postalanmıştı. Eski öğrencisi Niels Henrik Abel’den geliyordu. Danimarka seyahati sırasında gönderilmişti. Onu beş yıl önce Kristiania’da, ilk matematik derslerini vermeye başladığı zaman tanımıştı.</p>

  <p>Holmboe, bu ilk yılın sonunda, Niels’in karnesine şunları yazmıştı: “Dikkat çekici dehasıyla matematiğe olan doymaz açlığını birleştirmiş. Yaşarsa dünyanın en büyük matematikçisi olacaktır.” Niçin “Yaşarsa”yı eklemişti, hiç anlayamadı bunu Holmboe. Niels 16 yaşındaydı, Holmboe, o yıl, Niels’e matematiği keşfetmenin kendisi olduğunu gururla hatırladı.</p>

  <p>Şimdilik yanılmamıştı kehanetinde. Niels kesinlikle, Norveç’in belki de İskandinavya’nın tartışmasız en iyi matematikçisiydi. Ve de henüz 21 yaşındaydı. Euler’in dev yapıtını şaşırtıcı bir kolaylıkla özümsemeyi başarmıştı.</p>

  <p>Bir süreden beri, Avrupa’nın hemen her tarafında, 5. dereceden denklemin kök sayılarla çözümü sorusu yeniden tartışılmaya başlanmıştı. Birçok başarılara imza atmış olan Euler denemişti bunu. Ama başaramamıştı. Gene de bu konuda bir formül bulunduğuna inanıyordu.</p>

  <p>Abel, matematikte yeterince bilgiyle donanır donanmaz bu soruya tutkuyla el atmıştı. Ve kısa sürede de 5. dereceden denklemin çözümünü veren formülü bulmuştu. Euler’in başaramadığını o başarmıştı! O dönemde Holmboe Abel’in tanıtlamasında hiçbir hata bulmamıştı. Tanıtlamayı inceleyen öteki matematikçiler de! Bereket, bir süre sonra Niels, yanıldığını kendisi fark etmişti. Formül, her durumda geçerli değildi. Oysa, önemli olan her durumda geçerli olabilecek bir formül bulmaktı. Daha önceki dört derece için yapıldığı gibi.</p>

  <p>Bu durumda Niels bakış açısını tamamen değiştirmişti. Formül bulunmadıysa, bulunamamış demektir, diye düşünmüştü. Olmadığı için bulunamıyor diye bir şey söz konusu değildir. Tam bir yön değişime. “4. dereceye kadar böyle bir formül varsa, 5. derece için de olmalıdır” görüşünden “4. dereceye kadar olan 5. derece için niçin olmuyor?” düşüncesine geçiş.</p>

  <p>Abel, Danimarka tatilinden sonra Kopenhag’dan dönüşte, özellikle birkaç yıl önce Paris’te ölen Lagrange’ın yapıtlarına dalarak durup dinlenmeden çalıştı. Bu yolda en uzağa gitmiş isimdi Lagrange, “bu sorunla ilgilenmek isteyen herkese” izlenecek yolu göstermişti. Lagrange kendisi de bu yolu izlemişti. Başaramamıştı. Abel, Lagrange’ı tanık gösterdi.</p>

  <p>Sonbaharın ortalarıydı. İlk yapraklar dökülmeye başlamıştı. Aylarca çalışması gerekiyordu. Abel işe koyuldu. Birden şöyle bir düşündü: Kar yağışı durduğunda, ilkbahar gelip, soğuklar bittiğinde, o da sorunu çözmüş olacaktı. Şimdi başarının araçlarına sahipti. Şenlik yaklaşıyordu.</p>

  <p>Tanıtlama Noel’den kısa süre önce bitmişti. Yoğun ama açık seçikti. Bir kez daha okudu. Hiçbir hata yoktu bu kez. Abel, ilk girişiminden sonra meslekte epey yol almıştı. Bir matematikçi olmuştu. Sonuç parlaktı. Basit bir cümle, basit bir cümle –ama ne cümle!– hesaplar yaptığı kâğıdı aydınlatıyordu:</p>

  <p><br /></p>

  <p class="ortali"><b>“Beşinci dereceden cebirsel denklemler kök sayılarla çözülemez!”</b></p>

  <p><br /></p>

  <p>Üç yüzyıl süren uzun yolculuk. Kaç yolcu geçmişti istasyondan? Kimi zaman zor ve kimi zaman rahat. Del Ferro, Tartaglia, Cardano, Ferrari, Bombelli, Tsahirnhaus, Euler, Vandermonde, Lagrange, Ruffini, ve şimdi de... Niels Henrik Abel. Yolculuğu bitirirken sona ulaşıyordu.</p>

  <p>Abel, <i>Memoires sur les équations algébriques où on démontre I’impossibilité de la resolution de l’équation générale du cinquième degré</i> (Beşinci dereceden genel denklemin çözümünün olanaksızlığının tanıtlandığı cebirsel denklemler üstüne açıklamalar) başlıklı bir yazı yazdı. Bu yazı Fransızca olarak kaleme alınmıştı. Altı sayfaydı ve Abel kendi olanaklarıyla bastırmak zorunda kalmıştı yazıyı. Fazla para gitmesin diye yarım sayfaya sıkıştırılmış bir metin verdi. Baskı daha ucuza mal oldu, ama metnin anlaşılması zorlaştı.</p>

  <p>Nasıl varmıştı bu sonuca? Açıkça söylemek gerekirse, Mösyö Ruche fazla bir şey anlamadı bu işten. Anladığı yalnızca denklemlerin çözümlerinin tek tek değil, bütünlükleri içinde ele alınması gerektiğiydi. Fikrin önemi burada yatıyordu: Denklemin tüm köklerini bütünü içinde almak ve <i>permütasyonlarını</i> irdelemek.</p>

  <p>İşe yirmi yıl önce başlamış olsaydı, şimdi çok daha ileri bir düzeyde olurdu kesinlikle. Şimdi de Grosrouvre’un kendisiyle daha erken bir dönemde ilişki kurmuş olmasına yanıyordu! Sinir hücrelerinin bir bölümünün artık yok olduğunu, geri dönmesinin de mümkün bulunmadığını ve canlı kalmış olanlarını da harekete geçirebilmesinin bir mucize sayıldığını çok iyi biliyordu.</p>

  <p>Abel yazısını hemen, Avrupa’nın büyük matematikçilerine gönderdi. Önce en büyüğüne, Gauss’a; Gauss, onu okuma zahmetine bile katlanmadan bir kenara kaldırdı. Öldüğünde bu yazı Gauss’un belgeleri arasında hiç açılmamış bir halde bulundu.</p>

  <p>Abel, integralleme üstüne yeni bir yazı yazdı ve Üniversiteden burs alabilmek umuduyla oluşturduğu bir dosyaya ekledi bu yazıyı. Bursu aldı ama yazı kayboldu. Bir daha da kimse onu bulamadı.</p>

  <p>Abel, iki yıldır, güzel Crelly Kemp’le nişanlıdır. Ve evlenmek için yeterli paraya sahip değildir. Abel’in bir öğretim görevi almasını beklerler. Abel hiçbir zaman alamaz bu görevi, ne kendi ülkesinde, ne Berlin’de ne de Paris’te. Nihayet Kristiania üniversitesinde bir matematik kürsüsü kurulduğunda, bu kürsüye, eski hocası ve daha sonra dostu olan... Holmboe atanır! Abel onu kutlar. Hayat gitgide zorlaşmaktadır Abel için. Bütün bunlar yetmiyormuş gibi özel derslerden kazandığı paranın bir bölümü de ailesinin borçlarına gitmektedir. Yoksul ve dahi, tam bir romantik neredeyse. Bunun dışında akıllı ve uysal bir insan olduğundan isyan, yabancı bir duygudur onun için. Bununla birlikte çalışmalarını tanıtmak için girişimlerini sürdürür.</p>

  <p>Onun buluşları Paris’te tanınacaktı, Abel buna inanıyordu. Yazılarını Institut’ye bırakacak, Cauchy, Legendre ve öteki Fransız matematikçiler bunları en doğru biçimde değerlendireceklerdi. Abel Fransızcayı düzgün konuşuyordu, hem sonra ülkeyi, dolaylı bir biçimde bir Fransız yönetmiyor muydu?</p>

  <p><br /></p>

  <p>1815’te, Niels doğduğu kentten ayrılıp, okumak üzere Kristiania’ya gittiğinde Norveç ve komşusu güçlü İsveç arasında bir birlik anlaşması imzalanmıştı. Tarihin azizliği, Napolyon kariyerini Waterloo’da bitirirken, en saygın mareşallerinden Kont Bernadotte’un kariyeri başlıyordu: İsveç tahtına çıkmıştı ve dolayısıyla Norveç’te de iktidarı elinde bulunduruyordu.</p>

  <p>XVIII. yüzyılın sonunda, tek bir ülkede, tarihte eşi görülmemiş bir biçimde çok sayıda matematikçi toplandı. Fransız devrimi sırasında Lagrange, Camot, Monge, Vandermonde, Laplace, Legendre, Lacroix, Fourier, Condorcet ve Delambre Paris’te çalışıyorlardı. Daha sonraki yüzyıla geçildiğinde de Cauchy, Poncelet, Sophie Germain, Poisson, Chasles devralmışlardı nöbeti.</p>

  <p><br /></p>

  <p>Öğleden hemen sonra Albert Mösyö Ruche’ü “almaya” gelmişti. Thales’te olduğu gibi 404 ilk kez, Paris’in merkezine doğru yöneldi. Palais-Royal’den sonra, Louvre’un Carrousel avlusunu geçtiler, Mösyö Ruche, eski tanıdığı piramide bir göz attı. Sonbaharın başıydı, aradan altı ay geçmişti. O zamandan beri çok matematiğe değmişti kalemi... Gene bir Japon grubu vardı, ama bu kez hepsi kürkler ve tüylü başlıklar içindeydi. Yaya geçidinden geçtiler. Sabah soğuğunu yiyen piramit, her zamankinden daha çok kristale benziyordu. Çevresindeki su birikintileri büyülü durgun bir kımıltısızlık içinde donmuş gibiydiler. Su donmamıştı ama ağır gözüküyordu. Buzluktan çıkarılmış votka gibi.</p>

  <p>Albert, ağırbaşlı bir tavır içinde araştırmaların ne durumda olduğunu sordu. Ve sırf merak olsun diye sormamıştı bu soruyu.</p>

  <p>Mösyö Ruche cevap vermekte zorluk çekti.</p>

  <p>– Aynı zamanda hekim olan ve dört yüzyıl önce senin için önemli bir yedek parça icat eden tuhaf bir İtalyan matematikçiyle birkaç gün geçirdim, dedi, başka ne söyleyebilirdi ki.</p>

  <p>– O devirde otomobil yoktu.</p>

  <p>– Yoktu. Ama gemiler ve gemilerde pusulalar, gemilerin altında deniz vardı. Deniz çok sallandığında, pusula da çok sallanıyordu ve hiçbir işe yaramıyordu. Kuzey kayboluyordu. Benim matematikçi pusulayı yalpalamaların ve sağa sola sallanmaların etkisinden kurtarmak için bir süspansiyon sistemi geliştirdi. Senin 404’ün sistemi de biraz adapte edilmiş biçimiyle bu sistemdir. Adını söylersem, hemen tanıyacaksın. Cardano.</p>

  <p>– Tiptir bu İtalyanlar! Hiç şaşırtmaz beni. Araba konusunda müthiştir İtalyanlar, Ferrari, Maserati, Lamborghini. Bu da çöp tenekesi gibi bir şey... Poubelle’in... çöp tenekesini icat eden Paris valilerinden biri olduğunu öğrendiğimde ne hale geldim. Şahane bir icat... Yok, çöp tenekesi falan değil, tabii ki... Siz mekanikten bir şey anlamıyorsunuz... Cardano’nun contasının iki esaslı işlevi var. Önce, kapağı işaret etti, motorun tekerlekleri döndürmesini sağlar. Sonra, direksiyonun tekerlekleri döndürmesini sağlar.</p>

  <p>Albert göstermek için direksiyonu çevirdi. Ve tabii Cardano’nun contaları çok iyi çalıştığından, tekerlekler döndü! 404 toprak sekiye çıktı ve yaya geçidinden henüz geçmiş olan Japon turist grubunu eziyordu az daha. Yani...</p>

  <p>– Tamam, anladım! diye homurdandı Mösyö Ruche.</p>

  <p>Albert, Mösyö Ruche’ü, Louvre rıhtımında Pont des Arts’taki yaya köprüsü hizasında bıraktı. Mucize! Burada basamakların her iki yanında bir eğik düzlem yaya köprüsüne giriş olanağı veriyordu. Albert, içi rahatlayarak ayrıldı oradan ve Megisserie rıhtımına doğru yöneldi.</p>

  <p>Cardano olsun olmasın, arabaların gürültüsü çekilmiyordu. Tuileries’nin yukarısında hep kırmızı ışık yanardı ve ansızın, hastanın soluğunun birden kesilmesi gibi vahşi bir sessizlik kaplardı ortalığı.</p>

  <p>Tekerlek birkaç kez daha döndü ve Mösyö Ruche tekrar nehrin tepesinde buldu kendini. Soylu Seine nehri, bir Flaman ressamını rahatsız edecek kadar gri-mavi karışımı bir renkteydi. Seine nehrinin soluğu: Mavimsi bir buhar, su, sanki dumanın içinden çıkıyor... Böyle anlarda Paris’te kış ışıklarını göstermeye karar verdiğinde, dünyanın geri kalan kısmı yeniden giyinebilirdi!</p>

  <p>Kum yüklü bir mavna sessizce tam sandalyesinin altından geçti. Mösyö Ruche, mavnayı gözleriyle izledi. Cité adasının burnuna varınca sağa kıvrıldı ve Pont-Neuf’ün altında kayboldu.</p>

  <p>Mösyö Ruche yaya köprüsünün ortasında durdu. Görülmez bir sıcaklığın içinde parlayan solgun güneş Mösyö Ruche’ün peşini bırakmayan kuru soğuğun canına okuyarak nekahet halindeki bir manzarayı ısıtıyordu. Hava yumuşamaya başladı. Mösyö Ruche’e, kış ortasında bu yumuşak hava bir armağan gibi geldi.</p>

  <p>Seine nehri arabaların gürültüsünü yutmuştu. Yürüyüş yapan insanların ayak seslerinden ve gelip geçenlerin seslerinden başka bir şey işitilmiyordu. Çıplak nöbetçiler gibi rıhtım boyunca uzanan yapraksız ağaçlar bu ‘tarafsız bölge’nin sınırını belirliyorlardı. Mösyö Ruche nehrin ortasında iki kıyıdan bin fersah uzakta hissetti kendini.</p>

  <p><br /></p>

  <p>Holmboe Kristiania üniversitesindeki bürosunda çalışırken hademe kapıyı vurarak içeri girdi ve bir mektup verdi. Holmboe masada duran kitap açacağını aldı ve zarfı açtı.</p>

  <p><br /></p>

  <p>Hayır, mektup, “Froland, küpkök 6 121 085 701”le başlamıyordu. Daha klasik bir biçimde “Froland, 6 Nisan 1829”la başlıyordu. Bir tek cümleyle devam ediyordu: “Niels Henrik Abel bugün öğleden sonra saat dörtte öldü.” Holmboe göz yaşlarını tutamadı. Öğrencisi, dostu hastalanıp bitkin düşmüş ve ölmüştü. Yirmi yedi yaşında bile değildi.</p>

  <p>Niels’in karnesine yazdığı not aklına geldi: “Yaşarsa, dünyanın en iyi matematikçisi olacaktır.” Yaşarsa!</p>

  <p>Mesleğe yeni başlamış bir hocayken, içerdiği şiddetin farkında bile olmadan böyle bir not düşmüştü ve bu lise öğrencisinin başında dolaşan felaketi haber vermekten alamamıştı kendisini sanki... Demek ki bu erken ölümü ve felaketi o anda hissetmişti.</p>

  <p>Holmboe acı acı gülümsedi Aslında önceden haber verdiği şey doğru çıkmamıştı. Niels’in ömrü uzun olmamıştı VE dünyanın en iyi matematikçilerinden biriydi. Dahası, ölü gömücü bilim adamlarıyla mezarının üstüne çökmeye başlamıştı şan ve şöhret.</p>

  <p>Görev alma isteğini defalarca geri çeviren Berlin Üniversitesinden haber gelmişti: Onu hocalarından biri olarak görmek istiyorlardı. Mektup Norveç’e ulaştığında Niels gömülmüştü. Ya Paris’te, Enstitü? O tarafta biraz daha iyiydi durum.</p>

  <p>Devrim, 1793’te Akademileri kapatmıştı. Otuz ay sonra enstitüyü kuruyor ve Louvre’a aktarıyordu. Napoleon 1805’te yeni yapılan Pont des Arts yaya köprüsüyle Enstitüyü Seine nehrinden geçirip tam karşıdaki eski Mazarin sarayına yerleştiriyordu.</p>

  <p>Mösyö Ruche daha önce hiç dikkat etmemişti. Her iki uca da baktı: Louvre’un kare biçimindeki avlusunun kapısı ve Enstitü’nün kubbesi tam yaya geçidi hizasındaydı. Doğru çizgi en kısa yoldur... Kesinlikle, ama neyle ne arasında? Umut ve umutsuzluk arasında. Mösyö Ruche soğuk iklimden gelen bu genç adamın Paris’e varışını, umut içinde, koltuğunun altında bildirisiyle matematikçiler kentine gelişini düşünmekten alamadı kendini.</p>

  <p>Hava sıcaktı, 1826 yılı Temmuzuydu, köprü neşeli insanlarla kaynıyordu. Çok ilgi çekiyordu bu köprü, Paris’in ilk metalik köprüsüydü! Abel köprünün, pırıl pırıl demir iskeletini, dökme kemerlerini ve demir çatısını hayranlıkla seyretti. Almanya, Avusturya ve İtalya seyahatlerinde böyle bir şey gördüğünü hatırlamıyordu. Yaya geçidi boyunca büyük gerdeller içinde portakal ağaçları vardı! Abel büfede, koca bir bardak limonatayı bir dikişte içmişti. Halk müziği çalan ve neşe saçan küçük bir orkestranın nağmeleri eşliğinde, kendisini bekleyen nişanlısı Crelly’yi hayal etti. Sonra küçük bir kukla tiyatrosunun önünde durdu, çocuklar gibi güldü ve rıhtıma doğru koştu. Kısa süre sonra bildirisi Fransa Enstitüsü’nde kayda geçirilecekti.</p>

  <p><br /></p>

  <p>Arabaların çıkardığı korkunç gürültü Mösyö Ruche’ü yaşadığı yüzyıla geri getirmişti. Sabırla kırmızı ışığın yanmasını bekledi ve hiç acele etmeden Conti rıhtımını geçti. Vakti vardı. Ölümsüzlerin mekanında geçmişle buluşmaya gitmiyor muydu!</p>

  <p>Girişte, görevliye kimlik bırakmak zorunda kaldı. Binalar içinde iki kütüphane vardı. En eski halk kütüphanesi olan La Mazarine’i, öğrenciyken sık sık girip çıktığından, biliyordu. Oraya gitmedi. Bir tanıtma karta verdiler. Tonozlu geçitten sonra solda, ikinci avlu. Özel giysili odacılar sekideki iki basamağı çıkmasına yardımcı oldular ve geniş bir holde bıraktılar onu. Merdiveni kaplayan elma yeşili renkli halı aynı zamanda küçük bir asansöre de götürüyordu; Mösyö Ruche sahanlığa gelir gelmez kapı otomatik olarak açıldı.</p>

  <p>Fransa Entitüsü’nün kütüphanesi! Öteki enstitüyle, Arap Dünyası Enstitüsü’yle hiçbir ilgisi yoktu kesinlikle. Her ikisi de Seine nehrinin sol kıyısında bulunuyordu ama, onları birbirlerine yaklaştıran hiçbir şey yoktu. Özellikle de koltukları çok farklıydı. Buradaki koltuklar çok gösterişli ve sağlam ağaçtan yapılmıştı ve zeytin yeşili kadifeyle kaplanmıştı. Arkalıkları da düzdü!</p>

  <p>Yaklaşık kırk metre uzunluğundaki dar salonun ortasında, ayakları kartal başlı aslan resimleriyle süslü meşe ağacından ağır masalar sıralanmıştı. Mösyö Ruche yerine yerleşti. Niels Abel’in, <i>Transandantal fonksiyonların çok geniş bir sınıfının genel özelliği üstüne bildiri</i> adlı çalışması önündeydi; bu bildiri üç yıl bir çekmecede beklemiş, Abel’in ölümünden bir hafta sonra bir toplantıda tanınmıştı. Augustin Cauchy, Legendre’ın dürtüklemesiyle sonunda Abel üstüne bir rapor yumurtlamıştı. Ama bu büyük matematikçi öylesine kendi yapıtlarının büyüklüğüyle doluydu ki, tanınmamış ve yazısı da okunaklı olmayan bu genç Norveçlinin teorilerini anlamak için müthiş zekasından yararlanacak zamanı bulamamıştı!</p>

  <p><br /></p>

  <p>Bir ay önce, gene aynı yere, Enstitü’ye, Niels Abel’den daha genç biri de –ancak on sekiz yaşındaydı– bir bildiri bırakıyordu: <i>Birinci dereceden cebirsel denklemler üstüne araştırmalar.</i></p>

  <p>Bildiriyi yazan bir lise öğrencisiydi. Karnelerinde şu tür yazılar okunuyordu: “Sürekli, yapılmaması gereken işlerle meşgul”, “Her geçen gün geriliyor”, “Tavırlan biraz tuhaf, “Hal ve gidiş çok kötü, nasıl bir karaktere sahip olduğu pek belli değil”. Başka bir öğretmen de şunları eklemişti: “Pek zeki olduğuna inanmıyorum, ya da en azından o kadar gizliyor ki zekâsını, anlamam mümkün değil.”</p>

  <p>Mösyö Ruche, insanın birisine zekâsını göstermesi ona bir armağan vermek değil midir! diye düşünmekten alamadı kendini. Bu öğretmen, Galois’nın kendisine zekâsını sunması için ne yapmıştı acaba? Kendilerine yalnızca budalalıklar sunulmasını hak etmiş çok insan vardır, diye düşündü acı acı.</p>

  <p>Her öğrencinin bir Holmboe’si olamamıştır ne yazık ki. Bununla birlikte Galois’nın bazı hocaları onun “olağanüstü yeteneklere sahip olduğunu” ve bu öğrenenin “matematik tutkusuyla dolu olduğunu” fark etmişlerdi. Hatta bunlardan biri şöyle demişti: “Onu yönlendiren matematik çılgınlığıdır.”</p>

  <p>Olağanüstü muzip gözlemciliğinden hiç kuşku duymayan bir başkası da şöyle diyordu: “Özgünlüğü hedefliyor!”</p>

  <p>Nihayet, gene karnelerinden birinde şöyle bir cümle bir çığlık gibi çınlıyordu: “Sessizliği protesto ediyor!”</p>

  <p>Enstitü’ye bildirisini sunan bu matematik çılgını lise öğrencisinin adı Evariste Galois’ydı. Yine, kaçınılmaz Cauchy’nin eline geçti metin.</p>

  <p>Bu kez, elindeki çalışmanın önemini anladı. Ama ne yazık ki raporunu sunacağı gün hastaydı ve toplantıya katılamadı. Cauchy kısa sürede sağlığına kavuştu, ama raporu unuttu.</p>

  <p>Mösyö Ruche delikanlının, bildirisini almaya geldiğini, odacının da kendisine, onu bir türlü bulamadıklarını söylediğini kolayca anladı. Yaptığı çalışmanın toplantıya sunulmamış olması yetmiyormuş gibi bir de kaybolması gerekiyordu. Öfke!</p>

  <p>Ve sinirlendiği, isyan ettiği söylenen bu genç Evariste Galois ne yaptı? Akıllı uslu evine döndü ve yeni baştan yazdı bildirisini.</p>

  <p>Daha sonra, 1830 yılı kışının ortasında, gene böyle bir günde Enstitü’ye girdi ve <i>Mémoire sur les conditions de résolubilite des équations par radicaux</i> (Denklemlerin Köklerle Çözülebilmesinin Koşulları Üstüne Bildiri) adlı çalışmasını bıraktı. Yaz başında verilecek olan Büyük Matematik Ödülü yarışmasına katılmaktı amacı. Ne yazık ki bu kez raporu yazacak olan Cauchy değil, imparatorluk baronu Fourier’ydi.</p>

  <p>Bu Joseph Fourier –adını taşıyan ünlü serilerin yaratıcısı– Bonaparte’la birlikte Mısır’a gitmiş, Memluk saldırılarında canını kurtarmış ve... toplantıdan birkaç gün önce de yatağında ölmüştü. Dolayısıyla Galois’nın bildirisini takdim edebilecek biri çıkmamıştı. Bu bildirinin herhangi bir yarışmaya katılıp katılmadığı hiçbir zaman öğrenilemedi.</p>

  <p>Sonuç olarak Abel’in bildirisi, ölümünden sonra Gauss’un belge ve evrakları arasında bulundu; Galois’nın bildirisi ise Fourier’nin belge ve evrakları arasında çıkmadı. Galois’nın çalışması bir kez daha kaybolmuştu.</p>

  <p>28 Haziran 1830, ödül... Niels Abel’e verildi! Akademi bu ödülü ona sağlığında vermediği için kendisini affettirmek istiyordu sanki. Bu arada da tuhaf bir rastlantı, Galois’yı, Abel’in yaşayan matematik kardeşini reddederken aynı şemayı yeniden üretiyordu.</p>

  <p>İki başarısızlık hiçbir zaman yalnız kalmadığı için bir üçüncüsü geldi. Galois 1831 yılının bir kış günü üçüncü kez Enstitü’nün kapısından girdi ve bildirisini teslim etti.</p>

  <p>Bu kez okudular bildirisini. Ve cevap da verdiler.</p>

  <p>Bildiriyi inceleyen Denis Poisson’du. Denis Poisson birçok çalışması arasında özellikle de önemli bir olasılık kuramıyla tanınmıştı.</p>

  <p>Poisson raporuna şunları yazdı: “Mösyö Galois’nın tanıtlamasını anlayabilmek için çok çaba harcadık. Akıl yürütmeleri yeteri kadar açık seçik olmadığı gibi geliştirilmiş de değil. Bu nedenle doğruluğu konusunda bir yargıya varamadığımız gibi konuyla ilgili olarak rapora da bir şey yazabilecek durumda değiliz...”</p>

  <p>Bu mektup Enstitü ve Evariste Galois arasındaki ilişkilerin sonu oldu. Poisson’un, çalışmalarından bir şey anlamadığı sırada Galois başka bir kurumla yüz yüze gelmişti. Hapishane. Çalışmalarının tanınması ve anlaşılmasını görme arzusunu öldüren bu satırları Sain-te-Pélagie’deki hücresinde otururken okuyordu. Daha sonraları Evariste Galois’nın yirmi yılını hapiste geçirdiği söylenecektir.</p>

  <p><br /></p>

  <p>“Bu konuyla ilgili olarak rapora da bir şey yazabilecek durumda değiliz...” demişti Poisson. Mösyö Ruche yapabilir miydi bunu acaba! Hiç değilse Galois’ya saygı olarak denemeye karar verdi. Grosrouvre belki fişleriyle yol gösterebilirdi ona.</p>

  <p>Kütüphane 18’de kapanıyordu. Saat 17.45’ti. Vakti, salonun tam ucunda, kütüphanecinin masasının arkasındaki iki kadranlı tuhaf bir duvar saati gösteriyordu. Cumhuriyetin IX. yılında yapılmıştı saat. Üstteki kadran güneş saatini, alttaki kadran da modern saati gösteriyordu. Ama iki biçimde: Aylar ve yıllar hem gregoryen hem de cumhuriyet takvimine göre yazılmıştı. Mösyö Ruche pluviôse’de<a href="../Text/dipnot.xhtml#Footnote0009" id="Feedback0009"><sup>[9]</sup></a> olduğunu anladı.</p>

  <p>Mösyö Ruche eşyalarını toplarken bir yerde, kütüphanenin girişinin karşı tarafında Voltaire’in bir heykelinin bulunduğunu okumuş olduğunu hatırladı. “76 yaşında çıplak bir Voltaire heykeliydi bu.” Ama heykeli göremedi.</p>

  <p>Yaşlıların genellikle gizlenen bedeni burada teşhir edilmişti. Çok üzülen Mösyö Ruche heykeli sordu. Ona Mazarin’in boş gömütüyle değiştirildiğini söylediler. “Kütüphaneye gelip gidenlere bir filozofun yaşlanmış ama yaşayan bedenini göstermektense, bir kardinalin boş gömütünü göstermek daha iyidir!” diye düşündü Mösyö Ruche kütüphaneden ayrılırken.</p>

  <p>Mösyö Ruche tekrar Ravignan sokağına döndüğünde çok sinirliydi. Öğle sonrasını anlatmayı bitirdiğinde heyecan doruktaydı. Tabii henüz çok küçük olan Max ve bir papağan olan Nofutur dışında herkes duymuştu Galois’ın adını. Şurada burada birtakım laflar işitmişlerdi hakkında. Mösyö Ruche’ün ağzından yaşamının ve yapıtlarının önemli bölümlerini öğreneceklerdi. Abel’e gelince, ondan söz edildiğini hiç işitmemişlerdi.</p>

  <p><br /></p>

  <p><i>“Çok sevgili oğlum,</i></p>

  <p><i>İşte benden alacağın son mektup. Sen bu sözcükleri okurken ben hayatta olmayacağım. Umutsuzluğa düşmeni ve de üzülmeni istemiyorum. Mümkün olan en kısa sürede normal yaşama dönmeye çalış. Senin için aynı zamanda dost demek olan bir babayı unutmanın zor olacağını biliyorum.”</i></p>

  <p>Léa’nın sesi güçlükle duyulabiliyordu. Yatağında oturuyordu. Tavandaki çifte camdan gökyüzünü bulmaya çalışan gözleriyle Jonathan da yanındaydı ve dinliyordu.</p>

  <p>“<i>Niçin bu telafisi mümkün olmayan işe girişmeye karar verdiğimi elimden geldiğince anlatmaya çalışacağım sana. Biliyorsun, çocuğum, ben on yedi yıl süreyle kentimizin belediye başkanlığını yaptım. Waterloo’dan sonra özgürlük düşmanları beni saf dışı etmek istediler ama boşuna. Benim inançlarımı, ve Bourbonlar ve Cizvitler hakkındaki düşüncelerimi herkes biliyordu.</i></p>

  <p><i>Eminim ki oğlum, papaz ve onu gönderenler benim otoritemi açık bir mücadeleyle yok edemeyeceklerini biliyorlardı. Yöntem değiştirdiler. Ben artık korkulacak bir hasım değildim. Gülünçleştirdiler beni. Kimileri engelleyemedikleri, bastıramadıkları gülümsemeleriyle bakmaya başladılar bana. Her zaman düşmanım olan başkaları da kafadan sakat bir belediye başkanı seçerek bütün yörede rezil olan Bourg-la-Reine üstüne şarkılar söyleyerek açıkça alay ediyorlardı benimle.</i></p>

  <p><i>Tepki göstermediğim zaman yüzüme gülüyorlardı, ikna etmeye çalışınca gene yüzüme gülüyorlardı, kızdığım zaman da çok daha beter alay ediyorlardı karşımda.</i></p>

  <p><i>Bu son eylemimle aileme ve bana duydukları saygıyı yeniden canlandırabilirim. O zaman hiç kimse seninle ve annenle alay etmeye cesaret edemeyecektir.</i></p>

  <p><i>Boğularak ölüyorum. Temiz hava olmadığı için ölüyorum. Beni öldüren bu zehirli hava Bourg-la-Reine’liler tarafından kirletildi. Bu bilinsin ve anlaşılsın.</i></p>

  <p><i>Sana elveda demek bana çok zor geliyor sevgili oğlum. Sen benim büyük oğlumsun ve seninle her zaman gurur duydum. Sen bir gün büyük ve ünlü bir adam olacaksın. Bu günün geleceğini biliyorum, ama aynı zamanda seni acının, mücadelenin ve düş kırıklığının da beklediğini biliyorum.</i></p>

  <p><i>Matematikçi olacaksın sen. Temizliği ve hafifliğiyle bütün bilimlerin en soylusu ve en soyutu olan matematik yaşadığımız topraklarda epey derin kökler salmıştır. Senin, kendi acılarından ve başka insanların acılarından kurtulmana matematik bile yardımcı olamayacaktır. Mücadele et, sevgili oğlum, benim yapamadığımı sen yap ve mücadele ederken daha cesur ol. Ölmeden önce özgürlük çanının çaldığını işitirsin umarım.”</i></p>

  <p><br /></p>

  <p>Léa, Galois’nın babasının intihar etmeden önce gönderdiği mektubu elinden bıraktığında titriyordu.</p>

  <p>Müthiş bir önseziyle, babanın elinden oğlunun geleceği çizilmişti. Acı, mücadele, düş kırıklığı, deha, özgürlük ve ölüm. Baba sanki, ölmeden önce, genç oğluna hayat programını dikte etmişti.</p>

  <p>Mücadele, özgürlük... Şimdi sıra Jonathan’ın, Léa’ya öğrendiklerini anlatmasına geldi. 1830 yılıydı. On beş yıldır Restorasyon dönemi sürmekteydi; Bourbon’ların Paris halkıyla hesaplaşması bir türlü bitmek bilmiyordu. Paris’te 27, 28, 29 Temmuz günlerinde başgösteren ayaklanmaya Louis-le-Grand lisesi hazırlık sınıfında yatılı okuyan Galois izinsizlik cezası yüzünden katılamadı. Daha sonra telafi etti bunu.</p>

  <p>Jonathan bir polis raporunu özenle kopya ettiği katlanmış bir kâğıdı açtı:</p>

  <p><i>“Paris’te çıkan hemen hemen tüm ayaklanma ve karışıklıklara katıldı.” Halkın Dostları Derneği’nin bir toplantısında “Bakanlara ölüm!” diye haykırarak topluluğu ayaklanmaya kışkırttı. Ulusal muhafızlar topçu birliğine girdi ve 21, 22 Aralık 1830 geceleri topçuların toplarını halka teslim etmeleri çağrısında bulundu. 9 Mayıs 1831’de, Bourgogne bağ bozumu’nda, elinde bıçakla “Louis-Philippe’in şerefine” kadeh kaldırdı.</i></p>

  <p><i>Karakter: Söylemi kimi zaman sakin ve ironik, kimi zaman tutkulu ve sert. Matematikçiler tarafından tanınmıyor ama bir matematik dehası. Kadınlarla ilişkisi yok. En vahşi cumhuriyetçilerden biri. Çok cesur, aşırıcı, fanatik. Cüretkârlığı yüzünden belki de en tehlikelilerinden biri. Adamlarımız kolayca yaklaşabiliyorlar ona çünkü genel olarak insanlara güveniyor ve hayatta hiçbir şeyden haberi yok.</i></p>

  <p>– İspiyonlar kadınlarla ilişkisi olmadığını mı söylemişler? diye araya girdi Léa. Aslında bir kadınla ilişkisi oldu. Tek bir kadın. Genç bir kadına âşık oldu, kadın muhtemelen onun tutkusunu paylaşmadı. Aynı kadına âşık olan cumhuriyetçi arkadaşlarından biri aptalca, kesinlikle hiç anlaşılmayan nedenler yüzünden düelloya davet etti onu.</p>

  <p>Galois’nın hiç şansı yoktu. Siyasi olarak dostu olan hasmı silah kullanmada usta bir subaydı. Galois düellodan bir önceki geceyi dostu Auguste Chevalier’ye uzun bir mektup yazarak geçirdi.</p>

  <p><i>“...bir süredir belirsizlik kuramının transandantal çözümlemesinin uygulaması üstüne düşüncelere vermiştim kendimi. Transandantal nicelikler ya da fonksiyonlar arasındaki bir ilişkide, verilen niceliklerin yerine, ilişki bozulmadan hangi nicelikler konulabilir, ne gibi değişiklikler gerçekleştirilebilirdi. Bu, anında, aranabilecek ifadelerin birçoğunun olanaksızlığını ortaya çıkarır.”</i> Léa cümleyi havada bıraktı... <i>“Ama vaktim yok ve bu çok geniş alanda fikirlerim iyice gelişmiş değil. Hayatım boyunca sık sık doğruluğundan emin olmadığım önermeler ileri sürmüşümdür. Ama bu konuda yazdığım her şey en aşağı bir yıldır kafamda, ve tam anlamıyla tanıtlamasını yapamayacağım teoremler ortaya atmış olmakla suçlanmamak için yanılmamaya çok önem veriyorum.”</i></p>

  <p>Şafak sökerken imzaladı mektubunu Galois: “Bütün içtenliğimle kucaklıyorum seni.”</p>

  <p>Matematik vasiyetnamesini kapattı ve şahitleriyle birlikte odadan çıktı.</p>

  <p><br /></p>

  <p>Ertesi gün Mösyö Ruche tekrar OK’ne gitti. Yapıtların koyu kırmızı ve altın sarısı sırtlarının hakim olduğu rafları bir kez daha hayran hayran seyretti. Bütün kitaplar oradaydı! Elinin altında. O zamana kadar almış olduğu en güzel armağan. Ah, Grosrouvre, Grosrouvre! Yüce kitaplar. Ama pek de şey... olmayan yollardan elde ettiği... kendisi söylemişti bunu. Ama kimse beni yataklık etmekle suçlayamaz, çünkü satın almış bunları, hiç kuşkusuz pek şey... olmayan yollardan, diyelim para aklamış, pek temiz olmayan bir parayı.</p>

  <p>Ve birkaç yakını dışında, hiç kimse, böylesine ilkel bir avlunun dibinde böyle bir hazine bulunduğundan hiç kimse kuşkulanamazdı. Bereket, diye haykırdı! Kurnaz birinin, kitabevinin, nadir kitaplar ticareti yapılan bir yeri gizleyen bir tür paravan olduğunu düşünebileceğini aklına getirdi. Bu iş yasaktı ve o, bu kitapların kime ait olduğunu hiçbir zaman kanıtlayamazdı. Grosrouvre ona bu konuyla ilgili tek bir kâğıt parçası bile göndermemişti ve Manaus’taki ev kül olmuştu. Bir mektup vardı tabii ki, ama bu kesinlikle yeterli değildi. Bu kütüphane bir saatli bombaydı.</p>

  <p>Mösyö Ruche uzun uzun seyretti çevresini. Bu odada eksik olan bir şey vardı! Bir heykel! Bir sanatçı atölyesinde heykel bulunduğu hayal edilemez miydi? Üstelik Mösyö Ruche, buranın sahibi olmadan önce, iki atölye bir grup ressam ve heykeltıraş tarafından kullanılıyordu.</p>

  <p>Mösyö Ruche, Montmarte’daki heykeltıraş arkadaşlarım, bana “Seksen dört yaşında çıplak bir Mösyö Ruche” heykeli yapamazlar mı acaba! diye düşündü. Enstitü’dekiyle dalga geçmek için, OK’nin girişinde bir yere koyacaktı onu. Poz vereceği zamanları düşündü, o ki kazağını çıkarır çıkarmaz nezle olurdu. Yeteri kadar saçmaladığının farkına vardı. Ne yapacaktı bu sabah? Bir önceki günkü okumalarının verdiği öfkeden kurtulması gerekiyordu önce hiç kuşkusuz.</p>

  <p>Mösyö Ruche birkaç metre sonra hayali bir heykelin taşından uzaklaşıp geçmiş yüzyıllarda yazılmış kitapların gerçek kâğıdına geçti. OK’nin 3. Bölüm raflarında, aristokratlardan nefret eden Galois bir baronla bir prens arasında sıkışmış durumdaydı. Baron Joseph Fourier, prens de Karl Friedrich Gauss’tu. Matematik bağlamında nitelikli bir komşuluk.</p>

  <p>Mösyö Ruche cebirsel denklemlerin çözümüne saldırmadan önce bir saptama yapma ihtiyacı hissetti. Murano camından kalemini, mürekkep hokkasını çıkardı ve karton kapaklı geniş marjlı kalın defterini açtı.</p>

  <p>Ona göre, matematikçiler şu etaplardan geçmişlerdi.</p>

  <p><br /></p>

  <p class="gir0">Son derece basit bir şekilde belli tipteki bir denklemin bir kökü olup olmadığını anlamaya çalışmakla başladılar işe. Bunu hesaplayarak. Sonra bazılarının birçok kökü olduğunu fark ettiler. O zaman yeni bir soru gündeme geldi: Bir denklemin kaç kökü olabilir? Bir üst sınır var mıdır? Ya bir alt sınır? Cevap geliyor: n dereceden bir denklemin n kökü vardır, daha önce görmüş olduğumuz cebirin temel teoremi.</p>

  <p class="gir0">Aynı zamanda, çözümlerin gerçek hesabı sorusunu, <i>köklerle çözüm</i>’ü sorduklarından ilk dört derece için çözüm getiren formülleri belirlediler. Üç yüzyıl sonra Abel geldi ve 5. dereceden genel denklemin köklerle çözümü olmadığını tanıtladı. Daha sonra Abel ve Galois, her ikisi de kendi açılarından yalnızca 5. dereceden denklemin değil 5’in üstündeki derecelerden denklemlerin köklerle çözümleri olmadığını tanıtladılar.</p>

  <p><br /></p>

  <p>Yüzyıllarca süren bu bayrak yarışında, Abel Galois’nın soğuk elleri tanık gösterilmişti. İpi göğüsleyecek olan ve Rönesans’ta başlayan bu yarışa son verecek olan oydu.</p>

  <p>Mösyö Ruche özetini sürdürdü:</p>

  <p><br /></p>

  <p class="gir0">5’in üstündeki derecelerden bütün denklemlerin köklerle çözülemeyeceğini söylemek hiçbirinin çözülemeyeceği anlamına gelmez. Galois <i>a priori</i> bir yol olup olmadığını öğrenmek ve özel bir denklemin köklerle çözülüp çözülemeyeceğini görmek istedi. Bir ölçüt var mıdır? Galois bunu getirdi! Nasıl yaptı bunu? Poisson’un raporunda bu konuyla ilgili olarak bir fikir bile veremediği, tüm girişimlerini devreye sokan ve Galois’nın –19 yaşında– bu ölçütü anlaması ve ortaya koymayı denemiş olması mıdır?</p>

  <p><br /></p>

  <p>Galois’nın <i>Bütün Yapıtları</i> küçük bir ciltten oluşuyordu. Mösyö Ruche Grosrouvre’un fişlerine baş vurdu.</p>

  <p>Birinci fiş Galois’nın özenle yazılmış bir cümlesiyle başlıyordu:</p>

  <p><br /></p>

  <p><b>“En ileri geometricilerin çabalarının amacı sadeliktir.”</b></p>

  <p><br /></p>

  <p>Mösyö Ruche durdu, işte kendisini etkileyen bir nitelik. Ona göre sadelik bilimin en heyecan verici kategorilerinden biriydi. Yeni yetmelik çağından yeni çıkmış bir gencin bunu tüm yapıtlarının hedefi haline getirmiş olması bilgiye ulaşmak için postal giyenleri düşündürmelidir. Galois bu satırları yazdığında dokuz aydır hapisteydi. Öfke ve özgünlük, Galois’yı sade pırıltılarına götüren bu karışım mıydı? Mösyö Ruche okumaya devam etti:</p>

  <p><br /></p>

  <p class="gir2">Galois, bir denklemin köklerini birer birer ele almak yerine bütünlüğü içinde ele aldı, diyordu Grosrouvre. Sonra, bu bütünün, bazı değişikliklere, yenilenmelere tabi tutulduğunda nasıl bir tepki verdiğini inceledi.</p>

  <p><br /></p>

  <p>Grosrouvre sonuca gitmişti:</p>

  <p><br /></p>

  <p class="gir2">Galois bu kısa ve yoğun çalışmayla soruyu kesin çözüme kavuşturdu. Ama bunu öyle bir şekilde yaptı ki bulduğu yollar matematikte yeni ve uçsuz bucaksız bir alan açtı.</p>

  <p class="gir2">Yaratmış olduğu konular matematiğin yeni aktörleri olacak, kullandığı yöntemler de yeni bir matematik yapma biçimi getirecekti.</p>

  <p class="gir2">Galois’dan itibaren, cebirin çehresi değişmiştir artık. Üstünde yoğunlaşacağı konular artık sayılar ve hatta fonksiyonlar değil, “yapılar”dır. Yani konuları kendi içlerinde, bağımsız bir biçimde değil, bütünlükleri içinde ve bütünleri oluşturan bağlarla bağlanmış biçimiyle ele almaktadır.</p>

  <p class="gir2">Galois’nın bulduğu ve XX. yüzyılda cebirin en önemli konusunu oluşturan grup yapısı budur işte. Bu yeni “görme” biçimi aptalca modern matematik adı verilen şeydir. Sanki her dönemde yeni matematik modern matematik değilmiş gibi!</p>

  <p class="gir2">Not: Bir bütünün yapısını tanımlamak AYNI olmayan iki unsurun farklı yanlarını gösterebilmektir. Bir bütünün unsurları arasındaki farklılaşmama durumunu kırmaktır.</p>

  <p><br /></p>

  <p>Mösyö Ruche son notu çök önemsedi. Matematikle felsefenin kavuşma dönemidir bu dönem. Ya da tersi, diye düşündü. Grosrouvre’la, gerçekten... eşit bir şekilde konuşup tartışabildikleri dönemdi bu dönem.</p>

  <p><br /></p>

  <p class="gir2">Galois matematiğinin olağanüstü yeniliği gözlemcilerine getirilebilecek sert yargıları yumuşatır. Çalışmalarını anlamamış olmakla suçlanamaz onlar. Ama bu çalışmaları anlamak için hiçbir çaba göstermedikleri yolunda bir eleştiri getirilebilir. Galois çağına göre çok ilerde olmanın bedelini ağır ödedi! Öteki matematikçilerin kendisine yetişmesi için vakit bırakmadı.</p>

  <p><br /></p>

  <p>Mösyö Ruche Galois’nın <i>Bütün Yapıtları</i>’nı kapattığında Cardano’nun, bir ölçüde bu tarihi başlatmış olan bir sözünü anımsadı: “Kitabının bir ihtiyaca cevap vermesi için çaba harca ve bu yararlı oluş seni mükemmelleştirsin. Ancak bu koşullarla bitmiş sayılabilir yapıt.”</p>

  <p>Mösyö Ruche’ün OK’nde “Fourier ve Gauss’un yapıtlarının arasına koyduğu kitap bu anlamda tartışma götürmez biçimde bitmiş bir yapıttı. Cebirin temel sorularından birini kesin biçimde çözüyordu.</p>

  <p>Oradan uzaklaşırken, uzun uzun raflara baktı ve bu rafları dolduran kitaplarının kaçının “bir ihtiyaca cevap verdiğini” düşündü. Şimdi kitabevindeydi ve Galois çok duygulandırmıştı onu. Yaşamının en güzel yıllarını kitaplar arasında geçirmişti ve sattığı bu kitaplardan kaç tanesi gerçekten bitmiş yapıtlardı? Mösyö Ruche ışıkları söndürdü ve atölyeden ayrıldı.</p>

  <p>Hava hâlâ serin olmasına rağmen, avlunun karanlığında kaldı. Öğrendiklerini hazmetmekte güçlük çekiyordu. Grosrouvre’un son notunun içeriği kafasını kurcalıyordu. Uzun zamandır bir soru dolaşıp duruyordu beyninde. Formüle edemiyordu bunu. Birden, tam anlamıyla belirginleşti soru: Cebirsel denklemler sorusunu çözüme kavuşturmak için Galois’nın kullanmış olduğu yöntemlerin dışında yöntemler var mıydı? Kendi döneminde anlaşılmış olan başka yöntemler. Bunun için başka bir yol var mıydı? 1830’ların matematiğinde problemi Galois’nın çözdüğü biçimde çözmek ve anlaşılamamak ya da hiç çözmemek... Bunun dışında başka olasılıklar var mıydı?</p>

  <p>Bir matematik ve insanlık trajedisinin ortaya çıkarmasının olmasının nedeni yalnızca kuşkulu bir deha olan Galois’nın problemi çözmeyi başarmasıdır. Ya başaramasaydı... Kaldı ki Niels Abel’i keşfeden Holmboe kadar keskin görüşlü olan hocaları da istemeyerek gözaltına almışlardı onu: Sürekli yapılmaması gereken işlerle meşgul! Özgünlüğü hedefliyor!</p>

  <p>“Özgünlük” mümkün olan tek yol değil miydi?</p>

  <p>Matematik gibi, tanıtlamanın geçerli olduğu bir alanda Galois’nın trajedisi, olumlamalarını kanıtlayan tanıtlamaları gerçekten üretmiş olması ve bunları anlayabilecek yani destekleyecek birinin çıkmamasıdır. Onu kesinlikleri içinde yalnız bıraktılar. Dolayısıyla çalışmasının doğruluğuna güvenebilmek için kendisi dışında kimse yoktu. Çünkü bu konuyla ilgili olarak verdiği kanıtları kendisi dışında birilerinin anlaması mümkün değildi.</p>

  <p>Mösyö Ruche ürperdi ve garaj-odasına girdi.</p>

  <p><br /></p>

  <p>Nofutur dolmuştu. Kışı hiç sevmiyordu. Havalar soğuyalı beri varlığı daha az fark ediliyordu. Az konuşuyor, az uçuyor ve evdeki faaliyetlere ancak uzaktan katılıyordu. Havaların, önceki yıllar kadar soğuk gitmemesine rağmen ev onun için çok daha fazla ısıtılmıştı ama gene de yeterli gelmiyordu.</p>

  <p>Kasvetli bir pazar öğle sonrası. Pis bir hava. Nofutur radyatörün yanındaki ineğinde uyukluyordu. Bir durum saptaması yapmak üzere salon-salamanjede toplanmışlardı. Léa Mösyö Ruche’e çay, ötekilere de kahve getirdi. İçerisi o kadar karanlıktı ki ayaklı lambayı yaktılar. Mösyö Ruche’ün Apollonios’un konikleri konusunda ışık oyunları yaptığı lambaydı bu. O zaman lambanın başlığı oynatılmış, biçimini bozan şiş bir görünüm almıştı.</p>

  <p>– Yanlış hatırlamıyorsam, diye girdi söze Perrette, her şey gizli formüllerini korumak isteyen Tartaglia’yla başladı. O da kendisine dost gözüken birine güvenerek çaldırdı formülleri.</p>

  <p>– Onları gizli tutmak isteseydi, kimse çalamazdı, dedi Léa.</p>

  <p>– Yayınlamak istedi bunları, dedi ısrarla Jonathan. Gizlilik hastası biri değildi o.</p>

  <p>– Mesele şu ki bunları yayınlamaya karar verdiğinde, çok geç olmuştu artık. Vakitsiz öldü, dedi Max.</p>

  <p>– Bilemezdi ki, diye araya girdi Jonathan.</p>

  <p>– Yazık oldu ona! Kendi hatası yüzünden, formülleri, bunları açıklayanın adını taşıyor. İki kez aldandı, dedi Léa, halinden hoşnut görünüyordu.</p>

  <p>Perrette düşünüyordu. Bir fikri vardı anlaşılan:</p>

  <p>– Ve bu hikâye Abel ve Galois’yla bitiyor. Ne oldu onlara? O ikisi yapıtlarını yayınlatmak, okunmak ve anlaşılmak için ne mümkünse yaptılar. Özellikle Galois’nın durumu, hiçbir işe yaramadı. İşte Grosrouvre’un size söylemek istedikleri Mösyö Ruche. Sizi cebirsel denklemler içinde uzun bir yolculuğa çıkarmasının nedeni bu işte. Kendisini tanıtlamalarını gizlemek zorunda bırakan nedenleri size anlatmak için. Bunları yayınlatmak isteseydi, boş yere umutsuzluğa kapılacaktı... size bunu söylemek için işte.</p>

  <p>Mösyö Ruche büyük bir dikkatle dinliyordu. Bütün gözler ona çevrilmişti. Sonunda şöyle konuştu:</p>

  <p>– Kesinlikle haklısınız. Hiç kimsenin tanımadığı, Amazon ormanlarında yaşayan, tanıtlamalarını kodaman matematikçilere gönderen yaşlı biri! Hemen çöpe giderdi bunlar.</p>

  <p>– Ben bu hikâyede başka şeyler de görüyorum, dedi Jonathan. Tartaglia vardığı sonuçların gizli kalmasını istiyordu ve yayıldı bunlar! Galois bunların kamuya mal olmasını istiyordu ve gizli kaldı bunlar!</p>

  <p>– Bundan ne gibi bir sonuç çıkarıyorsun? diye sordu Perrette.</p>

  <p>– Tahmin edilen şey hiçbir zaman gerçekleşmez, diye ağzından kaçırdı Léa.</p>

  <p>– Tahmin edilen mi yoksa arzu edilen mi? diye sordu Perrette</p>

  <p>– Arzu edilen, dedi Jonathan.</p>

  <p>Perrette Jonathan’a dikkatle baktı. On yedi yaşında o kadar arzulamış olduğu ve hiç gerçekleşmemiş olan neydi? Yanaklarını okşamak istedi. Ve öpmek; ama böyle bir huyu yoktu. Terslerdi zaten.</p>

  <p>Nofutur hiçbir şey söylemedi.</p>

  <p>Max müdahele etmek gerektiğini düşündü.</p>

  <p>– Bu insanlar içinde en büyük başarıyı sizin arkadaşınız göstermiştir, dedi Mösyö Ruche’e. Tanıtlamalarının gizli kalmasını istiyordu. Gizli kaldı.</p>

  <p>– Şimdiye kadar, diye belirtti Léa.</p>

  <p>Jonathan gülümsedi. Max’la keskinlikle aynı fikirde değildi. Cebinden bir kâğıt çıkardı.</p>

  <p>– Galois’nın hapiste yazdığı şu kısa metni hazırlamıştım sizin için: “İnsanlar öğrenmek için bir araya geldiklerinde bilimde bencillik hüküm sürmeyecektir arlık Herkes akademilere mühürlü paketler göndermek yerine birazcık yeni olmak koşuluyla en küçük gözlemlerini bile yayınlamaya çalışacak ve şunu ekleyecektir bu çalışmasına: Gerisini bilmiyorum.”</p>

  <p>Ve de şunu: “İki kez ıskartaya çıkarılmış bir genç, didaktik kitaplar değil doktrin kitapları da yazma iddiasındadır.” Burada söz konusu olan benim fedakârlığımdır çünkü ben en acımasız işkenceye, aptalların gülüşlerine maruz kalıyorum. İşte beni bütün engelleri aşmaya ve uykusuz gecelerimin bütün meyvelerini yayınlama yoluna iten nedenler.</p>

  <p>Hapishaneye gömülmeden önce edindiğim dostlarımın, kesinlikle hayatta olduğumu bilmeleri gerekir.”</p>

  <p>Son sözcüklerin arkasından büyük bir sessizlik çöktü. Bu birkaç satırın Grosrouvre’u çok üzmüş olduğu açıktı.</p>

  <p>– Bunları iki bildirisinin kaybolmasından sonra yazdı ve gizliliğe karşı tavrını sürdürdü. Galois’nın söylediklerinden benim anladığım Grosrouvre’un bencil biri olduğu ve ben de onun düşüncesini paylaştığımı söyleyebilirim.</p>

  <p>– Ben Galois’nın yerinde olsaydım... diye başladı Léa.</p>

  <p>Lafının arkasını getiremedi. Herkes gevşiyordu. Genel bir iyimserlik hâkim olmuştu ortalığa.</p>

  <p>– Evet, ne yapardın onun yerinde olsaydın? diye sordu Jonathan. Léa’nın vereceği cevabı büyük bir sabırsızlıkla bekliyormuş numarası yapıyordu.</p>

  <p>– Büyük kardeşimden onların suratlarını dağıtmasını isterdim!</p>

  <p>– Ben de memnuniyetle yapardım bunu, diye karşılık verdi Jonathan.</p>

  <p>– Daha mı az sıkıntısı olurdu böylece sizce! dedi Perrette.</p>

  <p>– Biraz fazla biraz eksik! Çünkü bu bildirilerin böyle ikide bir kaybolması deli ederdi beni.</p>

  <p>– Ne dedin? diye sorarken yerinden sıçrar gibi oldu Mösyö Ruche.</p>

  <p>– Enstitüye teslim ettiği bildirilerin peş peşe üç kez kaybolduğunu söyleyen siz değil misiniz?</p>

  <p>– Grosrouvre’un sadık dostuyla ilgili olarak söylenenlerden hatırladığınız tek şey bu mu? diye sordu Mösyö Ruche.</p>

  <p>– Bela bir bildirisi<a href="../Text/dipnot.xhtml#Footnote0010" id="Feedback0010"><sup>[10]</sup></a> (memorie) vardı herhalde! dedi Perrette.</p>

  <p>– Eğer bu sadık dost bildirisini yitirdiyse<a href="../Text/dipnot.xhtml#Footnote0011" id="Feedback0011"><sup>[11]</sup></a>, tanıtlamalar haydi haydi kaybolmuştur!</p>

  <p>– Hop, diye ıslık gibi bir ses çıkardı Jonathan. Nereye gidiyoruz böyle? Her şeyi yorumlamaya kakmayacaksınız herhalde! Hastalıktır bu. Paranoya derler buna.</p>

  <p>Mösyö Ruche eleştiriyi kabullendi. Jonathan haklıydı, dikkat etmesi gerekiyordu. Yavaş yavaş bir yorumlama çılgınlığına doğru sürüklenmiyor muydu?</p>

  <p>Perrette gergin bir halde ayağa kalktı. Onu bu durumda görmek pek sık rastlanan bir şey değildi.</p>

  <p>– Belki ben de bir yorumlama çılgınlığına yakalandım. Ama Galois’nın da bir sadık dostu vardı. Anlattınız. Neydi adı?</p>

  <p>– Chevalier, Auguste Chevalier, diye karşılık verdi Léa.</p>

  <p>Ve Galois düellodan bir gece önce ona olup bitenleri anlatmak ve düellonun niçin yapıldığını açıklamak için bir mektup yazmıştı. Aynı zamanda da çalışmalarından da söz etmişti.</p>

  <p>Doğruydu. Kimse Grosrouvre’la benzerliği bulamadı. Oysa o kadar açıktı ki. Grosrouvre da ölümünden bir gece önce bir mektup yazmıştı. Bir gece önce ya da bir süre önce. Fazla bir şey değiştirmezdi bu. Mektubu Mösyö Ruche’e hitaben yazmıştı.</p>

  <p>Mösyö Ruche kafasını salladı, dengesi bozulmuştu:</p>

  <p>– Sadık olup olmadığını bilmiyorum. Ama eski dost olduğu kesin. Ve mektubunda vardığı sonuçları anlatmıyor bana. Bütün fark burada.</p>

  <p>Bununla birlikte durumların benzerliği şaşırtıcıydı.</p>

  <p>Jonathan, Galois ve Grosrouvre arasında kurulmakta olan benzerliği kabul edemiyordu. Patladı sonunda:</p>

  <p>– Aynı senaryo mu? Tek fark, bir tarafta yirmi yaşında bir genç, öbür tarafta da yaşı onun dört kat fazlası olan bir ihtiyar. Birincisi bir deha öbürü ise...</p>

  <p>– Birincisi, ölümünden kırk yıl sonra bir deha olarak tanındı, diye düzeltti Perrette.</p>

  <p>– O zaman Grosrouvre için karar vermeden önce de kırk yıl bekleyeceğiz!</p>

  <p>– Bensiz bekleyeceksiniz, diye bir laf atlı ortaya Mösyö Ruche.</p>

  <p><br /></p>

  <p>İkizler gittikten sonra Mösyö Ruche Perrette’e döndü:</p>

  <p>– Bu mesele niçin bu kadar sinirlendiriyor onları biliyor musunuz?</p>

  <p>– Bildiğimi sanıyorum.</p>

  <p>Biraz durup devam etti:</p>

  <p>– Hiçbir zaman kabul edemedikleri sırlar vardır. Çocukların anlattıklarında bir şey şaşırttı beni, ben bu düello hikâyesini biliyordum, ama onun bir kralcıya karşı dövüştüğünü sanıyordum. Aslında onu düelloya davet eden, kendisi gibi cumhuriyetçi arkadaşlarından biri. Cumhuriyetçi bir subay.</p>

  <p>– Ne demek istiyorsunuz?</p>

  <p>– Bilmiyorum. Bir gözlemde bulunuyorum ben sadece. Sizi öldürenlerin düşmanlar olduğu düşünülür her zaman.</p>

  <p>Perrette, ikinci kez, Grosrouvre’un katillerinin belki de dostları olduğunu söylüyordu. Birincisinde Ömer Hayyam ve Alamut konusu ve “üç arkadaş” göndermesiydi. Şimdi de bir subayın söz konusu olduğunu söyleyerek Grosrouvre’un silah kullanmakta son derece usta birisine karşı üstünlük sağlamasının olanaksız olduğunun altını çiziyordu. Grosrouvre’un da bu çeteye karşı şansı olamazdı.</p>

  <p>– Bu kadar benzerlik! demekten kendini alamadı Mösyö Ruche. Paranoya, dedi biraz önce Jonathan...</p>

  <p>– Biraz ağır bir kelime.</p>

  <p>Ve Léa, uyumadan önce, bir saniyecik, Tartaglia’nın yüzünün biçimini değiştiren kılıçtan Galois’yı yere seren kılıca kadar gitti. Kafasında Galois’nın cumhuriyetçi arkadaşlarına söylediği son sözler vardı: “Elveda! Halkın iyiliği için yaşıyordum.”</p>

  <p>Hemen yanında çift camın altında yatağına uzanmış olan Jonathan onuncu kez düelloyu hayal ediyordu. Çimene, yirmi adım arayla bırakılmış iki beyaz mendil. Kurada çıkan tabancalar. Birbirlerinden uzaklaşan Galois ve hasmı, eski dostu. İki adam karşı karşıya. Öbürü ateş ediyor. Galois hareketsiz ona bakıyor ve devriliyor. Ve Galois şu sözleri duyuyor: “Kakmak için bir dakika vaktiniz var.” Sonra hiçbir şey duymuyor. Çimene uzanmış, sessizliği protesto ediyor.</p>
</body>
</html>
