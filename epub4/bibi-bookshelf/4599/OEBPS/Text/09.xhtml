<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">D</span>OKUZUNCU <span class="bb">B</span>ÖLÜM</p>

  <p class="baslik">Eukleides, kesinliğin adamı</p>

  <p>Kasım ayının sonlarıydı. Grosrouvre’un Ravignan sokağındaki küçük dünyaya yaptığı ani baskının üzerinden üç ay geçmişti. Böylelikle ölümün ötesinden başkaldırmış olmakla övünebilirdi.</p>

  <p>Orman Kütüphanesinin düzenlenme işi bitmişti; ama, Grosrouvre’un ikinci mektubunun hemen arkasından yapılan büyük toplantıdan beri araştırmalarında pek bir ilerleme sağlanmamıştı.</p>

  <p>Mösyö Ruche, kendiliğinden ellerine gelen bu hikâyeyi, hep birlikte ele alış biçimini şöyle bir hatırlayınca, tuhaf bir biçimde kesinliğe ulaşamamış olduklarım kabul etmek zorunda kaldı. Kesinlik ve sentez. Çare buydu.</p>

  <p>Nofutur’un sabahları ve özellikle de akşamları daha rahat konuştuğunu fark eden Max toplantıların gece yapılmasını önerdi.</p>

  <p>Eğlence vardı o akşam! Toplantı, daha önceki haftalarda Thales ve Pythagoras konularının işlendiği her zamanki yerde yapılmadı. Jonathan-ve-Léa öbür atölyeye, Orman Kütüphanesi’ne doğru yöneldiler. Gece kıyafeti içindeydiler. Daha doğrusu gece kıyafeti gibi kabul edilebilecek giysiler giymişlerdi. Léa bir arkadaşından uzun bir giysi ödünç almıştı, dar ve bedeni saran, kalçalarına kadar açık bir giysiydi bu. Perrette’ten de naftalin kokan açık mor renkli, kadife bir şapka almıştı. Ayakkabıları çok yüksek topukluydu ve bu ayakkabıların üstünde çok tehlikeli biçimde sallanıyordu. Perrette ayrıca ona zarif bir inci kolye vermişti ve boynundaki bu kolyeyle bir prensese benzemişti. Soylu bir hanımefendi gibi gözüküyordu. Kendisine hizmet eden şövalyesiyle birlikte. Jonathan’ın giyinmesi pek kolay olmamıştı. Giysileri birbirini tutmuyordu, yarı spor-yarı züppece bir giyimdi bu. Siyah gömleğinin üstüne taktığı altın renkli kravatı çok güzel uymuştu. Gri, gümüş renkli kruvaze bir ceket vardı sırtında ve bu ceketin içinde patlayacak gibiydi. Pantolonunu tarif etmek mümkün değildi ama şahane pileleri vardı. Çok aykırı gözüken tek bir şey vardı: Ayaklarındaki sandaletler.</p>

  <p>Max onları kapıda karşılarken hayranlık içindeydi. Biletlerini aldı ve yerlerine götürdü onları. Aşınmış kadife koltuklardan oluşan bir sırada yerlerine geçtiler. İçerisi tam bir karanlığa gömüldü.</p>

  <p>Salonun ortasından fışkıran bir ışık demeti, devriye gezen bir polis arabasının lambası gibi yavaş yavaş dönerek çevreyi aydınlatmaya başladı. Işık demeti rafları tarayarak, bir bir aydınlatıyordu. Ramp ışıklarının bir an aydınlattığı yapıtlar yeniden karanlığa ve unutulmuşluğa gömülüyorlardı. Hiçbir şeyin durduramadığı ışık demeti daha sonra büyük cama yaklaşarak bahçenin sonsuzluğu içinde kayboluyordu. Işıklı halkaya belli belirsiz duyulabilen dalga sesleri eşlik ediyordu. Bu sesler biraz sonra Jonathan-ve-Léa’nın tembel kulaklarını doldurdu. Tatil. Daha çok vardı tatile! Kendilerini Maures ya da Estérel’de sanmaları için yalnızca anason ve kekik kokusu eksikti. Jonathan dar gelen ceketinin düğmelerini nihayet koparttı. Işık demetinin gücü yavaş yavaş azalmaya başladı. Yeniden çöken karanlık içinde hoparlörden gelen ses yankılandı:</p>

  <p>– Dikkat, dikkat! İskenderiye Müzesi büyük kütüphanesine girmiş bulunuyorsunuz. Fotoğraf çekmek, sigara içmek ve çiklet çiğnemek kesinlikle yasaktır!</p>

  <p>Léa ayakkabılarını çıkardı ve ayağının ucuyla koltuğun altına itti.</p>

  <p>Mösyö Ruche tekrar başladı:</p>

  <p>“Thales’in ve Pythagoras’ın, Mısır’a gittiklerinde, İskenderiye’ye uğramamış olmalarının nedeni çok basittir: O zaman İskenderiye diye bir kent yoktu henüz. Bu kent yüzyıllar sonra, İÖ 331’de, Mısır’ı fetheden Büyük İskender’in emriyle kuruldu. İki su arasına, Akdeniz’le Maryut gölü arasına sıkışmış bulunan kent kum ve bataklığın birbirine karıştığı toprak şeridinde uzanır. Önünde küçük bir yarımada vardır. Israrlı ve şiddetli dalgalara karşı kenti korur. Pharos yarımadası!</p>

  <p>İskenderiye yeni bir kenttir. Bütünüyle planlara göre tasarlanmış ve birkaç yılda inşa edilmiştir. Mimar, Büyük İskender’in onuruna, kente, komutana seferlerinde eşlik eden Makedonyalı süvarilerin giydikleri ağır ve bol, lâl renkli Yunan mantosu biçimi vermiştir. Dik açılarla kesişen anayolları olan, neredeyse tam bir dikdörtgen. Geometrik bir kent.</p>

  <p>Nüfusu, köleler dışında 300 000! İskenderiye kenti, Atina’dan farklı olarak kozmopolittir. Nil vadisi kökenli ve delta kökenli Mısırlılar tabii ki. Akdeniz’in öteki kıyısına zengin olmaya gitmiş adalı ya da kıtalı Yunanlılar, komşu Filistin’den gelen Yahudiler ve Kral Ptolemaios’un, İskitlerin, Trakların ve özellikle de korkunç Galyalıların ordularına katılmak üzere Avrupa’nın dört bir yanından gelmiş sayısız paralı asker.</p>

  <p>Gemiden inen yolcular devasa boyutlara sahip, görülmemiş bir lüksün hüküm sürdüğü bir kent bulurlar karşılarında. Dört atlı araba yan yana gidebileceği kadar geniş, yanlarında kanalların uzandığı, çakıl taşı döşeli geniş yollar.</p>

  <p>Yer ve gök arasında, sıra sıra mermer sütunlar baş döndürücü bir yüksekliktedir; bu sütunların üzerine gene mermerden devasa taşlar oturtulmuştur ve bunların bir tekinin bile kaldırılması için yüzlerce insan gerekir. Rengârenk taşlı süslemeleriyle insanı hayrete düşüren dev kent, büyük kentlere pusu kuran yangınların ulaşamayacağı mermer ve taş kenti.</p>

  <p>Kentte ve limanda, her yanda yoğun bir faaliyet göze çarpar. Limanlarda. İki liman vardır İskenderiye’de, biri doğuda, biri batıda. Rüzgâr nereden eserse essin, gemiler tehlikesizce yanaşabilirler bu limanlara. Bu özelliklere sahip olduğu için buraya kurulmuştur kent. Günün her saatinde, Akdeniz’in bütün limanlarından, Anadolu kıyılarından, Miletos’tan, Peloponnes’ten, Büyük Yunanistan’dan, Kuzey İtalya’dan ve de Libya’dan gelen gemiler girer çıkar kente. İskenderiye bütün dünyanın ticaret acentesidir. Çeşit çeşit mallarla dolup taşan büyük dükkânlar rıhtımda kilometrelerce uzanır. Özellikle de tahıl. Her şey üreten imalathaneler. İskenderiye camı, üretiminde kullanılan katışıksız çöl kumu sayesinde sahip olduğu olağanüstü inceliğiyle ünlüdür. Ve tersanelerinde her çeşit gemi inşa edilir: Açık deniz gemileri, Nil nehrinde ilk çavlana kadar giden gemiler ve kenti çevreleyen bataklıklarda kullanılan altı düz tekneler.</p>

  <p>Avrupa ve Afrika, Yunanistan ve Mısır, Grek tanrılarıyla Mısır tanrıları arasında bir bağ olan İskenderiye yedi yüz yıl boyunca Yunan dünyasının müzesi olacaktır. Eukleides’i Thales’ten ayıran zaman diliminin iki katından fazla.”</p>

  <p><br /></p>

  <p>Mösyö Ruche’ün konuşmasıyla kendilerinden geçen Jonathan-ve-Léa kenti hayal etme konusunda hiçbir güçlük çekmediler. Basık göğü ve kışlarıyla Paris’in nemi içinde küflenmektense beyaz İskenderiye’de olmanın bedelinin çok ağır olacağını söylemeye bile gerek yok. Ama yaz için kafalarında başka bir yolculuk vardı, onları daha uzaklara götürecek bir yolculuk. Şşşt! Akşamları tavan arasındaki çift camın altında alçak sesle dile getirdikleri bir sırdı bu.</p>

  <p>Mösyö Ruche’ün birkaç cümlesini kaçırdılar; yeniden hikâyenin içine daldıklarında şunları söylüyordu Mösyö Ruche:</p>

  <p>– İskenderiye’nin kurulmasından sekiz yıl sonra İskender ölür. Tamı tamına otuz üç yaşındadır öldüğünde. Kurmuş olduğu büyük imparatorluk dağılır. Atina gözden düşer. Yunan dünyasının merkezi değildir artık, bir daha eski ihtişamına kavuşamayacaktır.</p>

  <p>Mösyö Ruche’ün sesinde derin bir hüzün vardı. Sustu. Atina onun için gerçek bir kentti. Felsefenin kenti.</p>

  <p>– Bütün büyük kentler alt üst oldu. Yeni Atina neresi olacakta? Bergama mı? Suriye’de Antiokheia mı? Makedonya’da Pella mı? İskenderiye’de Ephesos mu? Son doğan kent hepsini bastırdı; Atina’nın yerini İskenderiye aldı. Çok büyük bir koz vardı elinde: İskender’in mezarı! Kral Ptolemaios komutanın cenazesini ele geçirmek için büyük çaba harcamış ve onu sonunda kente gömdürtmüştü. İskenderiye yedi yüz yıl boyunca dünyanın bu köşesinin entelektüel faaliyetlerinin merkezi olacaktı.</p>

  <p>Oradan binlerce kilometre uzakta, Paris’te, bu kış gecesinde, bereket iyi ısıtılmış Orman Kütüphanesi atölyesinde ışık demeti parladı, sonra hemen söndü, yeniden ve bu kez başka bir yöne doğru fışkırdı ve sırayla salonun dört bir köşesini aydınlattı. İşaretti bu. Nofutur’un sesi yükseldi:</p>

  <p>– Dünyanın bütün hükümdarlarına ve yöneticilerine sesleniyorum: şairlerin ve yazarların, hatiplerin ve söz sanatçılarının, hekimlerin ve kâhinlerin, tarihçilerin ve filozofların ve ötekilerin, hepsinin yapıtlarını, bizim iskenderiye kentine göndersinler...</p>

  <p>– Kim yapıyor bu çağrıyı? diye sordu Max, rolünü başarıyla oynayarak.</p>

  <p>– Kral 1. Ptolemaios der Soter, “kurtarıcı”, Lagides hanedanının kurucusu, dedi Mösyö Ruche. İskender’in yakın çevresinde bulunmuş, komutanın ölümünden sonra Mısır tahtına geçmiştir. Bu çağrının hemen arkasından, onlarca haberci, İskender’in, sayısız varisin bulunduğu birçok eyalete bölünen uçsuz bucaksız imparatorluğuna dağıldılar.</p>

  <p>Bu çağrı bir sürgün tarafından kaleme alınmıştı. Siyaset yapan bir filozof tarafından. Bu filozof on yıl boyunca mükemmel biçimde yönettiği Atina’dan geliyordu: Phaleronlu Demetrios. Siyasette baş gösteren bir terslik sonucu Atina’dan kaçmak zorunda kaldı, Ptolemaios’un kendisini memnuniyetle kabul ettiği İskenderiye’ye sığındı.</p>

  <p>Demetrios’un birtakım projeleri vardı.</p>

  <p>Üslubunu değiştiren Mösyö Ruche daha yumuşak bir sesle konuşmaya başladı:</p>

  <p>– Platon Atina’nın göbeğinde, yurttaş Akademos’un bahçesinde Akademia’yı kurmuştu. Bir süre sonra da Aristoteles’in bir öğrencisi Theophrastos, çevrede, Apollon Lykeios’a adanmış bir yerde, bir beden eğitimi okulunda Lise’yi kurdu. Burada öğrenciler beden eğitimi okulunun gölgeli hıyabanlarında tartışmalar yapma alışkanlığı kazandılar. Aristotelesçi filozoflar adlarını buradan dalmıştır. Gezimci, “tartışarak gezilmeyi seven”.</p>

  <p>Demetrios Aristotelesçi evrensel bilgi projesini hayata geçirmeye karar verdi. Atina’da gerçekleştiremediğini İskenderiye’de gerçekleştirecekti. Öç almış olacaktı böylelikle. Onu kovanlar, kurucusu olduğu, İskenderiye’nin de onuru olan iki kurumu (Müze ve Büyük Kütüphane) görünce, kıskançlıklarından deliye döneceklerdi.</p>

  <p>Dünyanın bütün bilgisini bir yerde toplamak! Phaleronlu Demetrios’un tutkusu buydu. Kral Ptolemaios bu projeye tereddütsüz destek verdi.</p>

  <p>Eşi benzeri olmayan bir girişimdi bu. Büyük bir başarı. İnsanlar ve kitaplar akın akın geldiler. İnsanlar müzede, kitaplar Büyük Kütüphane’de toplandılar ve bu kütüphaneyi dünyanın en güzel kütüphanesi haline getirdiler. Ama kentin ününe ortak olan ve herkesin dikkatini çeken başka bir yapıt daha vardı: Fener! Dünyanın “yedi harikasından biri.”</p>

  <p>Birinci harikayı biliyorsunuz. Toplantılarımıza onunla başladık: Keops piramidi. Gene tanıdığınız başka bir harika daha var: Her tarafı bronzdan Rodos heykeli. İskenderiye ve Rodos hemen hemen aynı meridyen üzerindedirler. Eskilere göre bu meridyen “dünyanın ekseni”ni oluşturuyordu ve tüm coğrafya haritaları o dönemden başlayarak buna dayanılarak oluşturulmuştur. Bir süre sonra da büyük kütüphane yöneticisi olan, aynı zamanda müzedeki çalışmalara katılan Eratosthenes yerkürenin çevresini ölçmüştür. Yerkürenin çevresini ilk ölçen Eratosthenes’tir.</p>

  <p>Mükemmel bir sunucu olan Mösyö Ruche dalga ve rüzgâr sesleri verdi anında. Bir sinema ses cihazına kaydetmişti bunları. Orman Kütüphanesi atölyesi dalgalarda sallanarak ve rüzgâra kapılarak İskenderiye’ye doğru gitti.</p>

  <p>– Düşünün! Denizde, kıyıdan elli kilometre uzakta, karanlığın içindesiniz ve bütün tayfalar güvertede toplanmışsınız, kelebekler gibi, görülmemiş, duyulmamış bir pırıltı büyülemiş sizi ve limana doğru çekiyor. Bu pırıltı gökyüzünde öylesine yükseklerde ki, herkes yeni bir yıldız sanıyor bunu. Nefes kesen bir yükseklik hayal edin! Kıyıdan beş altı yüz metre uzakta, küçücük bir adada elli kattan oluşan bir fener! İşte İskenderiye Feneri.</p>

  <p>Denizin her türlü azgınlığına karşı dayanıklı, son derece sağlam bir kaide üzerine oturmuştur fener. Üç bölümden oluşur. Yerden yetmiş metre yüksekliğinde, kare biçiminde, devasa bloklardan yapılmış bir kule, bunun üzerinde sekizgen biçimli ikinci bir kule oturtulmuş, yüksekliği birinci kulenin yarısına eşit aşağı yukarı; bunun üzerinde de çok daha ince, silindir biçiminde, yaklaşık on metre yüksekliğinde üçüncü bir kule. Tümü beyaz mermer. En yukarda, tepede, yedi ayak üstünde bir kubbe bulunur. Kubbenin altında müthiş bir ateş yanmakta ve pırıltısı mükemmel aynalarla çoğaltılmaktadır.</p>

  <p>Pharos on altı yüzyıl boyunca İskenderiye gecelerini aydınlatmış... (Mösyö Ruche notlarına bir göz attı) ve 1302’de korkunç bir deprem kulenin mermer bloklarını denize atmıştır.</p>

  <p>– Ne şeytanmış bunlar yahu! O devirde böyle bir feneri nasıl dikmişler, dedi içinden Jonathan.</p>

  <p>– Bu dev, çok büyük ölçüler Mısır’a özgü bir şey ama, değil mi? diye araya girdi Léa. Ben fenerin fellahının kim olduğunu merak ediyorum. Keops piramidi kadar ölüme mal oldu mu bu da acaba? Keops’ta ezilmek ya da İskenderiye’de boğulmak, hangisini tercih edersin sen?</p>

  <p>– İkisini de! Gizeh’te, beni İskenderiye’de suyun dibine gönderen iri bir taş parçası altında ezilmek! diye karşılık verdi Jonathan altın renkli kravatını kafasına doğru kaldırarak; üstelik bir de asılabilirdi! Bunu ima etmek istiyordu.</p>

  <p>– Şimdi bütün bunlardan sonra, nasıl devam edebilirim ben! diye yakındı Mösyö Ruche.</p>

  <p>Gene de devam etti:</p>

  <p>“Fener denizcileri, müze zihinleri aydınlatır.” Böyle derlerdi İskenderiye’de. Platon Akademia’sı girişindeki alınlıkta şöyle bir yazı vardı: “Geometrici olmayan buraya girmesin.” Müzede böyle bir şey yoktu, sanat tanrıçalarına, esin perilerine ayrılmıştı burası. Hepsine. Akademia ve Lise yalnızca üyelerinin parasıyla yaşayan özel kurumlardı, oysa müze, kralın büyük yardımlarıyla yaşayan bir kamu kurumuydu.</p>

  <p>Müze, özel Ptolemaios limanı yakınlarında, saraylar semtinin tam ortasında Bruchion mahallesinde kurulmuştur. Binalar olabildiğince arı Yunan üslubunda inşa edilmiştir; binaların çevresinde bahçeler, çok sayıda gölgeli iç avlular vardır. Müzenin her tarafında sessiz, aydınlık, sakin çalışma salonları vardır. Ama ayrıca özel toplantı ve dinlenme salonları da vardır. Uzun bir revaklı gezinti yeri, çeşmeler, güneye yapılan seferlerden getirilmiş çeşitli hayvanlarla doldurulmuş bahçeler; bir resim galerisi, heykel koleksiyonu. Her şey en uygun çalışma koşullarının sağlanmasına yönelik tasarlanmış. Theaitetos, Eudoksos, Arkhytas Platon’un Akademia’sında çalıştılar. Müzede ise Eratosthenes, Apollonios, ve de belki Archimedes’in yakın dostu, kör matematikçi Dositheos çalışmışlardır. Ama müzeye ilk gelenlerden biri ve hiç kuşkusuz en ünlüsü Eukleides’tir. Nereden geldiği bilinmez. Hangi tarihte doğmuştur? Hangi tarihte ölmüştür? Bunlar da bilinmez.</p>

  <p>Müzeye üye olmak büyük bir onurdu, ama bunun dışında Müze çok önemli maddi olanaklar sağlıyordu. Müzede çalışma olanağı bulabilenler yalnızca kral tarafından saptanıyordu ve bunlar burada yatıyor, burada yiyip içiyorlardı, ayrıca para da alıyorlardı ve vergiden de muaftılar!</p>

  <p>Ama ellerinin altındaki en büyük zenginlik başka bir yerde, Büyük Kütüphane’deydi; kütüphanenin geniş binaları müzenin bulunduğu yere kadar uzanıyordu. Kütüphane gece gündüz açıktı ve emirlerine amadeydi.</p>

  <p>Hayal gücünü kullanarak bir kütüphane yaratmak müthiş bir girişimdir. Boş raflarla başlamak ve bunları yavaş yavaş nitelikli yapıtlarla doldurmak olağanüstü bir çalışma gerektirir.</p>

  <p>Mösyö Ruche bir an sessiz kaldı, bir şeyler düşündü. Gözleri parladı:</p>

  <p>Grosrouvre da Orman Kütüphanesini oluştururken aynı şeyi yapmadı mı? Ama onun arkasında ne kral Ptolemaios ne de sağladığı olağanüstü imkânlar vardı. Kısa bir süre içinde İskenderiye Büyük Kütüphanesinde 400 000 tomar oluştu.</p>

  <p>Ya Orman Kütüphanesi’nde ne kadar? Mösyö Ruche kendi kendine böyle bir soru sormak istemedi ve böyle bir soruya cevap aramayı uygun bulmadı. Arkadaşının kütüphanesine böyle bir muhasebeci gözüyle bakmak tiksindiriyordu onu.</p>

  <p>Sonra anlattığı konuya döndü:</p>

  <p>– Bu yapıtların bir yerlerden getirtilmesi gerekti. İskenderiye yöneticileri tarafından inanılmaz bir av seferberliği başlatıldı “Kitap avcıları” Akdeniz dünyasının belli başlı pazarlarını dolaşarak bulabildikleri el yazmalarını, çok büyük paralar ödeyip satın aldılar. Bunları parayla satın alamadıklarında, başka yollarla ele geçiriyorlardı. Hırsızlık, rüşvet, zorla alma.</p>

  <p>– Grosrouvre Orman Kütüphanesi için bu yöntemleri kullandı mı sizce Mösyö Ruche? diye sordu Max.</p>

  <p>– Nereden bilebilirim?</p>

  <p>Mösyö Ruche, ta içinde bir yerlerde, arkadaşının çok dürüst ve namuslu olduğuna dair düşünceler taşımıyordu. Konuyu değiştirmeyi tercih ederek yeniden başladı:</p>

  <p>– İşte İskenderiye limanına giren bir gemi. Askerlerin gemiye atlamak ve yolcuların eşyalarını aramak için bekledikleri rıhtıma çok fazla yaklaşmadı. Ne altın, ne kumaş ilgilendiriyordu onları, mücevher gibi şeylerle hiç ilgilenmiyorlardı. Ne mi arıyorlardı? Kitap! Kralın emri kesindi: “Gemide bulunan bütün el yazmaları Büyük Kütüphane atölyelerine götürülecektir.”</p>

  <p>Bu el yazmaları yazıcılar tarafından titizce incelendikten ve kopya edildikten sonra sahiplerine iade edilecek, edinilen kopya ise kütüphanenin raflarını zenginleştirecektir. Ama ender bulunan bir parça söz konusu olunca, bu sefer sahibine iade edilen kopya olurdu. Orijinali yetkililer tarafından muhafaza edilecek ve ince zevk ürünü bir ada sahip olan, “gemi el yazmaları” adını almış özel bir koleksiyonu zenginleştirecektir.</p>

  <p>– Üçkâğıtçılık bu, diye bağırdı isyan ederek kravatını gevşeten Jonathan. Şahane ve ender bulunan bir kitapla geliyorum, basit bir fotokopiyle geri dönüyorum! Üstelik de bunu açtığım takdirde kodesi boyluyorum herhalde. Gerçekten iğrenç bu Ptolemaioslar.</p>

  <p>– Orijinal olsun, kopya olsun, bunları meydana getirmek için papirüs gerekir, diye müdahale etti Mösyö Ruche. Ve papirüs İskenderiye’nin hemen yakınlarında, deltadaki bataklıklarda sık çalılıklar biçiminde biter. Yunanca’da nedir papirüs biliyor musunuz? diye sordu. Byblos. İşte bu nedenle –çevresindeki rafları gösterdi– bibliyotek denir buna.</p>

  <p>İyi bir kitapçı olan, kitaplarla ilgili her şeye tutkun olan Mösyö Ruche papirüsün nasıl elde edildiğini ayrıntılarıyla anlatabilirdi.</p>

  <p>Yazıda kullanılacak kâğıtların elde edilmesi için papirüs saplarının, kesildikten hemen sonra işlenmesi gerekir. Bitkinin her tarafı sudur adeta. Kesilir kesilmez saate karşı bir yarış başlar. Bitki aldığı suyun büyük bir bölümünü anında yitirir. Aradan kırk sekiz saat geçmişse çok geç kalınmıştır, sap kararır ve kurur; çeker, genişliğinin yarısını yitirir. Dolayısıyla kâğıt üretimi bitkinin yetiştiği yerin yakınlarında yapılmalıdır. İşte bu nedenle Mısır, bütün Yunan dünyasına kâğıt sağlayan tek yer olmuştur.</p>

  <p>İskenderiye kütüphanesinin bir rakibi vardı: Kitapçılığın bir başka önemli merkezi Bergama. Ptolemaios tekel konumundaydı; bundan yararlandı ve papirüs ihracatını yasaklama kararı alarak Bergama kitapçılarını çok zor durumda bıraktı.</p>

  <p>Mösyö Ruche toplantıların başlamasından beri hiç bu kadar keyifli olmamıştı.</p>

  <p>“Bu yapıtların özelliği neydi? Papirüs katlanmaz, rulo yapılır! İlk kitaplar rulo biçimindeydi; Latincede <i>volumen</i> denir bunlara.</p>

  <p>– Etimoloji olmasa ne yapardınız acaba! diye soruyorum kendi kendime, diye bir laf attı Léa.</p>

  <p>– Daha az severdim sözcükleri o zaman.</p>

  <p>Cevap kendiliğinden çıkmıştı. Ve samimi bir cevaptı.</p>

  <p>“Demek her kitap –Léa’ya dönerek kelimenin üstüne bastı– birbirlerine yapıştırılmış papirüs kâğıtlarından oluşuyor ve bir çubuğa sarılmış şerit haline getiriliyordu, diye devam etti Mösyö Ruche. Metinler, sütunlar halinde veriliyordu ve Yunanca ya da Demotikos dilinde kaleme alınmıştı; Demotikos, o dönemde Mısır halkının kullandığı yazı biçimiydi ve reçineli suda ıslatılan sarı mürekkeple yazılırdı! Sivri bir kamış kalemi kullanan yazıcılar kâğıdın yalnızca bir yüzüne yazarlardı. Yazıları okuyabilmek için her iki elin de kullanılması gerekiyordu; bir el kâğıdın ucunu tutacak, öbür el de papirüs şeridini yuvarlayacaktı.”</p>

  <p>Konuşmalarıyla hareketleri uyum halindeydi.</p>

  <p>“Etiketlenmiş rulolar duvarlara gömülmüş çekmecelere yerleştirilirdi. Ve çok düzenli biçimde yerleştirilirdi bunlar: Edebi, felsefi, bilimsel ve teknik metinler. Sonra yazar adlarından oluşan alfabetik sıraya göre. Kısaca söylemek gerekirse bizim Orman Kütüphanesi’nde uyguladığımız ilkeyi izleyerek.</p>

  <p>İskenderiye Büyük Kütüphanesi raflarında Yunan dünyasının üç yüz yıldan beri üretmiş olduğu her şey bulunuyordu. Homeros külliyatı: Odysseia’nın yirmi farklı versiyonu; trajedi yazarları: Aiskhylos, Sophokles, Euripides. Ünlü komediler, Aristophanes. Miletliler: Anaximandros, Anaximenes. Sofistler, Elealılar, Megaralılar. Pitaneli Autolykos’un Küre ve Hareket’i, Sakızlı Hippokrates’in Elemanlar’ı. Theethetos ve Theodoros’un yapıtları. Ve Ptolemaios’un bin bir güçlükle epey altın vererek ve epey karanlık işler çevirerek ele geçirebildiği Aristoteles’in bütün kitaplığı.</p>

  <p>Ama Phaleronlu Demetrios kütüphanesinin ihtişamına tanık olamamıştı. Yoktu artık o. Soter’in birçok oğlu olmuştu. Demetrios bunlardan birine çok değer veriyordu ve onun tahta geçmesi için çok uğraşmıştı. Soter oğullarından bir diğerini tercih etmişti. Yeni kral yanlış bir tercih yaptığı için Demetrios’u ölüme mahkûm etti. Demetrios ise intihar etmeyi yeğledi. Bu kitap insanı, ölümünden birkaç yıl önce şöyle yazmamış mıydı?: “Krala gerçekleri söyleme konusunda kitaplar dalkavuklardan daha yürekli!” Son büyük Atinalı olmuştur o.</p>

  <p>Ptolemaios II, Philadelphos adıyla tahta çıktı, “kızkardeşini seven adam”. Mısır geleneklerine göre kız kardeşi Arsinoe ile evlendi. Çılgıncasına âşıktı ona. Arsinoe’nin göz kamaştırıcı bir güzelliğe sahip olduğu söylenir.</p>

  <p>Léa ıslık çaldı.</p>

  <p>“Philadelphos da çok yakışıklıymış, sarı sarı bukleleri olduğu söylenir.”</p>

  <p>Jonathan ıslık çaldı.</p>

  <p>“Ama, kilo almaya çok meyilliymiş” diye sürdürdü konuşmasını Mösyö Ruche.</p>

  <p>Léa ilgisiz bir tavırla gene ıslık çaldı. Mösyö Ruche üslubunu değiştirerek ve parmağını sırayla her ikisine de doğrultarak:</p>

  <p>“Hatırlıyor musunuz, dedi; Léa sen, bir gün bana matematikte daha kısa bir yol olup olmadığını sormuştun, Thales teoremi... ve fellahla ilgiliydi; sen de Jonathan matematiğin ne işe yaradığını?”</p>

  <p>İkizler şöyle bir doğruldular. Sözlerinin etkisinden epey hoşnut görünen Mösyö Ruche sesini yumuşattı:</p>

  <p>“Eukleides’in size büyük keyif verecek cevaplar bulduğunu keşfettim.”</p>

  <p>Ve anlatmaya başladı:</p>

  <p>“Kral Ptolemaios bir gün kütüphaneye gelmiş. Yapıtları gözden geçirirken, kutulara yerleştirilmiş rulolar halinde <i>Elementler</i> adlı yapıtın bulunduğu rafların önünde uzun süre durmuş. Birden Eukleides’e dönerek matematik konularına girebilmek için daha kısa bir yol olup olmadığını sormuş. Eukleides şu cevabı vermiş ona: “Geometride krallara mahsus kestirme bir yol yoktur.” Bu lafı edebilmek için müthiş bir cesaret gerekir.</p>

  <p>Bir keresinde de, Eukleides, öğrencilerinden babayiğit bir gence bir teorem öğretmiş; genç bunun kendisine ne gibi bir yararı olabileceğini sormuş. Eukleides bir köle çağırmış ve şöyle demiş: “Ona üç kuruş ver, çünkü öğrendiklerinden para kazanmaya gereksinimi olduğu anlaşılıyor”.</p>

  <p>– Sizi çok iyi anlıyorum, Mösyö Ruche, dedi Jonathan eğilerek.</p>

  <p>Sonra Léa’ya dönerek:</p>

  <p>“Sevgili Mösyö Ruche, burada, Eukleides aracılığıyla şunu söylüyor bize, dedi: Matematikle ilgileniyorsanız, kral ya da kraliçe bile olsanız, açgözlülük etmeyeceksiniz ve aceleci de olmayacaksınız.”</p>

  <p>Bu beklenmedik ve doğru yargı karşısında hayretler içinde kalan ve şaşıran Mösyö Ruche ve Léa, hayranlıkla başlarını salladılar.</p>

  <p>– Beni iyi anladın, Jonathan, dedi Mösyö Ruche. Biraz önce ortaya attığın bu... teorem yalnızca matematik için değil bütün bilimler için geçerlidir.</p>

  <p>– Sevgi için de, diye ekledi Léa.</p>

  <p>– Kesinlikle, kesinlikle. Bu bana, Grosrouvre’un metreslerinden biriyle yapmış olduğu bir konuşmayı hatırlatıyor. Hep buluştuğumuz bistroda, Tabac de la Sorbonne’da geçmişti bu konuşma. Grosrouvre epey geç kalmıştı. Kız sabırsızlık içinde bekliyordu. “Nerde kaldın şekerim?” “Bir matematik problemiyle uğraştım.” Kız hiçbir şey anlamamış gibi kafasını salladı: “Bu işlerle nasıl bu kadar zaman geçirebildiğini anlayamıyorum. Neye yarıyor bu matematik?” Elgar gözlerinin içine bakmıştı. Bozulmuştu metresi. Şunları fısıldadı kulağına sonra: “Ya aşk şekerim, aşk neye yarıyor?” Bir daha hiç görmedik onu.</p>

  <p>– Problem arkadaşınızın... metres lafını sevmiyorum, çıktığı o kaz kafalı kadını terk etmesine yaramış.. Birlikte olduğu adama “şekerim” diyen bir karı on para etmez bence! diye kestirip attı Léa. Sizin arkadaşsınız da önceden düşünememiş bunu. Kadın psikolojisinden çok matematikten anlıyormuş o!</p>

  <p>– Saptırıyoruz! Yani hiçbir işimize yaramasın diye mi matematikle ilgilenelim, istiyorsunuz, dedi Jonathan.</p>

  <p>Léa da lafı gediğine oturtarak:</p>

  <p>– Üstelik en uzun yoldan gidelim diye mi!</p>

  <p>Bu kadar kötü niyet karşısında Mösyö Ruche boğulacak gibi hissetti kendisini. Yumruğuyla tehdit ederek azarladı onları ama içinden ağzı kulaklarına varıyordu.</p>

  <p>– Gençler, gençler, Aristoteles’ten sağlam mantığı ve Eukleides’ten de şaşmaz kesinliği yeniden öğrenmelisiniz, dedi.</p>

  <p>Çok seviniyordu çünkü nihayet toplantıyı başlatacak olan sözleri söyleyebilmişti. Bütün ışıklar söndü ve salon tam bir karanlığa gömüldü. Jonathan-ve-Léa kadife koltuklarında sallandılar. Léa’nın koltuğundaki yaylardan biri kıvrılmıştı ve bir süredir kıçını rahatsız ediyordu. Koltuğunu değiştirmek için fırsat bildi bunu.</p>

  <p>– Şşşt, dedi Jonathan ısrarla, onu kızdırmak için.</p>

  <p>Dekor değişikliği, modern tiyatrolardaki gibi perde indirilmeden yapıldı. Karanlıkta çalışmak zordu. Ayak seslerinden birtakım insanların telaş içinde koşuşturdukları ve eşyanın yer değiştirdiği anlaşıldı. Sonra sessizlik çöktü. Sahne aydınlandı.</p>

  <p>Her şey değişmişti.</p>

  <p>Mösyö Ruche OK’nin raflarının arasında uzanan yerin ortasındaki bir sekideki tahtındaydı. Önünde, birkaç metre uzakta, yarım daire biçiminde yerleştirilmiş küçük klasörler vardı. Her klasöre kendi eliyle yazdığı bir metin konmuştu. Mösyö Ruche sandalyesinde doğruldu ve bir sokak göstericisi tavrıyla konuştu:</p>

  <p>– Eukleides’in <i>Elementler</i>’i! On üç kitap! (Soldan sağa doğru eliyle bir daire çizerek on üç klasörü gösterdi). Yapıtın sahibi bunları, bir bütün oluşturması ve bu bütünün belirli bir sıra izlemesi için l’den 13’e kadar sıralamış. Her cildin kendi iç düzeni ve ayrıca ciltler arasında bir düzen. Çeşitli yapıtlar arasındaki bu hiyerarşi Eukleides anıtının mimarisini oluşturur.</p>

  <p>Bu yapıt, Kutsal Kitap’tan sonra, en fazla baskısı yapılandır. Günümüze kadar 800’den fazla! OK’nde bulunan baskı en eski baskılardan biridir. Niccoló Tartaglia’nın İtalyancaya çevirdiği bir nüsha 1543’te Venedik’te yayınlanmıştır. Grosrouvre’un onu nasıl ele geçirdiğini Allah bilir! Bir servet ödemiş olabilir.</p>

  <p>Max ve Nofutur girdiler içeri. Max, opera solistlerinin giydiği fraklardan giymişti; biraz bol duruyordu üstünde bu frak. Bitpazarında bulmuştu onu. Jonathan-ve-Léa kahkahalarla güldüler, Mösyö Ruche zor tuttu kendini.</p>

  <p>Solistler yarım-dairenin sol ucundaki sıraların önünde yer aldılar, Nofutur Max’ın omzundaydı. Partisyonun onlara parçalarını yorumlama sırasını vereceği anı beklerken hareketsiz kaldılar.</p>

  <p>– 130 tanımlama, 465 terim! dedi Mösyö Ruche. Plan son derece açık seçikti. Önce düzlem geometri, sonra sayılar teorisi, ve nihayet uzay geometri. Eukleides iyi bir Antik Çağ Yunanlısı olarak geometriye yapıtının başında yer alma onurunu vermiştir; ilk dört kitap geometriye ayrılmıştır. Üstlendiği program açık: Şekilleri saptamak, daire hariç, alanlarını hesaplamak ve bunları çizme yöntemini geliştirmek.</p>

  <p>Max ve Nofutur’un, önünde durdukları dört klasörü işaret ederek:</p>

  <p>“Eukleides, metninin ilk satırlarında, bir tiyatro oyunundaki gibi, on üç perdede geliştireceği geometri destanının aktörlerini tanıtır.”</p>

  <p>Solistlere bir işaret çaktı. Max ve Nofutur arasında uzun bir düet başladı.</p>

  <p>– Bir noktanın hiçbir parçası yoktur, diye mırıldandı Nofutur.</p>

  <p>– Bir çizgi genişliği olmayan bir uzunluktur, diye cıvıldadı Max.</p>

  <p>– Bir yüzeyin yalnızca uzunluğu ve genişliği vardır, dedi gak guk ederek Nofutur.</p>

  <p>– Bir düzlemde açı, kesişen ve doğru olmayan iki çizginin birbirlerine eğimidir, diye mırıldandı güçlükle Max, o kadar tumturaklı bir cümleydi ki! (Sonra soluklandı) Çizgiler arasında biri çok önemlidir: Doğru çizgi.</p>

  <p>Bu düşüncenin son sözcüğü Nofutur tarafından uçarak karşılandı:</p>

  <p>– Çizgiler arasında doğru çizgi olarak tanımlanan, üzerindeki noktalara eşit biçimde konumlanmış olandır.</p>

  <p>Mösyö Ruche araya girerek bir doğru çizgi üzerindeki hiçbir noktanın, yeri saptanabilecek bir konumda olmadığını belirtti:</p>

  <p>– Bir başka deyişle doğru üzerindeki bütün noktalara eşit konumdadır.</p>

  <p>Solistlere devam etmeleri için işaret etti.</p>

  <p>– Yüzeyler arasında düz yüzey önemlidir, diye mırıldandı Nofutur.</p>

  <p>– Yüzeyler içinde, üzerindeki doğrulara eşit biçimde konumlanmış olanına düz yüzey denir.</p>

  <p>Ve kendiliğinden Mösyö Ruche’ün ayağının altına(!) karpuz kabuğu koyarak ekledi:</p>

  <p>“Düzlem, üzerindeki bütün doğrulara eşit konumdadır.”</p>

  <p>Sessizlik. Çok kısa. Sonra Mösyö Ruche devam etti:</p>

  <p>– Açı!</p>

  <p>– Kolunu –bu kez yukarı doğru değil, ileriye doğru uzatarak dirseğini kıvırdı.</p>

  <p>“Sözcük <i>ankon</i>’dan geliyor; dirsek.</p>

  <p>Sonra dirseğini kıvırmaktan yarı yolda vazgeçti.</p>

  <p>– Açılar arasında bir tanesi önemlidir. Dik olanı.</p>

  <p>Max iki kolunu çapraz biçimde uzattı. Nofutur, kolların arasında oluşan dört boşluğu peş peşe gagaladı:</p>

  <p>– Kesişen iki doğru dört açı oluşturur. Bunlar eşitse, dört açı da diktir, dedi Max.</p>

  <p>Mösyö Ruche devam etti:</p>

  <p>– Çeşitli şekillerin gösterilmesi. Önce tek bir biçimi olan çember. Sonra doğru çizgi biçimli bütün şekiller. Önce üçgen. (Üslubunu değiştirerek) Şunu önceden bilmekte yarar var: Eğer küçük bir alan tasarlıyorsanız ve elinizde yalnızca iki doğru varsa, hiç ısrar etmeyin, sonuca varamazsınız. Doğrularla sınırlı bir alan elde etmek istiyorsanız üç doğru gerekir size. Üçgen, doğrularla sınırlı kapalı şekillerin en basit olanıdır.</p>

  <p>Geniş ağızlı açılar, geniş açılar ve dar açılar vardır. Sonra çeşitkenar, ikizkenar, eşitkenar, dikkenar vardır. Sonra dörtkenar vardır ve burada onur köşesine kare geçmiştir; karenin de tek bir biçimi vardır yalnızca. Tek bir bilgi, bir kenarıyla ilgili bilgi yeter kareyi tanımaya. Sonra dikdörtgen, iki bilgi gerekir tanımlanması için. Ve eşkenar dörtgen, ve paralelkenar, ve yamuk. Unutuyordum az daha söylemeyi, bu çeşitkenarlar, en fazla olan bunlardır! Ve de hiç önemli değillerdir.</p>

  <p>– Gerçekten, diye araya girdi Jonathan, matematikte hiçbir şey yapılmaz bunlarla.</p>

  <p>– Doğru, dedi Mösyö Ruche. Şaşırtıcı bir şey yok bunda. Çeşitkenar bir dörtkenar konusunda ne söylenebilir?</p>

  <p>– Dört kenarı, dört açısı, iki köşegeni olduğu, dedi Jonathan.</p>

  <p>– Ve de işte açılarının toplamının 360 derece olduğu! diye bir hatırlatmada bulundu Léa şapkasından destek alarak.</p>

  <p>Max kolunu hareket ettirdi. Mösyö Ruche’ün unuttuğu bir şey vardı.</p>

  <p>Max, “Aynı düzlemde iki doğru, dedi. Bunları her iki taraftan sonsuzca uzatırsanız –ki çok zordur bu ve çok vakit alır... (Mösyö Ruche kahkahayı bastı. Max’ın bu yorumları beklenmiyordu) ... Evet, bu iki doğru her iki tarafta da kesişmezlerse eğer, PA-RA-LEL’dirler!</p>

  <p>Mösyö Ruche gene gülerek devam etti:</p>

  <p>– Ve kitap 1 ancak bir zorunlulukla bitebilirdi: 47 numaralı mütevazı savın özellikleri arasında göze batmadan yer alan PYTHAGORAS TEOREMİ’nin kendisi!</p>

  <p>Aktörler belirlenmiş olduğundan şimdi Eukleides çalışacaktır onlarla. Bir açının iki eşit parçaya bölünmesiyle açıortaylar oluşur, bir doğru parçasının iki eşit parçaya bölünmesiyle orta dikmeler oluşur. Alanları hesaplamak. Aynı tipte iki şeklin hangi durumlarda eşit olduklarını göstermek. Sözgelimi benim öğrencilik dönemimdeki meşhur üçgenlerin “eşitlik durumu”.</p>

  <p>Bu arada şunu da belirtmek gerekir ki ilk iki kitap cetvel geometrisiyle ilgili konuları, üçüncü kitapsa pergel geometrisiyle ilgili konuları işler.</p>

  <p>Ve Eukleides, düzlem geometriyi daha fazla güzelliklerle süslemek için düzgün çokgenler oluşturmuştur ve bunların her biri için bir iç çember, bir de dış çember belirlemiştir. Bir yangını çembere almak demek yangını, dışarıya doğru yayılmasını engellemek için en yakın bölgelerinden çevirmektir. Dış çember çokgenin dışındadır ve bütün köşelerinden geçer, iç çember çokgenin içindedir ve bütün kenarlarına teğettir.</p>

  <p>Düzgün çokgenler içinde en önemlisi olan eşkenar üçgen için durum budur.</p>

  <p>Ekranda bir şekil gözüktü:</p>

  <div class="resim"><img alt="" src="../Images/150.jpg" /></div>

  <p>Max ilk dört klasörü kapattı ve yere koydu.</p>

  <p>Antrakt işaretiydi bu.</p>

  <p>Işıklar yeniden yandı. Léa ayakkabılarını tekrar giyebilmek için büyük zahmet çekti, Jonathan toplantı süresince küçülmüş gibi olan dar kesimli ceketini güçlükle giydi. Çıktılar ve bahçede kollarını, bacaklarını silkelediler, Mösyö Ruche ise sandalyesinde aynı şeyi yaptı. Nofutur Max’ın bir kâseye doldurduğu suyu kana kana içti. Zil sesi. Antrakt sona ermişti. Yerlerine geçtiler tekrar. Işıklar söndü. Sessizlik. Yalnızca sahnedeki ışıklar yandı.</p>

  <p>Beşinci klasörün önünde ayakta duran Max ansızın konuşmaya başladı:</p>

  <p>– Kitap V, on üç kitabın en ünlüsü. “Orantılar Kitabı”.</p>

  <p>Mösyö Ruche:</p>

  <p>– Eukleides iki büyüklük arasında nasıl bir bağlantı olduğunu, bu büyüklüklerin geometrik olması gerektiğini göstermek ister: Çizgiler, yüzeyler ya da hacimler ya da aritmetik: Sayılar.</p>

  <p>Max:</p>

  <p>– İki büyüklük arasında, birinin katlarının öbürünün katlarını aştığı her durumda bağıntı söz konusudur.</p>

  <p>Mösyö Ruçhe tekrar söze girdi:</p>

  <p>– Görmüş olduğumuz gibi Pythagorasçılar ortak ölçütleri olmayan boyutlar arasında bağıntılar öngöremiyorlardı. Artık böyle bir şey yoktur, Eukleides bunları genel bir bağıntılar kuramı içinde toplar. Gerçek bir devrimdir bu... Ve Eukleides’e borçlu olmadığımız bir devrim. O bunları yaygınlaştırıp, matematiğin öteki alanlarına bağlamaktan başka bir şey yapmamıştır. Bunu bulan Knidoslu Eudoksos’tur. Kendisi olağanüstü bir matematikçi, aynı zamanda da bir astronomdur. Eukleides bu kitabın içeriğinin neredeyse tamamını ondan almıştır.</p>

  <p>Altıncı klasörün önünde ayakta duran Max şöyle dedi:</p>

  <p>– “Benzerliğin Kitabı.”</p>

  <p>Mösyö Ruche:</p>

  <p>– Bir nesnenin biçiminin ne olduğu gerçek anlamda “tanımlanamaz”. Deneyin, göreceksiniz! Ama aynı biçimlere sahip olduklarında bunu yapmak mümkündür.</p>

  <p>Max:</p>

  <p>– Aynı olduklarında, biçimleri de aynıdır ama boyları ille de aynı değildir.</p>

  <p>– Evet, diye onayladı Mösyö Ruche, boyutları neredeyse aynı olan aynı biçimli şekiller. Benzerliğin en önemli sorunudur bu ve matematiğin çok ötesine gider kesinlikle: Benzer olmak. Burada geometri evreninde ele alınmıştır bu konu. İki şekil ne zaman benzer birbirlerine? diye sordu Mösyö Ruche.</p>

  <p>Önceden ayarlanmış olduğu gibi Max’a sordu, cevabı Nofutur verdi:</p>

  <p>– Orantılı olduklarında.</p>

  <p>– Ne zaman orantılı olurlar peki?</p>

  <p>Nofutur haykırdı:</p>

  <p>– Birbirine denk açıları... orantılı olduklarında ve kenarları... birbirlerine...</p>

  <p>Nofutur’un tüyleri birbirine karışmıştı.</p>

  <p>Max müdahale etti:</p>

  <p>– Nofutur’un hatası değil, metin çok karışık.</p>

  <p>Mösyö Ruche girdi söze tekrar:</p>

  <p>– Şöyleydi cümle: “Birbirine denk kenarları orantılı olduğunda ve açıları birbirine eşit olduğunda.”</p>

  <p>Olay bitti sanıyordu herkes. Nofutur’u iyi tanımamak demekti bu. Genel uyuşukluk içinde, bilinçli bir profesyonel olarak sesi duyuldu yeniden:</p>

  <p>– Birbirine denk kenarları orantılı olduğunda ve açıları birbirine eşit olduğunda.</p>

  <p>Bu kez en küçük bir hata yapmamıştı.</p>

  <p>Alkışladılar. Onun bu işi umursamadığını kim söyleyebilirdi?</p>

  <p>Yedi kitap daha vardı! Mösyö Ruche hızlandı:</p>

  <p>– Eskilere saygı. 2. önermede Thales’in teoremi var.</p>

  <p>Max iki klasörü kapadı, yere koydu. Sağa doğru kayarak şöyle konuştu:</p>

  <p>– Üç aritmetik kitabı.</p>

  <p>Mösyö Ruche:</p>

  <p>– Eukleides burada büyük ölçüde Pythagorasçıların, özellikle de Arkhytas’ın tam sayılarla ilgili çalışmalarını yeniden ele alır. Daha önce söylemiştik, matematikçilerin temel etkinliklerinden biri sınıflandırmadır. İlk sınıflandırma: Çift/tek. O meşhur lafı hatırlarsın Léa: “İkiye inananlar ve inanmayanlar!” Çiftler iki eşit parçaya bölünebilir, tekler bölünemez. Ayrıca ikiye de, üçe de, başka bir sayıya da bölünemeyen sayılar vardır: Bunlar asal sayılardır. Bu şekilde adlandırılmışlardır çünkü başka hiçbir sayı değerlendiremez onları.</p>

  <p>Mösyö Ruche durdu, Grosrouvre’un mektubundan bir cümle geldi aklına: “Senin değerini ölçen nedir Pierre? Bizim değerlerimizin toplamını çıkarma zamanı da gelmiştir belki.” Yaşadığı ana geri dönebilmesi için aradan bir süre geçmesi gerekti. Max fark etmişti bunu.</p>

  <p>– İkinci sınıflandırma, diye seslendi.</p>

  <p>Mösyö Ruche devam etti:</p>

  <p>– İkinci sınıflandırma: Bölünebilir sayılar/asal sayılar. Asal sayılar aritmetiğin temelini oluşturacaktır. Burada bir sonsuzluk söz konusudur! (Sonra bir sır açıklıyormuş gibi) Bir şey çok şaşırttı beni, toplama, Eukleides’i hiç ilgilendirmiyor toplama! Onu ilgilendiren bölme.</p>

  <p>Sonra o meşhur asal çarpanlarına ayırma: Bir tam sayı bir tek yöntemle elde edilebilir, (mevcut çarpanlara bağlı olarak) asal sayıların çarpımıyla.</p>

  <p>Bir sayının bölenlerini aramak, a ve b sayılarında ortak olanları bulmak. Bu bölenlerin en büyüğünü bulmak, meşhur EBOB, En Büyük Ortak Bölen: a ve b’yi tam olarak bölen en büyük tam sayı. Ve gene onun kadar meşhur EKOK, En Küçük Ortak Kat!</p>

  <p>Projeksiyon aletini kendisi çalıştırdı. Ekranda tuhaf bir desen görüldü.</p>

  <div class="resim"><img alt="" src="../Images/153.jpg" /></div>

  <p>– Mükemmel, mükemmel, dedi Mösyö Ruche keyifle, Max’ın öğleden sonra yaptığı şekli görünce. İşte toplantılardan yararlanan biri!</p>

  <p>Max, “işi biten” üç klasörü kapattı, yere koydu, sonrakinin önünde durdu ve şöyle dedi:</p>

  <p>– Kitap X, “İrrasyoneller Kitabı”.</p>

  <p>Mösyö Ruche:</p>

  <p>– Eukleides burada büyüklükler kuramının kurucusu Theodoros’un çalışmasını yeniden ele almıştır. Hem aynı ölçü ile ölçülebilen hem de ortak ölçüleri olmayan doğru çizgileri, aynı zamanda bunlara denk düşen kare ve dikdörtgen alanları işlemiştir. Zavallı Pythagorasçıların elinde bir tek irrasyonel sayı, 2’nin kare kökü varken Theodoros çoğaltmıştır bunları: 17’ye kadar tüm tam sayıların irrasyonelliğini tanıtlamıştır. Tam kareler olan 1, 4, 9, 16 dışında tabii ki. Niçin 17’de durmuştur, kimse bilmez bunu. Theethetos işe devam etmiş, daha sonraki sayıların irrasyonelliğini o tanıtlamıştır. Bu arada şunu da belirtmek gerekir ki bu kitap on üç kitap içinde ötekilerle kıyaslanmayacak ölçüde en zor olanıdır.</p>

  <p>Max:</p>

  <p>– İşte bunun için “matematikçinin çarmıhı” derler ona.</p>

  <p>Jonathan homurdanıyormuş gibi geldi Mösyö Ruche’e:</p>

  <p>– Bu aynı zamanda Jonathan’ın da çarmıhı.</p>

  <p>Bu söz devam etmesine engel olmadı:</p>

  <p>Bu kitapta, Eukieides’in, Pythagorasçıları müthiş bunaltan irrasyonelleri nasıl “yola getirmeyi” başardığı görülür.</p>

  <p>Max onuncu klasörü kapattı ve yere koydu. “Üç tane daha!” dedi içinden, Jonathan hâlâ dik duran klasörleri sayarken. Çarmıh yolu bitmek üzereydi.</p>

  <p>– Uzay geometrisi, dedi Max.</p>

  <p>Mösyö Ruche:</p>

  <p>– Eukleides düzlem geometride yaptığı gibi uzaydaki farklı matematik cisimleri saptamıştır: Katı cisimler: Piramit, prizma, koni, silindir ve küre tabii ki, bunlara bir de düzgün çokyüzlüleri ekler. Bazılarının alan ve hacimlerini hesapladı, bazılarının da hacimleri arasında bağıntıları saptadı.</p>

  <p>Eukleides, Eudoksos’un bulduğu son derece etkili bir yöntem kullanmıştır ve bu yöntem daha sonra <i>tüketme yöntemi</i> adını almıştır. Tüketme “düşünceyle yok etme” demektir. Ayrıntılı bir liste, listesi yapılan eşyayı tüketen liste değil midir! Bu yöntem iki boyutun hangi ölçü verilirse verilsin, farklılıklarının küçük olduğunu göstererek eşit olduğunu kanıtlamaya dayanır. Bu sonuca bir, iki ya da on etapta ulaşmak mümkün değildir, bütün aşamaları “düşünce yoluyla tüketen” sınırsız bir sürecin devreye girmesiyle mümkündür.</p>

  <p>Örneğin, dairenin alanını belirlemek için içine bir kare çizilir, sonra kenarlarının sayısı iki katına çıkarılır. Her aşamada elde edilen dairenin içindeki çokgenin alanı gitgide büyür, ama dairenin alanından hep daha küçüktür. Yöntem şu bakımdan ilginçtir. Hesaplayabildiğiniz bu alanla, hesaplamak istediğiniz dairenin alanı arasındaki farkı kenarların sayısını artırarak istediğiniz kadar küçültebilirsiniz. Dolayısıyla dairenin alanını hemen hemen istediğiniz kadar kesin biçimde hesaplayabilirsiniz... Ama tam olarak hesaplamanız mümkün değildir.</p>

  <div class="resim"><img alt="" src="../Images/155.jpg" /></div>

  <p>Max iki klasörü yere indirdi. Toplantı atölyesinin ortasındaki geniş alanda tek bir klasör kalmıştı.</p>

  <p>Max:</p>

  <p>– Kitap XIII, bütün yapıtların taçlanması!</p>

  <p>Mösyö Ruche:</p>

  <p>– Eukleides burada, daha önceki on iki kitabın yönelmiş olduğu şeyi küre içine çizilebilen beş düzgün çokyüzlünün oluşumunu gösteriyor: Dörtyüzlü; tabanı üçgen olan, dört yüzü eşkenar üçgen piramit; altı kare yüzlü küp; sekiz yüzlü yani kare tabanları birbirine bitiştirilmiş, eşkenar üçgenli sekiz yüzlü iki eşit piramit; düzgün beşgenli, on iki yüzeyli on iki yüzlü; ve eşkenar üçgenli yirmi yüzeyli yirmi yüzlü.</p>

  <p>– Niçin dört ya da altı değil de beş? diye bağırdılar Jonathan-ve-Léa duygulu bir birliktelik içinde.</p>

  <p>– Birlikte parmak bastınız meseleye! Burada en ilginç nokta da bu. Uzaydaki çokyüzlülerin sınırsızlığı içinde, bunların yalnızca beşi düzgündür! Aynı tipte matematik cisimlerden oluşan bir grupta, genel bir özelliği karşılayacak cisimler arandığında ya hiç bulunmaz ya da bir tane bulunabilir ancak. Veya sınırsız sayıdadır bunlar. Sözgelimi bir düzlemde, daire içinde sınırız sayıda düzgün çokgen vardır. Uzayda ise beş! Bilin bakalım neden. Yunan düşünürleri bu konuda çok kafa patlatmış olmalılar. Platon şöyle yanıtlamıştır bu soruyu: Beş tanedir çünkü evrende beş temel unsur vardır. Evrende bulunan her çokyüzlü, kendi mükemmelliği içinde, bunlardan birini simgelemek üzere vardır ve beşi birden, evrenin küresi olan geometrik küre içinde mutlak armonisini oluşturdukları dünyanın yaratımına katılırlar. İşte bunlar bu nedenle Antikçağda Platon’un katı cisimleri diye ünlenmişlerdir.</p>

  <p>Ve bitirirken <i>Elementler</i>’in yapısı şu sonuca varmayı düşünüyordu:</p>

  <p>“Bu beşi dışında düzgün çokyüzlü yoktur!”</p>

  <div class="resim"><img alt="" src="../Images/156.jpg" /></div>

  <p>Son klasör de kendini yerde bularak öteki on ikisinin yanına gitti. Max, kadife koltuklara doğru dönerek:</p>

  <p>– <i>Elementler</i>’in on üç kitabı, İÖ 300 yılında, matematik dalını seçen bir Yunanlı gencin bilmesi gereken şeyleri içermektedir.</p>

  <p>– Siz tamamını okudunuz mu? diye sordu Léa hayranlıkla. On üçünü birden?</p>

  <p>Mösyö Ruche bu soruya olumlu bir yanıt vermek istedi. O yaşta, iki genç insanın hayranlığını kazanmayı başarmak öylesine umulmadık bir zevkti ki onların beklediği yanıtı vermemek günah olurdu. Yalan söyledi:</p>

  <p>– Evet, evet.</p>

  <p>Ve şunu ekledi:</p>

  <p>“Elementler, devamı ve sonu!”</p>

  <p>Mösyö Ruche, yapıtın içeriğini anlattıktan sonra Eukleidesçi girişim tasarısını açıklamaya hazırlanıyordu.</p>

  <p>Papağan girdi devreye:</p>

  <p>– Dikkat, dikkat, hiçbir matematik önermesi tanıtlamasız, tanıtlama olmadan kabul edilmemelidir!</p>

  <p>Yunanlı matematikçilerin yasası buydu. Yazılı olmayan bir yasa. Ama bir önerme nasıl tanıtlanabilir? Gerçek olduğu kabul edilen başka bir önermeden çıkararak.</p>

  <p>– Kısır döngü mü? dedi Max. Matematik yerinde mi sayacak yani? Yoksa nasıl kırılır bu çember?</p>

  <p>– Bir başlangıç sorusu bu, diye karşılık verdi Mösyö Ruche. Her zaman nazik bir soru olmuştur.</p>

  <p>Bunları söylerken, ikizler üstünde yapacağı etkiyi çok geç fark etti. Tepki gecikmedi.</p>

  <p>– Nazik olmasına nazik. Bir şeyden başlamak gerekiyor ama, dedi Léa. Değil mi, Mösyö Ruche? Bu arada Polybos adlı birinin şu sözlerini buldum: “Başlamak, bitirmenin yarısıdır.” Kötü başlarsa uzun sürecekmiş gibi!</p>

  <p>– İyi başlarsa da, diye ekledi Jonathan. Ne olursa olsun başlangıç yoksa, hikâye yoktur!</p>

  <p>– Yapı da yoktur, diye ekledi Léa. İlk taş. İlk taşı koymak gerekir ki yapının geri kalan bölümü onun üstünde yükselsin.</p>

  <p>– Çok doğru! dedi Mösyö Ruche enerjik bir tavırla. Gerçeklerin oturduğu bir “temel” olması gerekir. Gerçek üreten makinenin çalıştırılması için ödenmesi gereken bedel olacaktır bu. Aygıt daha sonra kendi enerjisiyle çalışmalıdır. Dolayısıyla kısır döngüden ancak ve ancak, önsel ve kesin biçimde ortaya konan bazı başlangıç gerçekleri kabul edilerek çıkılabilir. Duruma göre değiştirilmemesi gereken bir temel: Kısaca söylemek gerekirse temeller ikide bir değiştirilemez!</p>

  <p>Başlangıca neyi koymak gerekir? Tanımlar. Tanımların işlevi önemli matematik cisimlerinin, başka cisimleri oluşturan temel cisimlerin varlığını anlatmaktır. Böylelikle matematik evreni yeni cisimlerle dolacaktır.</p>

  <p>– Söyleyin bana Mösyö Ruche, bu size Kutsal Kitap’ı anımsatmıyor mu? Başlangıçta... hayır, başlangıçtan önce Tanrı var. Ve sonra Tanrı Adem’in dünyaya gelmesine karar veriyor. Şöyle bir şey ortaya koyuyor: “Adem var. Adem bir erkek.” Sonra Adem Havva’yı meydana getiriyor, kaburgalarından biriyle sanıyorum. Sonra Adem’le Havva birlikte, vb. Ve birçok çocukları oldu, Habil, Kabil ve ötekiler.</p>

  <p>Mösyö Ruche Jonathan tarafından gözden geçirilmiş ve düzeltilmiş bu Kutsal Kitap’ı şaşkınlık içinde dinliyordu. Aksiyomatik bir Kutsal Kitap!</p>

  <p>– Çok dindar değilim, biliyorsunuz.</p>

  <p>– Biz de değiliz. Ama klasiklerimizi biliyoruz.</p>

  <p>– Klasikleriniz mi? Gerçekten okuduğunuz için mi?</p>

  <p>– Siz de <i>Elementler</i>’i okumadınız. Oysa bunlar dünyanın en çok çevrilmiş iki yapıtı...</p>

  <p>– Biz gelelim...</p>

  <p>Tekvin ve <i>Elementler</i> arasındaki yakınlık onu o kadar şaşırtmıştı ki, Mösyö Ruche “Gelelim Tanrıya” diyecekti az daha.</p>

  <p>“Gelelim Eukleides’e. Tanımlardan hemen sonra postulatlar ve aksiyomlar gelir. Postulatlar önsel olarak bazı yapıların mümkün olduğunu açıklarlar. Aksiyomlar herkesin kabul ettiği ortak kavramlar, doğruluğunun tartışılmasına gerek olmayan düşünce ilkeleridir. Örneğin: Bir üçüncü şeye eşit olan iki şey birbirlerinden farklı olursa şeylerin eşitliği ne olacaktır? Ya da, eşit şeylere eşit şeyler katıldığında farklı şeyler mi elde ediliyordu? Ha? Veya aynı şeylerin iki katı farklı mı çıkıyordu? Ha? Bu nedenle Eukleides, hiç telaşa kapılmadan, alanı, sadece matematikle sınırlı kalmayan ve matematiğin çok ötesine giden bu aksiyomlar düzenini ortaya atmıştır.</p>

  <p>Max makineyi çalıştırdı ve ilk diyapozitif büyük bir uğultu içinde ekranda göründü:</p>

  <table class="tablo">
    <tr>
      <td>
        <p class="ortali"><b>Aynı şeye eşit olan şeyler birbirlerine eşittir.</b></p>
      </td>
    </tr>
  </table>

  <p>Klik-klak. Kaybolma. Görünen:</p>

  <table class="tablo">
    <tr>
      <td>
        <p class="ortali"><b>Ve eşit şeylere eşit şeyler katılırsa, oluşan bütünler birbirlerine eşittir.</b></p>
      </td>
    </tr>
  </table>

  <p>Klik-klak. Kaybolma. Görünen:</p>

  <table class="tablo">
    <tr>
      <td>
        <p class="ortali"><b>Ve eşit şeylerden eşit şeyler çıkarılırsa, kalanlar birbirlerine eşittir.</b></p>
      </td>
    </tr>
  </table>

  <p>Klik-klak. Kaybolma. Görünen:</p>

  <table class="tablo">
    <tr>
      <td>
        <p class="ortali"><b>Ve eşit olmayan şeylere eşit olmayan şeyler katılırsa, oluşan bütünler birbirlerine eşittir.</b></p>
      </td>
    </tr>
  </table>

  <p>Klik-klak. Kaybolma. Görünen:</p>

  <table class="tablo">
    <tr>
      <td>
        <p class="ortali"><b>Birbiriyle çakışan şeyler birbirine eşittir.</b></p>
      </td>
    </tr>
  </table>

  <p>Klik-klak. Kaybolma. Klik-klak. Daha sonraki iki aksiyom geldi.</p>

  <table class="tablo">
    <tr>
      <td>
        <p class="ortali"><b>Ve aynı şeylerin iki katları birbirlerine eşittir.</b></p>
      </td>
    </tr>
  </table>

  <table class="tablo">
    <tr>
      <td>
        <p class="ortali"><b>Ve aynı şeylerin yarıları birbirlerine eşittir.</b></p>
      </td>
    </tr>
  </table>

  <p>Farklı iki yarım düşünün! Tam bir eğrilik büğrülük, tam bir çeşit kenar. Eşit oldukları için yarısı denebilir oysa. Eukleides “bölüm bütünden küçüktür” görüşünü açıklamak için son bir aksiyom ekledi. Aksiyomlar konusunda söyleceklerim bu kadar. Neye yarar bunlar peki? KARŞILAŞTIRMA YAPMAYA.</p>

  <p>Yarımlar kendi aralarında, bölüm ve bütün, eşit şeylerin eklendiği ve çıkarıldığı eşit şeyler vb. Bunlar olmadan karşılaştırma yapmak mümkün değildir.</p>

  <p>Postulatlara gelince! Bu konuda beni şaşırtan ilk şey yalnızca geometride postulat olmasını keşfetmem oldu. Aritmetikte yok, dedi Mösyö Ruche.</p>

  <p>– Çünkü gerek yok buna! diye karşılık verdi Léa. Eukleides, bu olmadığı için yaptığı sıralamayı uzatmada bir güçlükle karşılaşmazdı. Şöyle devam edebilirdi sözgelimi: “İki sayıdan bir üçüncüsü geçebilir”, ya da “her tarafta sayı vardır”, “bir sayıyı uzatsanız da geriye hep bir şey kalır” veya: “Bir sayı iyidir, iki sayı daha iyidir. Üç sayı, Allah beterinden saklasın!” ya da ne bileyim ben...</p>

  <p>Kahkahalar arasında Léa’nın konuşmaya devam etmesi mümkün olmadı. Çılgınca kahkahaların çok uzun sürmesinin nedeni Léa’nın bu güçlü mizahından çok, yorgunluktu.</p>

  <p>Yavaş yavaş beyaz İskenderiye fenerinden, dört arabanın yan yana gidebildiği caddelerinden, müze bahçelerinden uzaklaşmışlardı. Kısacası biraz bıkmışlardı. Toplantı çok uzun sürmüştü; kesmek gerekiyordu.</p>

  <p>– Geometri postulatları. Eukleides beş tanesini seçmiştir.</p>

  <p>– Çokyüzlüler gibi mi? diye sordu Jonathan.</p>

  <p>– Çokyüzlülerle hiç ilgisi yok. Eukleides’in müzedeki birçok meslektaşı gibi beş parmağı olmasıyla da bir ilgisi yok bunun. Birinci postulatı hepiniz biliyorsunuz.</p>

  <p>Klik. Diyapozi</p>

  <div class="resim"><img alt="" src="../Images/160.jpg" /></div>

  <p>– Eukleides bu postulatı ortaya atmakla neyi amaçlıyor? Uzayda,neresinde olursa olsun, iki yeri 1) birleştirebilmeyi; 2) hiçbir şeyin çevresinden dolaşmamayı. Onu arıyor.</p>

  <p>Klik-klik. İkinci postulat:</p>

  <div class="resim"><img alt="" src="../Images/160_2.jpg" /></div>

  <p>– Eukleides bu postulatı ortaya atmakla neyi amaçlıyor? Bir doğru parçası bir yön gösterir. Eukleides bu doğru parçasını istediği kadar uzatabilmeyi istiyor. Bunu yapabilmek için yer gerekir. Gerçekten de Eukleides uzayın bütün yönlerde sınırsız olmasını istiyor. Onu arıyor.</p>

  <p>– Doğrulardan sonra çemberler. Üçüncü postulat:</p>

  <div class="resim"><img alt="" src="../Images/161.jpg" /></div>

  <p>– Eukleides bu postulatı ortaya atmakla neyi amaçlıyor? Her yerde çemberler olabilmesini! Uzayın yalnızca şu ya da bu yerinde değil. Ayrıca bu çemberlerin istediği kadar büyük ya da küçük olmasını istiyor. Onu arıyor.</p>

  <p>– Doğru ve çemberlerden sonra açılar. Dördüncü postulat:</p>

  <div class="resim"><img alt="" src="../Images/161_2.jpg" /></div>

  <p>– Eukleides bu postulatı ortaya atmakla neyi amaçlıyor? Dik açıların bulundukları yere bağlı olarak değerlerinde bir değişiklik olmamasını.</p>

  <p>– Başka ne olabilir ki? Büyümelerinden ya da küçülmelerinden başka? diye sordu Jonathan.</p>

  <p>– Tastamam öyle. Eukleides, başka hiçbir şey olmamasını istiyor. Onu arıyor.</p>

  <p>Max uzun süredir olayın dışında kalmıştı. Mösyö Ruçhe işi tek başına götürmek zorunda kaldı:</p>

  <p>– Bir de postulatların en tanınmış olanı var. <i>Paraleller postulatı</i>.</p>

  <table class="tablo">
    <tr>
      <td>
        <p class="ortali"><b>Bir düzlemde bir noktadan verilen bir doğruya yalnızca bir paralel çizilebilir</b></p>
      </td>
    </tr>
  </table>

  <p>“Bunları da söyledikten sonra... bu demektir ki, diye ekledi Mösyö Ruche.</p>

  <p>– Siz daha çok şunu mu söylemek istiyorsunuz: Bunun söylemek istediği şu demektir! diye düzeltti Jonathan.</p>

  <p>– Dinle Jonathan, söylediğimi söylemek istiyorum ben ya da daha doğrusu söylemek istediğimi söylüyorum, diyebildi zorlukla Mösyö Ruche.</p>

  <p>Ok yaydan çıkmıştı. Ciddiyetti koruyamazdı artık. Kahkahalar yükselirken Perrette girdi içeri. Böyle durumlarda gerçekten aptallaşır insan. Gülenler, niçin güldüklerini mutlaka açıklamak isterler size ve başaramazlar bunu tabii ki, daha beter gülmeye başlarlar; siz acınası bir yabancı durumuna düşersiniz ve neşeli gruptan biraz daha dışlanırsınız.</p>

  <p>Nihayet Léa, Eukleides’in beşinci postulatı nedeniyle güldüklerini söyleyebilince Perrette, kesinlikle bir yığın kaçığın arasında bulunduğunu sandı. Ve o da şunu söyleyebildi yalnızca:</p>

  <p>– Bu da sizi güldürüyor öyle mi?</p>

  <p>Bu sözlerden sonra tam bir patlama oldu! Tekerlekli sandalyesini kilitleyip hareketsiz hale getirmemiş olan Mösyö Ruche, çılgın aletin üstünde sallanıp duruyor, kimse de gidip durdurmayı akıl edemiyordu sandalyeyi. Kızıl saçlarını deli gibi sağa sola savuran Max bile. Alevlenmişe benzeyen saçlarıyla çevrili ateşli gözleri, batmakta olan güneşin önünde kalmış gibi zorlukla seçilebilen yüzünde parlıyordu. Ya ince uzun Léa? Kikirdemekten şişmişti adeta, kümesinin içinde tek ayak üstünde zıplayan bir piliç gibi yusyuvarlak olmuştu. Nofutur dahil, herkes büyük bir neşe içindeydi. Arada bir uçup boğuk çığlıklar atıyordu bastı bacak. Perrette’in sorma cesaretini gösterdiği son soru şu oldu: Papağanlar güler mi?</p>
</body>
</html>
