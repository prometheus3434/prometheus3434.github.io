<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">A</span>LTINCI <span class="bb">B</span>ÖLÜM</p>

  <p class="baslik">Grosrouvre’un ikinci mektubu</p>

  <p>İçine girilmesi mümkün olmayan bir cangıl fonu üstünde rengârenk tüyleriyle bir sinekkuşu; Perrette’in Mösyö Ruche’e çekilmiş perdelerin arasından uzattığı kalitesiz zarfın dörtte birini kocaman bir pul kaplamıştı. Mösyö Ruche zarfı aldı.</p>

  <p>– Grosrouvre! diye bağırdı Mösyö Ruche perdelerin arkasından.</p>

  <p>Kadife perdelerin iki kanadı arasından başı gözüktü.</p>

  <p>“Ben söylemiştim size, Perrette, haberdar edecekti bizi” dedi.</p>

  <p>Ve göz kırparak:</p>

  <p>“Bizi sürekli haberdar edeceğini söylemiştim.”</p>

  <p>Perrette kısa bir süre önce onun “hemen çok yakında” dediğini hatırlayıp güldü. Perdeleri çekti.</p>

  <p>Mösyö Ruche daha yakından bakınca zarfın antetinde <i>“Manaus Polisi. Amazon Eyaleti”</i> yazısını okudu. Grosrouvre değildi bu. Mösyö Ruche öfke içinde, bu sefer pulu yırtmamaya dikkat ederek zarfı açtı. Perrette bahçeye bakan pencereleri açtı.</p>

  <p>– Allah kahretsin, Allah belasını versin, pislik!</p>

  <p>Perrette şaşkınlık içinde ona döndü; Mösyö Perrette kaba, yakışıksız, kötü sözcükler kullanmazdı hiç. Suratı asılmıştı, mektubu uzattı. Manaus emniyet müdürü –zar zor okunabilen adı “Grindeiros” gibi bir şeydi– komiser Grindeiros yarım yamalak bir İngilizceyle Senghor Elgar Grosrouvre’un kent yakınlarındaki bir yerde bulunan evinde çıkan bir yangın sonucu öldüğünü bildiriyordu. Cesedi tamamen yanmış durumda bulunmuştu. Grosrouvre’un malikânesinde çalışan bir yerli enkaz arasında bir mektup bulmuş ve birkaç gün sonra karakola teslim etmişti. Bu mektup da konmuştu zarfa.</p>

  <p>Yangında kavrulan ve Grosrouvre’un ilk mektubuna benzeyen zarfta Mösyö Ruche’ün adı, soyadı ve adresi yazılıydı. Hiç kuşkusuz Grosrouvre’un yazısıydı bu.</p>

  <p>Mösyö Ruche sırtını yastıklara dayadı, Perrette de gelip yatağının kenarına oturdu.</p>

  <p>– Tam da ondan beklenirdi bu. Buluşacağımız sırada ölmek!</p>

  <p>Mösyö Ruche, gene asık bir yüzle zarfı açtı, sayfaları gözlerine yaklaştırdı. Çok heyecanlıydı. Perrette sayfaları yavaşça elinden aldı ve okumaya başladı.</p>

  <p><br /></p>

  <p><i>Manaus, Eylül 1992.</i></p>

  <p><br /></p>

  <p><i>Sevgili π R.</i></p>

  <p><i>Önümde ancak birkaç saat var, yalnızca bazı açıklamalar yapabilecek kadar bir zaman. Sana bu açıklamaları yapmak zorundayım. Her şeyden önce niçin Amazon, onu açıklamam gerekiyor. Seni görür gibiyim: “Ne işi var canım orada?” diyorsun. Avrupa’da boğuluyordum. Benim nasıl doymak bilmez bir nefes alma ihtiyacı içinde olduğumu bilirsin: “Solunum ölçerde altı litre!”, “nornmandiya dolabı gibi bir cüsse”, senin tabirindi bu. Nereye gitmek gerekiyordu? “Dünyanın ciğerine”, tabii ki “dünyanın en büyük oksijen deposu”na! Amazon ormanlarına. İnan bana burada ciğerler dolusu nefes aldım. Ama birkaç yıldır değişiyor durum; pislikler ormanları yakıyorlar. Her tarafta orman yangınları çıkıyor. Neredeyse bir eyalet büyüklüğündeki geniş ormanlık alanların alevler içinde kaybolduğunu görmek yürek paralıyor. Kim durduracak bunları?</i></p>

  <p><i>Paris’ten ayrılırken aklımda şu XVI. yüzyıl Portekiz özdeyişi vardı: “Ekvatoru geçince günah kalmaz.” Bir haritaya bak. Manaus Ekvatorun ötesinde, olsa olsa 2 ya da 3 derece ötesinde bulunuyor. Buraya yerleşerek birdenbire ülke, kıta ve yarımküre değiştirdim.</i></p>

  <p><i>Ve burası, hayatını arkasında bırakan bir kentti. Benim gibi. Vakit geçiyor, esasa gelelim. Önce yaşamımın, özellikle de son kırk yıllık yaşamımın tutkusunun ne olduğunu söylemeliyim sana, yoksa daha sonra söyleyeceklerimden kesinlikle hiçbir şey anlayamazsın. Birkaç yıllık çok sıkı bir çalışmadan sonra –insan yüzü görmeden haftalarca ormanda kaldığım oluyordu– bir düşünce musallat oldu bana ve hiç bırakmadı yakamı; inanılmaz tehlikeler içinde beni yaşatan da yalnızca bu düşünce oldu. Matematikteki en ünlü varsayımlardan bazılarını çözmeye karar verdim! Senin için hiçbir şey ifade etmiyor bu hiç kuşkusuz. Olağanüstü bir çalışma oldu.</i></p>

  <p><i>Niçin bu ve başka birçok düşünce geldi aklıma? Geçmişteki matematik devleriyle boy ölçüşmek ve onları aşmak için mi? Hayır. Hiçbir zaman rekabetten zevk almadım çünkü başkaları kesinlikle pek fazla ilgilendirmiyor beni. Ünlü olmak ve bilimin modern tapınaklarında görev alma hakkı kazanmak için mi? Bu da değil. Günlerimi bir araştırma merkezinde “meslektaşlar”la birlikte geçirdiğimi mi sanıyorsun? Hayır, Pierre. Yalnızca hayatta kalabilmek için atıldım bu işe. Bu ülkede doğanın ne olduğunu tahmin edemezsin sen. Ürkütücü bir canlılığı var. Ağaçları büyürken GÖRDÜĞÜMÜ söylesem inanır mısın bana? Dünyada doğanın boşluktan korktuğu bir köşe varsa eğer, kesinlikle burasıdır o köşe. Diyelim, orman içinde büyük zahmetlerle bir yer açtın ve ayrıldın oradan, birkaç gün sonra geri döndüğünde, her tarafın dolduğunu görüyorsun! Taşıyor! Fiziksel hiçbir şeyin direnemediği, her şeyi bir anda yutan doymak bilmez bir doğanın karşısına neyle çıkılabilir?</i></p>

  <p><i>Etin ufalandığı, ıslak bedenlerin damla damla aktığı, her şeyin çürüdüğü bu ortamda; yaşamın azgınlığının ölüm getirdiği bu ortamda boğucu bir sıcağın da, hiç görülmemiş bir nemin de bozamayacağı maddi olmayan varlıklara, ülküselliklere sarıldım. Karşısında çaresiz kalınan biçimsiz taşkınlığın karşısına hesaplı bir kesinliği çıkarmak istedim. Ölümlü maddelerin bu coşkusuna karşı direnebilmek için kristalin donmuş arılığında yıkandım.</i></p>

  <p><i>Matematik tanımlarının ayakta çürüdüğü görülmüş müdür? Teoremlerin damla damla aktığı görülmüş müdür? Akıl yürütmeler küflenir mi? Aksiyomları kurtlar yiyebilir mi? Matematiği seçmiş olmamın nedeni yalnızca eskiden matematik öğrenimi görmüş olmam değil. Güleceksin belki ama, bu kendimi koruma vesilesiyle matematiğin çürümeyeceğini, kokmayacağını anladım. Gerçeğin beni boğan bu boyunduruğundan kurtulabilmek için katıksız bir zihinsel etkinlikten yardım istemem gerekiyordu.</i></p>

  <p><i>Ve matematikte, dikkatimi hangi yöne çevirmem gerekiyordu?</i></p>

  <p><i>Cangılda yol açmaya çalışmanın ne olduğunu bilemezsin sen. Hiçbir biçimin belirmediği sürekli bir karmaşa içinde tahtayla açtığın bir tünelde ilerlersin.</i></p>

  <p><i>Zihnin bunun karşısına nasıl bir imaj çıkarmanı öneriyor? Benim zihnim tabii ki. Dümdüz uzayıp giden bir çöl, uzaklarda bir kayalık yükseliyor. Serap değil, hiç kimsenin varlığını inkar edemeyeceği gerçek bir kayalık. Ve sen bu kayalığa ulaşamıyorsun. Bu imajın bir edebiyat imgesi olduğunu sanma sakın; beni kurtaran bir merhem oldu, benim, tutsağı olduğum çevreden kaçmama yardımcı oldu bu. Doğanın sıkıntı veren bolluğuna karşı en saf, en basit olanı aradım. Nerede bulacaktım bunları? Matematiğin en güzel varsayımlarından bazılarında. Büyük matematikçilerin çabalarıyla yüzyıllara dayanan önermelerde. Fermat’nın ünlü önermesinde, Goldbach’ın, Euler’in, Catalan’ın ve diğerlerinin önermelerinde.</i></p>

  <p><i>Bir kıta düşün ki varlığından bütün insanlık emin olsun ve bu kıtaya girmek için hiçbir yol bulunmasın. İşte matematik bir varsayım! Ama biliyorsun bunu. Buna karşılık bilemediğin, bunların, insanı en fazla tahrik edebilecek şeyler olduğudur: Son derece sade bir yargı, normal bir lise öğrencisinin bile kolayca anlayabileceği bir olumlama. Herkesin doğru dediği ama hiç kimsenin doğruluğunu kanıtlayamadığı bir olumlama. İşte buydu bana gerekli olan! Tam benim kemireceğim kemikler!</i></p>

  <p><i>Bunlardan ikisine yöneldim. Her şeyi birden yapamazsınız. Bütün zamanımı, gecemi gündüzümü bu işe verdim. Gündüzlerden çok gecelerimi. Ve çözdüm bunları! Seçme şansım yoktu. Bu benim için bir ölüm-kalım meselesiydi ya da... Hayır yalnızca kalım. Onlar “düştü”! İçlerinde en ünlüsü ve en eskisi, hepsinin babası, Fermat’nın önermesi VB Goldbach’ın önermesi. İkisi komutanım! Askerlikte dediğimiz gibi.</i></p>

  <p><i>Neyle ilgilidir bunlar? Önermeleri son derece basittir. Sen bile anlayabilirsin bunları Pierre.</i></p>

  <p><i>Eğer bu haber duyulmuş olsaydı, inan bana, dünyanın bütün gazetelerinin birinci sayfalarında yer alırdı. Ama öğrenemeyecekler. Bunları kimseye söylememeye, kanıtlarımı da gizli tutmaya karar verdim. Senden istediğim de gizli tutman bunları. Zaten çatıya çıkıp bağıra bağıra ilan etsen de, kimseyi inandıramazsın Çılgın moruk! diye haykırırlar yüzüne karşı!</i></p>

  <p><i>Sonuç olarak çalışmalarımla ilgili hiç kimseye hiçbir açıklama yapmayacağım. Kızdırıyor bu seni değil mi? Çok fazla vaktim yok artık ama niçin böyle bir tercih yaptığımı açıklamaya çalışacağım. Birbirimizden ne kadar farklı olursak olalım, beni anlayacaksın. Her şeyden önce şunu bilmen gerekir ki matematik tarihinin gizlilik uygulaması ilk kez yapılmıyor. Tam tersine matematikçilerin eski bir alışkanlığıdır bu. Kesinlikle günümüzde ortaya çıkmış bir uygulama değildir. Bugün, daha çok, tersi bir uygulamadır söz konusu olan, bir sonuç, bütünüyle kanıtlanmadan çok önce açıklanıyor. Ben bunu kanıtlıyorum ve açıklamıyorum. Sen benden, “modern” olmamı istemeyeceksin. İkimize dönelim biz şimdi.</i></p>

  <p><i>Unutmuş olamazsın, biz hiçbir şeyde anlaşamazdık seninle; ben, o zamandan beri, bunun, dostluğumuzun güçlü bir çimentosu olduğunu düşünmüşümdür hep. Arkasında birçok yapıt bırakmış olan Aristoteles’i severdim ben, sen, tek bir yazısına rastlanamayan Sokrates için deli olurdun. Ben yumuşamasını bildiği için Danton’u severdim; sen baştan çıkartılamadığı için Robespierre’i severdin. Rimbaud’yu severdin ve Paris’ten ayrılmadın; ben Verlaine’i severdim, dünyanın bir ucuna giden de ben oldum. Ama ikimiz birlikte birçok şeyi de sevdik.</i></p>

  <p><i>Felsefenin iki kökeni vardır, bunu sen söylerdin, Thales ve Pythagoras. Sen Thales tutkunuydun, bense Pythagoras için yanıp tutuşuyordum. Her ikisi de Mısır’a gitmişti; senin Thales’in Nil kıyılarından bir gölge hikâyesiyle dönmüştü –sen çok severdin bu hikâyeyi bize anlatmayı– benim Pythagoras’ım da sık sık söz ettiğimi hatırladığım bir sayılar hikâyesiyle dönmüştü.</i></p>

  <p><i>Pythagoras bütün hayvanlarla konuşurdu. Düşünebiliyor musun, bir bölgeye dehşet salan bir ayıyı insanlara saldırmaması için ikna etmiş ve bir öküzü kendisini hastalandıran baklaları yememeye razı etmiş. Ben burada onlarca hayvan barındırdım. Onlarla uzun uzun sohbet ettiğimi söylememe bile gerek yok herhalde.</i></p>

  <p><i>Kesinlikle biliyorsundur ki Pythagoras bir tür... bir tür tarikat kurmuştu, evet kelimenin tam anlamıyla bir tarikat. Bu tarikatın kurallarından biri edinilen bilgilerin yayılmasının yasak olmasıydı. Pythagorasçılar sırlarının kendi topluluklarına yabancı kimseler tarafından öğrenilmesini engellemek için olabildiğince az yazı yazıyorlar ve bilgilerini aralarında kulaktan kulağa yayıyorlardı. Söz uçar yazı kalır. Onlar sözlerinin uçup gitmemesi için hafızalarını geliştirmek amacıyla bir çok alıştırma yöntemi getirmişlerdir.</i></p>

  <p><i>Ama bir söylentiye göre tarikat üyelerinden, güçlü bir matematikçi olan Metapontionlu Hippase çalışmalarına katıldığı irrasyonel sayılarla ilgili inanılmaz buluşun sırrını başkalarına açıklamış. Bir süre sonra da bir deniz kazasında ölerek bu günahının kefaretini ödemiş.</i></p>

  <p><i>Bana gelince, kimileri, iş ilişkisi kurduğum eski tanıdıklar, matematikle ilgili varsayımlar konusunda yaptığım buluşları duymuşlar. Bu insanlar en hafif tabiriyle hiç barışsever değiller. Sabırlı hiç değiller. Tanıtlamalarımı kendilerine vermem için büyük paralar teklif ettiler. Reddettim. Gece gene geleceklerdir. İnan bana Pierre, ele geçiremeyecekler benim tanıtlamalarımı! Bu mektubu bitirir bitirmez yakacağım onları. Başıma birşey gelecek olursa, büsbütün yok olmamaları için Pythagorasçı akusmata’lardan<a href="../Text/dipnot.xhtml#Footnote0001" id="Feedback0001"><sup>[1]</sup></a> esinlenerek, bunları hatırlayabilecek sadık bir dosta sözlü olarak emanet ettim.</i></p>

  <p><i>Ne olursa olsun, gençliğimize dönersem gene, senden ne zaman bir şey gizlesem, sen onu öğrenmenin bir yolunu buluyordun. Ayrıca bu konuyla ilgili olarak epeyce şey söyledim sana.</i></p>

  <p><i>Hatırlarsın, Thales yaşamının ilk yarısında başarılı bir tüccar olarak dikkat çekmiştir. Matematikle ilgilenmesi çok daha sonraki bir döneme rastlar. Kitapçı dükkânın çok iyi çalışıyordur eminim. “Satma” işini her zaman çok iyi becerdin, çok seviyordun bu işi. Ama belki de insanın, bir kitapçı dükkânında, yalnızca sevdiği yapıtları satması zor bir iştir.</i></p>

  <p><i>Kitaplarımı aldın değil mi? Sana yalan söylememişim, şahane kitaplar değil mi? Ah! Bu kitapları kendi kütüphaneme yerleştirmek için yararlandığım sınıflandırma yöntemini yollamayı unutmuşum. Simdi hatırladım bunu. Ama senin ihtiyacın yoktur buna artık, kendi yönteminle yerleştirmişsindir eminim.</i></p>

  <p><i>Birazdan karanlık bastıracak. Hazırlanmam gerekiyor.</i></p>

  <p><br /></p>

  <p style="text-align: right;"><i>Kucaklıyorum seni</i></p>

  <p style="text-align: right;"><i>Eski dostun Elgar</i></p>

  <p><br /></p>

  <p><i>Bu arada beni Pythagoras’a “bağlayan” şeyin ne olduğunu söyledim mi sana? Dostluk sözcüğünü bulmuştur o; biliyor muydun bunu? Kendisine bir dost nedir, diye bir soru sorulduğunda şöyle demiştir: “Öteki ben olandır, 220 ve 284 gibi.” İki sayı, biri ötekinin tüm değerlerinin toplamıysa eğer “dost”turlar ya da “bağdaşır” sayılardır. Pythagorasçı Pantheon’un en ünlü dost sayıları 220 ve 284’tür. Güzel bir çift oluştururlar. Vaktin varsa dene bir. Ya biz ikimiz, “dost” muyuz? Senin değerini ölçen nedir Pierre? Ya benimkini? Bizim değerlerimizin toplamını çıkarma zamanı da gelmiştir belki.</i></p>

  <p><br /></p>

  <p>Bu kadar konuşunca ağzı kuruyan Perrette mektubu, onu yatağına uzanmış, gözlerini tavanlıklı karyolanın kadife perdelerine dikerek dinleyen Mösyö Ruche’ün masasına bıraktı. Perrette tek kelime etmeden garaj-odadan çıktı. Mösyö Ruche kapının kapandığını işitmedi.</p>

  <p>İşte Grosrouvre budur, yarım yüzyıl habersiz bırakıyor beni ve bana hayatta olduğunu bildirdiği anda hemen arkasından artık hayatta olmadığını bildiriyor! On yıllardır yokluğuna katlanmıştım ve sanki zevk duyarak, artık iyileşmiş olduğunu sandığım bir yarayı deşiyor!</p>

  <p>Perrette kitabevini açmaya gitmişti. Kapıdaki parmaklık gıcırdadı. Mösyö Ruche giyilmek için her zamankinden daha fazla zaman harcadı. Ayakkabılıktan özenle, yas günlerinde giyilenlerden bir çift cilalı mokasen seçti. Sabırla iyice parlattı onları.</p>

  <p>Öfkesi hüznünü engelleyemedi.</p>

  <p>Mösyö Ruche Grosrouvre’un, kendisinin tek gerçek dostu olduğunu fark etti. İkinci kez kaybediyordu onu. Ve bu kez kesin kaybediyordu.</p>

  <p>Mösyö Ruche iki büklüm olmuş, ayakkabılarını parlatırken bembeyaz kesilip doğruldu. Grosrouvre kütüphanesini göndermeseydi, yangında kül olup gidecekti kitaplar! Bu apaçık gerçek sarstı onu. Tüm kitapların yanmış olması! OK’ne yerleştirmek için günlerce uğraştığı ve bir türlü paha biçemedikleri bu yapıtların kaybolması! Telafisi mümkün olmayan bir kayıp.</p>

  <p>Mösyö Ruche gülümsedi. Kütüphane birkaç hafta içinde iki kez yok olmaktan kurtulmuştu. Nakliyeciye bakılırsa birincisinde Atlas Okyanusu’nun dalgaları arasında, ikincisinde de Amazon’da bir yangında. Sudan ve ateşten kurtulmuştu!</p>

  <p>Mucize! Meğer ki... kütüphanenin gönderilmesiyle yangın arasında bir bağlantı olsun. Tuhaf. Grosrouvre yangında yok olmasın diye göndermiş bana kütüphaneyi. Ama durum böyle idiyse, bu demek oluyor ki... yangın önceden kestirilebilirdi, dolayısıyla Grosrouvre evinin bir yangında kül olacağını haftalar öncesinden biliyordu. Biliyor muydu? Kuşkulanıyor muydu yoksa korkuyor muydu böyle bir şeyden? Tek kelimeyle yangın önceden kestirilebilir miydi? Yoksa kasten mi çıkarılmıştı? Eğer kasten çıkarılmışsa, programlanmış olduğu anlamına gelirdi bu. Programlanmış idiyse, kimin işiydi? Mösyö Ruche böylesi müthiş sonuçlar ve varsayımlar karşısında geriledi. Rastlantı deyip geçmek daha doğru olurdu. Kütüphaneyi yangınla hiçbir bağlantısı olmaksızın gönderten mucize bir rastlantı.</p>

  <p>Kilisenin önünde, Abbesses alanını geçti ve küçük restoranın önünde durdu. Sakin bir öğle sonrasıydı. Çocuk arabalarıyla anneler, banka yerleşmiş mutad sokak serserileri üçlüsü, metronun önünde, zarif XIX. yüzyıl üslubunu hayranlıkla seyreden sarışın turistler. Birkaç gedikli selamladı kendisini, Mösyö Ruche içine kapanık havasıyla konuşma teşebbüslerini püskürttü.</p>

  <p>Bir sulu rakı söylediğini işitti. Nedenini anlayamadı. Garson küçük bombeli bardağı getirince anladı. En sevdikleri içkiydi bu onların. Grosrouvre’la birlikte önemli günlerde bu içkiyi içerlerdi. Ama bugün Mösyö Ruche için yas içkisi olmuştu. Küçük yudumlarla içti. Boğazı yandı. Sorular yığılmıştı kafasına. Bunlardan bazıları arkadaşının ölümüyle, bazılarıysa mektupta yer alan matematik konularıyla ilgiliydi.</p>

  <p>Matematikle ilgili olanlara tesadüfen yer verilmiş olmadığından kesinlikle emindi. Bunları daha ayrıntılı incelemesi gerekiyordu. Thales’e daldığı gibi Pythagoras’a da dalması gerekiyordu. Ama, konular farklıydı.</p>

  <p>Alan hoş bir öğle sonrası yaşıyordu. Pek fazla insan yoktu ortalıkta. Araba sayısı da azdı, güneş çok güzeldi. Tam anılara uygun bir çevreydi.</p>

  <p>Grosrouvre ile Ruche’ün hiçbir konuda anlaşamadıkları doğruydu. Sanki karar vermişler ve dünyayı ikiye bölmüşlerdi. Bu sana, bu bana. Mösyö Ruche nasıl bir farklılıklarını zorlama saplantısı içinde olduklarını anımsadı. Aynı şeyi sevmek, kendi kendimizi yinelemek gibi bir şey olur, derdi Grosrouvre. Hayır, o değil ben söylüyordum bunu. O benden söz ederken şöyle derdi: O, odur; ben de ben. Ve biz, başkaları değiliz! Hep aynı laflar! Bu durum bizi arkadaşlarımıza hiç yakınlaştıramadı. Aldırmıyorduk onlara.</p>

  <p>Grosrouvre’un fizik gücü Mösyö Ruche’ü her zaman etkilemişti. Olay askerde olmuştu, 39’da, savaşın ilan edilmesinden birkaç hafta önce; daha yeni kıtaya çıkmışlardı. Testlerden geçiriliyorlardı. Alete üfleme sırası Elgar’a geldiğinde ibre titremeye başladı, titredi, titredi. Herkes başına üşüşmüştü. İbre durduğunda 6 rakamını geçmişti. Başçavuş hayretler içinde ıslık çalmıştı: “Solunumölçerde altı litre”. Ve birden havlar gibi bağırmaya başladı “Grosrouvre, ormanı turlayacaksın ve tam teçhizatla! Hemen!” Yirmi kilometre. Elgar gece yarısı dönmüştü, taptaze bir çamça balığı gibiydi, hiç terlememişti. Başçavuş alaycı bir tavırla yaklaşmıştı yanına; bir tur daha atmasını istiyordu, ağzını açmıştı. Elgar’ın gözlerinde müthiş bir şey vardı. Başçavuş öyle kalakalmıştı. Grosrouvre’un nasıl soluk alıp verdiğine bütün koğuş tanık olmuştu, bir körük. Başçavuş için endişelenmişti herkes.</p>

  <p>“Normandiya dolabı gibi bir cüsse, gerçekten de benim tabirimdi bu,” dedi Mösyö Ruche kendi kendine. “Grosrouvre dansa gittiğinde, alnını onun göğsünden kaldırabilecek bir kıza rastlamak çok mümkün olmazdı. Kız saçları gibi saçların süslediği, gemi pruvası gibi telaşsız yüzüyle, soğukkanlı bir şekilde küçük dans pistinde hareket eden kalabalığı yarar geçerdi. Allah kahretsin bu anıları.</p>

  <p>Mösyö Ruche garsondan kâğıt kalem istedi ve çalışmaya koyuldu. Ciddi ciddi kâğıdın üstüne eğilmiş, yazıyordu. Gergin hatlarına bakılırsa işin o kadar kolay olmadığı anlaşılırdı.</p>

  <p>Kuşkucu bir tavırla yazdıklarının üstünü çiziyor, yeniden başlıyordu. Bir süre sonra çizgilerin, karalamaların ve düzeltmelerin yardımıyla şu sonuca varmıştı:</p>

  <p><br /></p>

  <p><b>220’nin bölenleri: 1, 2, 4, 5, 10, 11, 20, 22, 44, 55, 110.</b></p>

  <p><b>284’ün bölenleri: 1, 2, 4, 71, 142.</b></p>

  <p><br /></p>

  <p>220’nin bölenlerinin toplamı? Toplamaya başladı, yanıldı, çizdi, yeniden başladı. Nihayet çıktı sonuç: 284!</p>

  <p>Mösyö Ruçhe gülümser gibi yaptı, yolun yarısı kat edilmişti! 284’ün bölenlerinin toplamı? Hiç hata yapmadan topladı ve 220 yazdı! Yüzü bir gülümsemeyle aydınlandı. “İşte, buldum... kesinlikle iki dost bunlar!”</p>

  <p>Perrette geliyordu.</p>

  <p>Mösyö Ruche’ün masasına oturdu, sert alkollerin konduğu bombeli bardağı fark etti. O saatte olmazdı ama çilekli kınakına söyledi.</p>

  <p>– Biz ikimiz hiçbir zaman çok konuşmamışızdır Mösyö Ruche.</p>

  <p>Mösyö Ruche uzun uzun seyretti onu. Mille et Une Feuilles’e geldiğinden beri hiç değişmemişti neredeyse. Her zamankinden daha kısa ve daha siyah bukleli saçlarına bakıldığında kafasını odun kömüründen bir halıyla kaplamış olduğunu sanırdınız. Esnek bedenli bir genç kız. Kim onun kırk yaşında olduğunu söyleyebilirdi?</p>

  <p>– Doğru, dedi Mösyö Ruche.</p>

  <p>Bir süre sonra:</p>

  <p>“Bana Pierre diye hitap edebilir miydiniz acaba?”</p>

  <p>– A hayır! dedi Perrette telaşla.</p>

  <p>Böyle tepki gösterdiği için de kızardı:</p>

  <p>– Size adınızla hitap etseydim, ya da sen deseydim, bizi birbirimizden uzaklaştırırdı bu sanıyorum. Bu mesafe yaklaştırmıştır bizi birbirimize. Bence siz samimiyetten fazla hoşlanmıyorsunuz.</p>

  <p>– Hiç kimse söylememişti bunu bana. Doğrudur herhalde.</p>

  <p>– Ravignan sokağında bir süreden beri bir şeyler oluyor! Sanıyorum bir dönemeçteyiz, bizim... (kullanacağı sözcüğü bulamadı) birlikteliğimizin dönemecindeyiz. Hayır ortak yaşamımızın demek istiyorum. Kendimize dikkat etmemiz gerekecek.</p>

  <p>Mösyö Ruche dinliyordu. Hiç böyle konuştuğuna tanık olmamıştı.</p>

  <p>Konuşmasına devam etti Perrette:</p>

  <p>“Bu hikâye çok karmaşık. Tek başınıza çıkamazsınız içinden. Biliyorum, siz kimseden bir şey istemezsiniz. Her zamanki gibi. Bu bir yana, çok tanımak istediğim Grosrouvre sizin dostunuzdur. Bana kimi hatırlatıyor o biliyor musunuz? Amerikalı amcayı! Delikanlı yaşta çekip gidiyor, hayatı boyunca orada burada sürtüyor, yıllarca kimse haber alamıyor kendisinden ve günün birinde karşınıza çıkıyor: Bir noter, onun size bir servet bıraktığını bildiriyor. Ama burada her şey ters bir sıra izledi. Vasiyetnameden önce servet elinize geçti sizin!.. (Gözleri parladı) Servetten de fazla bir şey bu. Fiyatı yok. Ve bu sabah gelen mektup, vasiyetname değilse nedir? Sıcağı sıcağına yazılmış bir vasiyetname.</p>

  <p>Mösyö Ruche ansızın kafasını kaldırdı. Kötü kötü bakıyordu. Hafifçe omuz silkti: “Başka ne söylenebilir?”</p>

  <p>Teşekkür etmek istiyordu ona.</p>

  <p>– İtiraf etmek gerekir ki zehirli bir vasiyetname, dedi Perrette. Göreceksiniz gençler işin içinden çıkmayı başaracaklardır. Onlar çok akıllı, çok zeki, ben de fena sayılmam.</p>

  <p>Akşam yemeğinden sonra salon-salamanjede genel bir toplantı düzenlemeye karar verdiler. Perrette elini Mösyö Ruche’ün eline koydu.</p>

  <p>Gerçekten de Perrette Mösyö Ruche hakkında hiçbir şey bilmiyordu. Her ikisi de aynı derecede sırdı birbirleri için. Birkaç gündür de gene her ikisi için kapılar aralanıyordu. Birazcık.</p>

  <p>Birden şöyle bir soru sordu Perrette:</p>

  <p>– Bu Grosrouvre’unuz niçin bu kadar önemli sizin için?</p>

  <p>– Niçin mi?</p>

  <p>Bir anda yüzü değişti. Zaman içinde... uzaklara, çok uzaklara gitti sanki:</p>

  <p>“Almanlar saldırdılar, ansızın bastırdılar. Çoğumuzu esir aldılar. Grosrouvre kaçmayı başarmıştı. Ben kaçamadım.</p>

  <p>Günün birinde kampa geldiğini gördüm. Çok kötü topallıyordu. Bir saldırıda ayağı kırılmıştı. Sonra kış geldi. Hava müthiş soğuktu. Zatürreeye yakalandım. İlaç yoktu. Bedenimin bir değeri yoktu onlar için. Grosrouvre bu şekilde düzelemeyeceğimi söyledi. Hardal bulmuştu. Nereden, nasıl bulmuştu bilmiyorum; bez donlarına koyduğu hardal lapası yaptı bana. Yakıyordu. Titriyordum. Kürklü paltosunu çıkardı, üstüme örttü. Günler, geceler boyu baktı bana. Sayıklıyordum. Kendime geldiğim zamanlarda, baş ucumda bir taburede otururken görüyordum onu, üstünde hiçbir şey yoktu, “Felsefe ölümsüzdür, aptallık etme, sana güveniyorlar,” diyordu bana. Ve sevdiğim filozofların adını sıralıyordu.</p>

  <p>Nekahet döneminde zayıflıktan demir bir çubuk gibiydim. Şöyle dedi bana: “Her zaman hardal bulamayız, başımıza gene bir şey gelirse, öbür dünyayı boylarız burada. Şimdi yürüyebiliyorum, sana önerim tüyelim buradan.”</p>

  <p>Bir yolunu bulup kaçtık. Yakalanmamak için birbirimizden ayrılmak zorunda kaldık. Ben bir çayırlığa yöneldim, o bir ormana daldı. Birbirimizi son görüşümüzdü bu.</p>

  <p><br /></p>

  <p>Max daha iyi dudak okuyabilmek için annesinin tam karşısına geçmişti. Ballı ekmeklerle beslenen Nofutur tüneğinde uyukluyordu. Jonathan-ve-Léa kanepedeydiler. Mösyö Ruche’ün tekerlekli sandalyesi biraz kenarda, uzakta kalmıştı. Dışarıda geçirdiği bu kadar saatten sonra cilalı ayakkabılarının parlaklığı gitmişti. İşlemeli gömleğinin üstündeki peleriniyle sırtını şömineye veren Perrette, ayakta, dimdik mektubu okuyordu. Ağır ağır okuyor, herkesin Grosrouvre’un sözcüklerinin önemini değerlendirebilmesi amacıyla zaman zaman ara veriyordu okumasına.</p>

  <p>Perrette son cümleyi, “Bizim değerlerimizin toplamını çıkarma zamanı da gelmiştir belki” cümlesini okuduğunda hepsi hep bir ağızdan konuşmaya başladı. Yangın ve Pythagoras, önermeler ve Grosrouvre’un gizemli etkinlikleri, tanıtlamaların kaybolması... Perrette mektubu Mösyö Ruche’e uzattı. Mösyö Ruche mektubu alırken kendinde değildi sanki. Gürültü patırtı arasında, Max’ın sesi duyuldu:</p>

  <p>– Pis heriflerdir böyleleri.</p>

  <p>Tam bir mahkûmiyet kararı çıkmıştı ağzından. Mösyö Ruche’e dönerek:</p>

  <p>“Dostunuz satmak istemişse şeylerini... o şeylerini...”</p>

  <p>– ...Tanıtlamalarını, diye yardımcı oldu ona Perrette.</p>

  <p>– Hakkı vardı böyle bir şeye. Onundu bunlar, o bulmuştu bunları. Kimse zorlayamazdı onu. Kazadan onlar sorumlu.</p>

  <p>– Niçin kaza diyorsun? diye sordu Jonathan.</p>

  <p>– Çünkü kaza, dedi Mösyö Ruche üstüne basa basa. Sabahtan beri çok düşündüm. Sanıyorum, benim de biraz sorumluluğum var bunda.</p>

  <p>– Neler söylüyorsunuz siz böyle? diye araya girdi Perrette öfke içinde. 10.000 kilometre uzakta olmuş bir kazadan sorumlusunuz öyle mi?</p>

  <p>– Uzaklık meselesi değil bu Perrette. Ne olmuş olabilir? Tanıtlamalarının bulunduğu kâğıtları yok etme kararı alarak mektup yazmaya koyuldu. Sekiz sayfa! Zamanın farkına varamadı. Mektubu bitirdiğinde gece olmuştu neredeyse. Birkaç dakikalık bir zamanı vardı; tanıtlamalarını ele geçirmek isteyenler gelmek üzereydi muhtemelen. Telaşlandı ve kâğıtlara benzin döktü. Acele etmesi gerektiği kaygısıyla yanlışlık yaptı, ateş bütün evi sardı. Kaçamadı çünkü... çünkü... genç değildi artık. Düşünebiliyor musunuz, bütün yapıtları, kırk yıllık çalışmanın ürünü, defterleri, günlükleri, notları gözlerinin önünde yanıyor! Korkunç bir şey bu. Ya da... ne bileyim ben, evet, belki bir beceriksizlik sonucu, içinde benzin bulunan kabı devirdi, yangın genişledi ve...</p>

  <p>Mösyö Ruche büyük bir heyecan içinde farklı sahneler yaşıyordu.</p>

  <p>Jonathan konuşmaya başladı:</p>

  <p>– Ben olayların sizin anlattığınız şekilde geçmiş olduğuna inanmıyorum. Siz hiçbir şeyden sorumlu değilsiniz.</p>

  <p>Mösyö Ruche hüzünlü bir şekilde kafasını salladı. Jonathan konuşmaya devam etti:</p>

  <p>– Arkadaşınız her şeyi örgütlemişti. Size gönderdiği mektup vasiyetnamesidir onun. Öleceğini biliyordu ve kendisi sahneye koydu bunu.</p>

  <p>– Demek istiyorsun ki, diye bağırdı Mösyö Ruche, o...</p>

  <p>– İntihar etti. Evet, ben böyle düşünüyorum, dedi Jonathan.</p>

  <p>– Grosrouvre böyle bir şey yapmaz, diye karşı çıktı Mösyö Ruche.</p>

  <p>– Dinleyin, Mösyö Ruche, Grosrouvre onların tekliflerini reddetmeye karar vermişti. Bu adamların ele geçirmek istedikleri her şeyi yok etmişti. İyi tanıyordu onları, neler yapabileceklerini biliyordu. Evine girdiklerinde, Grosrouvre’un “Almaya geldiğiniz şeylerin hepsini yaktım, hiçbir zaman sahip olamayacaksınız onlara!” dediğini düşünün bir. Sizce tepkileri ne olurdu? Öfkeden deliye dönmüş bir halde üstüne çullanacaklar ve konuşturmak için döveceklerdi, çünkü bunların bir kopyalarının bir yerlere gizlenmiş olduğunu düşüneceklerdi. Grosrouvre bunların olacağını biliyor. Ve önlem alıyor. Size mektup yazıyor, sonra kâğıtları yakıyor, daha sonra evi ateşe veriyor ve ölüme gidiyor. Nasıl? Bu ülkelerde birçok yolu vardır bunun; zehir oradan gelmiyor mu?</p>

  <p>– Peki ama niçin kaçmıyor da öldürüyor kendini? diye sordu Perrette.</p>

  <p>– Çünkü tanıyordu onları. Nereye giderse gitsin, bulurlardı onu. Çok iyi örgütlenmiş bir çete bu.</p>

  <p>– Film çeviriyorsun sen! diye alay etti, o ana kadar tek kelime etmemiş olan Léa. Ortada bir cinayet şebekesi var ya da yok, olup bitenleri öğrenmek bu kadar önemli mi?</p>

  <p>Léa’nın müdahalesine aldırmayan Jonathan uzun saçlarını silkerek doğruldu:</p>

  <p>– Evini yakacağını bildiği için gönderdi kütüphanesini size. Kesinlikle yakamazdı yoksa; imkânsız bu. Tanıtlamaları yakabilirdi, çünkü kendisi yaratmıştı onları, ama kitaplar... Sonuç olarak size şunu söylemek istiyorum ki böyle bir kütüphaneye sahip olan birinin hiç sebepsiz bu kütüphaneden ayrılması ve onu binlerce kilometre uzağa göndermesi... Acil bir durum olduğu anlaşılıyor.</p>

  <p>Léa kalktı ve hiç kimseye bir şey söylemeden yukarı yatmaya çıktı.</p>

  <p>– Onu, şantaj yapmak amacıyla kullanabilecek bu adamların eline geçmemesi için göndermiş olmasın; tanıtlamalarını bize satacaksın, yoksa tek tek yakarız kitaplarını, gibi bir düşünce ileri sürdü Max.</p>

  <p>– Gerçekten, kütüphanenin gönderilmiş olması hiçbir şeyi kanıtlamıyor, dedi içinden Mösyö Ruche.</p>

  <p>– Bir insan öldüğünde dört ihtimal vardır: Doğal ölüm, kaza, intihar, cinayet. Bu keskinlikle doğal ölüm değil. Kaza ve intihar ihmalleri üstünde durdunuz. Ama cinayeti unuttunuz, dedi Perrette kendinden emin bir tavırla.</p>

  <p>Hepsi şaşkınlıkla ona baktılar. Hiç kimse cinayeti aklına getirmemişti.</p>

  <p>Ortalığa sessizlik hâkim oldu. Durum ağırlaşıyordu. Mösyö Ruche gene doğruldu.</p>

  <p>– Onu öldürmek hiçbir şey kazandırmazdı onlara, dedi Jonathan. Tersine. Kâğıtların yanmasından sonra, ellerinde sadece Grosrouvre kalıyordu. Onun ölümü hiçbir işlerine yaramazdı.</p>

  <p>Mösyö Ruche dinliyordu: Grosrouvre’un ölümünden böylesine olağan bir biçimde söz etmeleri acı veriyordu ona.</p>

  <p>– Doğru. Bu yüzden bir cinayet söz konusu, kazayla işlekmiş bir cinayet. Ama ne olursa olsun bir cinayet. Jonathan’ın dediği gibi, onu konuşturmak istediler; Grosrouvre kabul etmedi, tehdit ettiler. Pabuç bırakmadı, vurdular. Kalbi de dayanmamış olabilir...</p>

  <p>Gerçekten de Perrette’in anlattığı gibi geçmiş olabilirdi olay. Bununla birlikte Jonathan düşüncelerinde ısrar etti:</p>

  <p>– Peki o zaman ev niye yanıyor?</p>

  <p>– Bu kaza cinayetine sıradan bir kaza süsü vermek için. Ve de işledikleri cinayetin bütün izlerini yok etmek için, dedi Perrette.</p>

  <p>Kaza mı, intihar mı, cinayet mi?</p>

  <p>Vakit geç olmuştu. Nofutur tüneğinde uyuyordu. Evde bulunanların hiç biri konuşmuyordu; her biri farklı ihtimalleri kendi açısından değerlendiriyordu. Mösyö Ruche kaza olduğuna inanıyordu. Jonathan intihar olduğu görüşündeydi, Perrette bir cinayet ihtimali üstünde duruyordu; Léa’nın ise hiçbir şeye aldırdığı yoktu. Max bu konuda hiçbir görüş ileri sürmek istemiyordu; tek bir şeye inanıyordu o: Kaza, cinayet ya da intihar, bu adamlar Mösyö Ruche’ün dostunun ölümünden sorumluydular. Dolayısıyla bunların kim oldukları ve Grosrouvre’un tanıtlamalarıyla niçin bu kadar ilgilendikleri önemliydi.</p>

  <p>Matematikle ilgili bu yeni tanıtlamalara sahip olmak ne işlerine yarardı onların?</p>

  <p>Başka sorular vardı.</p>

  <p>Grosrouvre’un ölümünden sorumlu bu kişiler onunla iş ilişkileri içindeydiler. Ne işi olabilirdi bu? Mösyö Ruche, Grosrouvre’un, ilk mektubunda, çok para kazandığını ve bazı kitaplarını pek dürüstçe olduğu söylenemeyecek yollardan edindiğini yazdığını hatırladı. Kaçakçı mıydı bunlar? Uyuşturucu, elmas, silah? Jonathan bir mafyadan söz ederken haklıydı belki de.</p>

  <p>Ravignan sokağından çözmek mümkün müydü bu soruları? Yani başka bir ülkeden, başka bir kıtadan, başka bir yarı küreden?</p>

  <p>Grosrouvre’un tanıtlamalarını emanet ettiği bu sadık dost kimdi? Her kimse, Allahın belası bir hafızaya sahip biri, dediler sonunda.</p>

  <p><br /></p>

  <p>Tavan arasındaki yatağında oturan Léa çıldıracak gibiydi. Şu moruğun Manaus’ta nasıl öldüğünü anlayabilmek için bütün bir gece kafa patlatıyorlar ve bizim burada nasıl doğduğumuz hiç ilgilendirmiyor onları! Jonathan da birtakım karanlık senaryolar üretiyor. Onun Amazon’un ücra bir köşesinde nasıl ölmüş olduğunu öğrenmek bizim Paris’in göbeğinde bir çukurda doğduğumuzun öğrenilmesinden daha önemli olabiliyor. Niçin?</p>
</body>
</html>
