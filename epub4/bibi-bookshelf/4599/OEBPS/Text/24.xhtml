<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">Y</span>İRMİ <span class="bb">D</span>ÖRDÜNCÜ <span class="bb">B</span>ÖLÜM</p>

  <p class="baslik">Archimedes<br />
  En az olan en çok olabilir</p>

  <p>Uzun limuzin saat beşe doğru şatodan ayrıldı. Arabayı Don Ottavio kullanıyordu; yan tarafında, yumuşak deri koltuğa kurulmuş olan Mösyö Ruche manzarayı seyrediyordu. Bir süre sonra, geldikleri gün, kendilerini <i>Orecchio di Dionisio</i>’ya götüren yolu tanıdı. Sadece iki gün önce! Limuzin Latomie del Paradisio’yu geçti, Cordiers mağarası boyunca gitti. Her yerde aynı tropikal bitki örtüsü, dik kalker yalıyarlar ve muazzam taş ocakları vardı. Don Ottavio hiç konuşmamıştı. Araba sola döndü, bir yokuş çıkmaya başladı. Manzara değişti, Groticelli yeraltı mezarlığının yanından geçiyorlardı. Turistler çıkıyordu mezarlıktan! Yol turist kaynıyordu. Başlarında mendiller vardı ve kıllı bacaklarını iyice havalandırmak için bol şortlar giymişlerdi. El Alameyn’e saldıran İngiliz askerleri gibi güçlü gözüküyorlardı yürüyüş sırasında. Don Ottavio yavaşladı. Birkaç kez klakson çaldı, bir buğday tarlasından kovalanan bıldırcınlar gibi kaçıştılar. Onlar bağırıp çağırırken, Don Ottavio konuşmaya başladı:</p>

  <p>– Dün, sana, Elgar’ın tanıtlamalarına sahip olma kararımdan söz ederken tam anlamıyla... hazır değildim. Sana söylediklerim doğru, ama çok önemli bir şeyden söz etmedim. Bütün bu hikâyede söz konusu olan matematikti. Eğer Elgar, herhangi bir başka alanda çalışmış olsaydı, durum çok daha farklı olurdu.</p>

  <p>Ve birdenbire:</p>

  <p>– Bir Sicilya haritasına baktın mı hiç? dedi.</p>

  <p>Max’in Pythagoras toplantısı sırasında yaptığı gibi parmağının ucuyla ön cama üç çizgi çekti.</p>

  <p>– Antik çağdaki adını biliyor musun? Trinakria: Üç tepeli ülke. Kuzeydoğuda Pelore burnu, batıda Lilybaeum ve güneydoğuda Pachino. Tam bir üçgen ve her bir kenarı farklı bir denize bakıyor: Tiren denizi, Afrika denizi ve önümüzdeki Ion denizi.</p>

  <p>Ada, sanki gözlerinin önünde uzanıyormuş gibi, sanal üçgenin içine sanal bir nokta koydu:</p>

  <p>– Üçgenin ağırlık merkezinde Enna kenti. Buradan çıkan üç dağ sırası denize doğru iner; adayı üç bölgeye ayırır. Ben Matematikçilere sunulmuş geometrik bir adada doğdum! Birtakım bağlar oluşturuyor bu durum.</p>

  <p>Olağanüstü yumuşaklığıyla uykusunu getiren koltuğa iyice gömülen Mösyö Ruche Don Ottavio’yu dinliyordu. Yola çıktıklarından beri, bir arabanın belli bir mesafeden kendilerini izlediğini fark etmemişti.</p>

  <p>– Lisenin son sınıfındayken, öğleden sonra bir gün, sanırım Paskalya günleriydi, öğretmenim beni şu anda üzerinde olduğumuz Agrigento yoluna götürdü.</p>

  <p>Arabayı yol kenarında durdurdu. Pencereyi açarak, uzaktaki büyük bir kayalığı gösterdi. Böğürtlenlerin ve dikenlerin altında, bir yıkıntı gözüküyordu.</p>

  <p>– Mağaraya yaklaştık, öğretmenim diz çöktü ve taşların üstündeki bazı oyukları gösterdi. Zaman neredeyse bütünüyle silmişti bunları. Yere şekiller çizerek, bunların neyi simgelediklerini gösterdi: silindir içine yerleştirilmiş bir küre. Archimedes’in mezarının önündeydik!</p>

  <p>Don Ottavio camı kapadı. Limuzin yavaşça hareket etti. Motor o kadar sessiz çalışıyordu ki, Mösyö Ruche Don Ottavio’nun kontağı kapadığını sandı.</p>

  <p>“Niçin bir silindir ve bir küre? diye sordu Don Ottavio. Çünkü o kürenin hacminin silindirin hacminin üçte ikisi olduğunu, ve alanlarının da aynı bağıntı içinde ve de koninin hacminin silindirin hacminin üçte birine eşit olduğunu, ve kürenin hacminin silindirin büyük dairelerinden birinin hacminden dört kez büyük olduğunu tanıtlamıştır.</p>

  <p>Zar zor soluk aldı. Mösyö Ruche faltaşı gibi açılmış gözlerle bakıyordu ona.</p>

  <p>– Şaşırıyorsun değil mi? Ben ikiniz gibi Sorbonne’da değilim, ama tam karşınızda Tabac’daydım! (Gülmekten kırılıyordu.) Bir yandan araba kullanırken, anahtarlığını çıkardı. Bak!</p>

  <p>– Dikkat! diye bağırdı Mösyö Ruche.</p>

  <p>Limuzin, Epipolai düzlüğündeki küçük yolda dans eder gibi giden bir bisikletçiye az daha çarpıyordu.</p>

  <p>Don Ottavio anahtarlığı uzattı. Elmas işlemeli altın bir anahtarlık. Bir yüzünde şu şekil vardı:</p>

  <div class="resim"><img alt="" src="../Images/465.jpg" /></div>

  <p>Öteki yüzündeyse Sicilya armaları görülüyordu. Son derece ince bir biçimde işlenmiş bir üçgenin içinde yarış eden üç koşucunun bacakları; her biri bir yöne doğru koşuyordu, üst tarafta iç içe geçmiş yılanlarla süslenmiş bir Gorgona başına bağlanmışlardı. Nefesleri kesecek kadar ince bir kuyumculuktu bu.</p>

  <p>– Archimedes, Trinakria, Sicilya. Şimdi daha iyi anlıyorsun değil mi? Şöyle düşünüyorum ben! Bu üç bacak, biziz, bir şekilde! Her tarafta şekiller var... Her bacak başka bir yöne doğru koşuyor, ama birbirlerine de bağlı.</p>

  <p>– Koşmasına koşuyorlar da! diye mırıldandı Mösyö Ruche.</p>

  <p>– Ah, özür dilerim. Biliyor musun, Pierre Ruche, şaşırtıcı biraz ama senin...</p>

  <p>– ...sakatlığım.</p>

  <p>– Görülmüyor. Kafamda kesinlikle böyle bir şey yok. Senin de genel olarak böyle düşündüğünü sanıyorum.</p>

  <p>Mösyö Ruche cevap vermedi, başını salladı, kendi düşüncelerine dalmıştı:</p>

  <p>– Koşan üç bacak! Biri Manaus tarafında bir mezarda. Öbürü on yıldır mermer bir heykel gibi kımıltısız. Ve sen... ha evet; sen üç kişi için koşuyorsun. Ama koşmaktan soluğun kesilecek.</p>

  <p>– Kesildi bile!</p>

  <p>– Bu arada, papağanı, Max’i ve beni buraya getirttin. Senin Paris’e gelmen daha kolay olurdu oysa.</p>

  <p>– Şatomu görmeni istedim.</p>

  <p>– Max ve Nofutur’u buraya getirttin, sonra benim bu işle bir ilgim olduğunu öğrendin.</p>

  <p>– Gerçekten öğrenmek istiyor musun? Kalbimin ürüdüğünü söyledim. Bazen daha da ileri gidiyor, havlıyor. Seni muayene eden hekim ünlü bir kardiyolog. Yıllardır ilgileniyor benimle, dedi ki... neyse. Sicilya’dan hiç ayrılmamaya karar verdim. Dışarda, başka bir ülkede ölmek istemiyorum babam gibi. İşte bu nedenle Paris’e gelmedim.</p>

  <p>– Üçümüzden hiçbiri koşmuyor o halde.</p>

  <p>Sustular.</p>

  <p>Turistlerin hepsi kaybolmuştu. Don Ottavio hızlandı, limuzin kayalık bir düzlükten geçti. Gür bitki örtüsü yerini bir çöl manzarasına bırakmıştı, Epipolai düzlüğü. Limuzin gerçekten hızlı gidiyordu. Mösyö Ruche camı açtı, ılık bir rüzgâr vurdu yüzüne. Don Ottavio’ya baktı, gümüş renkli perçemleri uçuşuyordu. Otoriter havası kaybolmuştu. Farkında olmadan dağılan saçlarını sürekli düzeltmek istiyordu.</p>

  <p><br /></p>

  <p>Limuzin Epipolai tepesinde yıkıntı halinde bir kalenin önünde durdu. Don Ottavio arabadan indi, küçük bir evin kapısını çaldı. Bekçi, kapıyı açmadan, müzenin güneş batmadan bir saat önce kapandığını söyledi, ulur gibi. Genellikle ziyaretçi kaynayan tepe işte bu nedenle tenhaydı. Don Ottavio bir kez daha vurdu kapıya, kapı açıldı. Don Ottavio’yu tanıyan bekçi, özür dileyerek eğildi önünde. Tek kelime etmeden alelacele içeri girerek bir anahtar destesiyle döndü. Don Ottavio’nun ziyaretlerine alışık olduğu anlaşılıyordu.</p>

  <p>Kayalığa oyulmuş üç sıra hendekle çevrili kale çok etkileyiciydi. Mösyö Ruche sonuncu hendeğin arkasında iner-kalkar köprünün direklerini gördü. Kale burcu batmakta olan güneşle kızıllaşmaya başlayan beş kulesiyle yükseliyordu.</p>

  <p>– Euryale! dedi gururla Don Ottavio. Büyük Dionysios’un, Tiran Dionysios’un kalesi.</p>

  <p>– Odası burada mıydı? diye sordu Mösyö Ruche.</p>

  <p>– Ha evet, yatağının çevresindeki iner-kalkar köprülü meşhur hendekten söz etmek istiyorsun. İşte iyi bir koruma örneği! Sicilya’da alınan önlemler asla yeterli olmaz.</p>

  <p>Kalenin alt tarafına baktı. Şatodan çıktıktan sonra kendilerini izleyen araba, içinde korumalarla birlikte oradaydı. Arabadan bir adam çıkmıştı. Elinde dürbünle turist gibi manzarayı seyrediyordu. Dürbünü genellikle Don Ottavio’nun ve denize doğru görülmeye değer çok şeyin bulunduğu kaleye doğru çeviriyordu.</p>

  <p>Don Ottavio, saçlarını artık kesinlikle rüzgara bırakmış, bastonuna dayanarak Mösyö Ruche’e, Dionysios’un savunma sistemini ve kaleyi fethedilemez kılan savunma aygıtlarını anlatıyordu.</p>

  <p>Bu sahneyi daha önce yaşadığı duygusuna kapılan Mösyö Ruche usulca, “Fethedilemeyen kale,” dedi. Ion denizinin güneşi ve mavi göğü altında Elbruz’dan, Hasan Sabbah’tan ve Alamut’tan çok mu uzaktaydılar?</p>

  <p>Don Ottavio ıssız düzlükteki yıkıntı halindeki duvarı göstererek Dionysios’un inşa ettirdiği surların uzun bir yarım çember halinde, düzlüğü bütünüyle içine alarak iki taraftan denize kadar uzandığını anlattı.</p>

  <p>Kuzey ve güney surları, kalenin eteğinde birleşiyorlardı. Siraküza tam anlamıyla korunuyordu. Saldırganların dağlardan ya da denizden gelmeleri bir şeyi değiştirmezdi. Yirmi iki kilometrelik kale duvarı! O döneme göre müthiş bir şeydi bu. Paris’te, sizin çevreyolunuz ne kadar?</p>

  <p>– İç, dış?</p>

  <p>– Neyse işte...</p>

  <p>Don Ottavio böyle bir cevap beklemiyordu.</p>

  <p>– Dış 35,063 kilometre, iç, 35,014 kilometre.</p>

  <p>Don Ottavio şaşırdı.</p>

  <p>– Ya da aşağı yukarı böyle bir rakam, diye ekledi Mösyö Ruche.</p>

  <p>– Evet yaklaşık olarak kes... Gel, göstereyim sana. Orada her şeyi anlayacaksın. Karanlık bastırmadan, acele etmeliyiz, diyen Don Ottavio sandalyeyi çukurlar, tümsekler arasından Mösyö Ruche’ü hırpalayan korkunç zıplamalara hiç aldırış etmeden itti.</p>

  <p>– Biraz daha yavaş olsak!</p>

  <p>– Savaşa tanık olmak istiyorsan güneş batmadan önce varmalıyız.</p>

  <p>Sandalye kalenin çıkıntısının ucunda durdu. Uzaklarda, doğuya doğru, deniz, Siraküza’dan birkaç dakika önce yarı gölgeyle kaplanmıştı.</p>

  <p>– Hiç şüphem yok ki, Archimedes, bizim gibi buradan denize bakarak bütün sıvıların yüzeyinin eğri olduğunu söyledi. Yeryüzü gibi eğri. Denizdeki tuzlu su ya da fincanımdaki espresso. Siz Fransa’da “durgun su” diyorsunuz! Burada <i>senza gas</i> diyorlar.</p>

  <p>Sözcük oyunuyla gururlanarak, güldü. Mösyö Ruche dinlemiyordu onu. Hayranlıkla manzarayı seyrediyordu. Aşağıda kent, günün son pırıltılarının tadını çıkarıyordu. İnsanlar bürolarından çıkıyorlardı. Manzara şahaneydi.</p>

  <p>“Şuradaki dikkat çeken sivri, küçük toprak parçası; ilk Yunanlılar oraya çıktılar işte; Korinthos’tan geliyorlardı. Çok bıldırcın olduğundan Ortygia adını verdiler buraya, bıldırcınlı ada. O dönemde, VII. yüzyılda, bir adaydı burası. Sağ tarafta Porto Grande, sol tarafta Porto Piccolo (randevu yerin). Akhradine semtine bakar.</p>

  <p>Roma’nın en büyük generali Marcellus’la, en büyük Yunan bilim adamı Archimedes’i karşı karşıya getiren savaş. Siraküza zengin ve güçlü, Sicilya adası da Akdeniz’in en verimli adasıydı. Sicilya’nın tahılları olmasa Roma açlıktan ölürdü.</p>

  <p>Savaş İÖ 215’te oldu. Marcellus Siraküza üstüne yürüdü. Saldırı aynı anda hem karadan hem denizden yapılacaktı.</p>

  <p>Don Ottavio bastonunu Porto Piccolo yönüne uzattı.</p>

  <p>“Savaş düzenine geçmiş altmış Roma kadırgası kentin önüne gelerek Archimedes’in oturduğu şık semt Akhradine’in siperlerine saldırdılar.”</p>

  <p>Birden okçular devreye girerek surlara ok yağdırırlar. Daha sonra nöbeti sapancılar devralır ve kenti taşa tutarlar. Sekiz kadırga ansızın donanmadan ayrılır. Koca koca halatlarla ikişer ikişer birbirlerine bağlanarak bir paravan oluşturmuştur bu kadırgalar ve üstünde de korkunç bir silah, devasa bir sambuka vardır. Aynı anda, şurada, arkamızda...</p>

  <p>Don Ottavio sandalyeyi çevirdi ve düzlükte uzanan siper hattını gösterdi.</p>

  <p>“Roma piyadeleri dağlardan kopup gelerek siperlere saldırırlar, kente girebilecekleri bir gedik açma umudu içindedirler. Başaramazlar.”</p>

  <p>Archimedes’in makineleri bekler onları. Kendi kendilerini cesaretlendirmek için korkunç savaş naraları atarak saldırırlar. Binlerce savaşçı vardır. Uğultular, bağırtılar, çağırmalar arasında bir ıslık sesi duyulur. Siperlerin, kayaların arkasından basit çakıl taşları gibi şeyler havayı yararak uçuşur. Roma piyadelerinin üstüne yağmaya başlar. Böylesine öldürücü taşlar görmemişlerdir hayatlarında. Saldırı, daha başlamadan kırılmıştır. Denizde ise çok daha çetindir iş.</p>

  <p>Don Ottavio, Mösyö Ruche’ün sandalyesini tekrar çevirdi ve Mösyö Ruche kendini tekrar denize karşı buldu. Sandalyenin yanında ayakta duran Don Ottavio, hafifçe yaslanmak amacıyla elini sandalyenin dirsekliğine koymuştu. Gömleğini havalandıran ve şişiren rüzgâr onu göbekli biri gibi gösteriyordu. Don Ottavio savaşı seyrediyor, yeniden yaşıyor gibiydi. Siraküza muhafızlarından biriydi sanki ve 2000 yıl sonra savaşını anlatmak üzere geri dönmüştü. Zaman zaman savaşın geçtiği belli bir yeri işaret etmek üzere bastonunu sallıyordu.</p>

  <p>Mösyö Ruche kendini kaptırmıştı. Her şeyi unutmuştu Max’in kaçırılışı, kendisini Siraküza’ya gelmek zorunda bırakan nedenler... Anlattıklarıyla kendinden geçmiş Don Ottavio’yu dinliyordu. Tesadüfen oradan geçen biri, iki emekli İtalyan subayının antik dönemin yüksek savaş stratejisi üstüne destek dersi verdiklerini sanırdı.</p>

  <p>– Sambuka devreye sokulmuştu. Korkunç bir silahtı bu. Ağlarla korunan ve yivli basamaklar sisteminden oluşmuş bir tür kuleydi. Uç uca getirildiklerinde boyu surları geçiyordu. Eğer sambuka surlara kadar ulaşırsa Siraküza’nın sonu olurdu. Savaşa hazır askerler merdivenin dibinde bekliyorlardı. Onlarca insan uçlarına bağlanmış halatlar yardımıyla merdiveni dikmek için var güçleriyle çalışıyordu. Bazıları da merdiveni desteklemek ve sabit hale getirebilmek amacıyla payandalar koyuyorlardı. Saldırı hemen başlayacak gibiydi. Askerler merdivenlere tırmanmaya başlamıştı bile. Tam bu sırada görülmemiş büyüklükte bir kaya parçası korkunç bir gürültü çıkararak duvarın üstünden geçti. O, daha hedefine ulaşmadan gene aynı büyüklükte bir ikincisi havayı yardı, arkadan bir üçüncüsü... Sambuka üç kez isabet almıştı. Havada asılı kalmış,direnmişti. Sessizlik oldu. Bütün gözler ona dikilmişti. Belli belirsiz sallandı. Merdivenlere tırmanmış olan askerler korkunç çığlıklar attılar.</p>

  <p>Aşağıda kalanlar, onların başlarının üstünde sallandıklarını gördüler. Ayaklarının altında ezilen askerlerin çığlıklarına karıştı çığlıkları. Çoğu denize düşüp boğuldu. Dağılan sambuka, kadırgaların üstüne düştü: Şiddetli çarpma parçaları birbirlerine bağlayan halatları koparttı. Kadırgaların çoğu battı.</p>

  <p>Archimedes’in makinelerinin kurbanı olan Roma ordusunun en etkili silahı, Siraküza’yı dize getirecek olan silah, Akhradine siperlerinin karşısında, refakat sandallarını alabora eden korkunç dalgalar arasında suya gömüldü</p>

  <p>Öteki kadırgalarda şaşkınlıktan ağızları bir karış açık kalan Romalılar sambukanın tahrip edildiğini görmüşlerdi. Moralleri bozulmuştu.</p>

  <p>Ama Marcellus Roma generallerinin en büyüğü değil miydi? Gece boyunca, gemilerini büyük bir sessizlik içinde surlara olabildiğince yaklaştırdı. Surların dibinde kendini korunaklı hissetti, bu tür savaşlarda genellikle görülen bir durumdur bu. “Kendi güçleri ve uzun bir menzilde olmaları sayesinde Archimedes’in makineleri etkisiz kalacak gülleler kesinlikle başlarının üstünden aşıp gidecekti. Kısa menzilli makinelerine gelince, onlar gerçek bir tehlike oluşturamazdı.” Böyle düşünüyordu Romalı stratej.</p>

  <p>Archimedes hazırlığını yapmıştı. Ağırlıklar ve mesafelerle ilgili hiçbir şey yabancı değildi ona.</p>

  <p>Şafakta Romalılar saldırıya geçerken surların üstünden yuvarlanan ağır kalaslar Marcellus’un gemilerini tam anlamıyla tepelediler. Daha kötüsü, devasa bumeranglar gibi geldikleri yere döndüler. Kenevir halatlara bağlanan bu kalaslar siperlerin üstüne kadar yükseltildi ve yeniden Romalıların güvenlik içinde olduğunu sandıkları gemilerin üstüne düştü. Sonra Archimedes bir başka buluşunu ortaya çıkardı.</p>

  <p>Don Ottavio anlatmaya devam etti:</p>

  <p>“Duvara yerleştirilmiş bir kaldıraç bu teknelerin pruvalarına güçlü bir zincirin ucuna bağlanmış bir demir pençe atıyordu. Müthiş bir karşı ağırlık pruvayı kaldıran demir pençeyi geri getiriyor, tekneyi kıç üstünde asılı bırakıyordu; sonra ani bir darbeyle bırakıyordu, öyle ki duvardan düşmüş gibi oluyordu tekne, içindeki askerler dehşete düşüyorlardı ve kadırga suya o kadar sertçe çarpıyordu ki uygun bir biçimde düşse bile dalgaların istilasına uğruyordu.” Titus-Livus anlatır bunları.</p>

  <p>Marcellus, kadırgalarına dağılıp siperlerden farklı mesafelerde yer almaları emrini verdi; böylelikle Archimedes makinelerinin atış durumunu ayarlayamayacaktı. Archimedes bunu da düşünmüştü.</p>

  <p>Mancınıklarını ve fırlatma rampalarını bir orgun boruları gibi ayarlamıştı, her birinin menzili farklıydı, kadırgalarla siperler arasındaki mesafe ne olursa olsun, gülleler hepsini vurdu.</p>

  <p>Marcellus kadırgalarına hareketsiz kalmama emri verdi. Gülleler kadırgaların peşlerinden gitti.</p>

  <p>Marcellus’la birlikte sayısız savaşa katılan denizciler ve askerler şaşırıyorlardı. Böylesine hırpalandıkları olmamıştı, böyle bir zorluk yaşamamışlardı. Roma’nın en büyük generali Siraküza önünde bozgunu uğramıştı. Marcellus bu başarının nasıl elde edildiğini anlayamıyordu.</p>

  <p>Archimedes’in yıllardır ne üzerinde çalıştığını öğrenebilseydi her şey aydınlığa kavuşacaktı. Kaldıraçların uzunluğu, güllelerin kitle ağırlığı, denkleştirme ağırlığı, dengelerle ilgili her şey... Archimedes bu konuya bütünüyle hâkimdi. Kaldıraçların ve dengelerin ustasıydı o; geometri yardımıyla bu alandaki mekanik yasalarını bulmuştur. Siraküzalılar şaşırmamıştı. Onlar Archimedes’lerini tanıyorlardı!</p>

  <p>Don Ottavio anlatmaya devam etti:</p>

  <p>“Archimedes belli bir mesafeden, hiç çaba harcamadan, çok sayıda makarası olan bir makinenin bir parçasını hafifçe hareket ettirerek, bir kadırgayı, dalgaları yararken ne kadar hafif ve engel tanımadan yol alıyorsa, o şekilde kendisine doğru çekebiliyordu.”</p>

  <p>Archimedes bu başarısıyla Aristoteles’in bir yüzyıldan beri dillerde dolaşan büyük ilkelerinden birini, yetersizlik ilkesini tahtından indiriyordu.</p>

  <p>– Yetersizlik mi?!</p>

  <p>“Don Ottavio kendi Siraküzalısıyla coşsun, kendinden geçsin, bu onun işi, Ama Aristoteles’e karışmasın, benim işim bu, diye ayaklandı Mösyö Ruche içinden. Tek kelimeyle: “Aristoteles’ime dokunma!”</p>

  <p>– Evet benim ifadem bu. Eğer güç yetersiz, direnç büyükse, bu durumda hız sıfırdır! Senin Yunanlı filozofunun söylediği buydu. Bu bir yetersizlik ilkesi değilse şayet, nedir merak ediyorum doğrusu! Archimedes’in gemiyi çekerken harcadığı güç zayıftı, hemfikir misin bunda? Geminin sudaki direnci büyüktü, hemfikir misin? Ve gemi kıyıya doğru gitti! Yani hareket etti, dolayısıyla hızı sıfır değildi, hemfikir misin? Yani, Aristoteles’in yetersizlik ilkesi tümüyle yanlıştır.</p>

  <p>Mösyö Ruche, bu konuyu düşünmem gerekir, dedi içinden.</p>

  <p>Siraküzalılar Archimedes’in bir başka başarısını daha alkışlamışlardı: Kraliyet tacı meselesi. Archimedes, tacı yaparken altına gümüş karıştıran kraliyet kuyumcusunun hilesini nasıl bulmuştu.</p>

  <p>Mösyö Ruche bu hikâyeyi biliyordu. Don Ottavio’nun bu konuyla ilgili hikâyesini muzip bir gülümsemeyle dinlerken şunları söylemekten alamadı kendini:</p>

  <p>– Archimedes sana çılgınlıklar yaptırıyor! Yarım saattir dengeler övgüsü yapıyorsun burada bana! Sen ki daha bu sabah onları yok ettirmeye hazırdın! Çünkü temelde ne yapmıştır senin kahramanın, dengeleri konuşturmuştur sürekli!</p>

  <p>Don Ottavio Mösyö Ruche’ü ölçüsüz bir hayranlıkla süzerek, şaşkın şaşkın baktı ona:</p>

  <p>– Hiç değişmemişsin sen yahu, her zaman, hiç duyulmamış bir şey söylersin. Felsefe mi öğretti sana bunu?</p>

  <p>Mösyö Ruche karşılık vermeden sürdürdü konuşmasını:</p>

  <p>– O kadar da değil! İşte Tanrı önünde büyük kaçakçı Don Ottavio, Archimedes’i bir sahtecinin sahtekârlığını buldu diye kendinden geçiyor! Burada da sen şaşırtıyorsun beni.</p>

  <p>– Evet, doğru, dedi Don Ottavio, sıkılmış bir halde. Kimse mükemmel değildir.</p>

  <p>– Devam edersen, soluğu İnterpol’de alırsın!</p>

  <p>– Ah, böyle kötü şeyler söyleme. Sana anlattıklarımı, ilk kez, gene burada öğretmenimin ağzından duydum ben. Onun hikâyesi benimkinden çok daha uzun sürdü. Bir Siraküzalının, bu Romalıya böyle bir dayak atması, beni ne kadar etkilemiştir bilemezsin. Zevkten dört köşe oluyordum. Archimedes bütün Romalılardan, züppelerden, gelip adamızı fetheden ve bize bok muamelesi yapan bütün Kuzey İtalyalılardan benim intikamımı alıyordu. Ansızın burada, şimdi bulunduğum yerde, kaç yıl... yok canım yılları saymanın bir anlamı yok, uzun yıllar önce. Burada doğmuş olmanın gururunu tattırdı bana. O Paskalya günü öğle sonrasından birkaç gün sonra dersteydik, öğretmen bize Archimedes aksiyomundan söz etti. Biliyor musun Archimedes aksiyomunu?</p>

  <p>– Hayır, diye karşılık verdi Mösyö Ruche içinden sinirlenerek.</p>

  <p>“Şimdi de bana, benim gibi birine matematik dersi verecek değil herhalde! Şu son sekiz ayda öğrendiklerimden sonra!” Ama, doğruydu, ve de şaşırtıcıydı, sekiz ay içinde kesinlikle Archimedes’ın yapıtlarıyla karşılaşmamıştı. Bu ihtiyar mafya mensubu üstünlüğü ele geçirmiş oluyordu böylece.</p>

  <p>– Peki, ben öğreteyim sana, dedi ağzı kulaklarına varan Don Ottavio. Öğretmen anlatmıştı, aşağı yukarı hatırlıyorum: “Küçüğün katı her zaman büyükten büyüktür.” Kimse bir şey anlamadı. O zaman şöyle söyledi: “Eğer elimizde bir küçük ve bir büyük parça varsa, küçüğün bir katı büyükten her zaman daha büyüktür.” Beynimde bir şimşek çaktı. Hemen arkadan tenefüs zili çaldı. Öğretmenle konuşmak istedim ama acelesi vardı. Eve dönerken, görmüş olduğun yıkıntılardan birinin üstüne oturdum. Ve düşündüm, ilk kez düşünüyordum. Daha önce de düşünmüştüm tabii ki ama isteyerek olmuyordu o zaman, oysa şimdi düşünmek için çaba harcadım. Dedim ki, Tavio, küçük parça sensin. Ve her şey aydınlandı. Öğretmen Archimedes’in söylediklerini söylemiş: “Ne kadar küçük parça olursan ol, kendi kendini ‘çarpabilir’ ve herhangi bir büyük parçadan daha büyük olabilirsin. Ne kadar büyük olursa olsun!”</p>

  <p>Ertesi hafta pazar günü, her pazar sabahı olduğu gibi, konta rastladığımda, köy meydanından geçtiği sırada, babam onu yerlere kadar eğilerek selamladığında içimden şöyle dedim ona: “Ne kontu olursan ol, geçeceğim seni!” İçki içmişim gibi içimi bir sıcaklık kapladı. Ama kendi kendimi nasıl çarpacaktım? O günden beri öğrenmek istediğim budur işte: Herhangi bir büyüğü, büyüklerin büyüğünü geçmek için kendi kendimi çarpmak. Ve işte gördüğün gibi, öğrendim bunu.</p>

  <p>Mösyö Ruche hiç konuşmadan dinliyordu. Sonra, Don Ottavio’nun söylemiş oldukları epey heyecanlandırınca, neredeyse kendi kendine konuşur gibi şöyle dedi:</p>

  <p>– Her zaman yeni küçükler olur... Ve bunlardan bazıları da büyükleri geçmek ister. Ve sen de bir büyük oldun.</p>

  <p>– Tahmin edemeyeceğin kadar doğru. Ama ben bir zamanlar küçük olduğunu unutmamış bir büyüğüm ve kendi kendimi çarpmaya devam ediyorum.</p>

  <p>– Biliyorum: “Bana bir dayanak noktası verin, dünyayı kaldırayım.” Bunu söyleyen Archimedes’tir. Küçük bir kitle, kendi ağırlığıyla, bir kaldıraç sayesinde, en ağır parçayı kaldırabilir. Yeter ki nereye koyulacağı bilinsin!</p>

  <p>– İnan bana! Archimedes’ten söz ettin, savaşın nasıl sonuçlandığını anlatacağım sana.</p>

  <p>En büyük Roma generali, Akhradine siperleri önünde, Siraküza doğumlu, en büyük Yunanlı geometrici tarafından yenilgiye uğratılıyordu. Kuzeye doğru yöneleceğine korkakların silahına baş vurdu: Kuşatma. Askerlerle elde edemediğini, açlık silahına baş vurarak elde etmeyi düşünüyordu. Aradan iki yıl geçmişti ve Siraküza hâlâ direniyordu.</p>

  <p>Dionysios surların uzunluğu sayesinde kurtulmuştu ama bu uzunluk onun mahvına da neden olacaktı. Bu kadar geniş surlar bu kadar uzun süre nasıl korunacaktı? Bir şenlik gecesinde, yemekten içmekten başka bir şey düşünmeyen bir grup Siraküzalı hain, pislik, Epipolai surunda iyi korunmayan kapılardan birini açtı. Romalılar kente saldırdılar. Siraküza fethedildi.</p>

  <p>Marcellus vakit kaybetmeden kente girdi. Başarısızlığına neden olan o makineleri görmek istedi. Büyülenmişti. Böyle bir rakip karşısında niçin galip gelemediğini ve böyle bir ihanet olmasa kenti silah zoruyla niçin ele geçiremeyeceğini anladı. Archimedes bulunmaz biridir. Onu aramaya gider.</p>

  <p>Kent, Mösyö Ruche’ün gözleri önünde son ışıklarını saçarken, Don Ottavio Siraküza’nın düştüğü 212 yılının o gecesini anlatmaktadır. Mösyö Ruche sahneyi gözünde canlandırırken zorluk çekmez. Yağma gecesi biter. Orada burada yangınlar sürmektedir! Zengin Siraküzalıların evlerinden kolları altın vazolar ve gümüş kap kaçakla dolu halde çıkan sarhoş askerler şarkı söylemektedirler. Akhradine’den uzaklaşıldıkça sesler yavaş yavaş duyulmaz olur ve ışıklar da gittikçe donuklaşır. Güneş yağmalanmış Siraküza’nın üstüne doğar.</p>

  <p>Archimedes siperlerin altında, denizden birkaç metre uzaklıkta, eli yerde, yatmaktadır. Su, nemli toprağa eliyle çizdiği şekilleri silememiştir henüz. Kumlar içinde kalmış beyaz cüppesinde bir kan lekesi vardır. Kısa bir süre önce onu yakalamış olan Romalı asker kente dönmüştür. Geometrisine dalmış olan Archimedes, yaklaşan ayak seslerini duymamış ya da duymak istememiştir. Arkasına bakmamıştır. Çiğnenmiş şekiller bu yaşlı bedenin üstünde değerli hiçbir şey bulamayınca öfkelenen katilin hayal kırıklığının belirtisidir.</p>

  <p>Don Ottavio sustu. Sonra:</p>

  <p>– Birkaç saat içinde, o Paskalya gününde, o öğretmen, Archimedes aracılığıyla bana aynı anda hem burada doğmuş olmanın gururunu, hem içinde bulunduğum koşulları kabullenmemenin yollarını, hem de bozgunun hüznüyle intikam arzusunu anlattı. Birkaç saat içinde yaşlandırmıştı beni. Archimedes öldüğünde yetmiş beş yaşındaydı.</p>

  <p>Bu bilançoyu çıkarırken çok heyecanlanmıştı Don Ottavio. Danışmanlar, korumalar, avukatlar ve bankacılarla çevrili güçlü adam, soyu olmayan bu saygıdeğer yaşlı insan asla böylesine iç dökmüş olamazdı. Yalnızca belki Grosrouvre’a açılmış olabilirdi ama kesinlikle bu kadar heyecanla ve açık yüreklilikle konuşmuş olamazdı. Burada, yer ön plana çıkıyordu, Don Ottavio, kentinde, olayın geçtiği yerdeydi. Anılarını anlatmıyor, geçmişi yeniden yaşıyordu.</p>

  <p>– Geç oldu. Dönelim, dedi Don Ottavio yorgun bir sesle</p>

  <p>– Tanrım, diye bağırdı Mösyö Ruche, Perrette’e telefon etmeyi unuttum. Ona her akşam saat sekizden önce telefon edeceğime dair söz vermiştim. Merak edecek.</p>

  <p>Don Ottavio karanlıkta kayalar arasında geliştekinden çok daha yavaş sürdü sandalyeyi. Mösyö Ruche, onun yorgunluk nedeniyle nefes nefes olduğunu fark ediyordu.</p>

  <p>Limuzinin yanına vardılar. Mösyö Ruche, Don Ottavio’nun, yerleşmesine yardım ettiği, yumuşak derili koltuğuna kavuşmuş olmaktan çok hoşnuttu. Araba sessizce hareket etti, sonra düzlükteki küçük bir yola girdi.</p>

  <p>Arkalarında, içinde korumaların bulunduğu araba yakından izliyordu onları. Limuzin, Don Ottavio’nun yıllar önce aldığı kontun şatosuna doğru gidiyordu ağır ağır.</p>

  <p>Ortalık çok çabuk karardı. Don Ottavio farları yaktı. Gün ortasındaymış gibi her tarafı rahatça görebiliyordu.</p>

  <p>Gecenin sessizliğinde, Mösyö Ruche bir kez daha Eliseli Hippias’ı düşündü. Don Ottavio da Hippias gibi çok yoksul başladığı hayatını çok zengin olarak bitiriyordu. Servet sahibi olmaya korkunç bir para kazandığı Sicilya’daki Inycos kentine geldiğinde başlamıştı. Parayı nasıl kazandığı bilinmiyor. Onun için bütün problemler teknik problemlerdi. Teoriyle uğraşmazdı, her yola baş vururdu ve amacına ulaşabilmek için olası bütün hilelerden yararlanırdı. Tıpa tıp Don Ottavio.</p>

  <p>– Kırk dört bin dokuz yüz altmış üç milyar beş yüz kırk...</p>

  <p>Mösyö Ruche birden düşüncelerinden sıyrıldı ve Don Ottavio’ya baktı. “Beni şaşırtmak için banka hesabını mı veriyor yoksa!”</p>

  <p>– ... milyon yıl! Archimedes kaldıracının yardımıyla dünyayı tek parmağıyla yerinden oynatmak için dört nal koşan bir at hızıyla girişmiş olsaydı bu işe, bu kadar zaman harcayacaktı. İngilizin biri takmış kafasına bunu hesaplamayı, dedi Don Ottavio kahkahayla. Peki, tamam. Neyi değiştirir bu? Yerinden oynatmış olacaktı yeryüzünü, o kadar!</p>

  <p>“Archimedes’e bağlılığı Don Ottavio üstünde tuhaf epistemolojik sonuçlar meydana getirmiş, diye düşündü Mösyö Ruche. Gerçek bir matematikçi gibi düşünmesini sağlıyor. Matematikte zaman önemli değildir, milyar yıl olsun olmasın. Archimedes yeryüzünü kaldıracıyla kaldırmış olacaktı, yalnızca budur önemli olan!”</p>

  <p>– Biraz önce gösterdiğim, öğretmenimin bana göstermiş olduğu mezar Archimedes’in mezarı değil. Ama bir tür Roma colombarium’u. Neyi değiştirir bu? Aptal sanma beni. Ben efsanelere hayranım! Ama fark ettiğin gibi gerçeği de önemsemiyor değilim.</p>

  <p><br /></p>

  <p>Perrette’in kafasına bir şey takılmıştı. Orada onlara nasıl yardım edebilirdi? Mösyö Ruche Siraküza’ya gideli beri, ilk mektubu alışından sonra olup bitenleri hatırlamaya çalışarak bunun yolunu arıyordu. Bir şey gitgide kesinlik kazanıyordu gözünde. Grosrouvre, iki tanıtlamayla ilgili olarak Mösyö Ruche’e, çok küçük de olsa bir işaret göndermemiş olamazdı. Tanıtlamaların kendilerini gönderecek değildi tabii ki. Ama bir belirti, bir işaret, bunlarla ilgili bir ipucu.</p>

  <p>OK’ne araştırma yapmaya gitti. Zaten bundan başka yapabileceği bir şey yoktu. Avludan geçti. Ruche asansörü, şemsiyesiyle birlikte balkon hizasında duruyordu, Mösyö Ruche orada bırakmıştı onu gitmeden önce. Atölyeye girdi. Mösyö Ruche’ün alelacele Sicilya’ya hareket etmesinden önce bıraktığı gibi duruyordu. Ne Max, ne Mösyö Ruche, ne Nofutur, OK bomboştu. Birden, bir perdenin arkasına gizlenmiş küçük bir kadrana doğru yöneldi. Güvenlik sistemi devredeyken, birisi içeri girer girmez, 40 saniyede çalışmaya başlıyordu alarm. Perrette şifreyi girmeye başladı. Lanet olsun, devamını unutmuştu. Alarm çalışacaktı! Bereket versin, Mösyö Ruche’ün şifreyi yeniden düzenlemek için söylediği gerekli, cümleyi hatırlamayı başardı:</p>

  <p><br /></p>

  <p class="ortali4"><i>Sen, o gece, o bizim övdüğümüz ve Pascal kadar iyi Mösyö Wallis’le matematik üzerine tartıştın!</i></p>

  <p><br /></p>

  <p>Her sözcüğün harf sayısı. Sen: 3; o: 1; gece: 4; o :1; bizim: 5... Sildi, sonra aceleyle π sayısının ondalığının ilk on beş rakamını girdi: 314159265358979. Otuz beş saniye. Of! Alarmı durdurmuştu.</p>

  <p>Oturdu ve ne yapacağını bilemedi. Şaşırmış durumdaydı. İlk kez Max’tan ayrılmıştı... on iki yıldan beri! Daha hiç tatil köyüne gitmemişti ya da okulla birlikte seyahate çıkmamıştı. Çok el bebek, gül bebek büyütmüştü onu belki de. Ama ona bağımlı olmamıştı. Hayır. Ne ona ne de bir başkasına.</p>

  <p>Düşüncelere dalmış, bakışlarıyla rafları tarıyordu. OK’ne gelişinden beri orada bir yerde duran bir sandığı fark etti; sandığı boşaltıp, içindekileri raflara yerleştirmeye karar verdi.</p>

  <p>Açtı; özenle bağlanmış iki deste matematik dergisi vardı. İpleri kesti ve dergileri, karıştırmamaya özen göstererek, hâlâ boş olan son rafa yerleştirmeye başladı. Tarihleri eski olmadığından ihmal etmişti bunları belki de Mösyö Ruche! Çoğu Amerikan dergisiydi, bazıları da Fransızca, Almanca ve Rusçaydı.</p>

  <p>Perrette bir destenin ötekinden ne farkı olduğunu anlayabilmek için başlıkları inceledi. Hiçbir açıklama bulamadı. İlk dergiyi karıştırırken, “İçindekiler” bölümünde bir yazının mürekkepli kalemle işaretlenmiş olduğunu gördü.</p>

  <p>– Anne! (Léa sesleniyordu balkondan.) Çabuk gel! Telefon! Siraküza!</p>

  <p>Max’tı. Jonathan’la konuşuyordu, Mösyö Ruche Jonathan’ın söylendiklerini Max’a tekrarlıyordu. Herkes konuştu. Léa telefonu kapatınca Perrette gözyaşlarına boğuldu. Léa ve Jonathan donmuş kalmışlardı, ne yapacaklarını bilemiyorlardı. Annelerini ağlarken görmüş olduklarını hatırlamıyorlardı.</p>

  <p>Siraküza’da her şey yolundaydı! Açlık grevi yapan Nofutur dışında. Perrette OK’nin kapısını açık bıraktığını hatırladı. Atölyeye döndü ve iki deste dergiyi okumaya devam etti. Her dergide, “İçindekiler” bölümünden bir yazı işaretlenmişti. Örneğin 1976 tarihli <i>Communication on Pure and Applied Mathematics</i>’in 29. sayısında Goro Shimura’nın bir yazısı: “The special values of the zeta function associated with cusp forms”. 1978 tarihli <i>Inventiones Mathematicae</i>’nin 44. sayısında Barry C. Mazur’ün bir yazısı: “Rational isogenics of prime degree”.</p>

  <p>Bunlardan birini karıştırırken Goro Shimura’nın yazısının başındaki şu birkaç satırı yakaladı:</p>

  <p><br /></p>

  <p class="gir2"><b>1. Introduction</b></p>

  <p class="gir2">For a positive integer <i>k</i> and a Dirichlet character χ modulo a positive integer n such that χ(-1) = (-1)<sup>χ</sup>, Jet G<sub>k</sub> (N,χ) denote the vector space of ali holomorphic modular forms f(x) satisfying</p>

  <div class="resim"><img alt="" src="../Images/478.jpg" /></div>

  <p>Birden korkunç yorgun hissetti kendini.</p>

  <p><br /></p>

  <p>Giulietta şahane bir spor arabanın direksiyonundaydı. Max da yanına oturmuştu. Giulietta arabanın üstünü açmıştı. Onları fark eden İGKA kötü kötü bakmıştı.</p>

  <p>Mösyö Ruche’ün mavi odasına küçük bir yatak konmuştu. Max hemen uykuya dalmıştı. Yanakları ve alnı pespembeydi. Giulietta Mari’yle dolaşırken güneşte yanmıştı.</p>

  <p>Mösyö Ruche’ün uykusu yoktu. Bu kadar kısa bir süre içinde keşfettiklerini hazmetmesi gerekiyordu. Don Ottavio’nun hayatı, kendisi ve Grosrouvre’la ilişkileri, Grosrouvre’un gizli kapaklı işleri, Nofutur’un rolü, inanılmaz hafıza kaybı, gizli şapelin duvarlarına asılmış tablolar... Bitkin düşmüştü.</p>

  <p>Ravignan sokağındaki huzurlu kitabevi ne kadar uzaklarda kalmıştı! Konumuza gelelim. RSÜP’nden ikisi arka arkaya çözülmüştü: Sadık dostun kimliği ve tanıtlamaları ele geçirmek isteyen çetenin kimliğinin saptanması. Tanıtlamaların çözümü konusunda etkili olmadıklarını saptamak zor. Cevaplar bir tepsiyle sunulmuştu onlara. Perrette istisna edilirse: Alamut hikâyesinde Tavio’nun varlığını bulup ortaya çıkarmayı bilmişti. Bu yolun, ciddi bir biçimde dikkate alınmasını yalnızca Mösyö Ruche’ün düşüncesizliği engellemişti. Sadık dosta gelince, bu konuda yapılacak en iyi iş gülmekti. Yedi ay boyunca, cevap gözlerinin önündeydi. Daha geçen hafta Mösyö Ruche, bu sorunun cevabının Manaus’a gitmeden kesinlikle verilemeyeceğini söylemiyor muydu!</p>

  <p>Boyunlarına kadar suya gömülmüşlerdi, Archimedes gibi, suyun taştığını görememişlerdi, bu taşmanın nedenini ise hiç görememişlerdi. Kendi <i>eureka</i>’larıyla (Yunanca “buldum”) kasılabilirlerdi. Onları temize çıkarmak için, çözümün kimsenin bulamayacağı kadar gerçeküstü olduğunu söylemek gerekir. Don Ottavio dışında hiç kimse. Onun gücü buradan geliyordu; hiçbir hipotezden kaçınmıyordu. Eliseli Hippias. Bu nedenle, bizden çok daha korkunç bir biçimde bilimsel olmuştu. Bizim için sadık yoldaş ancak bir insan olabilirdi, insanmerkezci günah. Ve kuşlarla konuşan Assisili Aziz Francesko! O serçelerle konuşmuşsa, Grosrouvre bir papağanla niçin konuşmasındı? Azizin kuzey İtalya’nın küçük bir şehrinde uçucu hayvanlara emanet ettiği şeyler ebediyen bir sır olarak kaldı. Manaus’un kaçakçı matematikçisinin Mamaguena’sına yaptığı itirafları da mı böyle olacaktı? Mösyö Ruche yarın belki öğrenecekti bunu!</p>

  <p>Antik bir geometriciye tutkun Sicilyalı bir patron, gene de! Archimedes olağanüstü meraklı ve hayranlık uyandıran bir kişilik olarak dikkat çekmiştir, tamam; ama Don Ottavio’nun durumunda, çocukluğundan beri içine işlemiş gerçek bir tutku söz konusuydu.</p>

  <p>Birden, zamanında önem vermediği bir olayı hatırladı. Sayısız matematik toplantısı yapılmıştı ve bunların hiçbirinde gerçekten Archimedes ele alınmamıştı. Olsa olsa bir ya da iki kez şöyle bir değinilmişti. Yapıtlarının önemi göz önüne alındığında, Archimedes onların ilgisini çekmeliydi. Ama matematikçi değildi. Buna karşılık bir kitapçı olarak bu kitapların OK’ne bulunmadığını fark etmişti. Yunan matematiğine ayrılmış rafların hiçbirinde Archimedes’in bir tek kitabı yoktu!</p>

  <p>Elbette! Bu kitaplar burada gözlerinin önündeydi, mavi odanın şahane küçük dolabına yerleştirilmişlerdi. Görebildiği kadarıyla küçük kütüphane bütünüyle Siraküzalı matematikçiye ayrılmıştı.</p>

  <p>Mösyö Ruche’ün açtığı ilk kitap (ve bu nedenle açtı onu), bir hazineydi. Plutarkhos’un <i>Marcellus’un Yaşamı</i> adlı yapıtı. Girolamo da Cremona tarafından şahane minyatürlerle süslenmişti bu kitap. Daha doğrusu <i>Ünlü Adamların Resimli Yaşamı</i>’nın bir nüshası; Plutarkhos burada ünlü Euryale savaşından söz ediyordu kısaca. Mösyö Ruche baskı tarihi aradı. MCDLXXVIII. Şaşkınlıktan ıslık çaldı. Basılmış ilk kitaplardan biri vardı elinin altında! Luca Pacioli’nin <i>Summa</i>’sından on altı yıl önce!</p>

  <p>Ve Siraküzalı’nın yaşamının çeşitli dönemlerini anlatan antik dönem tarihçi ve filozoflarının yapıtları vardı. Titus Livus, Polybios, Athenaios, Cicero. Don Ottavio’nun, bu kitapları okuduktan sonra, kahramanın hayatının en küçük ayrıntılarını bile bilmesinin şaşırtıcı hiçbir yanı yoktur.</p>

  <p>Öteki raflarda Archimedes’in kendi yapıtları duruyordu. İlk saptamaya göre çok yapıt vardı. Öteki Yunanlı yazarlarla karşılaştırıldığında, hemen hemen tüm yapıtları bulunmuştu.</p>

  <p>Mösyö Ruche uzun uzun inceledi bu kitapları.</p>

  <p>Bir kitabın adı ilgisini çekti ve gülümsemesine yol açan bir düşünce esinledi ona. Vaktini kadırgaları batırmak, gemileri yakmak, onları taş yığınlarıyla ezmek, demir bir pençeyle kaldırıp, daha sonra yukardan suya bırakmakla geçiren Siraküzalı bilim adamı. Kısaca söylemek gerekirse, zamanını gemileri batırmakla geçiren, neyle uğraşır? <i>Yüzen Cisimler Üstüne İncelemeler</i>, Archimedes’in, katıların yüzebilirlik koşullarını incelediği yapıtın adıdır! “Akışkanın bölümleri eşit ve bitişik olduğundan, daha az basınç altında olan bölüm daha fazla basınç altında olan bölüm tarafından itilir,” diyor Archimedes. Daha sonra da Don Ottavio’nun, ona, öğleden sonra, suyun biçimiyle ilgili olarak söylediği şeyleri buldu. “Her akışkanın durgun haldeki yüzeyi merkezi yeryüzüyle aynı olan bir küre biçimindedir.”</p>

  <p><br /></p>

  <p>Bir ses. Kapı aralığından Don Ottavio’nun başı gözüktü:</p>

  <p>– Uyumuyor musun? Işık gördüm de...</p>

  <p>– ...ve girdin. 40’lı yılların filmleri gibi. Gir o zaman! dedi Mösyö Ruche</p>

  <p>– Şşt! diye bir ses çıkardı Don Ottavio, uyuyan Max’ı göstererek azarlar gibi.</p>

  <p>“Üstelik de pişkin! dedi içinden Mösyö Ruche. Onu kaçırıyor, evinden 2000 kilometre uzağa götüren bir uçağa tıkıyor, sonra uyandırmayayım diye yüksek sesle konuşmamamı istiyor!”</p>

  <p>– Max sağır, daha yüksek sesle konuşabilirsin, dedi ona Mösyö Ruche.</p>

  <p>– Kitaplara bakıyordun. Şahane, değil mi?</p>

  <p>Mösyö Ruche’ü büyük bir şaşkınlığa uğratarak, çocukluğunda tekerleme söyleyen küçük Tavio gibi ezbere saydı kitapların adlarını: <i>Parabolün Dördüllenmesi, Küre ve Silindir Üstüne, Sarmallar Üstüne, Küre Kesmeleri ve Koni Kesmeleri Üstüne, Çemberin Ölçümü Üstüne, Yüzen Cisimler, Yöntem Kitabı, Arenaria.</i></p>

  <p>Gözlüğünü taktı, kütüphaneden kitabı aldı.</p>

  <p>– Ah, <i>Arenaria</i>, kum saati!</p>

  <p>Anlatmaya başladı:</p>

  <p>“Kimileri, Kral Gelon sanırlar ki, kum tanelerinin sayısı sonsuzca büyüktür, ve böylelikle, yalnızca Siraküza dolaylarının kumunu değil, meskûn ya da meskûn olmayan her yerdeki kumu elde etmeye çalışırlar.”</p>

  <p>Don Ottavio bir bakış attı Mösyö Ruche’e. Şöyle bir şeyler der gibiydi sanki: “Gözlük takıyorum ama belleğim kuvvetli. Bu kadarını aklında tutabilir miydin sen?”</p>

  <p>Sonra kitabı göstererek coştu:</p>

  <p>– Burada, artık iyice boşanır Archimedes! Dünyada bulunan en küçük şeyle: Bir kum tanesiyle, en büyük şeyi ölçecektir: Evreni! Hep aynı şey. Kaç kum tanesi olduğunu biliyor musun? Altmış dört rakam uzunluğunda bir sayı! Manaus’da bir akşam korkunç bir sıcak vardı, terastaydık, Elgar Archimedes’in bu işle nasıl ilgilendiğini anlattı bana. Saatlerce sürdü. Hikâye anlatmakta üstüne yoktu, matematik hikâyeleri onun tabiriyle. Sayı büyüdükçe içiyorduk. Sonunda biraz sarhoş olmuştuk. Archimedes’in bulduğu sisteme göre... çok uzun sayılara kadar gidermiş... (gözlüğünü düzeltti, kitabı karıştırdı)... seksen milyon milyar rakam uzunluğunda... Bir servet. Hayal ettim onu. On bininci aşamanın on bin basamağının on bin birliğinin on bini! Hay Allah, diye haykırdı kendinden geçerek, birden aklıma geldi! Gülünç rakamlarıyla şu acınası Romalılar. Elgar hiç sevmiyordu onları. Gene buluştuk orada. Bana yaklaşık bin yıl boyunca bir tek büyük matematikçi çıkaramadıklarını anlattı! Çok kızdırıyordu bu durum onu. Matematikte sıfır olduklarını öğrendiğimde ne kadar keyiflendiğimi bilemezsin. Öğretmenimi düşündüm gene. O gece söyledi bana, öğrenciliğinizde senin Thalesçi, kendisinin de Pythagorasçı olduğunu. Her konuda ters düştüğünüzü hatırlıyorum; çok tuhaftı, hep birlikteydiniz ve hiç anlaşamıyordunuz. Yaşlı bir çift. Danton-Robespierre ve Verlaine-Rimbaud üstüne tartışmalarınızı hatırlıyorum. Ben gizli gizli Archimedes. Biraz önce, gelmeden düşündüm de Thales, Pythagoras, Archimedes’i oynayarak malı götürebilir insan. Çok büyük bir üçlü müşterek bahis! İngilizlerin dediği gibi oyun <i>my glass of whisky</i> değildir.</p>

  <p>Birden şaşırarak durdu, kitapları göstererek:</p>

  <p>– Elgar’dan bana kalanların hepsi bu, dedi. Yıllar önce verdi bunları. Bu kitapların tümü kütüphanesinden geldi. Sana anlatmadım bunu galiba.</p>

  <p>Tehlikeli bir an geldi, özellikle pot kırmamak gerekir, dedi içinden Mösyö Ruche.</p>

  <p>– Dünyanın en güzel şeylerinden biriydi hiç kuşkusuz, ender bulunan matematik kitapları, bunun gibi, dedi, Plutarkhos’un kitabını göstererek. Tek tek, kendisi meydana getirdi bu kütüphaneyi. Yıllarını verdi bu kitapları toplamak için. Bir servet harcadı bu uğurda; bütün kazandığı kitaplara gidiyordu. Elimden geldiği kadar yardım ettim ona; kimi zaman çıkışmayan parasını tamamlayarak, kimi zaman duraksayan kitap sahiplerinin ellerini kibarca zorlayarak; ama bunların hepsi olabildiğince kibarca yapıldı ve hiç kimsenin hakkı yenmedi. Ben kitaplarla ilgili hiçbir şey bilmiyorum, ama sen kitapçısın, bu bir gerçek. Ah ne düşler kurdururdu sana görseydin. En tuhafı da böylesine şaşırtıcı bir kütüphanenin ormanın içinde bulunması. Ben bu durumu, nasıl söyleyeyim, biraz mizahi buluyordum. Kauçuk ağaçlarının ortasında hesaplarla ve teoremlerle dolu kitaplar! Elgar işte! Önlemler almıştı. Kütüphaneyi herhangi bir yere koymamıştı. Serin ve oldukça kuru bir yere kurmuştu. Çünkü orada rutubet her şeyi öldürüyor. Rutubeti ölçmek için aletler ve bu işle ilgili başka birtakım şeyler ısmarlamıştı, bilirsin, hastanelerdeki, kağıda çizgi çeken elektroansefalogramlar gibi. Bir gün sistem arızalanmıştı, ben de oradaydım. Onu hiç öyle görmemiştim, felaket bir haldeydi. Üzerine titriyordu kütüphanesinin! Ben, kitaplar, şey değil...</p>

  <p>– <i>My glass of whisky</i>, dedi kulağına Mösyö Ruche şakayla.</p>

  <p>– Ve bütün bunlar sonunda yanması için!</p>

  <p>Mösyö Ruche’ün tepki göstermesi gerekiyordu:</p>

  <p>– Yanmak mı? diye bağırdı sertçe.</p>

  <p>– Evi yandığında. Hepsi yandı. Kendisi de!</p>

  <p>Mösyö Ruche öfkelendiğini hissetti. Kendini ele vermemek için çok dikkatli olmalıydı. Bu meseleyle ilgili olarak çok şey bildiğinden kuşkulanmasına yol açacak hiçbir şey kaçırmamalıydı ağzından. Mektuptaki sözcükler hâlâ aklındaydı. Dolambaçlı yollara sapması gerekiyordu:</p>

  <p>– Buraya yakın bir yerde, Crotone’de, senin Archimedes’inden iki ya da üç yüz yıl önce geçmiş bir olay aklıma geldi hemen, dedi Mösyö Ruche. Grosrouvre anlatmıştır sana bunu belki, Pythagorasçılarla ilgili. Crotone’de Cylon adlı zengin ve güçlü bir adam yaşıyordu. Pythagorasçılara hayrandı ve mutlaka aralarına girmek istiyordu. Pythagorasçılar onu, nasıl denir, biraz karanlık buluyorlardı. Reddettiler. Reddedilmek kızdırdı Cylon’u; herhangi bir isteğinin reddedilmesine alışkın değildi. Pythagorasçılar bir akşam dernekte toplanmışlardı: Cylon ve yandaşları oraya gittiler ve salonu ataşe verdiler. Pythagorasçıların tümü öldü, içlerinden yalnızca biri kurtuldu.</p>

  <p>Don Ottavio sapsarı kesilmiş halde kalktı. Bir süre hiç konuşmadan durdu, eliyle bastonunun topuzunu sıkıyordu.</p>

  <p>– Zengin ve güçlü adam kim? Pierre Ruche, Elgar’ın evini yaktığımı mı söylüyorsun? Onu öldürdüğümü mü söylüyorsun?</p>

  <p>Mösyö Ruche korktu. Don Ottavio’nun öfkesi dehşet vericiydi:</p>

  <p>– Çok kızdırdın beni. Bir dostu öldürmek...</p>

  <p>– ... isteğini geri çeviren. Ve kuşkusuz sana karşı böyle bir davranışta bulunan tek kişi...</p>

  <p>– Evet. Elgar isteğimi geri çevirdi. Bana bunu yapan tek insanı. Evet bu beni kızdırdı. Ama o akşam bana kesin cevabını vermesi gerekirdi. Bunun için randevulaşmıştık akşam evinde. Çok büyük bir para teklif etmiştim ona. Bana ne cevap verecekti, bunu bilen yok.</p>

  <p>Mösyö Ruche patlamamak için dudaklarını ısırdı. Her şeyi biliyordu: <i>Birazdan hava karardığında gelecekler. Bana güvenebilirsin bu konuda, tanıtlamalarımı ele geçiremeyecekler! Bu mektubu bitirir bitirmez yakacağım onları...</i></p>

  <p>– İlk önce adamlarım ulaştı oraya. Ev yanıyordu. Hemen arkadan ben gittim. Korkunçtu, kocaman ahşap bir ev; yangını söndürmek mümkün değildi; Elgar’a yardım etmek mümkün değildi. Perişan olmuştum. Hemen ayrıldık oradan. Polis gelecekti. Bizi orada görmeleri doğru olmazdı.</p>

  <p>Don Ottavio eğildi ve Mösyö Ruche’ün gözlerinin içine bakarak:</p>

  <p>– Bana inanman çok önemli benim için, Pierre Ruche. İkna etmek istediğim tek insansın sen. Anlıyor musun beni? Hayatta olduğunu öğrenince işte bunun için getirtmek istedim seni.</p>

  <p>– Torunumu kaçırmaya gerek yoktu. Beni davet etmen yeterliydi. Elgar’ın ne cevap vereceğini gerçekten bilmediğine inanıyor musun?</p>

  <p>Don Ottavio başını yere eğdi:</p>

  <p>– Bir şey söylenmedikçe...</p>

  <p>Don Ottavio Plutarkhos’un yapıtını bir sehpaya koymuştu ve kitap orada açık vaziyette kalmıştı. Sayfayı süsleyen Girolamo da Cremona’nın minyatürleri ince renk oyunları içinde dans ediyorlardı. Don Ottavio resimlere bakarken bir yandan da kendi kendine konuşuyordu:</p>

  <p>– Sanki Archimedes’in gizli tuttuğu teoremlerinden birinin sırrını paylaşmışım gibi bir şey bu.</p>

  <p>Sonra birden, lamba ışığında parlayan gümüş yeleli kafasını kaldırarak:</p>

  <p>– Beni dinlemeni istiyorum, Pierre Ruche, dedi, Elgar’la dostluk bağlarından başka hiçbir ilgim yoktu, sözcüğü yineledi, ölümü bir felaketti. Ölünce, tanıtlamaları kendisiyle birlikte yok oldu.</p>

  <p>– Düşün ki, onları güç kullanmak suretiyle alabilirdin elinden, dedi Don Ottavio’nun açıklamalarından etkilenmeye niyeti olmayan Mösyö Ruche. Daha sonra öldürmen gerekecekti onu. Çünkü her an açıklayabilirdi onları, bu sabahki uzmanımız gibi.</p>

  <p>– Bunun için yemin edebilirim, hiçbir zaman yapmazdı böyle bir şey. Bunları açıklamaktansa, ikimize saklamayı bin kez tercih ederdi. Benim istediğim de buydu. Onları elinden almak değil, onlara birlikte sahip olmak. Yalnızca ikimiz. Böyle bir ortaklıktı benim istediğim.</p>

  <p>Aradan, yitirdiği isteklerini yeniden anımsadığı bir süre geçtikten sonra, soğukkanlılığını tekrar buldu.</p>

  <p>– Ne ki, öldü VE benim elimde tanıtlamalar yok. Ve bu bir kanıt. Bir varsayım değil.</p>

  <p>Mösyö Ruche son kanıtla sarsıldı. Aslında Grosrouvre tanıtlamalarını asla açıklamazdı. Don Ottavio’yu cezalandırmak için bile olsa.</p>

  <p>– Ne ki bu yangın, sen kendin söyledin bunu, sizin buluşmamdan hemen önce çıktı, ültimatomuna, böyle demek gerekir, cevap vermeden hemen önce. Ve ölümüne bu yangın neden oldu. İnkâr edemezsin bunu. İster senden kurtulmak için intihar etmiş olsun, isterse bu yangın bir kaza olsun –çalışmalarının, senin eline geçmemesi için yaktı. Ne ki sen sorumlusun onun ölümünden. Onun arzularına saygılı olmadın, çünkü senin arzuların her zaman başkalarının arzularından önemli olmuştur. Onun isteğine saygılı olmadın. Onu sevmedin.</p>

  <p>Don Ottavio oturdu. Pierre Ruche’ün son sözleri dokunmuştu ona.</p>

  <p>Mösyö Ruche’ün söyleyecek bir sözü daha vardı. Bir tür gençlik onuru ve gençliğe olan bağlılığıyla konuştu. Yorgundu, vakit geçti, bu kadarı da fazlaydı. Hem sonra, Don Ottavio’nun hikâyesi, onun hayatına dolaylı yoldan giriyordu. Onu çok şiddetli bir biçimde etkileyen bir dolaylı yoldu bu. Max hâlâ Siraküza tepelerindeki o muhteşem XVIII. yüzyıl şatosunda tutsaktı.</p>

  <p>– Sana söyleyecek bir sözüm daha var. O öğle sonrasında, öğretmenin ve Archimedes’le ilgili olarak anlattıkların konusunda. Ama aynı zamanda bizim konuştuklarımızla da ilgili olarak. Senle ilgili birçok şeyi anlıyorum ve bunlar beni genellikle heyecanlandırmıştır. Sanıyorum, bunlardan asla kimseye söz etmedin. İsyanını anlıyorum, bu öğretmen sayesinde ve... şey sayesinde, Archimedes sayesinde yeniden gururuna kavuşmanı anlıyorum. Ama intikam almak için seçtiğin yol, benimsediğin araçlar dünyada hiçbir şeyi değiştirmemiştir, Tavio.</p>

  <p>– Eylemleri biliyor musun? İnsanları? Dünyayı değiştiren?</p>

  <p>– Söylemek istediğim, intikam alman dünyayı düzeltmemiştir; hatta biraz daha bozmuştur. Siraküza sokaklarında ve senin Trinakria’daki köyünde her zaman birçok Tavio vardır. Ve eğer senin gençliğinin Roma aristokratları başlarını biraz eğdilerse de, bu sefer mafyanın adamları, Palermo’nun, Catania’nın, Corleone’nin yeni tiranları oldular. Senin paran zehir gibi akıyor. Don Ottavio oldun, kuşku yok buna, selamlıyoruz seni, zirvedesin, kontun şatosunda oturuyorsun! Herkes titriyor karşında. Ve çocuklar, küçük yaşta, tepelerde alıcı durumunda buluyorlar kendilerini. Ve eroin, damarlarında, onları öldüren bir serum gibi damla damla akıyor.</p>

  <p>– Bunu söylemekten men ederim seni! Uyuşturucu işine bulaşmadım ben. Asla! Benim de Pierre Ruche, sınırlarım vardır, şu var ki benim sınırlarım seninkilere göre biraz daha yüksektedir.</p>

  <p>– Ne ki büyük muhasebede senin eylemin açığı büyütmekten başka bir işe yaramamıştır, kişisel olarak sen paçayı kurtarmış olsan da... Bak, zevkini tatmin için, benim torunumu hiç tereddütsüz kaçırdın. Bir çocuk!</p>

  <p>– Papağanı unutuyorsun! dedi, Don Ottavio, onun söylediklerine aldırmadan.</p>

  <p>– Bir çocuk ve ayrıca bir papağan. Bir şey daha, sana bu gücü veren Archimedes aksiyomu konusunda. Bu kitaplardan birinde, sen gelmeden hemen önce okudum, dur, küçük bir kâğıda yazmıştım. Lanet olsun, nereye girdi bu? Hah burada: “Her parça, ne kadar büyük olursa olsun, sürekli ikiye bölünürse, ne kadar küçük olursa olsun, herhangi başka bir parçadan daha küçük olabilir.”</p>

  <p>Don Ottavio’nun yüzünden, anlamak için çaba harcadığı anlaşılıyordu. Ama Mösyö Ruche, ne zaman Archimedes’ten söz edilse, gözlerinin parladığını görüyordu onun.</p>

  <p>– Bu demektir ki sen herhangi bir şeyden küçük hale getirilebilirsin. Archimedes madalyonunun tersi bu, dedi Mösyö Ruche soğuk bir sesle.</p>

  <p><br /></p>

  <p>Don Ottavio gittikten sonra Mösyö Ruche Max’ın yatağına yaklaştı. Küçük “rahat ve deliksiz” bir uykuya dalmıştı. Perrette Max’ı daha erken bir dönemde evlat edinmiş olsaydı, sağırlığı belki tedavi edilebilir, hiç değilse biraz daha düzeltilebilirdi. İlk kez, Perrette’in çocuklarından biriyle aynı odada yatıyordu. Kaç yıldır odasında kimse yoktu acaba? Bekârlık buydu işte; gerçekten hiç kimsenin uyuduğunu göremezsiniz. Max’ın sessiz ve düzenli nefes alışı heyecanlandırıyordu onu... gerçekten seviyordu bu çocuğu. Bugün bedeli, fiyatı olmayan bir şey kazanmıştı. Bu sabah parkta “torunum gibidir” demişti ve kısa süre önce de “torunum” demişti!</p>

  <p>Mösyö Ruche balkona kadar gitti. Güney muhteşemdi! Sıcaklık olması gerektiği kadardı ve bahçeden karışık kokular yükseliyordu. Önceki geceye göre daha belirgin olan ay, Don Ottavio’nun anlattığı korkunç savaşların yapıldığı denizi biraz daha iyi aydınlatıyordu. Büyük bahçede dans eden ışıklar ilgisini çekti. Bahçede, geldiği gün kamyonetin yanında koşan iri köpeklerle dolaşan bekçilerin ellerindeki meşalelerin yaydığı güçlü ışıklardı bunlar.</p>

  <p>Bu ışıklar birden hayallerinden uyandırdı onu. 2000 yıl önce yapılmış savaşları düşünüyordu ve bu muhteşem ve çok iyi korunan şatoda tutsak olduğunu unutmuştu. Aslında daha karışıktı mesele, tutsak değildi ama ayrılamıyordu buradan. Bu, ona gene bu kentte Archimedes’ten bir yüzyıl önce Platon’un başına gelenleri anımsattı. Kaleyi yaptıranın oğlu genç Dionysios, filozofa büyük ilgi duyuyordu ve ondan, görüşmek üzere yanına gelmesini istedi. Platon gitti. Ama Dionysios birtakım karanlık siyasi nedenlerle, Atina’ya dönmesini yasaklayarak Siraküza’da tuttu onu. Hemen yanındaki Tarentum kental yöneten ve Platon’un dostu olan Arkhytas onu almak üzere bir kadırga gönderdi Siraküza’ya. Dionysios karşı koymaya cesaret edemedi ve Platon böylece Atina’ya dönebildi.</p>

  <p>Kendini Platon sanmıyordu ama, durumları birbirine çok benziyordu. 2400 yıl arayla iki filozof, kendilerine rağmen Siraküza’da hapsedilmişlerdi! Doğal olarak, üçünü, Max’ı, kendisini ve Nofutur’u hangi Archytas’ın kurtaracağını düşünüp duruyordu.</p>

  <p><br /></p>

  <p>Mösyö Ruche matematik gezisinin burada bittiğini anladı. Ege denizinin bir Yunanlısıyla başladığı geziyi Ion denizinin bir Yunanlısıyla bitiriyordu. Thales bir piramide, Eratosthenes bir kuyuya ve Archimedes bir banyoya, yakan aynalara, metal pençelere vb. ihtiyaç duymuştu. Ne birinin piramidi, ne öbürünün kuyusu ne de üçüncüsünün aletleri gereklidir bilimsel gerçeğin oturtulması için, tanıtlamaların kesinliğini de güçlendirmez bunlar. Hayal gücünü etkilemek ve “bu gerçek bizi niçin ilgilendiriyor?” sorusuna cevap vermekten ibarettir bunların işlevleri.</p>

  <p>İnsanları inandırmak için bilimin gerçeklerini güzel hikâyelerle süslemek gerekir. Burada mitin işlevi gerçekle rekabet etmek değil, insanların, önem verdikleri ve kendilerine hayaller kurduran şeylerle yakınlık kurmalarını sağlamaktır.</p>

  <p>Mösyö Ruche ürperdi. Havanın serinlemeye başladığının belirtisiydi bu. Balkondan ayrılırken bahçeden gelen hoş bir şarkı duydu. İGUA bu şarkıyı Japon sevgilisi için söylüyordu.</p>

  <p><br /></p>

  <p>Güneş gökyüzünde yükselmişti. Zindancı-bahçıvan büyük asma kilidi açtı, Max kuş kafesine girdi. Ta yukarıda, neredeyse bulutlarda, saman çatının altında büzülmüş kalmıştı Nofutur. Max alçak sesle seslendi. Nofutur uyuşuk halinden kurtuldu, silkindi ve öteki tutsak kuşların önünden her zamanki gibi onları küçümseyerek geçerek Max’ın omzuna kondu.</p>

  <p>Sahneyi uzaktan izleyen Mösyö Ruche, Platon’un “bir kafesteki parlak tüylü kuşları yakalayan bir kuşçu” sözlerini hatırladı. Matematikçiyi böyle tanımlıyordu Platon!</p>

  <p>Max ve Nofutur, başları yukarda çıktılar kafesten. Güneş Nofutur’un gözlerini kamaştırdı.</p>

  <p>Dışarı çıkar çıkmaz, açlık grevine son verdi, Max’ın avucunun içine doldurduğu tahıllara saldırdı.</p>

  <p><br /></p>

  <p>Büyük gün gelip çatmıştı. Don Ottavio her türlü şansı kendisinden yana çekecek biçimde ayarlamıştı işleri. Max’la konuştuktan sonra, küçüğün işbirliği yapmaktan yana olduğuna inanmıştı. Max için en önemli şey papağanının özgür kalmasıydı.</p>

  <p>Şatonun ek yapılarından birine doğru gittiler. Büyük bir koridordan geçtiler ve süslü bir kapının önünde durdular. Don Ottavio kapıyı açtı. Mösyö Ruche, Nofutur, Max ve Don Ottavio’nun peşinden içeri girmek isteyince Don Ottavio onu durdurdu:</p>

  <p>– Bu tanıtlamaları işiten insan sayısının olabildiğince az olması herkesin menfaatinedir.</p>

  <p>Mösyö Ruche kabul etmek zorunda kaldı.</p>

  <p>Son model bir kayıt stüdyosuydu; üzerinde bir öbek manivelayla küçük lambalar, teypler ve bir projeksiyon aleti duran gösterişli bir konsol; duvarlar kumaş, yerler halı kaplıydı.</p>

  <p>Odanın ortasında bir mikrofon sarkıyordu. Mikrofonun önünde, üç yıldızlı yemliği olan bir tünek. Don Ottavio her şeyi çok iyi düzenlemişti. Mikrofonun karşısında bir koltuk. Don Ottavio konsoldaki aygıtların başına geçti. Tek bir teknisyen bile yoktu. Don Ottavio doğrudan doğruya papağana hitap etmemeye karar verdi. Her şey Max’tan geçecekti; Don Ottavio Max’a, üstünde papağana soracağı her şeyin yazılı olduğu küçük bir defter vermişti.</p>

  <p>Basit sözcükler vardı. Ama beklenen heyecanı yaratacağı umulan sözcüklerdi bunlar. Nofutur’u inceleyen uzmanların tavsiyelerine göre seçilen bu sözcükler, birdenbire bir şokla kapanan belleği açacak anahtarlar gibiydi. Darbeden önceki sözcükler, unutulmuş bir dünyanın sözcükleri olacaktı bunlar. Nofutur yem işlevi gören bu sözcüklerden birini yutunca anılar ipini çekmeye başlayacaklardı.</p>

  <p>Don Ottavio düğmeye bastı. Stüdyonun kapısının üstünde küçük kırmızı bir ışık yandı. Mösyö Ruche çalışmaya geçildiğini anladı. İçinden Nofutur’un belleğine tamamen kavuşmasını diledi. Bu hikâye bitecekti o zaman. Hiç kuşkusuz pisliklerin üstünlüğü demekti bu ama Ravignan Sokağı Siraküza şatosuyla boy ölçüşemezdi.</p>

  <p>Ama aynı zamanda şu gerçeği de saklayamadı kendinden: Çok iyi biliyordu ki Nofutur konuşursa, Don Ottavio kesinlikle bırakmazdı onu. Meğer ki yok etsin. Bu düşünce isyan ettirdi Mösyö Ruche’ü ve biraz önceki dileklerinin tam tersinin gerçekleşmesini arzuladı. İnşallah belleğine kavuşmazdı Nofutur. Bellek yitimi koruyacaktı onu, özgürlükten yoksun olsa bile yaşamını koruyacaktı. Dairenin alanının dördüllenmesi. Nereye dönerse dönsün önü tıkalıydı.</p>

  <p><br /></p>

  <p>Don Ottavio’nun bir işaretiyle Max, onun düzenlemiş olduğu listedeki sözcükleri okumaya başladı. İlk sözcüğü okudu, Nofutur’un tepkisini bekledi, sevgi dolu sözcüklerle ve farklı tonlarda yineledi sözcüğü. Nofutur tepki göstermedi. Sonra, tepkilerini ölçmeye çalışarak öteki sözcüğe geçti. İlk sözcükte olduğu gibi gene tepki yoktu. Buna karşılık, ne zaman Max ona doğrudan hitap etse, Nofutur da her zamanki gibi cevap veriyordu kendisine. Her yeni sözcükte yüreklendiriyordu onu Max ve hatırlamasını istiyordu.</p>

  <p>Don Ottavio kulaklıklarıyla sorgulamayı izliyordu. Bir sözcüğün “başarısız” olduğu her durumda, hayal kırıklığını gizleyemiyordu. Bellek rahatsızlığı uzmanları sabırlı olmak gerektiğini, anıların birdenbire ortaya çıkmasının nasıl gerçekleştiğinin tam olarak hiçbir zaman bilinemeyeceğini söylemişlerdi. Bu çaresizlik Don Ottavio’yu sinirlendiriyordu. Burada duvarın açılması için dokunmanın yeterli olduğu ayna yoktu. Tanıtlamaların kilitlenmiş olduğu yer çalınmış başyapıtların bulunduğu şapel kadar ulaşılmaz bir yerdi.</p>

  <p>“Elgar”, “Manaus”!.. Liste devam etti. Sonra Max listenin son sözcüğüne geldi, içinden okudu. Don Ottavio’nun en güvendiği sözcüktü bu. Max sorgulayıcı bir tavırla Don Ottavio’ya baktı, Don Ottavio bir baş işaretiyle sözcüğü onayladı ve Max da söyledi: Mamaguena. Max anlamaya çalışmadı. Don Ottavio nefesini tuttu ve beklemeye başladı.</p>

  <p>Nofutur Max’a baktı, sözcük üstünden kaydı gitti.</p>

  <p>Max birçok kez yineledi sözcüğü. Nofutur kendisine Mamaguena dendiğini hiç hatırlayamıyordu! Sanki Nofutur dokuz ay önce Clignancourt bitpazarında bir hangarda doğmuştu. Manaus’ta geçirdiği elli yılın anıları bozulmuş bir disket gibi silinmişti. Bellek yitimi gerçekten çok derindi. Telafisi keskinlikle mümkün değildi. Don Ottavio’nun yüzü bembeyazdı.</p>

  <p>Işık söndü. Ekranda, orman içinde büyük ahşap bir ev gözüktü. Evin önünde bir adam kameraya sesleniyordu. Uzun boylu, siyah saçlı, yetmiş yaşlarındaydı. Meksikalılar gibi bol bir pantolon ve ince kumaştan beyaz bir ceket giymişti. İyice açık gömleğinin arasından güçlü göğsü gözüküyordu. Grosrouvre Manaus’taki evinin önünde. Sessiz filmdi bu. Nofutur hiç etkilenmedi.</p>

  <p>Tekrar ışık yandı.</p>

  <p>Don Ottavio üzüntülü bir halde kulaklığını çıkardı. Nofutur bir yudum su içti uzun uzun ve ağzını iki kez tahılla doldurdu. Max mutlu mu olmalıydı, yoksa üzülmeli miydi? Bilemedi bunu.</p>

  <p>Kırmızı koridorda ışık söndü.</p>

  <p><br /></p>

  <p>– Denizi görmeden gidemezsin!</p>

  <p>Don Ottavio Mösyö Ruche’ü limuzine bindirdi.</p>

  <p>– Paris’e mi dönüyoruz? diye sordu Mösyö Ruche.</p>

  <p>– Burada bir işiniz kalmadı sizin artık. Bu sabahki uygulama belirleyici oldu. Papağan belleğine burada kavuşamayacak. Israr etmek anlamsız.</p>

  <p>Mösyö Ruche rahatlayarak derin bir nefes aldı ve gerçekten alışmaya başladığı yumuşak deri koltuğa gömüldü.</p>

  <p>Limuzin limon ve okaliptüs ağaçlarının bulunduğu bir ırmak boyunca gitti. Burası her yerden daha serindi.</p>

  <p>– Sudaki şu saplara iyi bak. Basit kamışlar değil mi bunlar? Anlamadın. Papirüs!</p>

  <p>– Dur! Bir tane almak istiyorum.</p>

  <p>– Kesinlikle yasaktır!</p>

  <p>– Hoppala! Çocuk kaçırıyorsun ve yasak olduğundan bir papirüs sapı almamı engelliyorsun. Değişken geometri yasasına uyum, dedi Mösyö Ruche, kahkahayla gülerek.</p>

  <p>– Bunların Avrupa’da yabani halde yetiştiği tek yer burası, dedi Don Ottavio. Mısır’da tek bir yerde yetişmiyor. Piramitler kadar direnemediler. Burada da uzun sürmez bu iş. Su çok tuzlu ve kökler neredeyse açıkta. Bitkinin su içinde olması gerekir, ortamı sudur onun. Archimedes’in bütün yapıtları papirüslere yazılmıştır! Ama hiçbiri bulunamadı, sadece kâğıt ya da parşömen üstüne kopyalar bulundu.</p>

  <p><br /></p>

  <p>Limuzin Siraküza’nın kuzey tarafına doğru yöneldi. Yol deniz kıyısında kilometrelerce uzanıyordu. Öyle uzayıp giden kumsallar yoktu ama etkileyici küçük koylar, doğrudan doğruya denize inen kayalıklar vardı. Mösyö Ruche’ün hoşuna giden de buydu. Denizi bu kadar yakından görmeyeli yirmi yıl olmuştu. Son gördüğünde denize girmiş, hatta atlamıştı. Şimdi bir taş gibi batardı suyun içinde.</p>

  <p>Don Ottavio’nun sesini duyunca düşüncelerinden sıyrıldı:</p>

  <p>– Sana bir teklifim var. Hep birlikte Manaus’a gideceğiz. Sen, küçük, papağan ve ben.</p>

  <p>Mösyö Ruche irkildi:</p>

  <p>– Deli misin sen. Söz konusu bile olamaz böyle bir şey. Ben rahat kalmak istiyorum; üçüncü gençlik turizmi, yaşım geçti benim, anlıyor musun beni. Ya Perrette? Meraktan deliye döner. Polise haber verir, eminim bundan; bugüne kadar beklemiştir ama...</p>

  <p>Don Ottavio’nun yüzü dondu adeta ve buz gibi bir sesle:</p>

  <p>– Hiçbir yararı olmaz bunun ona. Şimdiye kadar her şey yolunda gitti...</p>

  <p>– Öyle mi dersin!</p>

  <p>– Ona söyle de münasebetsizlikler yapmasın. Yakında bitiyor.</p>

  <p>– Ne anlamı var oraya gitmenin? dedi Mösyö Ruche. Aslında Don Ottavio’nun kararını verdiğini, Mösyö Ruche’ün teklifi gönülden kabul etmenin daha doğru olduğunu bilecek kadar zeki olduğuna güvenerek, tercihi kendisine bırakıyormuş gibi yaptığını anlamıştı.</p>

  <p>Görüyorsun, bu papağan bitmiş artık. Hiçbir şey alamazsın ağzından.</p>

  <p>– Uzmanlar söyledi. Ortamına sokmak gerekiyor onu, belleğini yitirmeden önce yaşadığı yerlere gitmesi gerekiyor.</p>

  <p>– Ama ev yandı, bir şey kalmadı evden geriye.</p>

  <p>– Olsun, elli yılını Manaus civarında, bu ormanın yakınlarında, ırmağın iki adım ötesinde geçirdi. Ev yanmış olsa da, yer, Siraküza’daki şatodan ya da senin. Paris’teki kitabevinden daha çok benziyor yaşamış olduğu çevreye, öyle değil mi? Söz, papağan orada da konuşmazsa, üçünüzün birlikte gitmenize izin vereceğim. Üçünüz birden dedim, papağan da ve artık benden söz edildiğini duymayacaksın hiç.</p>

  <p>– Ya kabul etmezsem gelmeyi?</p>

  <p>– Papağan bende kalır. Papağan bende kalırsa, Max da papağandan ayrılmak istemez.</p>

  <p>– Gerçekten iğrençsin sen.</p>

  <p>Ne söyleyeceğini bilemeyen Mösyö Ruche:</p>

  <p>“Papağanı elinde tutmaya hakkın yok, diye bağırdı.</p>

  <p>– Ya! Senin mi o? Nerde belgeler? Kimden satın aldın? Bu papağanla ilgili tek bir belge yok elinde zavallı Pierre Ruche’üm benim.</p>

  <p>Mösyö Ruche tuzağa düşmüştü, öfkeden bağırıp çağıracaktı. Don Ottavio her şeyi hesaplamıştı.</p>

  <p>– Buna karşılık ben, diye sürdürdü konuşmasını Don Ottavio, her şeyim düzenli benim. Gerekli bütün belgelerim var.</p>

  <p>Limuzini yol kenarına park etti. Kapının alt tarafındaki gözden deri bir kılıf aldı, içinden, resmi makamlarca mühürlenmiş olduğu belli olan birçok kâğıt çıkardı. Bunları sıralarken Mösyö Ruche durdurdu onu. Kâğıtları inceledi. anladığı kadarıyla, bunlar birtakım resmi evraklardı ve sağlık koruma servisleri ve Palermo gümrük müdürlüğü tarafından verilmişti. Mösyö Ruche köşeye sıkışmıştı.</p>

  <p>– İyi düşün, bizim gibi insanların her şeyi düzenli olmalı.</p>

  <p>Ve tekrar yola koyuldu.</p>

  <p>Mösyö Ruche tercih yapabilecek durumda olmadığını düşündü, Manaus’a gitmesi gerekiyordu. Ya hep ya hiç.</p>

  <p>– Bak!</p>

  <p>Rahatlayan Don Ottavio kıyıdan birkaç metre uzakta, tuhaf şekilli, ortası oyulmuş ve iki dev direğe dayanıyormuş gibi duran bir kayayı gösterdi.</p>

  <p>“İki kardeş kayalığı!”</p>

  <p>Bir süre sonra:</p>

  <p>– Küçük gerçekten hep akıllı uslu oldu. Seni çok seviyor, anlaşılıyor bu. Seni sayıyor ve seviyor. Şanslısın, dedi.</p>

  <p>Mösyö Ruche şöyle bir karşılık vermekten alamadı kendini:</p>

  <p>– Satın alamazsınız böyle şeyleri. Tablolar hatta matematik tanıtlamaları gibi alamazsınız. Kazanılır bunlar ancak!</p>

  <p>Don Ottavio darbeyi indirdi.</p>

  <p>– Geleceğini garanti altına almaya karar verdim. Bir şeyler bırakacağım ona.</p>

  <p>– Karar mı verdin? Sen kim oluyorsun da bizim için karar veriyorsun?</p>

  <p>– Sizin için değil, onun için.</p>

  <p>– Paraya ihtiyacımız yok bizim.</p>

  <p>– Ona bir şeyler bırakmamı engelleyemezsin.</p>

  <p>– Senin paranı kabul etmeye zorlayamazsın bizi.</p>

  <p>Don Ottavio az daha, “Ne olursa olsun, senin söz hakkın olamaz, ailen yok senin,” diyecek oldu ama sustu. Sonra:</p>

  <p>– Reşit olmadan kimse karar veremez. O zaman kararını verir o da. Kim bilir, o zaman, belki de, tıp hızla ilerliyor... Yine de pahalıya mal olur. Sen bugün, ne hakla böyle bir imkândan yoksun bırakıyorsun onu? dedi.</p>

  <p><br /></p>

  <p>Bardaki tek masaya oturmuş olan Albert’in önünde Sicilya şarabı vardı. İlk kadehi değildi bu. İGUA masaya yöneldi ve oturdu. Albert hemen kafasını kaldırdı. İGUA Sicilya aksanıyla konuştuğu Fransızcasıyla,</p>

  <p>– Kullandığınız sigaranın markasını sorabilir miyim? dedi.</p>

  <p>– Sizi niye ilgilendiriyor bu?</p>

  <p>Albert rahatsız edilen depresyonlu insanların tehditkâr ve bulanık gözleriyle bakıyordu. Karşısındakinin etkili görünümü tüm şiddet girişimlerinden vazgeçirdi onu.</p>

  <p>– Sizi ilgilendirmez bu.</p>

  <p>– Aldo, beyefendiye bir şarap daha ver...</p>

  <p>Albert’i bakışlarıyla sorguladı:</p>

  <p>– Bay?</p>

  <p>– Bay Albert, diye karşılık verdi Albert kötü kötü bakarak.</p>

  <p>– Dışarıdaki şahane 404 sizin mi? Ben bu arabaların âşığıyım. Artık pek yok bu arabalardan. Tanrı biliyor ya burada İtalya’da çok güzel arabalar var, ama bu kadar güzelini yapamadık.</p>

  <p>Albert rahatlamaya başladı.</p>

  <p>– Taksi şoförüsünüz, kilometreler yapmış olmalısınız bu arabayla! diye sürdürdü konuşmasını öteki.</p>

  <p>– Öyle. Sadıktır, dedi Albert.</p>

  <p>Biten sigarasını kül tablasına atarak paketini çıkardı, açtı ve karşısındakine uzattı. Adam istemedi.</p>

  <p>– İçmiyorum.</p>

  <p>– İçmiyorsunuz! O halde niçin benim içtiğim sigaranın markasını öğrenmek istiyorsunuz?</p>

  <p>– Çok basit. Ağzınızda sigarayla bir fotoğrafınız var bende ve sigaranın markasını bilmiyordum. Şimdi öğrendim. Mavi Gitanes!</p>

  <p>Ve kalktı.</p>

  <p>Albert gitmesini engellemek için elini koluna koydu. Adam koluna bir sinek konmuş gibi baktı. Ve kibarca kurtardı kolunu.</p>

  <p>– Hayır, olmaz. Burada bırakamazsınız böyle, diye ısrar etti Albert, biraz cesaret göstererek. Ne fotoğrafı?</p>

  <p>– Bu fotoğraf!</p>

  <p>İGUA cebinden Japon gazetesinde çıkan Louvre piramidi fotoğrafını gösterdi.</p>

  <p>Albert üstüne atladı fotoğrafın.</p>

  <p>– Nereden buldunuz? Ben hiç görmedim bunu. Ama...</p>

  <p>Biraz çaba gösterdi.</p>

  <p>– Ne zaman çekildiğini hatırlıyorum.</p>

  <p>İGUA eğildi ve bir sır ifşa eder gibi Albert’in kulağına şunları söyledi:</p>

  <p>– Sizin sigaranız sayesinde papağanın izini buldum ve dolayısıyla çocuğa kadar ulaştım.</p>

  <p>Albert füze gibi fırladı yerinden:</p>

  <p>– Nasıl, nasıl oluyor bu, benim sigaram?</p>

  <p>– Bir sabah, Roissy havaalanına Tokyo’dan gelen bir yolcu... arabanıza almak istemiyorsunuz... bendim o ve ağzında sigarasıyla 404’ün direksiyonundaki şoför de siz. Fotoğraftaki sigara.</p>

  <p>– Lanet olsun, lanet olsun!</p>

  <p>Albert iskemlesine çöktü.</p>

  <p>– Aldo, beyefendiye bir şarap daha, dedi İGUA.</p>

  <p>Albert bir dikişte içti şarabı, utancı içinde boğulmuştu. Bütün bu kaçırmaların, yakalamaların sorumlusu oydu. Pis sigarası yüzünden. Pislik sigarası yüzünden. Anında –son bir nefes çektikten sonra– korkunç bir karar aldı. Sigarayı bırakmaya karar verdi.</p>

  <p>– Hah, arkadaşınız geliyor, dedi İGUA.</p>

  <p>Limuzin barın girişinde durdu. Albert kalktı ve arabanın penceresinden gördüğü Mösyö Ruche’e doğru gitti.</p>

  <p>Ona tek kelime konuşma fırsatı vermeyen Mösyö Ruche şöyle dedi:</p>

  <p>– Her şey yolunda Albert. Manaus’da birkaç gün tatil yapacağız. Sen Paris’e dönüyorsun. Perrette’e, merak edecek bir şey olmadığını söyle. Sana benden daha fazla inanır. Telefon edeceğim ona tabii ki.</p>

  <p>– Ya küçük?</p>

  <p>– O da iyi. Sen de sürat yapma dönüşte. Dikkatli ol. Deli gibi araba kullanıyorlar burada. İşte sen de o kadar görmek istiyordun Siraküza’yı, bol bol vaktin oldu dolaşmak için.</p>

  <p>Albert, geldiğinden beri bu lanet olası bardan ayrılmadığını söylemedi Mösyö Ruche’e. Bu masaya oturmuş kalmış, devamlı şarap içmiş, içi içini yiyerek haber beklemişti onlardan. <i>Hiroşima Sevgilim</i>’in oyuncusu gibi “Siraküza’da hiçbir şey görmedim” demedi ona.</p>

  <p>404’ün direksiyonuna kurulan Albert üç gün üç gece kaldığı meydanın adını okudu: Archimedes Meydanı.</p>

  <p>İkizler, Mösyö Ruche, Max ve Nofutur’un Amazonlar’a uçtuklarını öğrendiklerinde, Manaus yolculuğunun kesinlikle suya düştüğünü anladılar. Irmak hayali bitmişti artık! Orman hayali bitmişti!</p>
</body>
</html>
