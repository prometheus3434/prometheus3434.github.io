<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">S</span>EKİZİNCİ <span class="bb">B</span>ÖLÜM</p>

  <p class="baslik">Fermat, amatörlerin prensi</p>

  <p>Ah, mimoza kokusu!</p>

  <p>Varois’ın iç bölgesinde, Bormes tepelerinde mimozalar manzarayı tutuşturuyordu. Kışın büyük koku boşluğundan sonra ilk koku olayı! Şimdi doğa yeniden hissediliyordu. Küçük sarı tüylü toplar Mösyö Ruche’ün yanaklarını okşuyorlardı.</p>

  <p>Bütün bunların nedeni, Mösyö Ruche’ün Lepic sokağının aşağısındaki çiçekçinin sergisinin önünden geçerken burnunu kumtaşından yapılmış büyük bir kabın içindeki bir çiçek demetine daldırmış olmasıydı. Aşağı inseydi iyi olurdu. Mösyö Ruche için aşağısı Akdeniz’di. Deniz kıyısına gitmek için bir bilet alacağına Perrette’e bir demet çiçek aldı. Perrette çiçeği kitabevindeki tahta saksıya yerleştirdi ve çiçekler günlerce sararttı dükkânı.</p>

  <p>Cebirsel denklemler Mösyö Ruche’ü tüketmişti. O kadar ki, kendisi çözmüştü sanki bunları. Bir ara verme ihtiyacı hissetti. Birkaç günlük bir perhiz. Orman Kütüphanesi yok, Grosrouvre yok, Manaus yok, sadık dost yok. Büyük bir tatil ihtiyacı hissetti. TATİL! Söz dağarcığından kaybolmuş bir sözcüktü bu. Mösyö Ruche çalışıyordu, bu bir gerçekti. Çalıştığı için de tatil yapmaya hakkı vardı. Ama kesinlikle beş haftalık bir tatil olmamalıydı bu. Canlı olarak dönemezdi böyle bir tatilden.</p>

  <p>Albert’i Pont des Arts’dan beri görmemişti. Haber verildi gelmesi için ve hemen kabul etti. Mösyö Ruche ertesi gün başlayacaktı tekrar işe ve ortalık karışmadan önce birlikte biraz eğleneceklerdi. Ne yazık ki hava piknik için henüz elverişli değildi. Ama pekâlâ küçük bir kır lokantası bulabilirlerdi.</p>

  <p>Saat ona doğru 404 <i>Mille et Une Feuilles</i>’ün önüne yanaştı. Araba yepyeni gri metalik boyasıyla pırıl pırıldı, bütün parçaları ayna gibi yansıtıyordu her şeyi. “Arabalar, insanlar gibidir, derdi sürekli Albert, yaşlandıkça şımartmak gerekir onları. Özen gösterilirse, motor yağını değiştirme, yağlama, çalıştırma, pas önleyici, hayat boyu gider!”</p>

  <p>Yola çıkmak için yapılan hazırlıklar gruplar halinde alışverişe çıkan yaşlı kadınların gözlerinden kaçmamıştı. Sert bakışlarında ne ayıplama ne de kınama vardı. Ama kıskançlık seziliyordu. Cesaret edebilseler sepetlerini ve küfelerini hemen orada bırakıp bu iki ihtiyarla birlikte sürpriz bir güne başlayacaklardı.</p>

  <p>404 çevre yollardan hızla geçerek birden batı otoyoluna çıkıverdi. Mantes-la-Jolie’ye çıktılar ve Vernon istikametinde devam ettiler. Rolleboise yokuşundan hemen önce yön değiştirdiler ve Seine kıyısı boyunca gittiler. Albert yavaşladı, ırmakta bir alavere havuzu vardı ve şanslarına havuzun iki kapısı arasından bir mavna giriyordu. Albert, burnunu Seine’e vererek park etti arabayı ve aşağı inmeden, camları açtılar, pırıl pırıl ön camdan mavnanın muhteşem geçişini seyrettiler. Hava, Pont des Arts’da geçirdikleri günün aynısıydı ve acıkmaya başlamışlardı.</p>

  <p>Yol kıyıdan ayrılarak, dik ve dar bir biçim aldı, ırmağa hâkim bir düzlüğe doğru tırmanmaya başladı. 404 küçük bir ormandan geçti, panolarda “av hayvanları yolu” yazıları okunuyordu. Albert yavaşladı. Birden orman bitti. Şahane manzaralı yol sessiz sedasız Seine’e dayanıncaya kadar devam etti. Burada, su kenarında, peri masallarındaki gibi, çatısı saman döşeli eski bir kır lokantası çıktı karşılarına: <i>Au rendez-vous des canotiers</i>’ydi (sandalcıların buluşma yeri) adı.</p>

  <p>İçeri girdiler. Kimse yoktu. Tek bir müşteri bile yoktu. Büyülü bir yer miydi burası? Hoş bir sıcaklık camlarda buğulu bir çizgi bırakıyordu. Mösyö Ruche’ün keskin gözleri küçük bir afişi fark etti. “Latince! diye bağırdı. <i>Curva Sequana, mens recta</i>” Albert’in elindeki sigara izmariti sallandı. “Seine nehri eğri aklımız doğrudur”, diye çevirdi Mösyö Ruche ve tam bu sırada yolun öbür tarafındaki küçük bir bardan çıkan bir delikanlı, elinde mönüyle içeri girdi. Yemekler ve masa konusunda seçim yapmakta bir hayli güçlük çektiler.</p>

  <p>Karşıda Seine’in öbür tarafına da şahane bir kilise inşa edilmişti. Karşı kıyıdan kolayca fark edilebilecek kadar yüksekti. Buraya hiç gelmemiş olduğundan son derece emin olan Mösyö Ruche, sanki düş görüyormuş gibi tanıdı kiliseyi. Lokantada kendilerinden başka kimse olmamasına rağmen durumu Albert’e fısıltıyla açıkladı. Albert yanıltıcı anılardan söz etti: Bir müşteriyi daha önce hiç gitmediğiniz bir adrese bırakıyorsunuz ve... ilk defa gördüğünüz birini tanıyorsunuz, daha önce yaşamış olduğunuzu sandığınız bir olayı tekrar yaşıyorsunuz... Herkes gibi Mösyö Ruche’ün de bildiği bir şeydi bu: zihin bazen hiç olmamış bir olayı basit bir yinelenme durumuna indirgeyerek egemen olur yeni bir olaya.</p>

  <p>Yenilikle ilgili olarak Albert’e, son zamanlarda yeni ülkeler görüp görmediğini sordu. “Yeni kentler! diye düzeltti Albert, ülkeler yoktur, yalnızca kentlerin gerçeklikleri olabilir”, vb.</p>

  <p>Havaalanlarında epey dolaşmıştı. “Paris hüzünlü olduğunda, gezmenin zamanıdır.” Yeni keşfettiği kentler arasında biri özellikle çok etkilemişti onu. Çünkü bu kentin bir değil iki gerçekliği vardı: Johannesburg. Taksisine peş peşe Beyazları ve Siyahları bindirmişti. Durum açıktı, aynı kentte oturmuyorlardı! İki farklı dünyadaydı bu insanlar. Böyle bir kopukluğa hiç tanık olmamıştı! Üstelik konuştukları siyah halkın yaşadığı bölgelerin insanları değildi.</p>

  <p>Bir kömür dağı geçti lokanta hizasında, tren gibi uzun, tıka basa dolu bir itici, Paris-Rouen hattındaki en zor mendereslerden birine yanaşabilmek için bütün gücüyle frenlemeye çalışıyordu.</p>

  <p>Çiftlik pilici, Bourgogne salyangozu, Tam pembe şarabı. Çok hoş bir hava vardı. Camların arkasında pembeye çaldıklarında herkes sera çiçekleri sanacaktı onları.</p>

  <p><br /></p>

  <p>Ertesi gün Mösyö Ruche turp gibi hissetti kendini. Bununla birlikte hiçbir şey yapmamaya karar verdi. Gün çok uzun sürdü. Birçok kez kitabevine girip çıktı. İlkinde empresyonistlerle ilgili bir kitabı incelemek için. Sonunda aradığını buldu: <i>Rendez-vous des conotiers</i>’den görülen kilise Monet’nin resmini yaptığı Vétheuil kilisesiydi. Yemek yedikleri yerin hemen yanında demir atmış küçük bir tekne-atölyede yapılmıştı bu resim.</p>

  <p>Kitabevindeki saksıda mimozalar gene çok güzel kokuyordu. Mösyö Ruche durmadan döndü dolaştı. Çok sıkıldı ve daha önce, mektuplardan önce ve öteki olaylardan önce– günlerimi sıkıntıdan ölmeden geçirmek için ne yapıyordum ben, diye sordu kendine.</p>

  <p><br /></p>

  <p>Grosrouvre’un listesinde, sıradaki isim Fermat’ydı. Çözüldüğünü söylediği iki önermeden birinin sahibi. Büyük bir matematikçi, dolayısıyla Grosrouvre için de büyük.</p>

  <p>Mösyö Ruche, elinde olmadan, Grosrouvre’un ilk mektubunda yaptığı gibi “πR” yazdı. Daha sonra altına “Fermat” yazdı, hepsini, kalemini hiç kaldırmadan, tek bir hareketle daire içine aldı.</p>

  <div class="resim"><img alt="" src="../Images/337.jpg" /></div>

  <p>İki Pierre arasındaki benzerlik burada bitiyordu. Fermat’nın alnı genişti, çenesinde bir çukur vardı ve beş çocuğu olmuştu. Montmartre’daki kitapçı, Toulouse Parlamento danışmanı olan, belediye meclisinde ve ceza mahkemesinde görev yapan Pierre karşısında dengesini zar zor sağlayabiliyordu. Ama son görevi “Soruşturma kurulu danışmanlığı”nı dikkate aldığında Mösyö Ruche onunla aynı dalga uzunluğunda hissetti kendisini.</p>

  <p>Sandalyesinin tekerleklerini döndürerek 3. Bölüm’ün raflarına kadar yaklaştı; 1400-1900 yılları arasında Batı Matematiği.</p>

  <p>İlk sürpriz, Fermat’nın <i>Bütün Yapıtları</i>’nın dışında hiçbir yapıtı olmamasıydı. Beş cilt. Mösyö Ruche, birinci ciltten Grosrouvre’un fişini çıkardı. Aslında birçok fiş vardı.</p>

  <p><br /></p>

  <p class="gir2">Bereket, Fermat, matematik alanında, ünlü ilkesi dışında çok önemli başka buluşlar da yaptı, diyordu Grosrouvre. Çünkü söz konusu ilke fazla bir şey ifade etmiyordu onun bu alandaki çalışmalarının bütünlüğü içinde.</p>

  <p class="gir2">Modern sayılar kuramının kurucusudur, Pascal’le birlikte olasılıklar kuramının temellerini attı, Descartes’la birlikte ama ondan bağımsız olarak analitik geometriyi buldu ve Leibniz ve Newton’dan önce diferansiyel hesabın ve integral hesabın öncüsü olarak tanındı.</p>

  <p><br /></p>

  <p>Bu patlamayla şaşkına dönen Mösyö Ruche “Üstelik de boş zamanlarında matematikle ilgileniyormuş!” demekten kendini alamadı.</p>

  <p>Bu kısa özetten anladı ki Pascal ve Descartes’ı ıskalayarak Fermat’ya yanaşmak zor olacaktı. Fermat ona ne kadar uzaksa, Pascal ve Descartes o kadar yakındı. Ama bunların felsefi yazılarını biliyordu o, matematikle ilgili çalışmalarından haberli değildi. Çarpık bir bilgiyi tamamlamak için bulunmaz bir fırsattı bu.</p>

  <p><br /></p>

  <p class="gir2">Esin kaynağı olan ve imlemelerini kullandığı Viéte gibi Fermat da, profesyonel değildi. Daha sonraki kuşaklar onu, imrenilen bir sıfatla “amatörlerin prensi” diye tanır.</p>

  <p class="gir2">Bitmiş bir yapıt yayımlamadı. Çalışmalarının çoğu, kendisi hayattayken el yazısıyla yazdığı mektupları aracılığıyla aktarılmıştır.</p>

  <p><br /></p>

  <p>Mösyö Ruche kitabın sayfalarını karıştırmaya başladı. Mektuplar, mektuplar! Gerçekten de beş cildin büyük bölümü Avrupa’nın ünlü matematikçilerine ve entelektüellerine (Mersenne, Carcavi, Frenicle, Pascal, Descartes vb.) gönderilmiş mektuplardan oluşmuştu.</p>

  <p>Mektuplaşma yoluyla oluşturulmuş bir yapıt! Mösyö Ruche Fermat’da Grosrouvre’u çeken şeyin ne olabileceğini anlamaya başlıyordu. Her ikisi de “amatör”dü. O da onun gibi tek bir kitap yazmamıştı. O da onun gibi büyük matematik üretim merkezlerinden uzaktı. XVII. yüzyıl Toulouse’u, XX. yüzyılın Manaus’u ve Fransa’nın Güneybatısı, Amazonlar değilse de. Buna karşılık onları birbirlerine yakınlaştırmayan bir şey vardı: Fermat çalışmalarını neredeyse doğrudan yayıyordu. Grosrouvre ise tam tersine sır gibi gizlemeye karar vermişti çalışmalarını. Mösyö Ruche birden, acaba Grosrouvre çalışmalarıyla ilgili olarak başka matematikçilerle yazışmış mıdır, diye bir soru sordu kendine. O ana kadar, böyle bir şey düşünmesini gerektirecek hiçbir şey geçmemişti. Mösyö Ruche fişi okumaya devam etti.</p>

  <p><br /></p>

  <p class="gir2">Fermat bir devam ettirici-kurucudur, diye yazıyordu Grosrouvre. Mektuplarında büyük yankı uyandıran bildirilerle ilgili hiçbir iz yoktur. Descartes gibi matematikte devrim yapmayı falan düşünmüyordu o. Bununla birlikte radikal değişiklikler gerçekleştirmiştir matematikte. Apollonios’un devam ettiricisi olarak analitik geometriyi kurdu. Diophantos’un devam ettiricisi olarak sayılar kuramını getirdi. Archimedes’in devam ettiricisi olarak da integral hesabı’nın temellerini attı.</p>

  <p><br /></p>

  <p>“πR Fermat” anıtına nereden girilecekti?</p>

  <p>Mösyö Ruche, üstüne daha önce küçük bir daire çizdiği kâğıdı eline aldı ve biraz önce öğrenmiş olduklarını genel hatlarıyla kaydetmeye başladı.</p>

  <p>Yüzyılın tam ortasına kök salmış olan Fermat tam bir matematik rüzgârgülüydü. Her biri uçsuz bucaksız bir alana açılan dört yön onunla başlıyordu. Bağdat’ı, yuvarlak kenti hatırladı: Merkezde halifenin sarayı bulunuyordu ve buradan çıkan dört anayol kentin surlarındaki dört ana kapıya uzanıyordu. Kente ancak bu dört kapıdan girmenin mümkün olabileceğini de hatırladı.</p>

  <p>Mösyö Ruche meseleyi anladı, Fermat’ya ancak bu dört yönü kullanarak ulaşmak mümkündü. Tek başına içinden sıyrılmak mülkün gözükmüyordu. Ne diyordu atasözü: İnsan her zaman kendinden küçük iki kişiye ihtiyaç duyar; ikizleri çağırdı. Onlara rüzgârgülünü gösterdikten sonra, hangi yönleri üstlenmek istediklerini sordu. Fransızca söyleyişte “hangi yönler”le “hangi yön” arasında bir fark olmadığından Mösyö Ruche’ün çoğul telaffuzunu, tekil anlamak istediler.</p>

  <div class="resim"><img alt="" src="../Images/339.jpg" /></div>

  <p>Jonathan-ve-Léa hiç duraksamadan batıyı seçtiler: Olasılıklar hesabı. Kapı, elinde üç yönle kalan Mösyö Ruche’ün üstüne sertçe kapandı.</p>

  <p>Kapı açıldı. Léa’ydı gelen. Yamandı bu çocuklar! ikinci yönden kurtaracaklardı onu. Léa yaklaştı, yanından geçti, OK’nin önünde durdu, Pascal’in yapıtlarını aldı ve tekrar çıktı.</p>

  <p>Mösyö Ruche kitabevindeki saksıda artık solan ve kokularını da yitirmiş olan mimozalara duyduğu saygıyla güneyden başlamaya karar verdi.</p>

  <div class="resim"><img alt="" src="../Images/339_2.jpg" /></div>

  <p>Rüzgârgülünün dört okundan analitik geometri’nin iki eksenine geçti.</p>

  <p><br /></p>

  <p class="gir2">Analitik geometrinin ilkesi bir cümlede yatar: Bir eğri denklemi eğrinin bütün özelliklerini tanımaya olanak verir, diye yazmıştı Grosrouvre. Fermat ve Descartes’tan bağımsız olarak ve birkaç yıllık bir arayla yapılan bu buluşa koordinatlar geometrisi adı verilmiştir.</p>

  <p><br /></p>

  <p>Mösyö Ruche anında kavradı meseleyi; bununla birlikte lise öğrencisiyken bu konuyla ilgili olarak Fermat’dan hiç söz edilmemiş olması da şaşırttı onu. Ama Descartes, ulu Tanrım, tabii! Öğretmenlerin sevgilisidir o, bir sıfat bile yarattılar: <i>Kartezyen</i>, bir işaret noktasıydı, <i>kartezyenler</i> de koordinatlar.</p>

  <p>Öğrencilik yıllarından kalma bir refleksle kendiliğinden harekete geçen eli, yatay bir eksen çizmeye başladı. “x'x, apsisler ekseni”, diye mırıldandı. Sonra düşey eksen geldi: “y'y, ordinatlar ekseni”, diye mırıldandı bu sefer. Kesiştikleri yere büyük bir 0 koydu: “Koordinatlar’ın kökeni.”</p>

  <div class="resim"><img alt="" src="../Images/340.jpg" /></div>

  <p>– (A, 8).</p>

  <p>– Battı!</p>

  <p>Amiral battı!</p>

  <p>Çocukluğunda ne çok amiral battı oynamıştı! En sevdiği oyundu bu. Uslu çocuklar için pahalı olmayan bir oyun. İki kurşun kalem, iki silgi, iki kâğıt, ama öyle her kâğıt olmazdı! Kareli kâğıtlar! Okul defterlerinden koparılmış! Yüzmeyi bilmezdi, en küçük bir şıpırtıdan bile rahatsız olurdu, yıllar önce birkaç gün kaldığı Camaret’de dalgakıran biraz ıslandığında paniğe kapılmıştı ama acımasız Trafalgar savaşlarını, bitmez tükenmez Atlantik savaşlarını yaşıyordu. Kimi zaman bir İspanyol kumandan ya da Hollandalı bir korsan oluyor, kimi zaman ise Royale Navy’nin amirali ya da bir Bröton korsanı oluyor, dünyanın bütün denizlerinde savaşlara katılıyordu. Uslu çocuklar için bir oyun? Tartaglia’nın parabolik yörüngeli gülleleri, onarılması mümkün olmayan delikler açarak güverteye düşüyordu. Batıyor gemi! Çarpı işaretleriyle bezeli kareli kâğıtlar enkaz doluydu.</p>

  <p>Tanrım, saat kaç? Mösyö Ruche uyuyakalmıştı.</p>

  <p>Bir şey sürtünüyordu başına. Nofutur hafif gaga vuruşlarıyla beyaz saçlarını karıştırıyordu.</p>

  <p>Acayip bir kuş. Jaurès’in deyişiyle şefkatli ama tuhaf. Mösyö Ruche’ün anlayamadığı bir şeyler vardı onda. Yüzünden birkaç santimetre uzaklıkta, masaya konmuş olan Nofutur ona bakıyordu; çevresi sarı, simsiyah göz bebeklerini ona dikmişti. Mavi alnının ortasındaki yara iziyle Deli Piyero’nun beyine kurşun sıkmadan hemen önceki halini andırıyordu biraz. Nofutur hangi kavgalardan sağ çıkmıştı?</p>

  <p>Mösyö Ruche papağanın ensesini kaşıdı. Max gibi aynı yerden kaşıdı. Onun nasıl kaşıdığını görmüştü. “Tüyler istikametinde!” diye belirmişti Max. Sonra kalemini mürekkep hokkasına daldırarak, dudaklarında muzipçe bir gülümsemeyle karton kapaklı defterine, koordinat eksenleri şeklinin altına şunları yazdı:</p>

  <p><br /></p>

  <p class="gir2">Denizdeki gemiler gibi, karelere ayrılmış düzlem üzerindeki belli noktalar koordinatlarıyla belirlenecektir. Bir konum, onu fark edebilecek durumda olmayan birine nasıl gösterilebilir? Karelere ayrılmış düzlemdeki bir noktanın yeri adı olacaktır bu konumun. Yaşam içindeki bireyler gibi bir düzlemdeki noktaların da işaretleri olması gerekir!</p>

  <p><br /></p>

  <p>Grosrouvre koordinat eksenlerinin herhangi bir yere yerleştirilebileceğini ve herhangi bir uzunluğun eksenler üzerinde bir birim gibi kabul edilebileceğini belirtiyordu. Aynı zamanda negatif koordinatlara da özellikle Descartes’ın pek iyi bir gözle bakmadığını söylüyordu. Ta ki bir İngiliz, John Wallis bunlara yaşam hakkı tanıyıncaya kadar... Şöyle yazmıştı fişe:</p>

  <p><br /></p>

  <p class="gir0">Viète gibi Wallis de gizli mektupların şifresini çözmede ustaydı.</p>

  <p><br /></p>

  <p>Şifreli mektuplara bir gönderme daha. Bu konuyla ilgili bir not vardı. Kral I. Charles’a karşı Cromwell ve parlementodan yana tavır alan John Wallis parlamento yanlılarının eline geçen kralcıların gönderdikleri gizli mesajları çözer. Bununla birlikte kralın idam edilmesine de karşı çıkar. “Doğru, diye düşündü Mösyö Ruche, kralların idamı denince İngilizler birincidir! Cumhuriyette de öyle! Onlar ömrü çok uzun olmayan cumhuriyetlerini bizden tam bir yüzyıl önce ilan ettiler!</p>

  <p>İlginç adammış şu Wallis. Bütün öğrencilik hayatı Cambridge’de geçiyor ve profesör olarak... Oxford’a atanıyor!”</p>

  <p>Matematikçi, manhkçı, gramerci ve hekim. O da 5 numaralı postulatla ilgilenmiş. Zaten Nasireddin Tusi’nin yapıtlarını çevirmiş. Ne kadar uzakta kalmıştı bunlar! Hayyam, Alamut, kitapların konduğu el arabası... Wallis yurttaşı William Harvey’nin bulmuş olduğu kan dolaşımı tezini açıkça savunmaya cesaret etmiş ilk bilim adamıdır. İngiltere’nin ilk sağır-dilsiz okulunu açan da odur.</p>

  <p>Max hayalında hiç sağır-dilsiz okuluna gitmemişti. Sağırlığı konuşma yeteneğini hiç etkilememişti. Son derece kendine özgü bir konuşma biçimi vardı. Yavaş, yoğun, her sözcüğü belirgin biçimde telaffuz ederek, duraklara iyice dikkat ederek. Ve Rüzgâr Max’in gene son derece kendine özgü bir işitme biçimi vardı.</p>

  <p>Negatif koordinatlardan uzaktılar henüz. Mösyö Ruche tekrar işaretlerine döndü. Kimi zaman öyle olur, bir süre düşünmediğiniz bir şeyi yeniden düşünmeye başladığınızda bu şey bambaşka bir açık seçiklikte görülmeye başlar: Mösyö Ruche de o anda Fermat ve Descartes’ın buluşunun boyutlarını böyle açık seçik gördü. Dışarıdan pek güven verir gibi gözükmeyen bu eksenler alanın yapısını gerçek anlamda “değiştiren” etkenlerdi. Bu görüş açısından ve tam olarak bu ifadenin kullanılması gerekir, geometrik bir varlık, cebirsel bir varlık gibi “görülmüştü”: M noktası bir sayı çiftine (x,y) dönüşmüştü! Kesinlikle bir devrim söz konusuydu. Katıksız geometri saf dışı bırakılmıştı.</p>

  <p>Bir geometrik eğri için de aynı şey söz konusuydu. Denklemin cebirsel sayısı durumuna geliyordu. Eğrinin her bir noktasının adını dilediğince üretmesine olanak sağlayan bir araç işlevi görüyordu.</p>

  <p>Arkadan da en önemli özellik geliyordu; bu denklemin bilinmesi eğrinin bütün geometrik özelliklerinin bulunmasına olanak veriyordu! Ve Mösyö Ruche heyecan içinde gençlik yıllarının ünlü <i>grafik tasarım</i>’ını buldu yeniden.</p>

  <div class="resim"><img alt="" src="../Images/343.jpg" /></div>

  <p>Fermat eski geometriye cebirin yeni zenginliklerini sunmak için geliştirmişti sistemini. Ona göre geometri tartışmasız bir biçimde matematik yapısının merkezinde yer alıyordu. Descartes’a göreyse, tersine, cebir, bundan böyle katıksız bir hesap bilimi gibi görülecek olan geometriden çok daha genel bir büyüklük bilimiydi.</p>

  <p>Yunanlılar matematiği bir geometri bilimi haline getirmişlerdi. Ve matematik XVII. yüzyılda bir cebir bilimi oldu. Descartes geometrinin henüz yeni kurulmuş tahtına muzaffer cebiri yerleştirdi.</p>

  <p>Devrimden sonra meşrubat. Mösyö Ruche beş çayını koydu. Bu kez tercihini <i>earl grey</i>’den yana yaptı.</p>

  <p><br /></p>

  <p>Descartes çok yazdı. Ama OK’nin raflarında çok az yapıtı vardı. <i>Geometri</i>, ayrı bir ciltti. Sonra <i>Yöntem Üstüne Konuşma. Aklını İyi Kullanmak ve Bilimlerde Gerçeği Aramak İçin</i> (Discours de la Méthode. Pour bien conduire sa raison et chercher la vérité dans les sciences). Ve nihayet <i>Aklın İdaresi İçin Kurallar</i> (Regles pour la direction de l’esprit).</p>

  <p>Mösyö Ruche bu son yapıtın başını ezbere biliyordu: “Sahneye çıkan tiyatro oyuncuları alınlarındaki kırmızılık fark edilmesin diye yüzlerine maske takarlar. Ben de bugüne kadar yalnızca seyircisi olduğum bu dünya sahnesine çıkarken yüzümde maskeyle yürüyorum.”</p>

  <p>Mösyö Ruche <i>Geometri</i>’yi aldı raftan. İncecik bir kitaptı bu. Denemeler içinde kesinlikle en güçlü bağlantı, “ünlülük derecesi / sayfa sayısı” bu yapıtta görülüyordu.</p>

  <p>Descartes bu bir avuç sayfada beş madde içinde gerçek bir program öneriyordu. Bir geometri problemi karşısındaki herkes aşağıdaki talimatlara göre hareket etmelidir:</p>

  <p>1. Problemi çözülmüş kabul etmek. Bu problemi analiz etme olanağı sağlar (yani bilinmeyenden bilinene gitmeyi).</p>

  <p>2. Problemi basit büyüklüklere ayırmak. Tümünü, bilinenleri ve bilemeyenleri dizelgelemek. Sonra hepsini birer harfle adlandırmak.</p>

  <p>3. Gene bilinenler ve bilmeyenler arasında hiçbir ayrım yapmadan bu büyüklükler arasında ilişkiler kurmak.</p>

  <p>4. Tek ve aynı büyüklüğü iki ayrı biçimde açıklamaya çalışmak. Bu iki ifadenin eşitlenmesiyle bir denklem bulunur.</p>

  <p>5. Bililmeyen çizgi sayısı kadar denklem bulmaya çalışmak. Bulunmadığı takdirde problem tam anlamıyla belirlenememiş demektir.</p>

  <p>Hayran olan ama kendinden geçmeyen Mösyö Ruche analitik geometrinin olağanüstü gücünü bu programdan aldığını anladı. Yapıların adım adım sonuçlandırılması denklemin belirlenmesi için yeterliydi ve şekil bir çırpıda çizilebiliyordu.</p>

  <p>Descartes <i>Yöntem Üstüne Konuşmada</i> şöyle diyordu: “Olayların gerçek niteliklerinin araştırması için yöntemden vazgeçilemez.” Onun için cebir bir bilim değil, yöntemdi. Evrensel bir yöntem. Mösyö Ruche yöntemin (metot) metahodos sözcüğünden geldiğini anımsadı. Hodos yol demektir! Metot (yöntem) amaca götüren bir yoldur. İzlenirse eğer.</p>

  <p>Araştırmalarında hangi yöntemi izlemişti o?</p>

  <p>Yalnızca bir yöntem kullanmayı mı düşünmüştü? Programsız araştırmalar yaparken bir köpek yavrusu gibi davranmıştı. Onu amaca götürecek olan yol hangi haritadaydı?</p>

  <p><br /></p>

  <p>Jonathan-ve-Léa’nın, πR Fermat’nın rüzgârgülünde batıyı seçmelerinin nedeni, tabii ki geceleri, tavanarasında hep o yöne doğru bakma alışkanlığı edinmiş olmalarıydı. Atlantik ötesindeki Manaus’a doğru, Amazon ırmağında akıntıya karşı giderek.</p>

  <p>Jonathan Ay’ı aradı ve görebilmek için yatağında yükselerek başını cama değdirmek zorunda kaldı. Ay ilk dördününe girmek üzereydi, Ay’dan güneşe giden ışınlar “bir dik açı oluşturuyordu.”</p>

  <p>Ay’ın uzanımı 90 derece olduğunda dünyanın denizlerinin ve okyanuslarının suları en alçak düzeydedir. Buna karşın ay ormanın iç kesimlerinde Amazon ırmağının yukarısında, 1000 km. aşağıya kadar hissettirmiştir kendisini. Manaus’a kadar gitmedi ama Santarem’e ulaştı.</p>

  <p>Henry Alexander Wickham, kalbi şiddetle çarpmasına rağmen, gemi teftişinin sonuna gelen Brezilya şefine hiç telaşlanmadan cevap verdi: Yanımda birkaç gün içinde kendi ellerimle Kew botanik bahçesine ekeceğim kırılgan örnekler var. Yükün kapsamı konusunda bir kuşkusu kalmayan gümrük şefi gemiyi terk etti.</p>

  <p>Wickham hemen ambara koştu ve büyük bir özenle yerleştirilmiş onlarca sepete sevgi ve şefkat duyguları içinde baktı. Bir hazine yatıyordu burada. İngilizlere servet sağlayacak ve Manaus’u iflas ettirecek bir hazineydi bu. Gemi Santarem’den uzaklaştı, Belem’e vardı ve okyanusa açıldı. Bu geminin de adı <i>Amazonas</i>’tı ve Liverpool’e gidiyordu. Yolculuk 1876 yılı mayıs ayının sonunda, Wallace’tan tam çeyrek yüzyıl sonra gerçekleşiyordu.</p>

  <p>Yolculuk sırasında ne bir fırtına, ne de yangın çıktı.</p>

  <p>Kew botanik bahçesine ayrılmış bu kırılgan bitkiler neydi peki? Bunlar bitki değil, taneydi; kırılgan değil, olağanüstü değerliydiler ve birkaç tane değil, 70 000’di sayıları. Şeker kamışı lifinden onlarca sepetin içine, kurutulmuş yaban muzu yaprakları arasına özenle yerleştirilmişlerdi ve güvenlik içindeydiler. 70 000 <i>hevea braziliensis</i> tanesi! Amazon Ormanları’nın en iyi, en dayanıklı ve lateks açısından da en verimli kauçuk ağacı.</p>

  <p>Bu tanelerin ihracı serbest değildi. Wickham’in blöfü, Manaus’un zararına olarak tutmuştu.</p>

  <p>Malezya ormanlarına dikilen Wickham’in taneleri birkaç on yıl sonra bol bol lateks akıtan büyük kauçuk ağacı işletmeleri yarattı. Manaus mahvoldu. Kent ıssızlaştı ve bir harabeye döndü.</p>

  <p>Taşları Avrupa’dan birer birer getirilen ve büyük ana yollara dikilen şatolar. Gustave Eiffel tarafından İngiltere’de inşa edilen, Amazon ırmağı yoluyla aktarılan ve Manaus’ta monte edilen kapalı çarşı. Lizbon’dan getirilen kaldırım taşlarıyla döşenmiş sokaklar. Bütün Güney Amerika kıtasının ilk elektrikli tramvayı. Cangılın ortasında tramvay, XIX. yüzyıl sonunda başlayan elektrikle aydınlanma. Ve Opera! 1400 kişilik opera binası! Caruso’nun bile sahneye çıkmış olduğu opera. Alsace’tan getirilen vernikli tuğlalar, Fransız kakmaları, İngiliz demir eşyaları, İtalyan avizeleri ve operanın girişindeki mermer sütunun dibine kadar bütün alanı dalga dalga süsleyen mozaikler...</p>

  <p>Bitmişti Manaus!</p>

  <p>Jonathan bu satırları okurken, bu hikâye Grosrouvre’u etkilememiş midir acaba, diye sordu kendi kendine. “İşte, ürettiklerini elinden kaçırınca insanın başına gelenler!” diye düşülmemiş midir acaba, diye düşündü. Tanelerin çalınması, yaratılmış bir şeyi sır olarak saklamak gerektiğine inandırmamış mıydı onu acaba? Ormanın sırrını kendine saklamak. “Kesin, kesin böyle bu, diye düşündü Jonathan. Ama tane tanıtlama değildir. Bir tanıtlama ekilebilir mi?”</p>

  <p>Léa dürttü onu: “Çok kısa bir şey okuyorum sana.” Jonathan, yatağında Manaus’un sonunu yaşarken, Léa da kendi yatağında “olasılık” kuramının temellerini attığı kabul edilen Pascal’in yaşamının ilk yıllarını öğrenmeye çalışıyordu.</p>

  <p>– Pascal’in babası vardı, annesi yoktu, iki kız kardeşi ve bir üvey erkek kardeşi vardı. Annesi, o üç yaşındayken öldü. Büyük kızkardeşi Jacqueline rahibe, küçüğü Gilbert ise evlenerek Madam Perier oldu. Baba Etienne Pascal, tam bir harika çocuk babasıydı! Baba Mozart gibi, oğluna her şeyi o öğretti. Bu nedenle küçük Blaise okula gitmedi, dolayısıyla da birlikte haylazlık edeceği arkadaşları olmadı. Ve babasından başka da hocası olmadı.</p>

  <p>– Bir psikolog için çok zor bir şey değil bu, dedi Jonathan.</p>

  <p>– Kesinlikle öyle bence de! Etienne Clermont vergi mahkemesi başkanı ve matematikçiydi. Hatta kendi adını taşıyan bir eğri bulmuştur: Baba Pascal’in <i>sarmal</i>’ı. Bir <i>konkoit</i>’tir bu, anlıyor musun demek istediğimi? Konkoit, özel bir durumda Dascartes’ta oval ve başka bir durumda ise bir... üçe bölendir! Deyim yerindeyse her şey kesişiyor. Dinliyor musun, dinlemiyor musun?</p>

  <p>– Sözlerini içiyorum. Ama çok fazla susamış değilim.</p>

  <p>– Baba Pascal oğluna geometriyi yasakladı çünkü geometrinin onun beynini yormasından korkuyordu. Ne oldu peki?</p>

  <p>– Gizlice ilgilendi geometriyle! Üstelik tahrik oluyordu geometriyle ilgilendiğinde, çünkü babasının öğrenmesinden korkuyordu!</p>

  <p>– Evet! Blaise, Max’in yaşına geldiğinde, tek başına, yetişkin biri gibi, bir üçgenin açılarının toplamının 180 dereceye eşit olduğunu yeniden keşfetti! Eukleides’in 32’nci önermesi! Yani kız kardeşi böyle söylüyor. Ve Eukleides’in adından bile haberdar değildi çünkü babası gizlemişti ondan bu adı. Aynı baba, oğlunun bu (tekrar) keşfini öğrenince sevincinden ağladı ve o kadar memnun oldu ki... oğluna Eukieides’in on üç kitaplık <i>Elementler</i> adlı yapıtını hediye etti.</p>

  <p>– Vay vay vay!</p>

  <p>– Dikkat, her zaman böyle olmamıştır. Bir yığın ana babanın çocuklarına matematiği yasaklaması sonuçsuz kalmıştır ama kimi çocuklar da matematikle ilgilenmekten gerçekten vazgeçmiştir. Aynı nedenler her zaman aynı sonuçları doğurmaz.</p>

  <p>– Abel, 21 yaşında, Galois 18 yaşında. Ve şimdi de Pascal 12 yaşında. Gitgide düşen bir seyir. Sıfıra kadar düşme eğiliminde! dedi Jonathan. Bu deha yığını canını sıkmaya başlamıştı artık.</p>

  <p>“17 yaşında hiçbir dahiyane düşüncesi olmayan ben neye benziyorum acaba!” diye düşündü.</p>

  <p>– Ya 60 yaşında önermelerini kanıtlamak isteyen Grosrouvre! Gerçekten başarırsa, helal olsun! Sansasyon yaratır, yalnızca başardığı için değil, 60 yaşında başarmış olduğu için.</p>

  <p>– Bir gün şöyle bir şey okumuştum bir yerde: Yirmi yaşında neyi var neyi yok ortaya çıkaramayan bir matematikçinin, o yaştan sonra herhangi önemli bir şey keşfedebilme şansı hemen hemen hiç yoktur.</p>

  <p>– Hemen hemen hiçbir şans? Ne kadar? Olasılıklar alanına girer bu iş! Sonunda ulaşılabilir buraya. Jimnastikçiler de 20 yaşından sonra bitkin düşerler.</p>

  <p>– Normal. Matematik, beyin jimnastiğidir. Ve beyin jimnastiği söz konusu olunca da gücü eşsiz bir Blaise! 16 yaşında <i>Essai pour les coniques</i> (Koniklere ilişkin deneme) adlı yapıtını yazdı. OK’nde var bu yapıt. Yalnızca iki nüshası bulunabilmiştir. Merak ediyorum, birini Grosrouvre nasıl edindi? Pascal bu yapıtında, yayınladığında büyük yankı uyandıran bir teoremi tanıtlamıştır. Altı kenarlı bir çokgen düşün.</p>

  <p>– Bir altıgen desene şuna! Sözcüklerden korkmamak gerekir!</p>

  <p>– Kurnazsın. Daire içine çizilmiş bir altıgen. Altı kenar, kaçınılmaz bir biçimde üç çift karşıt kenar vardır. Bunlar kesişince de üç nokta bir doğru üstünde sıralanmış olur. Şaşırdın mı?</p>

  <p>– Vay yumurcak...</p>

  <p>– Henüz başlangıç bu! Esas can alıcı nokta şu: Bu tanıtlamasının altıgen, farklı bir koniğe (elips, parabol, hiperbol) çizildiğinde de geçerli olduğunu gösterdi.</p>

  <p>– Bu anlattıklarını sen kendin anlıyor musun? diye sordu birden Jonathan.</p>

  <p>– Yarısını! İki cümleden birini.</p>

  <p>– Bana niye anlatıyorsun o zaman?</p>

  <p>– Çünkü senin aptal biri olarak ölmeni istemiyorum.</p>

  <p>– Ölmemi mi istiyorsun? Jonathan dikildi yerinde.</p>

  <p>– Ben sana geometrinin en güzel teoremini takdim ediyorum ve sen kendinden söz ediyorsun! Pascal, altıgenine (heksagon) <i>mistik heksagram</i> adını vermiştir. Teoremine ise birisi <i>kedinin beşiği</i> demiştir.</p>

  <p>– Kedi şu anda sana ne diyor biliyor musun?</p>

  <p>Bir saniye sonra, Jonathan, örtüsüne sarınmış durumda horulduyordu.</p>

  <p>Léa, kendisinin de niçin, ne zaman yeni bir matematikçiyi ele alsa, kendine farklı bir yer bulan Mösyö Ruche gibi davranmadığını düşündü: Louvre, ADE, Enstitü... Léa da Pascal’i için bir yer aradı.</p>

  <p><br /></p>

  <p>Max da onlara katılmaya karar vermişti. Epey zamandır dışarı çıkmamış olan Nofutur’la birlikte geldi. Operadan hareketle, trafiğin ters yönünde Grands Boulevards’dan Porte Saint-Martin’e kadar çıktılar.</p>

  <p>Hemen önce, Porte Saint-Denis’te Max’a, d’Artagnanın öldüğü Maastricht savaşının betimlendiği alçak kabartmayı gösterdiler. Yürürken, bir yandan da öteki üç silahşörün nerede öldüğünü hatırlamaya çalıştılar ama bu çabaları sonuç vermedi.</p>

  <p>Birden Léa, Pascal’in el arabasından söz etti onlara! İki kardeş bunu son derece normal kabul ettiler ve Pascal’in bir el arabası kuramı geliştirebilmiş olmasına hiç şaşırmadılar, günümüze kadar gelen teknik gelişmeleri sağlayan aracı da onun getirmiş olması gene hiç şaşırtmıyordu onları. Ne yazık ki Léa’nın kendilerini götürdüğü Sanat ve Meslekler Ulusal Konservatuvarı, SMUK’da yoktu bu araç. Ama orada Pascal’in başka bir icadı vardı.</p>

  <p>Devrim sırasında kurulan SMUK, güzel kalıntılardan çok daha fazlasına sahip eski bir manastırın içindeydi. Bu arada insanın iştahını kesen eski yemekhaneye bir göz attılar. Kütüphaneye dönüştürülmüştü. Sonra kiliseye girdiler. Orada iplerle asılmış uçaklar vardı! Ve de Umberto Eco’nun, Jonathan’ın da okumuş olduğu göstergebilimsel romanlarından birine adını verdiği meşhur <i>Foucault’nun Sarkacı</i>.</p>

  <p>Kendisini böyle bir mekânda bulunca ötmeye başladı Nofutur. Max’in omzunu terk ederek, asılı uçakların kanatlarının çevresinde şaşırtıcı cambazlıklar yaparak fır dönmeye başladı. Bekçilerden biri müdahale edinceye kadar ziyaretçiler büyük bir keyifle seyrettiler onu. Ah bir tüfeği olsaydı bekçinin!</p>

  <p>Bekçi konuştu, konuştu. Max tek kelime anlamadı. Adam onları dışarı atmak istedi. Ziyaretçilerin itirazları, özellikle de Max’in kötü kötü bakması karşısında, Nofutur’un Max’in omzundan inmemesi koşuluyla, dörtlünün ziyarete devam etmesine razı oldu. Nofutur söz verdi isteğe uyacağına. Bekçi kafası işte!</p>

  <p>Buraya geliş nedenleri konusunda bir karara varmaları gerekiyordu. Yani Pascal’e dönmeleri gerekiyordu. Rehberliğe soyunan Léa babadan söz etmeye başladı onlara: Etienne Pascal hayatını kazanmak için Normandiya’da vergi topluyordu. Karşılığı bol bol alınan bir iş; ne kadar çok para toplarsan, içinden kendine de o kadar çok ayırırsın. Çalışmak için gerekçe olduğunu söylemeye bile gerek yok. Tek sıkıntısı çok fazla toplama işlemi yapmak zorunda olmasıydı. Babasını her zaman çok sevmiş olan Blaise ne yaptı? Şahane, küçük bir hesap makinesi icat etti: Pascaline. O çağda “aritmetik makinesi” deniyordu bu alete.</p>

  <p>Makine bir vitrinde, herkesin gözleri önündeydi. Her birinde on rakamı gösteren on yaldızlı parmak bulunan altı gri çarklı ağaç bir kutu.</p>

  <p>– Bunu klasik bir kutu olarak kabul edebiliriz sonuç olarak, dedi Léa.</p>

  <p>– Tebrikler bu kelime oyunu için! Sonuç olarak, öyle sanıyorum ki toplamayla çalışıyor bu senin Pascaline’in!</p>

  <p>Léa’nın şaşkın bakışları karşısında ekledi: “Ve özellikle yapmış değil bunu, üstelik!</p>

  <p>Bravo kelime oyunu için. Üstelik!</p>

  <p>– Sonucu öğrenebilir miyim? diye sordu ısrarla Max.</p>

  <p>– Makineyle hesap konusunda, en önemli sorun, 9’a gelinip 1 eklendiğinde ne yapılacaktır? dedi Léa. Elde sorunu.</p>

  <p>– Eldeler nasıl elde tutulacak meselesi, dedi Max</p>

  <p>– Bravo kelime oyunu için! diye karşılık verdi Jonathan.</p>

  <p>Max, süklüm püklüm itiraf etti:</p>

  <p>– Özellikle yapmadım.</p>

  <p>– Pascal, kendisinden önce kimsenin düşünmediği küçük bir mekanizma geliştirmişti: Eldeyi otomatik olarak aktaran bir “atlamalı aktarıcı.”</p>

  <p>Gözü sürekli üzerlerinde olan biraz önceki bekçi artık çıkmalarını rica etti. Müze kapanacaktı.</p>

  <p>Nofutur’a gülücükler göndererek çıkış kapısına doğru koşuşan ziyaretçiler arasındaki Léa onlara Blaise Pascal’in, nasıl girişimci olduğunu anlattı, işletmesini kurmuş, aletinin planlarını yapmış, işçiler tutmuş, icadı için berat almış ve elli kadar hesap makinesi üretmiş olduğunu. Seri üretilen makineleri tanesi 100 liradan satmış ve zengin olmuştu. SMUK’tan ayrıldılar.</p>

  <p>– Pascal, <i>Düşünceler</i> (Pensées) adlı yapıtında Pascaline’inin hayvanların bütün yaptıklarından daha çok düşünceye yakın olduğunu söyler, dedi Léa.</p>

  <p>Max, araba gürültüsünden iyi işitememişti. Başını kaldırdı. Léa çok iyi bilirdi onun bu hareketini. Tekrar etti.</p>

  <p>– Makinesinin hayvanların yapmış oldukları her şeyden çok daha fazla insan düşüncesine yakın olduğunu söylüyor. Ve şunu da ekliyor diye ekledi Léa: Ama bu makinenin yapmış olduğu şeyler arasında hiçbir şey de onun hayvanlar gibi bir iradeye sahip olduğu anlamına gelmez.</p>

  <p>– Sen ne düşünüyorsun bu konuda? diye sordu Max kilisede SMUK’un asılı eski uçağının çevresinde attığı taklalardan yorgun düşen Nofutur’a.</p>

  <p>Pascal’in hayvanlarla ilgili düşünceleri kesinlikle hiç ilgilendirmiyordu Nofutur’u. Tıpkı Pascal’in, Nofutur’un XVII. yüzyıl Janseniusçu filozof matematikçiler hakkında ne düşündüğünü hiç umursamayacak olması gibi.</p>

  <p>İkisi de haklıydı.</p>

  <p><br /></p>

  <p>Başka bir uçak, büyük bir uçak iniyordu Roissy Havaalanı’na. Adam en yakındaki taksiye doğru yöneldi. Açık pencereden sordu:</p>

  <p>– Beni Paris’e götürebilir misiniz?</p>

  <p>Şoför, adamı büyük bir şaşkınlık içinde bırakarak ona nereye gideceğini değil, nereden geldiğini sordu:</p>

  <p>– Nereden geliyorsunuz?</p>

  <p>Adam önce duraksadı sonra yanıtladı:</p>

  <p>– Tokyo’dan.</p>

  <p>– Tokyo beni ilgilendirmez, diye karşılık veren şoför oradan uzaklaştı. Uzakta başka bir giriş kapısı önünde durdu taksi. Afallayan adam, en yakındaki taksi kuyruğuna girdi. Sırasını beklerken, uzaktan, kendisini almak istemeyen şoförün başka yolcuları alıp uzaklaştığını fark etti.</p>

  <p>Adam, sırası gelince; yepyeni bir arabaya bindi. Araba Paris istikametinde Kuzey otoyoluna girdi. Hafif yağmur çiseliyordu.</p>

  <p>Adam, kendisini başından savmış olan taksi şoförünü atamıyordu kafasından. Birden çantasını kaptı, şifreyi yazdı, dosyayı açtı, kâğıtları karıştırdı, bir zarf çıkardı. Elindeki kâğıdı henüz incelemeye başlamıştı ki...</p>

  <p>– Aman Allahım! diye bağırdı.</p>

  <p>– Bir şey mi oldu efendim? diye sordu şoför dikiz aynasından bakarak.</p>

  <p>Adam hâlâ elindeki kâğıda bakıyordu. Hiç şüphe yoktu. Louvre fotoğrafında, omzunda papağan olan çocuğun yanında ayakta duran adam kesinlikle ilk taksinin şoförüydü. İnanılır gibi değildi! Aynı kasket. Bir sevinç dalgası sardı adamı. “Olacak şey değildi!” Az daha istavroz çıkaracaktı. Kimse inanmayacaktı. Veryansın etti: “Avucumun içindeydi kaçırdım!” Şoföre doğru eğilerek:</p>

  <p>– Bizden birkaç dakika önce bir taksi ayrıldı havaalanından. Onu yakalamamız gerek.</p>

  <p>– Bu havada daha hızlı gitmek zor efendim.</p>

  <p>– Ben, gerek dedim.</p>

  <p>Dikiz aynasından müşterisine bakan şoför iyi giyimli, kararlı, iriyarı adamı şöyle bir süzdü.</p>

  <p>– Onu yakalarsanız, öğleye kadar boşuna beklememiş olursunuz, dedi adam.</p>

  <p>– Yakalamamı istediğiniz araba ne marka efendim?</p>

  <p>– Bir 404.</p>

  <p>– Ya şirket? Hangi şirketin arabası olduğunu fark edebildiniz mi?</p>

  <p>– Yok ..</p>

  <p>– O zaman zor olacak. Etrafınıza bakın hele, kaç tane taksi var.</p>

  <p>Yığınla taksi vardı etrafta ve hemen hepsi havaalanından geliyordu bunların. Ve bir 404 yoktu içlerinde.</p>

  <p>– Taksi olduğundan emin misiniz?</p>

  <p>– Siz beni ne sanıyorsunuz? diye sordu tehditkâr bir tavırla İGUA.</p>

  <p>– Yani resmi bir taksi demek istedim. Tepesinde ışıklı bir tabela var mıydı?</p>

  <p>– Evet yakmıştı. Boştu.</p>

  <p>– Peki arkada? Arka tarafta küçük ışıklı bir levha var mıydı? Bunun gibi?</p>

  <p>Adamın kafasının yanı başındaki levhayı gösterdi.</p>

  <p>“İçeriden, ne yazılı olduğunu göremezsiniz: Taksinin son sefer saati ve tarih yazılıdır burada. Size bunu söylememin nedeni kaçak taksi sayısının her geçen gün artması. Herifler bu tarih ve saati basıp belirten aygıtları kaçak satın almaya kadar götürüyorlar işi. Gerçek bir takside olduğunuzdan emin olabilmenin tek yolu budur! (Ön camdaki pembe bir kâğıdı gösterdi parmağıyla.) Bu yıl taksi kütüklerine kayıtlı olup olmadığınızı gösterir.</p>

  <p>– Nerede bulunuyor bu kütük?</p>

  <p>– EM’de.</p>

  <p>– Emniyet müdürlüğü!</p>

  <p>Çevre yoluna gelmişlerdi: Taksi 404’ü yakalayamayacaktı. Çuvallamıştı!</p>

  <p>Bu kez çuvallamıştı. Ama İGUA bir iz yakalamıştı şimdi. Bulacaktı bu taksiyi. Giulietta gibiydi, bir şeyi bir kez gördü mü...</p>

  <p>Oysa zavallı Luigi işleri bok ettiğinden beri...</p>

  <p>Patron memnun olacaktı. Şimdi iki ipucu vardı elinde: Fotoğraf ve taksi.</p>

  <p><br /></p>

  <p>Mimoza dört yapraklı yonca gibidir, bulamadığını fark etmek için uzun süre bakmaya gerek yoktur. “Geçici olan bulunmayınca, kalıcı olanla yetinmek zorunda kalırsınız!” Bu atasözünden güç alan Lepic sokağının aşağısındaki çiçekçi, Mösyö Ruche’e gül vermek istedi. Mösyö Ruche oradan bir demet çiçekle ayrıldı ve bu demeti Perrette’e sundu. Perrette çiçekleri kitabevinde kasanın yanındaki bir vazoya yerleştirdi.</p>

  <p>OK’nde, masasında başka bir gül bekliyordu Mösyö Ruche’ü. Rüzgârların üstadı olduğundan bir çırpıda bir durum muhasebesi yaptı.</p>

  <p>Jonathan-ve-Léa batı yönünde hareket etmiş, olasılıklı bölgelerde dolaşıyorlardı. Bu keşif yolculuğundan döndüklerinde, ambarlarında ne olacaktı? Kendisine gelince, o, bir çift koordinatla yönünü güçlü bir biçimde saptadığı Güneye yaptığı uzun bir yolculuktan karnını doyurmuş olarak dönüyordu, analitik geometrinin uygarlaşmış dünyasında cebirsel bir gezinti yapmıştı.</p>

  <p>Doğu yönüne gitmek için hazırlandı. Kendisi için diferansiyel hesabı anlamına gelen o bilinmeyen ülke’yi keşfetmeye kararlıydı.</p>

  <p>Geriye kuzey ve doğu kalıyordu. Kuzeyin, Grosrouvre’un kendisini sürüklemek istediği yönü gösterdiğine inanıyordu. Onu sona saklayacaktı.</p>

  <div class="resim"><img alt="" src="../Images/353.jpg" /></div>

  <p>Bu yeni matematik biliminin doğmasına katkıda bulunanların listesi XVII. yüzyıl matematikçilerinin yer aldığı bir rehberdi. İki İtalyan, Bonaventura Cavalieri ve Evangelista Toricelli; Fransızlar, Fermat, tabii ki ve Roberval, Pascal, Descartes, L’Hospital Markisi; bir Hollandalı, Christian Huygens; iki İsviçreli, Bernouilli’ler, Jacques –integral sözcüğünü bulan– ve kardeşi Jean; bir yığın İngiliz, Isaac Barrow, Christopher Wren, John Wallis, James Gregory, Brook Taylor, Colin Mac Laurin. Ve matematiğin en güzel anıtı kabul edilen bu mimarinin başyapıtları, Isaac Newton, Gottfried Wilhelm Leibniz (N ve L).</p>

  <p>Mösyö Ruche sandalyesinde kıvranıp durdu. Kaba etleri acıyordu. On yıldır sandalyede oturuyordu! Perrette’in hediye ettiği yeni düz yastık kabarmamıştı henüz. Yumuşak ve sıkı, hava geçirir ve esnekti, “biçim alması için” ne kadar zaman gerekiyordu? Eskisi, estetik cerrahiyle ufalanıp çatlayan eski bir deri atılmıştı. Kalçalarından birini kaldırdı, yastığın yerini değiştirdi. Biraz nefes aldı. Yetti bu. Sandalyesine iyice yerleşen Mösyö Ruche πR Fermat’nın rüzgârgülünün dördüncü yönüne doğru ilerleyebildi.</p>

  <p>Bir eğri.</p>

  <div class="resim"><img alt="" src="../Images/354.jpg" /></div>

  <p>İlk bakışta görülen nedir?</p>

  <p><i>Maksimum ve minimum</i>, eğrinin en yüksek ve en alt noktada olduğu yerler; bükülme noktaları, açık eğrinin yukarı ve aşağı doğru giderek eğriliğinin büküldüğü yer; <i>yön değiştirme noktaları</i>.</p>

  <div class="resim"><img alt="" src="../Images/354_2.jpg" /></div>

  <p>Maksimum ve minimum tam olarak nedir? Dikkatle bakılırsa hemen önceyle hemen sonranın aynı şey olduğu görülür! Bu özellik bir “zıtlık” oluşturur ve Fermat bu özelliği, maksimum ve minimumların araştırılması amacıyla cebir diliyle yani denklemlerle aktararak yönteminin temeline yerleştirmiştir.</p>

  <p>“Önce”nin yorumlanması zor değildir. Ama “HEMEN önce”! “Hemen”, matematikte ne anlama gelir? Bütün sorun burada yatmaktadır.</p>

  <p>Bir nokta ve bu noktadan “hemen önce” arasındaki fark küçük, çok küçüktür, istenilebildiği kadar küçük. Sonsuzca küçüktür.</p>

  <p><br /></p>

  <p>“Diferansiyel esprisi” XVII. yüzyıla hâkim oldu.</p>

  <p>Birçok alanda “daha yakından görme” düşüncesinin egemen olduğu bu dönemde bilime mikroskobik bir duyarlık bulaştı. O döneme kadar çoğu zaman sınırlı kalan bir bilgi global bir fikir verebiliyordu. Güç bir engel aşılmıştı artık mikroskobik bir fikir global bir düşünceye açılıyordu.</p>

  <p>“Sonsuz küçükler.” Neydi bu yeni varlıklar? Cavalieri için olduğu gibi geometrik büyüklükler mi? Ya da Fermat için olduğu gibi sayısal büyüklükler mi? Leibniz bunları yapıntı gibi görüyordu ama yararlı yapıntılardı ona göre! Düşsel şeyler için de aynı senaryo geçerliydi; ne oldukları pek fazla bilinmeden etken hale getirildi bunlar. Ve mucize sonuçlar getirdiler!</p>

  <p>Mösyö Ruche heyecanla bu sonsuz küçükler evrenine girdikçe karton kapaklı defter doluyordu. Öğrenciliğim sırasında yıllarca yanlarından geçmişim bunların! Yanlarından mı yoksa “hemen” yanlarından mı? Tam yanlarından değil. Felsefe lisansı yaparken bu konulara el atmak zorunda kalmıştı ama bunlar onu o kadar az çekmişti ki bütünüyle unutup gitmişti artık. Mösyö Ruche Fermat’nın üç yüzyıl önce anladıklarını altmış yıllık bir gecikmeyle anlamıştı: Bir eğrinin sonsuz küçük yayı değme çizgisi’nin yöndeş parçasıyla birleşebilir. Sözcükler de mükemmeldi üstelik! Roberval’in anlamış olduğunu o da anladı: Bir eğriyi izleyen bir noktanın hareket yönü noktanın her konumunda eğriye değme çizgisidir. Nihayet şunu da anladı: Bir eğrinin biçimi yalnızca değme çizgisinin yönüne bağlıdır. Bir doğrular grubunun bilinmesi bütün eğrinin bilinmesine olanak verir! Bu hikâye aslında tümüyle eğrinin doğru yoluyla anlaşılması demekti.</p>

  <p>Bu dönemde sonsuz küçükler <i>yok olanlar</i>, tanjantlar da <i>değme çizgileri</i> adıyla anılıyordu. İki anahtar kavram. Newton, birincileri “yok olmadan önce ve yok olduktan sonra değil, yok olma anında küçülen nicelikler” olarak tanımlıyor! Histeri üzerine bir şiir sanki bu.</p>

  <p>Ya değme çizgisi? Sekanta eğriyi kestiği M ve M' noktaları “birbirlerine sonsuzca yaklaştığında” bir sekantın limit konumudur.</p>

  <p>Değmek kesmek demek değildir! Hafifçe dokunma, temas etmedir. Mösyö Ruche bir değme çizgisi çizdi.</p>

  <div class="resim"><img alt="" src="../Images/356.jpg" /></div>

  <p>Matematikte olup bitenler yaşamda olanların tersiydi; işe, sekanta ısrarlı aşk sözcükleriyle başlanmış, sonunda değme çizgisiyle flörte varılmıştı. Birinci durumun aşama aşama terk edilmesinin sonucu ikinci durum olmalıydı doğrusu. Erotizmin güzel yüzü!</p>

  <p><br /></p>

  <p>Fotoğraflar akıp gidiyordu. Her fotoğrafta yirmi beş, otuz çocuk. İlk iki sıradakiler oturmuş durumda, son iki sıra ayakta. Çocuklar, çocuklar, çocuklar! Sübyancı olsa neyse! Tahammül edemiyordu çocuklara; izci olmuştu o. Hepsi birbirlerine benziyordu bunların! Büyüteçle bile baktığında hep aynı kafaları görüyordu. Ama hiçbiri bit pazarındaki o haşarı çocuğa benzemiyordu. İGKA patlamak üzereydi. Fotoğrafçılardan istekleri sonuçsuz kalmamıştı, beşinci ve altıncı sınıf fotoğrafları çökertmişti onu. Fotoğraflar akıp gidiyordu. Patron sabırsızlanıyordu.</p>

  <p><br /></p>

  <p>Diferansiyel hesaba dalan Mösyö Ruche rüzgârgülünün bu yönünün çok uzaklara götüreceğini anlıyordu. Araştırmasını sürdürmesi için bütün bunlara, fonksiyonlara, değişkenlere, limitlere, türevlere gerek var mıydı? Gerek yoktu tabii ki. Olsun. Nerede durmak gerektiği nasıl bilinebilir?</p>

  <p>Kendisinde iyi hatıralar bırakmamış bir kavram olan türev konusunda neyin söz konusu olduğunu anlamıştı: Bir fonksiyonun anlık değişmesini ölçmek. Adından da anlaşılacağı gibi bir fonksiyon değişkene bağlı olarak değişir. Fonksiyonun değişimini belli bir an içinde tanımak kolaydır. Ama onu değişkenin belirgin bir değerine göre tanımak? Bu iş türev almaya düşer. Türev alma anlık değişimi ölçmek demektir. Nasıl? Son derece basit: İşlevin bir sonsuz küçük değişimiyle değişkenin değişimi arasındaki oranı hesaplayarak. Sonra da bunu 0’a doğru uzatarak.</p>

  <p>Tamamdı iş, kaybetmişti kendini! f(x) fonksiyonunun f'(x) türevini tanımlamak için bir formül vardı.</p>

  <div class="resim"><img alt="" src="../Images/357.jpg" /></div>

  <p>Daha fazlasını anlayamadı! Ama limit kavramının ortaya çıkmış olması çok sevindirdi onu. Bir sınıra doğru uzanmak arzu edilen bir şeye olabildiğince yaklaşmaktır... asla ulaşamadan tabii ki! Bu matematiğin tümünde zevkten söz etmenin çok nefis bir biçimi görülüyordu... Hep erotizm. Ne oluyordu bugün ona ama? Ateş geri mi geliyordu, arzu dalgası mı sarıyordu? İlkbahar mı gelmişti yoksa? İlkbahardı. Tarih 22 Mart’tı. Ah bir gün daha...</p>

  <p>Mösyö Ruche keyifliydi. Bu sonsuz küçükler, bu bölünmeyenler, bu değme çizgileri niçin böyle uyarıcı bir etki yapmıştı üstünde. Bakış meselesi.</p>

  <p>Nasıl bir “diferansiyel esprisi” ortaya çıktıysa, bir de “integral bakış” doğuyordu. XVII. yüzyıl insanları bir yüzeye bakmaya başladıklarında, bu yüzeyi tek bir parçanın tümü gibi değil, yan yana getirildiklerinde onu dolduran küçük şeritlerden oluşmuş gibi gördüler.</p>

  <p>Bu ona bir şey hatırlattı. Alamut! İkizler kayak yapmaya gitmeden hemen önce. Hasan Sabbah Alamut’a vardığında bir koyun ya da öküz postunu açtırmış ve kalenin komutanına bir teklifte bulunmuştu: Kendisine bu postla sınırlanabilecek kadar yer satmaya razı olursa 5000 altın verecekti ona.</p>

  <p>Hasan postu yere sereceğine ince şeritler halinde kesmiş ve bunları uç uca ekleyerek bir ip oluşturmuştu. Cavalieri gibi postun yüzünü sayısız çizgiyle ayırmıştı! Onları ne kadar ince keserse, ip o kadar uzun ve içine alacağı alan da o kadar geniş olacaktı. Böylelikle Hasan Sabbah zaptedilemez Alamut kalesini silahlarla değil, integral hesabıyla ele geçirmişti.</p>

  <p>Evet... Mösyö Ruche benzetmenin tam anlamıyla yerinde olmadığını kabul etti. Olsun. Hasan’ı bıraktı ve “integral bakış”a doğru döndü. “İntegral bakış” için bir şeklin alanı bir toplamdı. Ama özel tipte bir toplam. Her biri hemen hemen hiçbir yüzeye sahip olmayan neredeyse sonsuz sayıda ‘çizgi’den oluşan bir “toplam”.</p>

  <p>Bütün sorun sonsuz sayıda öğeden, üstelik te sonsuz sayıda çok-küçük öğelerden oluşan bir “toplam”ın ne ettiğini bilmekti.</p>

  <div class="resim"><img alt="" src="../Images/358.jpg" /></div>

  <p>Tuhaf olan, sonlu miktarlardan oluşan sonlu bir miktar değil, çok küçük sonsuz sayıda öğeyi toplamasıydı. Toplamanın sonucunda ortaya sonlu bir miktar çıkıyordu. Bu yeni tür toplama işlemi <i>integrasyon</i>’dur.</p>

  <p>Mösyö Ruche gene bir durum muhakemesi yapma ihtiyacı hissetti. Biraz düşündükten sonra integrasyon “küçük şeyler”den oluşan bir sonsuzluğu toplamak demektir, ve bu da sonunda kesin bir tanımlaması olan bir şeye götürür, dedi kendi kendine. İlerleme kaydetmiş olduğunu düşündü.</p>

  <div class="resim"><img alt="" src="../Images/359.jpg" /></div>

  <p>Bu toplamayı simgeleştirmek için Leibniz uzun bir S işareti buldu: <i>İntegral</i> işareti, alanının toplamı şeklinin toplamını oluşturan sonsuz küçük dikdörtgenlerden oluşan sonsuz büyük bir sayının toplamı.</p>

  <p>Bütün bunlar ne işe yarıyordu? Yani matematik dışında değil, Mösyö Ruche öğrencisinin Eukleides’e sorduğu soruyu ve Tabac de la Sorbonne’daki “on para etmez karı” lafını çok iyi hatırlıyordu. Hayır, o bunların MATEMATİKTE ne işe yaradığını öğrenmek istiyordu.</p>

  <div class="resim"><img alt="" src="../Images/359_2.jpg" /></div>

  <p>Hayatta, doğrulaştırmak, düzeltmek, düzgün hale getirmek demektir. Matematikte ise doğru kılmaktır. Ve bir çizgi doğru olduğunda, eğer sınırlıysa, uzunluğu hesaplanabilir. Bir eğriyi doğrulaştırmak, onu, uzunluğunu hesaplayabilecek şekilde “doğrultmak”tır.</p>

  <p>Mösyö Ruche aradığı cevabı buldu: Bütün bunlar eğrilerin doğrultulmasına, yüzeylerin dördüllenmesine, katıların hacimlerinin küp olarak ölçülmesine yarıyordu. Yani bir uzunluğu, bir alanı, bir hacmi ölçmeye.</p>

  <p>Hiç böyle tartışmalar yapılmamıştı! Archimedes’in sarmalı, paraboller, hiperboller, sikloit... Sakızlı Hippokrates’in lünülleri kareleştirmesinden beri ne kadar yol alınmıştı! Ama aradan ne kadar da zaman geçmişti: 2000 yıl!</p>

  <p>“Eskiler”in önemli gibi gözüktüğü geometri ve cebirin yanında yepyeni bir analiz çıktı ortaya; diferansiyel hesapla integral hesabı birleştiren, yepyeni güzelliklerle donanmış bir alandı bu. İnce analiz adı verildi buna. Ruche başını kaldırdı, levha her zamanki yerinde, duvarda asılı duruyordu. Sandalyesini yürüttü. Max’in uzun süre önce çizmiş olduğu sekiz bölüme bir ekleme yaptı:</p>

  <div class="resim"><img alt="" src="../Images/360.jpg" /></div>

  <p>Analizin gerçek iki kurucusu burada işe müdahale ettiler. N ve L, Newton ve Leibniz, gerçek yaratıcının kendileri olduğunun kabul edilmesi için birbirlerini yiyen düşman babalar! Çok önemli iki buluşu onlara borçluyuz.</p>

  <p>Birincisi: Matematikçilerin o döneme kadar üstünde çalıştıkları iki farklı alanın, tanjantların belirlenmesi ve alan hesaplarının, aslında aynı olgunun iki yüzünü oluşturduğunu ve birinden ötekine geçmenin mümkün olduğunu bulmuşlardır. Tanjantlardan çıkarak eğriye kadar gitmek mümkündü, türevi alınmış fonksiyondan türevi olduğu fonksiyona kadar gidilebiliyordu. Bir doğrultma bir dördüllemeye indirgenmişti! Yunanlılar bunları görseydiler!</p>

  <p>Matematikçilerin dünyasında önemli bir ipucu oldu bu. Aynı araç bir eğrinin uzunluğunun hesaplanması, bir şeklin alanın belirlenmesi, bir katının hacminin hesaplanması, bir şeklin ağırlık merkezinin saptanması, bir eğrinin minimum ve maksimumlarının saptanması, tanjantların belirlenmesi, hız ve hızlanmaların açıklanması! Fizikle ilgilenenleri heyecanlandıran bir tür evrensel araç. Her tür olgunun değişkenleri artık bu teknikle irdelenebilirdi. Fizik olguların irdelenebilmesi için kapı ardına kadar açılıyordu. Fizik ve mekanik araçlarını bulmuştu! Ve bu araç matematikti.</p>

  <p>Sonuç: Çoğu zaman matematikten dışlanmış olan “hareket” güçlü bir şekilde giriyordu bu alana. Eski Yunanistan’ın kalıplarıyla donmuş olan dünya XVII. yüzyıl sonunda canlandı. Fotoğraftan sinemaya geçildi.</p>

  <p>İkincisi: “N ve L” bu yeni alandan kurallarla donanmış bir “hesap”, bölünmeyecek kadar küçük değer hesabı’nı oluşturdular. Türev alma bir işlem oldu. Sayılarla değil, eğrilere bağlı değişen niceliklerle oynayan yeni tür bir işlemdi bu. Sistematik bir algoritma yardımıyla çalışabilen bir işlemdi.</p>

  <p>İşlem denince, dünyanın aklına yalnızca aritmetiğin dört işlemcinin ve kök almanın geldiği yüzyıllardan sonra, birkaç yıl içinde diferansiyel alma ve integrasyon çıktı ortaya. Birinciler nasıl ters çiftler halinde idiyseler (toplama / çıkarma, çarpma / bölme, kare alma / karekök) yeni ikili de aynı biçimde etkinlik gösteriyordu: Diferansiyel alma ve integrasyon birbirlerinin tersiydi. Ama birincisi ikincisinden önemliydi</p>

  <p><br /></p>

  <p>Newton, doğduğunda o kadar ufakmış ki bir litrelik bir kap içine sığdırılabilirmiş... On yaşındayken uçurtmalar yapıyor, bu uçurtmalara yanan fenerler asıyordu. Geceleri bunları görünce ürken köylüler, ateş saçan yarasalar görmüş gibi kaçışıyorlardı.</p>

  <p>Grosrouvre kendisinden beklenmeyen bir özenle iki cümle yazmıştı. Birincisi Newton’dan alınmıştı:</p>

  <p><br /></p>

  <p class="gir2">Dünyanın beni nasıl görebileceğini bilemiyorum; ama ben kendi gözümde deniz kıyısında oynayan, bulduğu parlak bir çakıltaşıyla ya da her zaman rastlanmayan güzellikte bir deniz kabuğuyla vakit geçiren bir çocuktan başka bir şey olmadığımı sanıyorum; oysa gerçeğin büyük okyanusu önümde uzanıyordu ve ben habersizdim ondan.</p>

  <p><br /></p>

  <p>İkincisi ise Pascal’den alınmıştı:</p>

  <p><br /></p>

  <p class="gir2">Bölünemeyenlerin Geometrisi’nin gerçeğini açık seçik görecek olanlar bizi her yandan kuşatan bu çifte sonsuzluk içinde doğanın büyüklüğüne ve gücüne hayran olacaklar, ve bu olağanüstü saygı ve sevgiyle, kendilerini bir sonsuzlukla bir hiçlik uzamı, bir sonsuzlukla sayılardan oluşan bir hiçlik, bir sonsuzlukla hareketten oluşan bir hiçlik, bir sonsuzlukla zamandan oluşan bir hiçlik arasında bularak tanımayı öğreneceklerdir, insan kendisini en doğru biçimde değerlendirmeyi, ve bütün geometri düşüncesinden çok daha önemli olan düşüncelere sahip olmayı ancak bu yolla öğrenebilir.</p>

  <p><br /></p>

  <p>Bir sonsuzlukla hiçlik arasına yerleşmek! Kolları açmak. Bir elle birine dokunmak, öbür elle ötekini okşamak. Ve kendini en doğru biçimde değerlendirmek. Mösyö Ruche uzun süre dalgaların sesini duydu. Sonra büyük bir dalga geldi ve her şeyi unuttu. OK’nin ortasında, sandalyesinde uyuya kaldı. Bütün gece kumsalda çıplak ayaklarıyla koştu.</p>
</body>
</html>
