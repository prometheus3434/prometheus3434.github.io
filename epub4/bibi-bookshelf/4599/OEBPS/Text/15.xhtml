<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">B</span>EŞİNCİ <span class="bb">B</span>ÖLÜM</p>

  <p class="baslik">Tartaglia, Ferrari<br />
  Kılıçtan zehire</p>

  <p>Büyük Brescia Kilisesi’nde böyle bir kalabalık görülmemişti. Ama kiliseye gelen herkes dinsel bir törene katılmak amacıyla orada bulunmuyor. Onlarca kadın ve çocuk yığılmış, titreyerek bekliyorlar. Umut içindeler. Burada Tanrının evinde güven içinde değiller mi! Niccoló, annesi, erkek kardeşi, kız kardeşi bir direğin dibine büzülmüşler. Orta sahanın altındaki bu görülmemiş kalabalık içersini bayağı ısıtıyor, oysa mevsim kış! Tam bir sessizlik hâkim ortalığa. Herkesin gözü büyük kapıda. Dışarıdan gelen sesler gittikçe güçlenmekte ve yaklaşmakta, içerde ise korkunç bir sessizlik hüküm sürmekte. Herkes nefesini tutmuş, bedenler adeta taş kesilmiştir. 19 Şubat 1512 sabahındayız.</p>

  <p>Kapı büyük bir gürültüyle kırılıyor. Açılan gedikten silahlı adamlar giriyor. Kılıçlarını sallayarak atlarıyla dalıyorlar kiliseye. Kişnemeleriyle dehşet uyandıran atlar, korkudan inleyen insanlara saldırıyorlar. İnsanlar kaçamayınca direnmeye çalışıyorlar. Eziliyor, boğuluyor, çiğneniyorlar. Ama korku ve yılgı hâkim oluyor her tarafa. Saldırgan sürü kılıç darbeleriyle doğruyor savunmasız insanları. Kurtulabilmenin bir yolu olabilir mi? Niccoló henüz çok küçüktür; annesinin kucağında büzülüp kalmıştır. Ailenin sığındığı direğin dibine bir atlı yaklaşır. Niccoló korkunç kılıcın gitgide büyüdüğünü görür... Daha sonra ise hiçbir şey görmüyor. Kılıç, kafasına, yüzüne inmiştir. Caninin gözleri dökmüştür, anne sağ salim kurtulur. Zafer! Fransızlar, İtalya’nın kuzeyindeki küçük kenti, insanları öldürerek, onlara tecavüz ederek, her tarafı yakıp yıkarak ele geçirirler. Başlarında yirmi iki yaşındaki “İtalya Yıldırımı” lakaplı korkunç Gaston de Foix vardır. Bu olaydan 57 gün sonra Ravenna savaşında, yüzüne aldığı on beş ok darbesiyle ölür.</p>

  <p>Mösyö Ruche heyecandan titriyordu. Elli yıl önce 1944’te SS’lerin küçük Oradour-sur-Glane kilisesinde yaptıkları katliamla ilgili öyküleri okurken duyduğu heyecanın aynısıydı bu. “Grosrouvre programı” gereği, arkadaşım verdiği listedeki üçüncü matematikçiye geçtiğinde yeniden bu anıyla yüz yüze gelebileceğini aklından geçirmemişti. Bir zamanlar duyduğu aynı nefret ve başkaldırı hisleriyle ama gene bir zamanlar, sonunda hayatın galip geleceğine duyduğu inançla.</p>

  <p>Brescia kilisesindeki Niccoló için de aynı şeyler söz konusuydu. Onlarca ölü arasındaki cansız bedeni kaldırdılar. Yüzünde korkunç yaralar vardı. Çenesi parçalanmıştı ama yaşıyordu.</p>

  <p>Niccoló on iki yaşındaydı. Çok daha küçük gösteriyordu. Boyu kısacıkta. Babasına da, ufak tefek olduğundan ve bütün gününü at sırtında soyluların mektuplarını dağıtmakla geçirdiğinden süvari Micheletto derlerdi. Micheletto bu olaylardan altı yıl önce ölmüştü. Yorgunluktan. Öldüğünde, varlıklı olmayan ailesi yoksul düştü.</p>

  <p>Annesi, Niccoló’yu bir hekime tedavi ettiremeyecek kadar yoksul olduğundan kendisi üstlendi bu işi; yaralarını temizledi, merhem sürdü. Ve zamana bıraktı her şeyi. Niccoló aylarca hiç konuşamadı. Dilsiz olacağından endişe ediyorlardı. Sonra birkaç ses çıkarabildi. Yavaş yavaş kelimeler çıkmaya başladı ağzından. Ama kekeliyordu. Arkadaşları Tartaglia (Kekeme) adını taktılar ona. Bu adı benimsemeye karar verdi. 1515 yılıydı. Bu tarihlerde I. François Melegnano’da büyük bir zafer kazanmıştı. Fransızlar buraya Marignan demekte ısrar ediyorlardı.</p>

  <p>Bir hekimin ücretini ödeyemeyecek durumda olan aile bir öğretmene de para verecek durumda değildi. Aslında bir öğretmeni olmuştu Niccoló’nun. Ama ancak üçte birlik bir öğretmen denebilirdi buna... alfabenin ancak üçte birini öğretebilmişti. Adan I’ye kadar.</p>

  <p>Niccoló altı yaşına geldiğinde, babası bir öğretmen tutmuştu ona. Ödeme üçtebirlik bölümler halinde yapılacaktı. Micheletto birinci üçte birlik bölümü ödedi ve hemen sonra öldü. Öğretmen anında kesti dersleri ve Niccoló, alfabenin üçte birinde, yarı yolda kaldı. I’dan sonra hangi harf gelir ve nasıl yazılır? Niccoló bunu öğrenebilmek için yanıp tutuşuyordu. Eksiksiz bir alfabe kitabı edindi sonunda ve geri kalan üçte ikilik bölümü tek başına öğrendi. Z’ye kadar!</p>

  <p>“Bildiğim her şeyi ölülerin yapıtları üs^rnde çalışarak öğrendim,” dermiş ileri yaşlarda.</p>

  <p>Tartaglia’nın matematik öğrendiği bu “ölüler” kimlerdi?</p>

  <p>Mösyö Ruche’ün bu kez bir toplantı düzenlemeye pek niyeti yoktu; bu gücü bulamamıştı kendinde. Hem sonra o yaşta yeni alışkanlıklar edinmenin zamanı mıydı? Habibi’yle birlikte yaptıkları o unutulmaz Harizmi toplantısından sonra, öğleden sonraları boş saatlerde, düzenli olarak dükkânında buluşuyorlardı. Rahat edebilecekleri bir biçimde düzenledikleri dükkânın arka tarafında çay içiyorlardı. Mösyö Ruche OK’nden aldığı yapıtları okuyor, Habibi ise hesap yapıyor ya da düşlere dalıyordu. Çıngırak sesi müşterinin girdiğini haber verince, kalkıyordu yerinden. Geri döndüğünde de gelen müşterinin ne aldığını söylüyordu: İki 1664, bir Vichy, üç dilim jambon. Ve Mösyö Ruche kafasını kaldırmadan her seferinde “Ya öyle mi” diyordu ve öğle sonraları böyle geçiyordu.</p>

  <p>Mösyö Ruche Grosrouvre’un listesindeki üçüncü kişiyle ilgilenmeye başlamadan önce OK’nin raflarından Tartaglia’nın <i>Quesiti e Invenzioni diverse</i> (Çeşitli Sorular ve Buluşlar) ve <i>General Trattato di numeri et misure</i> (Sayılar ve Ölçüler Üstüne Genel İnceleme) adlı yapıtlarıyla Cardano’nun <i>Ars Manga</i>’sını (Büyük Sanat) çıkarmıştı. Tartaglia’yı biraz anlayabilmek için gerilere gitmek gerekiyordu.</p>

  <p>XIII. yüzyıldaki, Ortaçağın en büyük matematikçisi Leonardo da Pisa denen Leonardo Bigollo’ya kadar. Bigollo “tembel” demektir! Leonardo, iyi aile çocuğu olarak Cezayir’de, Kabiliye kıyılarındaki Bougie’de konsolosluk yapan Bonaccio adındaki babasını izlemişti.</p>

  <p>Habibi Bougie’yi iyi biliyordu. Issız Kabiliye’nin küçük limanını sevgi ve şefkat duygularıyla anlattı ona. Zeytin ağaçlarını, mantar meşelerini ve kayalıklardan çıkarılıp ızgarada pişirilmek üzere yağlı kağıtlara sarılan barbunya balıklarını, denizkestanelerini anlattı... Ama en güzeli, Habibi’nin, titrek bir sesle sözünü ettiği Cicelli’ye kadar uzanan kıyıydı. Kilometrelerce uzanan ve denize çıkıntı yapan “Cóte d’Azur’den daha güzel” kıyılar.</p>

  <p>– Ve bir anda suyun öbür tarafındaki bir mağaranın önünden geçiyorsun. Cezayir camisinden daha büyük ve yeni bir mağara bu. Adı ne biliyor musun? Büyülü mağara! Boşuna verilmemiş bu ad ona. Niçin bu yaz benimle birlikte gelmiyorsun? Senin için şenlik düzenleriz orada!</p>

  <p>– Yaşlıyım Habibi. Bu yaşta seyahat edilmez artık.</p>

  <p>– Sana bir şey söyleyeyim ini, eskisi kadar yaşlı bulmuyorum ben seni.</p>

  <p>Mösyö Ruche’ün elindeki kitap Leonardo’nun, Bougie’de bir bakkal dükkânında nasıl Arapça öğrendiğini anlatıyordu. Mösyö Ruche hesaplarına dalmış olan Habibi’ye şefkatle baktı. Acaba ilerde XX. yüzyıl sonu Montmartre ünlüleriyle ilgili özyaşamöyküleri kitabında şöyle bir yazı okunacak mıydı: “Pierro, Rucho’nun oğlu, Birucho denir; XX. yüzyılın ikinci yarısının önemli filozofu Arapçayı Martyrs sokağındaki bir bakkal dükkânının ardiyesinde öğrendi!” Leonardo Ortadoğu’ya, Suriye’ye, Mısır’a gitti. İşte gene çıktı karşımıza! Mısır, matematikçilerin Kâbe’siydi!</p>

  <p>O dönemde, matematikle ilgilenen biri için Arapça bilmek çok önemli bir kozdu. Ömer, el-Hayyam (çadırcının oğlu) adını almıştı, Leonardo, <i>filius Bonacci</i> “Bonaccio’nun oğlu” adıyla yetindi ve “Fibonacci”ye çevirdi bunu. Batıda, matematiğin ilk büyük kitabını, <i>Liber abaci</i> (abaküs kitabı) yazdığında bu adla ünlendi.</p>

  <p>Fibonacci, Müslüman ülkelere yaptığı yolculuklar sırasında Hint-Arap rakamlarını... benimsemiş ve isteyen herkese bunların tartışılmaz üstünlüğünü göstererek Hıristiyan ülkelerde bu rakamların propagandasını yapmıştı. Hıristiyanlar bu yapıtın sayfalarında sıfırı keşfettiler, konumlu sayılmayla tanıştılar (“en üst basmaktaki bir cüce en alt basamaktaki bir devden daha uzundur” demişti Jonathan), çarpanlara ayırmayı ve 2’ye, 3’e vb. bölünebilme ölçütlerini ve daha birçok şey öğrendiler. Bunlar arasında tavşanlarla ilgili bir şey de vardı.</p>

  <p>Tavşanların çoğalmasına büyük ilgi duyan Fibonacci bir gün bir tavşan çiftinin bir yıl sonunda kaç yavruları olacağını merak etti.</p>

  <p>Ocak ayında çiftleşmeye başlayan çift şubat ayında ikinci bir çift dünyaya getirir, bu çift de her ay bir çift doğurur. Her çift de doğumundan sonraki ikinci ayda yeni bir çift, daha sonrakiler de ayda bir çift ritmiyle devam ettirirler bu işi.</p>

  <p>Fibonacci çiftlerle ilgili olarak şu sayıları elde eder: 1, 1, 2, 3, 5, 8, 13, 21, 34, 55, 89, 144, 233. Bir yılda Bonaccio’nun oğlunun tavşan çifti 232 çift doğurmuştu! Bu sıralamadaki her sayı, üçüncüden başlayarak kendisinden önceki iki sayının toplamıdır. Fibonacci bu tavşan çiftleri dizisiyle güzel bir gelecek vadeden matematik kavramı olan <i>sayılar dizisini</i> bulmuş oluyordu.</p>

  <p>Daha da şaşırtıcı olan şuydu: Bu dizi sürdürülür ve bir sayı, kendisinden öncesi sayıyla ilişkilendirilirse bu ilişkinin şöyle bir sonuca doğru gittiği görülür:</p>

  <div class="resim"><img alt="" src="../Images/268.jpg" /></div>

  <p>Ünlü altın sayı!</p>

  <p><br /></p>

  <p>İyi giyimli kısa boylu adam, “İGKA”, iyi giyimli uzun boylu adamın, “İGUA”nın Tokyo’dan gönderdiği faksı alınca fotoğrafı bir zarfa koydu ve çok acele Megisserie rıhtımındaki kuşçuya gitti. Dükkânın içinde tezgâhtar kadını aradı. Çok kalabalıktı dükkân. Fark etmeden yanından geçmiş olmalıydı. Bir tur daha attı içerde; bulmak mümkün değildi onu.</p>

  <p>Aramaktan vazgeçerek, hiç de ihtiyatlı bir davranış olmamasına rağmen başka bir tezgahtara yaklaştı ve arkadaşının nerede olduğunu sordu. “Maria mı? Bugün izinli o”, diye karşılık verdi adam.</p>

  <p>Evine gitmekten başka çare kalmıyordu.</p>

  <p>Zili çaldı. Kimse yoktu. Binanın giriş kapısının hemen karşısındaki küçük restoranda beklemeye karar verdi. Bir bira söyledi ve düşlere daldı: Tokyo! Nasıl bir kent! Ne kadar isterdim orada olmayı, ama orada olan o, ben değil, hep böyle oluyor, her zaman en iyi durumda olan o. Paris’i terketmek! Özellikle de yaptığım bu aptalca işi bırakmak. Patronun saplantısı, yeteneklerimle hiç ilgisi olmayan bir iş. Sırtına sert bir yumruk yiyince, az daha boğuluyordu, bardağını devirdi, içinde fotoğrafın bulunduğu zarf ıslanmadı ama İGKA’nın ceketi ıslandı. Öfkeyle kalktı yerinden, kavgaya hazırdı. Kadın keyifle gülerek seyrediyordu onu.</p>

  <p>– Giulietta!</p>

  <p>Çünkü kuşçu dükkânının sahibinin sandığı gibi adı Maria Giuletti değil, Giulietta’ydı. Giulietta Mari. İGKA’nın, güzel, çizgili tüvit ceketinde durmadan genişleyen lekeye bakıyordu alaycı bir tavırla. Tam tamına bir baş uzundu ondan.</p>

  <p>– Allahtan bir bardak bira söylemişsin, yoksa leke daha büyük olacaktı, dedi bu kez üzülmüş gibi yaparak.</p>

  <p>Çiğ çiğ yiyebilirdi onu. Resmen dalga geçiyordu. Ama o kadar da beğeniyordu ki. Fildişi tenli şahane bir esmer, İtalyan güzeli!</p>

  <p>– Ne yapıyorsun burada? diye sordu.</p>

  <p>– Seni bekliyordum, tabii ki. Yeni haberler var.</p>

  <p>Fotoğrafı zarftan çıkardı. Fotoğrafta Max ve Nofutur daire içine alınmıştı.</p>

  <p>– Bu çocuk dükkânda gördüğün çocuk mu?</p>

  <p>Fotoğrafı iyice yaklaştırdı gözlerine. İleri derecede miyoptu ve herkesin önünde gözlük takmak istemiyordu.</p>

  <p>– O.</p>

  <p>– Emin misin?</p>

  <p>– Ben birini, bir kere gördüm mü...</p>

  <p>– Görmeyi başarabildiğinde, demek istiyorsun.</p>

  <p>Tak! Bu işi kimin çözeceğini kesinlikle bilmesi gerekmiyor muydu? Öldürecek gibi baktı. Adam ısrar etti:</p>

  <p>– O mu değil mi?</p>

  <p>– Kesinlikle tanımış olduğuma eminin bu küstah yüzü. “Annem tanımadığım kadınlarla konuşmamı yasakladı” dediğinde bir tokat patlatacaktım suratına.</p>

  <p>– Takma kafana. Onu bulursam, ben de bir tokat patlatacağım. Biliyorsun, bitpazarındaki depoda karnıma öyle bir tosladı ki iki gün ağrıdı. O pislik papağana gelince, Zıtt! (Büyük bir keyifle boynunu kıvıracağım anlatmak istedi elini burgu gibi kıvırarak). Görüyor musun bana yaptığını. Sol elinin, ucu çok pis bir şekilde kesilmiş küçük parmağını gösterdi. Parmağını Giulietta’nın yüzüne yaklaştırdı. Giulietta önemseyerek başını salladı:</p>

  <p>– Sahiden! Elinden kaçırmamış seni. Allahtan küçük parmak ve de sol el.</p>

  <p>– Bugün ikinci kez şanslı olduğumu söylüyorsun ve her seferinde, başıma gelen pis bir işle ilgili bu, dedi adam öfkeyle.</p>

  <p>– Öyle, dedi, bu tepkisine kendisi de şaşarak. Annem öğretti bunu bana. Şöyle derdi: “Bak Giulietta, başına bir felaket geldiğinde şöyle diyeceksin: Şükür, daha kötüsü de olabilirdi. Ve hemen her şey yoluna girer.”</p>

  <p>– Annene teşekkürler. Şimdi daha iyiyim. O pislik papağanı bulduğumda, çok daha iyi olacağım.</p>

  <p><br /></p>

  <p>Tartaglia öncesi, beklenmedik ölçüde uzun bir dönemi kapsıyordu. Mösyö Ruche kitapları kaldırmaya hazırlanıyordu, ama dayanamadığı bir şey çıktı karşısına: <i>Sayı ve geometriye ilişkin bazı soruların çözümünün çiçeği</i>. Niçin çiçek? Çünkü, diye karşılık veriyordu Fibonacci, bu soruların çoğu, “dikenli olmalarına rağmen, çiçek açmış gibi sunulmuştur; kökleri toprakta olan bitkilerin ortaya çıkıp, çiçeklerini göstermesi gibi bu sorulardan bir yığın başka soru çıkarılır.” Bu çiçek açmış problemlerden biri, onu Sicilya kralı Frederic huzurunda Palermolu Giovanni’yle karşı karşıya getiren turnuvanın sonucu olmuştur. Matematik tarihinde ilk meydan okumadır bu. Başkaları da olmuştur daha sonra. Tartaglia bir şeyler biliyordu bu konuda. Ama Mösyö Ruche ona gelmeden önce bir Fransisken din adamından, Luca Pacioli’den geçmek zorunda kaldı.</p>

  <p><br /></p>

  <p>Pacioli’nin <i>Summa de arithmetica, geometria proportioni et proportionalità</i> (Aritmetiğin, Geometrinin, Oran ve Orantının Özeti) adlı yapıtı olağanüstü bir yapıttı. Mösyö Ruche heyecanla karıştırıyordu kitabı. Grosrouvre böyle bir hazineyi nasıl elde edebilmişti? 1494’te yazılmış bir yapıt! Rönesans döneminde, Bologna’da, Siena’da, Venedik’te, Urbino’da, Floransa’da, Leonardo da Vinci, Raphaello, Piero de la Francesca, bütün dünyanın gelecekteki müzelerini beslemek amacıyla durmaksızın çalışıyorlardı Napoli müzesinde, bugün bile görebilirsiniz Jacopo de Barbari’nin Luca Pacioli tablosunu; Luca bu tabloda, elini bu ünlü yapıtın üstüne koymuş biçimde resmedilmiştir: Söz konusu yapıt basılmış ilk cebir kitabıdır! Bu yapıtın basılmasından kırk yıl önce Gutenberg, Mainz’deki atölyesinde ilk kitabını çıkarmıştı. Bu tarihten sonra da her şey hızlanmıştı.</p>

  <p>Onlarca hatta yüzlerce nüsha basılan yapıtlar Avrupa’yı baştan sona kat ederek, sayıları sürekli artan kitabevlerini beslediler. Mösyö Ruche dükkânına, basılmış ilk kitabın geldiğini gören bu dönemde yaşayan bir kitapçının neler hissetmiş olabileceğini merak etti. O kitapçı ki o zamana kadar elinde ince, beyaz kâğıtlı el yazmalarından başka bir şey görmemiştir ve o anda kâğıda basılmış bir kitap buluyor elinde!</p>

  <p>İlk izlenimi hiç kuşkusuz şaşkınlık olmuştur. İnanılmaz bir sayfa düzeni karşısında duyduğu şaşkınlık. Aynı sayfadaki birbirlerine tıpatıp benzeyen a’lar! ve b’ler, ve c’ler! Okumayı kolaylaştıran bir düzen ama gene de yoksulluk gibi bir şey buluyordu sanki bu işte. Yatıştırıcı, biraz da hüzün verici bir tekdüzelik. Şaşkınlık da tabii ki ama bu şaşkınlık aynı yapıtın iki nüshasını alıp, sayfa sayfa karşılaştırdığında ve her ikisinin de tıpatıp aynı olduğunu görünce daha da artıyordu. Bunları birbirinden ayırabilmek imkansızdır. Birbirlerinin yerini alabilecek iki nüsha! Biri yanar, öteki yanmaz, gibi şeyler düşünmekten alamadı kendini Mösyö Ruche. İkiz kitaplar! Klon kitaplar sel gibi akın etmeden önce... Matbaan icat edildiği dönemde kitapçı olmak! Mösyö Ruche bunu düşledi. 1480 yıllarında Fransa’da üretilen ilk yapıtların basıldığı Sorbonne’a iki adım mesafedeki Escholiers sokağında kitapçı olmak. Böyle bir macerayı yaşamamış olduğu için çok üzülüyordu</p>

  <p>Pacioli’nin kalemle hesabın savunuculuğunu yaptığı basılmış bu ilk cebir kitabı yeni sonuçlar içermiyor, Batının XV. yüzyıl sonunda cebir konusunda bildiklerinin bir dökümünü veriyordu. Ve Batının bildikleri temel olarak Arap matematikçilerinin yapıtlarından ve Yunan yapıtlarından yapılan çevirilerden geliyordu. Ama örneğin Ömer Hayyam ve Şerafeddin Tusi’nin çalışmalarından bütünüyle habersizdiler.</p>

  <p>Bağdat ve Alamut Kuzey İtalya’dan çok uzaktaydılar. Ama meseleye katliam açısından bakıldığında, Foix kontu Moğolları aratmamıştır kesinlikle... Hayyam’ı düşünürken, Perrette’in kitabevinde, üçlüyle ilgili olarak sorduğu soru geldi aklına.</p>

  <p>Mösyö Ruche ufak tefek bir İtalyanı hatırladı. Adı neydi? Tavio! Tabac de la Sorbonne’da garsondu. Bizden küçük, kibar bir çocuktu ve önceleri Grosrouvre’un iyi arkadaşıydı. Birkaç aylığına küçük bir grup oluşturmuşlardı, birlikte eğleniyorlardı. Sonra savaş çıktı, Grosrouvre ve ben savaşa gittik. Bir daha görmedik onu. Geçici bir üçlü. Ayrıca Mösyö Ruche üçlüyü değil, kendi geçmişini sorgulamıştı boşuna. Kesinlikle başka bir hikâyeydi bu... Grosrouvre ve o bir Rus kabare şarkıcısına âşık olmuşlardı, otuz yaşlarındaydı kadın ve adı Tanya’ydı. Gene bir üçlü oluşturmuşlardı. Ama uzun sürmemişti bu, kadın bir Türk dansçıyla birlikte çekip gitmişti. Mösyö Ruche şarkıcı kadını da, matematik tanıtlamalara tutkun garsonu da görmüyordu. Hayır, Perrette yanılıyordu.</p>

  <p><br /></p>

  <p>Tekrar matematiğe, tarihe ve matematik tarihine daldı. Harizmi Ortaçağ’da, batıda büyük bir üne kavuşmuştu. Mösyö Ruche, adını yükseksesle söylemekten alamamıştı kendini –İrlandalıların icadı olan kuskusla ilgili olarak Habibi’nin hayret nidasını da unutmamıştı!</p>

  <p>Harizmi’nin yapıtları XII. yüzyıldan başlayarak durmaksızın çevrilmişti. Önce Hint hesabıyla ilgili yapıtı: <i>Dixit algorismi</i> adıyla çevrilen bu yapıtı matematiğin kutsal kitabı haline gelmiş ve <i>algorisme</i> diye adlandırılan bu hesaptan algoritma sözcüğü doğmuştur. Roma yazılı sayılaması hesaba hiç uygun değildi, en küçük bir işlem bile ancak abaküs (bu amaçla kullanılan ve üstlerine markalar konan sütunlar şeklinde olan Çin sayı boncuklarının eşdeğerlileri) denen hesap aletiyle yapılabiliyordu.</p>

  <p>Yeni hesap yönteminin sunuluşu gerçek bir devrim yarattı; bu hesap yöntemini savunanlar ve ona karşı olanlar, abaküsçüler ve algoritmacılar uzlaşmaz karşıt kamplara bölündüler. Profesyonel hesapçılar birliği içinde yer alan abaküsçüler sahip oldukları ayrıcalıkları savunuyorlardı.</p>

  <p>“Bir işlem yapmak”, sayılar yazmak ve yazı aracılığıyla sonuç almak demek olan bu son derece olağan etkinlik o dönem insanlarının büyük çoğunluğu için –hesap yapmasını bilen zayıf çoğunluk için– kesinlikle hayal edilemeyecek bir işti. İkinci bin yılın ilk yüzyıllarında bir çarpma işlemi yapabilmek her türlü yüksek görevin kapılarını açabiliyordu size.</p>

  <p>En köklü değişiklik işlemlerin artık birtakım somut malzemeyle yapılmaması olmuştur: Hesaplar artık çakıl taşlarıyla, bilyelerle ya da markalarla değil SÖZCÜK’lerle yapılacaktı. Sayıların kendi adlarıyla hesap yapılmaya başlandı! Hesap radikal bir değişime uğradı. YAZIYLA ve yalnızca yazıyla bir HESAP haline geldi. Mösyö Ruche daha önce hiç düşünmemişti bunu. Sözcükler işlemsel bir nitelik kazandılar. Bunun ne kadar ağır bir şok olduğunu hayal edebilmek çok zordur.</p>

  <p>Sıfırın gelişiyse? Göz kamaştırıcı olmuştur!</p>

  <p>Mösyö Ruche sıfırın bulunuşunun tarihine dalmadan edemedi. Sıfır, bizim bugün tanıdığımız sayı oluncaya kadar uzun bir yol katetmiştir.</p>

  <p>Hanelerden oluşan belli düzenlerde, bir sayı, bileşimine giren birleri, onları, yüzleri vb. göstermesi amacıyla hanelere yerleştirilmiş dokuz rakamdan biriyle gösterilmişti.</p>

  <p><i>Mille et Une Feuilles</i>’ün (Bin Bir Sayfa) asaleten sahibi olduğundan Mösyö Ruche denemeyi “bin bir” sayısıyla yaptı.</p>

  <div class="resim"><img alt="" src="../Images/273.jpg" /></div>

  <p>Ayırma çizgilerini kaldırdı, bir güç azalması görüldü!</p>

  <div class="resim"><img alt="" src="../Images/273_2.jpg" /></div>

  <p>Koltuk değnekleri atılınca sayı yıkılmıştı. “Bin bir” “on bir” olmuştu.</p>

  <p>Bir gün birisi –kim?– bir hanenin boş olduğunu göstermek amacıyla özel bir işaret bulmayı düşündü: Küçük bir halka. Mösyö Ruche ortadaki iki boş haneye birer halka koydu;</p>

  <div class="resim"><img alt="" src="../Images/273_3.jpg" /></div>

  <p>Bunun hiçbir anlamı yok gibiydi, ama aslında büyük bir adım atılmıştı. Bir varlığı belirten yokluk! Doluymuş gibi işlem gören bir boşluk! Bu işareti ayrı bir şeymiş gibi göstermek, bir noktalama işareti gibi özel bir durumla sınırlamak yerine, ortak bir statü verildi ona, rakam oldu. Ötekiler gibi, öteki dokuz rakam gibi bir rakam oldu o da!</p>

  <div class="resim"><img alt="" src="../Images/274.jpg" /></div>

  <p>Ve koltuk değneklerinden kurtulan sayılar kendi başlarına ayakta durmayı başarabildiler! Mösyö Ruche kıskandı onları.</p>

  <p>Mösyö Ruche gezisini sürdürürken İsa’dan üç yüzyıl önce Babil’de böyle bir rakam olduğunu öğrenince çok şaşırdı. Babil sıfırı, tarihin ilk sıfırı. Yazıcılar bu sıfırı iki eğik çizgiyle gösteriyorlardı. Daha sonra Maya astronomları bir sıfır rakam buldular ve bunu deniz kabuğu biçiminde yatay bir oval figürle gösterdiler.</p>

  <p>Ama insanların yalnızca bir rakam değil, aynı zamanda bir sayı olan “tam” sıfırı bulmaları için İS VI. yüzyılı beklemesi gerekti. Yani bir eylemin aktörü olmaya elverişli bir işaret. <i>Sıfır sayısı</i> bulundu. Hintlilerin büyük buluşudur bu! Bir tam sayının, kendisinden çıkarılmasıyla tanımlanan <i>Çunya</i>:</p>

  <p>Sütunların arasına sıfırlar koyan Mösyö Ruche ayırma çizgilerini kaldırdı. Kanı dışarı bakmadan önce kapanmalarını önlemek üzere damarlarının içine sokulan tamponlar gibi sıfırlar da iki adet 1’in birleşmesini engelliyorlar, boşluğu koruyorlar. Sayı nefes aldı, “bin bir” oldu.</p>

  <p><br /></p>

  <p class="ortali">0 = n - n</p>

  <p><br /></p>

  <p>Mösyö Ruche bu tanımı kendi felsefe diliyle açıkladı: Sıfır kendiyle kendinin farkıdır.</p>

  <p>Toplama işleminde hiçbir etkisi yoktur: n + 0 = n.</p>

  <p>Çarpmada son derece güçlüdür n x 0 = 0.</p>

  <p>Bölmek kesinlikle yasaktır:<img alt="Görüntü" src="../Images/275.jpg" /></p>

  <p>Kuvvet artışında şaşırtıcı bir indirgeyicidir: a=0'sa, a<sup>0</sup> = l’dir. Bu yeni sayının etkinlikleri bunlardır.</p>

  <p><br /></p>

  <p>Sayılar alanında sıfırın ortaya çıkışı “kaç tane var?” sorusuna, “HİÇ yok” negatif yanıtını, pozitif bir olumlama olan “HİÇ var”a dönüştürmüştür. “Yok”tan “sıfır var”a geçilmiştir! Sayının statüsünü geliştiren 0, bir nicelik, ötekiler gibi bir nicelik durumuna gelir.</p>

  <p>Kaç? Sıfır!</p>

  <p>Abaküsler ve çeşitli hesap aletleri saf dışı edilince, kâğıda geçildi. Kâğıt Çin’den, sonra Bağdat civarından, daha sonra da İtalyan ve Fransız imalathanelerinden geldi. Artık çoğu kitabın yazıldığı kâğıttı bu.</p>

  <p>Fibonacci ile Pacioli arasında önemli bir olay oldu. 1453’te Fatih Sultan Mehmet’in ordusu İstanbul’u almıştı. Yüzyıllarca, Roma’yla Bağdat arasında bulunduğundan “merkez kent” olmakla böbürlenen İstanbul’un düşmesi Hıristiyan dünyasıyla Müslüman dünyasını karşı karşıya getirmiştir. Bu olay beklemedik sonuçlar doğurdu. Yüzlerce Bizanslı bilgin ve çevirmen yüzlerce Yunan yapıtıyla birlikte kentten kaçtılar ve bunların toplu halde Batıya gidişi olayların seyrini değiştirdi.</p>

  <p>Türk, düşman oldu. Tartaglia, döneminde yeni bir tür olan <i>Matematik Eğlenceleri</i> kitabında şöyle bir soru sormuştur: “İçinde 15 Türk ve 15 Hıristiyan bulunan bir gemi fırtınaya yakalanır. Gemi kaptanı yolcuların yarısının denize atılması emrini verir. Denize atılacak yolcuların seçimi için şöyle bir yöntem uygulanacaktır: Bütün yolcular bir daire oluşturacaklardır. Belli birisinden başlanarak sayılacak, her dokuzuncu yolcu denize atılacaktır.” Soru şuydu: “Kurada yalnızca Türklerin çıkması ve denize atılmaları için yolcular nasıl yerleştirilmelidir?” Bu problemi çözmek için Hıristiyan kaptan, Tartaglia aracılığıyla Arapların bulduğu cebire başvurmak zorunda kalmıştır.</p>

  <p>Tartaglia üçüncü dereceden denklemlerin çözümüyle ilgilenmiştir. Mösyö Ruche bu alanda Ömer Hayyam ve Şerafeddin Tusi’den sonra, bulunacak bir şeyler kalmış olmasına çok şaşırdı.</p>

  <p>Bir ifade çok sık çıkıyordu karşısına: <i>Denklemlerin kök sayılarla çözümü</i>. Bir denklemin çözümlerini veren formüllerin araştırılması söz konusuydu burada. Herhangi bir formül tipi değil, sadece dört işlemden ve kök sayılardan yararlanan formüller: Kare köklerin, küp köklerin vb. çıkarılması. Ve de yalnızca bunlar. Yani çözümlerin gerçek sayısal hesabına olanak sağlayan işlemsel formüller, diyerek anladı meseleyi Mösyö Ruche.</p>

  <p>Ömer Hayyam, Şerafeddin Tusi ve başka Arap matematikçiler denemişlerdi bunu. Ama hiçbiri başaramamıştı.</p>

  <p>Kuşkusuz birtakım çözümler getirmişlerdi ama yalnızca geometrik, yapılar aracılığıyla gerçekleştirebilmişlerdi bunları. Sonunda Ömer Hayyam, kendisinin başaramadığını, geleceğin matematikçilerinin başarması dileğinde bulunmuş ve bu denklemleri “yalnızca hesap”la çözmeyi başarmıştır. Yani <i>kök sayılarla</i>.</p>

  <p>İşte Tartaglia’nın da yoğunlaştığı konu buydu. Mösyö Ruche onun <i>Çeşitli Sorular ve Buluşlar</i> adlı yapıtını açtı. Tartaglia bu yapıtta üçüncü dereceden bir denklemin çözümünün kendisi için nasıl hüzünlü bir maceraya dönüştüğünü anlatıyordu. Mösyö Ruche kitabı karıştırırken sayfa kenarlarında birtakım küçük çarpı işaretleri bulunduğunu fark etti. Kim yapmıştı bu zararlı işi? Yanlarında çarpı işareti bulunan bölümleri okuduktan sonra hiç kuşkusu kalmadı Mösyö Ruche’ün. Grosrouvre! Küçük maymun! Mösyö Ruche ayrıca onun işaretli bölümlerin altını bütünüyle çizmiş olmadığını da fark etti!</p>

  <p>Tartaglia, alfabenin geri kalan üçte ikilik bölümünü tek başına öğrendikten sonra epey yol almıştı. Gene öyle kısacıktı ama, sakalları uzamıştı. Sakalları yüzündeki yaraları tümüyle gizliyordu. Ancak çok dikkatli bir kulak, konuşurken bazı sözcüklerinin anlaşılmadığını fark edebilirdi. Ünlü bir bilim adamı olarak, kendisinin de söylediği gibi “ölülerin yapıtları” üstünde yalnızca çalışmamış, çevirmişti de bunları (Eukleides, Archimedes). Mösyö Ruche, üstünde çalışmış olduğu <i>Elementler</i> nüshasının, Tartaglia’nın çevirisi olduğunu anımsadı. Archimedes’in yapıtlarını da onun çevirip çevirmediğini öğrenmek istedi. Raflara baktı; bulunmaları gereken yerde yoktular. Yanlış rafa mı koymuştu onları? Daha sonra ilgilenirim, şimdi dikkatimi dağıtmayayım, diye düşündü.</p>

  <p>Padoli’nin yapıtında Arapların ‘şey’i, yani ‘bilinmeyen’i, Latincede <i>cosa</i> olmuştu. O tarihten başlayarak cebir Şeyin Sanatı olarak tanınmıştır. Bilinmeyenin karesi <i>censo</i>, küpü <i>cubo</i> olmuştu. İkinci dereceden denklem, rakamlarla değil harflerle yazılıyordu:</p>

  <p><br /></p>

  <p class="ortali"><b>censo et cose egual a numero</b></p>

  <p><br /></p>

  <p>Bir kare ve şeyler bir sayıya eşittir. İndirgenmiş biçimiyle (karesi bilinmeyen) üçüncü dereceden denklem:</p>

  <p><br /></p>

  <p class="ortali"><b>cubo et cose egual a numero</b></p>

  <p><br /></p>

  <p>Bir küp ve şeyler bir sayıya eşittir. XVI. yüzyılda Bologna Okulu İtalyan matematikçileri bu sonuncu denklem üstünde yoğunlaşarak Kuzey İtalya’yı bir yüzyıl boyunca bir cebir ülkesi haline getirdiler.</p>

  <p>Mösyö Ruche, Tartaglia’nın yapıtında ilk çarpı işaretinin konulmuş olduğu bölümü buldu. Bu bölümde şöyle deniyordu: Üçüncü dereceden denklem konusunda bazı çözümler bulmayı başaran Bologna okulu matematikçilerinden Scipione Del Ferro ilk gediği açmıştır. Ancak kendisi bunları yayımlamamış, gizlemiştir. Grosrouvre’un işaret etmek istediği nokta buydu kesinlikle. Ulaştığı sonuçları sır olarak saklamak isteyen yalnızca o değildi; bu yolu açmış olanlar hiç kuşkusuz Pythagorasçılardı.</p>

  <p>Ama Scipione del Ferro sonunda, yöntemini damadı Annibal de la Nave’ye açıkladı. Grosrouvre zaten olmayan bir damada da, eski bir dostuna da böyle bir açıklama yapmamıştı. Mösyö Ruche ilk kez, Grosrouvre’un, son anda bile olsa, tanıtlamalarını, gizlilik kaydıyla kendisine aktarmamış olmasına şaşırmıştı. Bunların tek sahibi olarak kalmak istemişti sanki sonsuza kadar.</p>

  <p>Annibal de la Nave dilini tutamadı; söz konusu yöntemi dostlarından birine, Antonio Maria del Fiore’ye anlattı. Antonio Maria del Fiore sırrını 1526’da Del Ferro’nun ölümüne kadar sakladı. Ama daha sonra, kendisine emanet edilen sırrı kamuya mal edeceğine, kendi adına, matematikçilere meydan okumaya başladı.</p>

  <p>Grosrouvre’un tanıtlamalarını elinde bulunduran Mösyö Ruche de aynı şekilde, dünyanın bütün matematikçilerine meydan okuyabileceğini hissetti. Bunlar Del Fiore zamanında olsa olsa birkaç yüz kişiydiler, şimdi de birkaç on bin kişi olabilirlerdi.</p>

  <p>Tartaglia düelloyu kabul etti. İkisi arasında bir <i>cebir düellosu</i> yapıldı. Her biri bir notere otuz problemlik bir liste ve bir miktar para bıraktı. Kırk gün içinde en çok problemi çözecek olan galip ilan edilecek ve ortaya konan parayı alacaktı. Del Fiore’nin otuz problemi biliniyor. Bir iki örnek verelim: “Küp köküne eklendiğinde 6 edebilecek bir sayı bulun”, ya da: “İki kişi birlikte yüz dakika kazanmışlardır, birincinin kazancı, ikincisinin payının küp köküdür”, veya: “Bir yahudi birisine borç veriyor; şartı şudur: Yıl sonunda borç olarak verdiği paranın küp kökü kadar faiz ödenecektir kendisine. Yahudi yıl sonunda ana para ve faiz olarak 800 düka alır. Ana paranın miktarı nedir?” Tartaglia’nın Türkleri, Del Fiore’nin de Yahudisi vardı...</p>

  <p>Del Fiore’nin bütün problemleri üçüncü dereceden denklemlerle ilgiliydi. Tartaglia bunları birkaç günde çözdü. Del Fiore rakibinin sorduğu problemlerden hiçbirini çözemedi. Sonuçlara da itiraz etti. Galip ilan edilen Tartaglia, çok kötü bir oyuncu olarak gördüğü rakibinden hiçbir şey kabul etmek istemedi, parayı geri çevirdi. Bu kadar kolay galip gelmesini sağlayan yöntemi yayınlaması beklendi.</p>

  <p>Sayfa kenarındaki ikinci çarpı işareti, Tartaglia’nın yöntemini yayınlamadığının yazılı olduğu paragrafın yanına konmuştu. Nedenleri? Tartaglia şöyle diyordu bu konuyla ilgili olarak: “Şimdilik çevirilerimle çok meşgulüm. Ama buluşlarımı da gömmeye niyetli değilim hiçbir biçimde. Bunları, yakında yayımlamayı düşündüğüm bu sorunları işleyen bir kitaba saklıyorum.”</p>

  <p>Burada Milanolu bir hekim devreye giriyor. Matematikçi bir hekim. Girolamo Cardano 1501’de, bölgenin Fransız işgali altında olduğu bir dönemde Pavia’da doğdu. Fransızlar ona Jerôme Cardan derler. Mösyö Ruche, onun yaşamını böyle yakından tanıyabildiyse eğer, bunun nedeni Cardano’nun ileri yaşlarda, batı edebiyatının ilk özyaşamöyküsü kabul edilen <i>De propria vita</i> (Yaşamımın Kitabı) adlı bir yapıt yazmış olmasıdır.</p>

  <p>Cardano çiçek hastalığına yakalandığında bir aylık bile değildi. Sirke banyosu yaptırdılar ve atlattı hastalığı. Sekiz yaşında dizanteriye yakalandı. Dokuz yaşında merdivenlerden düştü, olmayacak bir şanssızlık, düştüğünde büyük bir çekiç vardı elinde. Çekiç elinden fırladı ve alnının tam ortasına çarparak, kemiği görünecek biçimde koca bir delik açtı. Felaketler hiçbir zaman tek başına gelmez, bir süre sonra, evin önünde uslu uslu otururken çatıdan kafasına bir taş düştü! On sekiz yaşındayken vebaya yakalandı. Venedik’te ve Garda gölünde boğulmaktan zor kurtuldu. Bologna’da sağ elinin yüzük parmağını ezdi ve iki kez de bir köpek tarafından ısırıldı. Üstüne üstlük cinsel yetersizlik içinde olduğunu anladı. Hafif meşrep kadınlarla ilişki teşebbüslerine rağmen bundan kurtulamadı. 31 yaşında evlendiğinde gerdek gecesi cinsel yetersizliği son buldu ve bir daha sıkıntı çekmedi bu konuda. Ama 35 yaşında çok fazla işemeye başladı (günde altmış onsa kadar çıkıyordu bu miktar). Ve böyle sürdü bu. Hemoroit konusunda böyle olmadı; çok acı çekti ama elli yaşına geldiğinde mucizevi bir şekilde kurtuldu bu rahatsızlıktan!</p>

  <p>“Bazen kendimi öldürmeyi düşündüm; öyle sanıyorum ki bunu kitaplarında anlatmasalar da başkaları da düşünmüştür.”</p>

  <p>Sağlık konusu böyle. Ya aile?</p>

  <p>Cardano’nun babası Fazio hazine avukatı, hukukçu, din bilimci, her alanda derin bilgisi olan bir insandı; tam bir Rönesans tipiydi. Fazio da Tartaglia gibi kekeliyordu. O da çocukluğunda, kafasındaki bazı kemiklerin çıkarılmasına yol açan sert bir darbe almıştı. O zamandan beri başlıksız dolaşmıyordu. Ama görüş gücüyle telafi ediyordu bunu. Geceleri bir kedi kadar keskin bir görüşe sahipti ve tüm yaşamını da gözlüksüz geçirdi. Benim gibi, ama bildiğim kadarıyla benim kafamdan kemik çıkarmadılar, diye düşündü Mösyö Ruche.</p>

  <p>Cardano’nun annesine gelince, oğluna göre, “şişman, dindar, çabuk öfkelenen”, ama “çok güçlü bir hafızaya sahip ve olağanüstü zeki” bir kadınmış. Fazio, Girolamo’yu uşak gibi kullanıyormuş. Ya peşinden gelmesini istiyormuş ya da bir yere yolluyormuş ve çocuğun yorgunluğu falan da hiç umurunda değilmiş. Hiçbir konuda anlaşmayan babası ve annesi bu noktada çok iyi anlaşıyorlarmış; üstelik de adamakıllı dövüyorlarmış Girolamo’yu. Ve kendisinin söylediğine göre her dayaktan sonra öylesine ağır hastalanıyormuş ki öleceğini sanıyormuş. Yedi yaşına gelince, anne babası artık onu dövmekten vazgeçmişler.</p>

  <p>Orta boyluydu, ayakları küçük ve yayvandı, göğsü dar, kolları çöp gibiydi, sağ elinin parmakları birbirlerinden o kadar ayrıydı ki el falına bakanlar aptal ve hödük buluyorlardı onu, sol eli uzun, ince ve ayrık olmayan parmaklarıyla çok güzeldi. Çenesi yarık, alt dudağı geniş ve sarkıktı, gözleri küçük ve dikkatle bir şeye baktığı zamanların dışında neredeyse hep kapalıydı. Sol göz kapağında mercimeğe benzeyen küçük bir leke vardı. Başı, geriye doğru küçük bir küre gibi daralıyordu. Boğazının alt tarafında, annesinden miras kalmış yuvarlak, sert ve fırlak bir şişkinlik vardı.</p>

  <p>Bütün bu sefaletlere karşın kafası iyi hatta çok iyi çalışıyordu. Yirmi yaşındayken Pavia üniversitesinde Eukleides’i anlatıyordu. I. François buraya çekilip muharebeye gireceği sırada Pavia’yı terkedip Padova’ya gitti. 1525 yılıydı. Tutsak alınan Fransa kralı onuru dışında her şeyini yitirmiş olduğunu söyledi. Oysa saldıran kendisiydi. Onurunu da kaybetmemiş miydi?</p>

  <p>Girolamo da babası gibi hekim ve matematikçi oldu ve gene babası gibi matematik okuttu. Ama her şeyden önce hekimdi o. Önce bir köyde, sonra Milano ve Pavia’da. Tıp dersleri verdiği kentler. Bir gün, çok sayıda düşmanı derslerini denetlemesi için bir tür müfettiş gönderdiler ona. Müfettiş, Cardano’nun ders verdiği salona girmeden raporunu yazdı: “Girolamo Cardano’nun öğrencilerine değil sıralara ders anlattığını gördüm. Kötü huylu, aptal ve herkese zararı dokunan bir insan...”</p>

  <p>Astrolog olarak büyük ün yapan Cardano zamanının büyük bölümünü yıldız falına bakmakla geçirdi. Dört yüzyıl önce Hayyam’ın yaptığı gibi.</p>

  <p>Cardano yaşamında iki kez yapıtlarının bir bölümünü yaktı. Birincisinde dokuz kitap, ikincisinde yüz yirmi dört! Bu iki yangından sonra gene de elli kadar basılmış, bir o kadar da yazma kitap kaldı geriye. Mösyö Ruche bu bölümün karşısında, sayfa kenarında çarpı işareti olmadığını gördü.</p>

  <p>Grosrouvre Cardano’dan çok daha radikaldi. Onun yaktığı kitapların sayısı ne dokuz, ne yüz yirmi dörttü, bütün yapıtlarını yakmıştı o. Bütün kâğıtlarını, bütün günlüklerini, bütün notlarını... bütün yaşamını! Yürek parçalayıcı bir durumdu! Mösyö Ruche ilk kez, dostunun, kendisine ikinci mektubunu yazdığında nasıl bir durumda olabileceğini anladı. Onu yazarken, arada bir odanın ortasına yığmış olduğu ve el yazısıyla doldurduğu kâğıtlarına göz atarken hayal etti. Bu mektup gerçekten bir vasiyetnameydi.</p>

  <p>Mösyö Ruche uzun süre Manaus’taki bu evin odasında, son anlarında arkadaşının yanında kaldı. Sonra Cardano’ya döndü.</p>

  <p>Yangından kurtulan kitaplar arasında <i>Sağlığı Korumanın Yolları Üstüne</i> adlı bir yapıt vardı! Cardano neden söz ettiğini biliyordu! Ve <i>Ars magna</i> (Büyük Sanat), matematikle ilgili önemli yapıtı. Kitapları yalnız İtalya’da değil, Basel, Nümberg ve Paris’te de basıldı.</p>

  <p>Şöhreti gittikçe artan Cardano bütün Avrupa’da, Roma’da, Lyon’da, Danimarka’da, İskoçya’da aranan bir isim olmuştu. Edinburgh’a kadar gidip başpiskoposu tedavi edince cömertçe ödüllendirildi. Dönüşte Londra’ya uğradı ve VIII. Henri’yle Jane Seymour’un oğlu, dokuz yaşında tahta çıkan VI. Edward’ın yıldız falına baktı. Hükümdar o sırada on altı yaşındaydı ve Cardano’nun, kendisine sunduğu ve uzun bir ömür, “çağdaşlarının ortalamasından çok daha uzun bir ömür” vadeden yıldız falını büyük bir memnuniyetle okudu.</p>

  <p>Cardano İtalya’ya daha yeni dökmüştü ki haberi öğrendi: VI. Edward ölmüştü! Alaylardan çok sıkılan Cardano sarsılmadı. Hesap yanlışlarından medet umdu; çok sıkıcı bir işti bu tabii ki bir matematikçi için. Bütün hesapları yeniden yapmaya karar verdi... Ve şu sonuca vardı: “VI. Edward, kendisinin öngördüğü gibi doğru zamanda ölmüştü. Biraz erken, biraz geç olabilirdi, ama ne olursa olsun kurallar içinde bir ölüm olmayacaktı bu.” Büyük sanat doğrusu!</p>

  <p>Cardano’nun iki oğlu, bir kızı oldu. Kızıyla bir sorunu olmadı. Oğullarıyla... Büyük oğlu Giovvanni Battista’yı daha çok sevdi; o da pek sağlıklı değildi. Dört yaşındayken, dadısının ilgisizliği yüzünden sağ kulağı hiç duymaz oldu. Gene de müzik öğrendi ve nitelikli bir müzisyen oldu. Babası gibi hekimliği seçti. Ama babasının bir dönemde olduğu gibi tam bir cinsel yetersizlik içinde olmasa da ateşli karısını tam anlamıyla tatmin edemedi. Karısı onu sürekli aldattı. Ta ki ona bir pasta yedirinceye kadar. Giovanni Battista karısını zehirlemekten ölüme mahkûm edildi. Yirmi altı yaşında idam edildi. Cardano’nun yaşamının en büyük dramı oldu bu. Ama ikinci bir oğlu daha vardı. Mutsuzluğunu o avutacaktı.</p>

  <p>Küçük oğlu Aldo son derece vahşiydi, sürekli evden kaçıyor ve hırsızlık yapıyordu. Babasının evine döndüğünde de olay çıkarıyordu. Sonunda Cardano korktu. Aldo’yu evden kovdu ve mirasından mahrum bıraktı.</p>

  <p>Kendisi gibi akıllı bir adamın nasıl böyle deli çocukları olabildiğini soran birine şu cevabı vermiştir: “Çünkü ben onların deliliği derecesinde akıllı değilim.”</p>

  <p>Aldo, Cardano’nun sekreteri olan bir öğrencinin yardımıyla babasının evine girdi, küçük bir kasayı kırdı ve içinde bulduğu altın ve değerli taşları çaldı. Kaçamadılar. Yakalandılar, yargılandılar, Aldo sürgün, suç ortağı da kürek cezasına çarptırıldı. Aldo intikam almaya karar verdi. Hapishaneden, Roma’ya, korkunç Engizisyon kuruluna bir mektup gönderdi. Mektupta babasını ihbar ediyordu.</p>

  <p>Cardano derhal tutuklandı. Engizisyon, yapıtlarında sergilediği düşünceleri inkâr etmesini ve bunları öğretmekten vazgeçmesini emretti. Kabul etti ve üniversiteden atıldı.</p>

  <p>Otuz yıl sonra, 1600’de, aynı Engizisyon Giordano Bruno’yu yakılarak ölüme mahkûm edecektir. Otuz üç yıl sonra, 1633’te, gene aynı Engizisyon Galilei Galileo’yu yargılayacak ve bu dava nedeniyle zedelenen Roma kilisesinin yücelik ve hoşgörü imajı yüzyıllar boyunca düzelemeyecektir.</p>

  <p>Peki Girolamo Cardano ne suç işlemişti de bu cinayet kurumunun şimşeklerini üstüne çekmişti?</p>

  <p>1. Hıristiyanlığın öteki tek tanrılı dinlerden kesinlikle üstün olmadığını yazmıştı.</p>

  <p>2. Ruhun ölümsüzlüğü dogmasına karşıydı.</p>

  <p>3. <i>Ptolemaios’un Yorumlanması</i>’nda çok büyük bir suç işlemiş, İsa’nın yıldız falına bakmıştı! Sıradan bir insandı sanki o. Galileo’dan bin beş yüzyıl önce başına gelenleri önceden kestirip kestiremediği söylenmez.</p>

  <p>Cardano’nun bir cümlesi Mösyö Ruche’ü çok etkiledi. <i>Yaşamımın Kitabı</i>’nı kapattıktan çok sonra bu laf kafasının içinde dolaşıp durdu: “Yıkanmak istemiyorsan, önce kurulanmak için havlunu hazırla.”</p>

  <p>İşte Cardano. Ya Tartaglia’yla ilişkisi? Ve de üçüncü dereceden denklemlerin çözümüyle?</p>

  <p>Cardano Tartaglia’nın olağanüstü başarısından haberdar olunca kendisiyle bağlantı kurdu. Yıllarca, Tartaglia’dan formüllerini kendisine vermesini istedi. Tartaglia reddetti. Cardano daha ısrarcı oldu. Kurnazlıklar, ricalar, aldatmacalar, hatta tehditler. Sürekli reddedilmekten çok öfkelenen Cardano, sonunda Tartaglia’ya bir mektup yazdı ve onu kendini beğenmişlikle suçladı. Şu ifade geçiyordu mektubunda: “Kendini önemli biri sanıyorsun, dağın tepesinde olduğunu sanıyorsun, oysa vadidesin sen.”</p>

  <p>Cardano daha sonra tutumunu değiştirerek yumuşadı ve Tartaglia’nın dostu olmayı başardı. Tartaglia, ona, Del Fiore’ye sorduğu problemlerden bazılarını içeren bir metin gönderdi. Ama öteki sırları sakladı. Örneğin şunu:</p>

  <p>“Dik açılı bir üçgen oluşturacak üç parçaya bölebileceğiniz bir doğru parçasını kesiniz” ya da “Bir fıçı tamamen katıksız şarapla doludur. Fıçıdan her gün iki kova şarap çekilmekte ve yerine iki kova su konulmaktadır. Altı gün sonra fıçıdaki sıvının yarısı şarap yarısı sudur. Fıçıdaki sıvının miktarını bulunuz.”</p>

  <p>Mösyö Ruche, aynı akşam, Habibi’nin dükkânından çıkarken bu problemi Abbesses sokağındaki şarap evini işleten adama da sordu. Ama Cardano gibi, cevap alamayacağını fark edince sırrın zararı kendine oldu. Barcı, kendisine, içindeki su kadar şarap karıştırılan bir fıçıdan hareket edildiğinde aynı sonuca varılmaz mı? diye bir soru sorunca daha bir pekişti bu düşüncesi.</p>

  <p>Tartaglia’nın direnci, kırılmakla birlikte tam anlamıyla yok olacak gibi gözükmüyordu. Ama Cardano’nun bir kozu vardı: Hekimdi o! Tartaglia gençliğinde hekimlerin eksikliğini çok hissetmişti. Bütün kapıları açan ve bütün dirençleri kıran bir pasaporttu hekimlik.</p>

  <p>Tartaglia 1537’de <i>Nova scientia</i> (Yeni Bilim) adlı yapıtını yayımladı. Sihirli formülleri ve denklemlerin çözümü için kullanılan yöntemleri bulmak umuduyla herkes yapıta saldırdı. Tek bir sözcük yoktu bu konuyla ilgili olarak! Yapıtta cebirin c’si yoktu.</p>

  <p>Brescia kilisesindeki katliamdan kurtulan bu adam hangi konu üstünde çalışmıştı? Patlayıcı yapımı üstüne! Başka hangi konular? Top güllelerinin yörüngesi! Bir soru harekete geçirmişti onu: Bir merminin menziliyle fırlattığı açı arasında ne gibi bir bağlantı vardır? Tartaglia bu soruya iki yanıt getiriyordu:</p>

  <p>Bir güllenin yörüngesi kesinlikle düz çizgi halinde değildir. Ama ne kadar hızlı yol alırsa, yörüngesinin eğriliği de o kadar azalır.</p>

  <p>Bir topun azami menzili 45 derecelik bir atış açısına tekabül eder.</p>

  <p>Tartaglia bu iki buluşuyla yeni bir bilimin, <i>balistiğin</i> kurucusu oluyordu: Mermi hareketlerinin bilimi Foix kontunun acımasız kılıçlı silahşörleri artık Tartaglia’nın güllelerinin menzili dışına çıksalar iyi ederlerdi!</p>

  <p>Formüller bir türlü ortaya çıkmadığından Cardano daha fazla ısrar etti ve Tartaglia’nın direnci de zayıfladı. Cardano şöyle bir vaatte bulunuyordu kendisine: “Buluşlarınızı bana öğretirseniz, onları asla yayımlamayacak ve ölümümden sonra kimsenin anlayamaması için, sadece kendim için rakamlarla yazacağım.”</p>

  <p>Bu bölümün yanında bir çarpı işareti vardı tabii ki. Mösyö Ruche okumayı hemen kesti. Burada belki yepyeni bir bilgi vardı. Grosrouvre tanıtlamalarını şifreli bir dille yazmış olabilir miydi? Yoksa sadık dostun elinde yalnızca şifreli metin mi var? İş karışıyordu. Eğer bu işaret doğru bir yere götürürse, o metni yalnızca bulmak yetmez, şifresini de çözmek gerekir. Ve bu farazi şifrenin varlığıyla ilgili hiçbir bilgi yoktu ellerinde. Meğer ki... yok... meğer ki tekrar başa dönüp, yola yeniden başlamak gerekmesin... bu konuda bilgi içerip içermediğini inceleyerek... Thales’ten başlayarak!</p>

  <p>Mösyö Ruche tanıtlamaların çözülmesiyle ilgili varsayımının yanlış olması için dua etti.</p>

  <p>1539 yılının Mart ayında bir gün pes etti Tartaglia. Cardano kalbinin daha hızlı çarptığını hissetti. Oturdu ve dinledi. Hafif kekelemelerinin titremelerini hissettiği dostunun sesi yükseldi:</p>

  <p><br /></p>

  <p class="gir0"><i>Quando che’l cubo can le cose appresso,</i></p>

  <p class="gir0"><i>Se aggnaglia a qualche numero discreto,</i></p>

  <p class="gir0">T<i>rovami dui altri differenti in esso.</i></p>

  <p><br /></p>

  <p class="gir0"><i>Dapoi terrai questo per consueto</i></p>

  <p class="gir0"><i>Che’l lor prodotto, sempre sia eguale</i></p>

  <p><i>Al terzo cubo delle cose netto.</i></p>

  <p><br /></p>

  <p class="gir0"><i>El residuo poi tuo generale</i></p>

  <p class="gir0"><i>Delli lor lati cubi ben sottrati</i></p>

  <p class="gir0"><i>Varra la tua cosa principale.</i></p>

  <p><br /></p>

  <p>Hayyam ve dörtlüklerinden sonra Tartglia ve üçlükleri! Mösyö Ruche matematiğin sularında bu kadar çok şairin yüzdüğünü bilmiyordu.</p>

  <p>Şöyle diyordu şiir: “<i>Bir küp ve şeyler verilmiş bir sayıya eşittir</i> denklemini çözmek istiyorsun. Öyle iki sayı bul ki aralarındaki fark verilmiş sayı ve de çarpımları şeylerin üç bölü birinin küpü olsun. O zaman çözüm iki sayının küp köklerinin farkıdır.”</p>

  <p>Çok kolaydı! Yani matematikçiler için.</p>

  <p>Matematikçiler için de o kadar kolay değildi iş. Cardano şiire rağmen denklemleri çözemiyordu. Meseleyi Tartaglia’ya açtı ve aslında kendisinin çözümü bulamamış olduğunu hissettirdi. Tartaglia da Cardano’ya verdiği yanıtta hatanın kendisinden kaynaklandığını söyledi: İkinci üçlüğün son dizesini (<i>Al terzo cubo delle cose netto</i>) doğru anlamamıştı. “Küpün üç bölü biri” değil, “üç bölü birin küpü”ydü!</p>

  <p>İşte beş yüzyıldır aranan formüller! Hayyam’ın dileği yerine gelmişti.</p>

  <p>Yalnızca üçüncü dereceden denklemler için!</p>

  <p>Cardano bu şiiri okuduktan bir süre sonra <i>Ars Magna</i> adlı yapıtını yayımladı. Tartaglia hemen okudu dostunun yapıtını. Ne buldu yapıtta? Tabloda bulunan üçüncü dereceden denklemin çözümü konusunda kendi yöntemini! Cardano onu aldatmıştı.</p>

  <p>Tartaglia, kitabında, hayal kırıklığını ve üzüntüsüne dile getirdi ve “Cardano’yu sevmiyorum artık,” dedi. Sonra da şu cümleyi yazdı: <i>“Quello que tu non voi che si sappia, nel dire ad alcuno.”</i> Bilinmesini istemediğin bir şeyi kimseye söyleme! Grosrouvre bunun karşısına, sayfa kenarına iki çarpı işareti koymuştu!</p>

  <p>Kimseye! Grosrouvre Tartaglia’nın öğüdünü benimsemişti. İşte tanıtlamalarını göndermemesinin nedeni de kesinlikle buydu.</p>

  <p>Mösyö Ruche sofradan aç kalktı. Ç<i>eşitli Sorular ve Buluşlar</i> Tartaglia’nın yayınlayacağı büyük yapıtla ilgili bir tek sözcük söylemeden bitiyordu.</p>

  <p>Tartaglia, altı bölümlük <i>General trattato di mumeri et misure</i> (Sayılar ve Ölçüler Üzerine Genel İnceleme) adlı bu önemli yapıtını yayımlamaya on bir yıl geç başladı. İlk dört bölüm 1556’da yayımlandı. Yayıncı beşinci bölümü yayıma hazırladı. Kitap çıkmadan Tartaglia öldü. Altıncı bölüm, üçüncü dereceden denklemin çözümünü işleyen bölüm hiçbir zaman yayımlanmadı. İzi de asla bulunamadı.</p>

  <p>Mösyö Ruche şaşırdı kaldı. Demek ki Kekeme’nin şansı sonuna kadar yaver gitmemişti. Şöyle düşündü Mösyö Ruche: “Eğer Cardano, Tartaglia’nın iradesine karşı çıkıp formüllerini yayınlamasaydı, bunlar onunla birlikte kaybolacaktı ve biz onları bilemeyecektik! Tartaglia’nın formülleri cebirin en ünlü formülleridir, <i>Cardano’nun formülleri</i> gibi bilinir bunlar.</p>

  <p>Nedir bu formüller?</p>

  <p>Mösyö Ruche bunları görmek için yanıp tutuşuyordu. Gördü! Ve hayal kırıklığına uğradı. Yıllar öncesinin öğrencilik yıllarından tanıdığı ve matematik alanında bulunduğuna kuşku bırakmayacak x’li, y’li, a’lı ve b’li formüller beklerken edebiyat metnine benzeyen bir şey buldu karşısında. Bir tek “=”e rastlamadı. Buna karşılık eşitlik yerine “eşit”ler ve “artı” yerine “a”larla doluydu...</p>

  <p>Cardano <i>Ars magna</i> adlı yapıtında Tartaglia’dan daha ileri gitmişti. Tartaglia’nın, aslında yalnızca bazı özel denklemler için geçerli olan formüllerini vermekle kalmamış, başka formüller de geliştirmişti. Cardano, böylelikle üçüncü dereceden denklemin eksiksiz çözümünü ilk kez vermiştir. Üçüncü dereceden denklemin çözümünün kök sayılarla yapılacağı onun sayesinde öğrenildi.</p>

  <p><i>Ars magna</i>’da olağanüstü başka bir sonuç daha vardı. Dördüncü dereceden denklem de kök sayılarla çözülebiliyordu. Bunu bulan, bütün çabalarına rağmen ne Tartaglia’ydı, ne de Cardano. Bu buluş Ludovico Ferrari’nindir. Ferrari, on beş yaşındayken Cardano, onu alışveriş işleri yapmak üzere yanına aldı. Temiz yüzlü, pembe beyaz, neşeli bir çocuktu, sesi çok tatlıydı, küçük, sempatik bir burnu vardı, eğlenceyi severdi ve çok zekiydi... ama şeytanca amaçlar için kullanılan bir zekaydı bu! Cardano, yanında çalıştırdığı bu çocuğun, merakını anlayınca, derslerini izlemesine izin verdi. Ludovico bu dersleri o kadar iyi izledi ki, gerçekten çok sevdiği hocasını aştı. Cardano çok eksikliğini duyduğu bir oğul gibi sevdi onu. Ludovico, Cardano’nun davasını savunarak, onun Tartaglia’ya karşı mücadelesinde ilk saflarda dövüşmeye başladı. Aralarında sert tartışmalar oldu ve Ferrari her seferinde galip çıktı bu tartışmalardan. Giriştiği her işi başarıyla sonuçlandırıp kısa zamanda zengin oldu. Sefahata düşkündü, başıboş bir yaşam sürdü. Ludovico’nun gerçekten sevdiği tek insan kız kardeşi olmuştur. Ve 43 yaşında öldüğünde de kız kardeşi tarafından zehirlendiği söylendi. Kimileri de onu, kız kardeşinin aşığının zehirlediğini ileri sürdüler. Mösyö Ruche ürperdi, karısını zehirleyen bir koca, erkek kardeşini zehirleyen bir kız kardeş! Cebir denklemlerinin kök sayılarla çözümüne yer yer trajik ölümler karışmış. Ve bu olaylar tam da Rönesans döneminde Kuzey İtalya’da ve Borgia’ların zehir kullanımını son derece demokratikleştirdiği bir ortamda oluyordu.</p>

  <p>Üçüncü, dördüncü derece sorun başarıyla çözülmüştü. Beşinci dereceden denklem de böyle çözülecek miydi? O da öncekiler gibi kök sayılarla çözülebilir miydi? Bu denklemi çözüme ulaştıran yol da trajedilerle mi doluydu?</p>

  <p>Mösyö Ruche’ün, kararlaştırılmış olduğu gibi, öğrendiklerini bütün gruba öğretmesi gerekiyordu. Ve birlikte, Grosrouvre’un hikâyesiyle bağı olabilecek bilgileri analiz ediyorlardı. Sonunda da kaçınılmaz soru gelecekti: Bu matematikçiyle ilgili bölüm araştırmalarında ne gibi bir ilerleme sağlamıştı?</p>

  <p>Tartaglia’nın çocukluk döneminden etkilenen Max, onunla ilgili olarak daha derin bilgilere sahip olmak istedi. Beşinci dereceden denklemin çözümü konusunda, bunun kendisini hiç ilgilendirmediğini açıkça söyledi. Okulda gördüğü birinci dereceden denklemler de oldukça karmaşıktı.</p>

  <p>Léa hiç gülmeden şöyle bir soru sordu: Bu kadar önemli bir soruda, cebirsel denklemlerin çözümü kadar önemli bir soruda yarı yoldayken durmak olur muydu?</p>

  <p>– Sıkmaya başladı bu iş! diye patladı Jonathan. Dairenin alanını dördülleme, küpün iki kartının alınması, açıyı üçe bölme ve şimdi de kök sayılarla çözme! Size şunu hatırlatayım ki bu ilk üçü hakkında hâlâ fazla bir şey bilmiyoruz. Çözülebilir mi, çözülemez mi? Kim bilebilir! İnci dizer gibi dizemezsin problemleri! Sonunda dengemizi kaybedeceğiz.</p>

  <p>“Züppe” dedi içinden Mösyö Ruche. Yüzüne dikkatle bakıyormuş gibi yapıyordu ve bu görüntüsünü bozmamaya özen gösterdi. Jonathan ciddileşti:</p>

  <p>– Mösyö Ruche günümüz gençliği büyük bir bunalım içinde. Gençlerin talepleri var...</p>

  <p>Léa patlamamak için zor tuttu kendini.</p>

  <p>“Gençler kesinlik, sağlamlık, cevap istiyor! Yarı yolda durmak, <i>coitus interruptus</i>’tur<a href="../Text/dipnot.xhtml#Footnote0007" id="Feedback0007"><sup>[7]</sup></a> bu! Ve bizim yaşımızda, yeniyetmelik döneminde suratımızda bir sürü sivilce çıkıyor bu yüzden.</p>

  <p>“Nereden buldu bunu? diye sordu Léa içinden hayranlıkla. Seks ve matematik!”</p>

  <p>– Ya dil? diye bağırdı.</p>

  <p>Mösyö Ruche ve Jonathan şaşkınlık içinde birbirlerine baktılar. “İleri gidiyor” diye düşündü Jonathan.</p>

  <p>– Evet, bütün bunları açıklama aracı olan dil. Şey, küpün şeyi, sayı, kulağa hoş geliyor, ama hiçbir şey anlamıyorum. Lisede öğrendiklerimize benzemeye başlaması gerekir bunların kesinlikle.</p>

  <p>Mösyö Ruche’ün cevabı hazırdı:</p>

  <p>– Müzikten daha hızlı gitmemek gerekir! Bunu uzman birisi söylüyor size. Tartaglia Tartaglia’dır, ve XVI. yüzyıl da XX. yüzyıl değildir!</p>

  <p>Buraya kadar herkes hemfikirdi. Mösyö Ruche’ün aynı içeriği aynı anlamda farklı sözlerle anlatması kibirli baş sallamalarla karşılanan bir etki yarattı sadece.</p>

  <p>“Zamanın etkisini silerseniz, gelinen noktaya nasıl gelindiğini anlayamazsınız, diye sürdürdü konuşmasını Mösyö Ruche. Bir kitap okuyorsunuz ve sonunu öğrenmek için bölümleri atlıyorsunuz. Nasıl oldu da şöyle ya da böyle gelişti olaylar, tarih budur işte.</p>

  <p>– Tarih aynı zamanda olabilecek olanlar değil midir? diye bir soru attı ortaya Léa muzipçe.</p>

  <p>– Tabii, tabii. Tarih aynı zamanda da budur. Gerçekleşmemiş olasılıklar, açılan ama girilmeyen yollar...</p>
</body>
</html>
