<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">Y</span>İRMİ <span class="bb">Ü</span>ÇÜNCÜ <span class="bb">B</span>ÖLÜM</p>

  <p class="baslik">Siraküza’yı görmeyi çok isterdim...</p>

  <p>Siraküza da İskenderiye gibi sırt sırta vermiş iki limana sahipti. Küçük liman, büyük liman. 404, Porto Piccolo’da küçük bir barın önünde durdu. Albert içeri girdi. Kendisini tanıtmaya gerek görmedi. Barmen, Orecchia di Dionisio’ya (Dionysios’un Kulağı) gitmelerini isteyen bir mesaj uzattı onlara. Sonra Albert’e yolu gösterdi, Albert çıkar çıkmaz da telefona saldırdı.</p>

  <p>404 kent merkezini geçtikten sonra Neapolis arkeoloji parkına doğru yöneldi, Yunan tiyatrosunun önünden geçti. Albert’e bakılırsa antik dünyanın en büyük tiyatrosuydu bu. Bir tepenin oyulmasıyla inşa edilen tiyatronun elliye yakın sırası vardı, on beş bin seyirci alıyordu! Romanlar kenti ele geçirdikten sonra tiyatroya yeni bir düzen verdiler ve burada pınar ve ırmak tanrıçalarıyla su gösterileri düzenlediler. Başka bir zaman olsa Mösyö Ruche dururdu burada. Tanrıçalar için değil, tiyatronun mimarisi için... Ortasından frizli bir <i>dyazoma</i> geçen şahane bir cavea<a href="../Text/dipnot.xhtml#Footnote0013" id="Feedback0013"><sup>[13]</sup></a> düşünebiliyor musunuz! Ve tümü de büyük bir özenle korunmuş. Devam ettiler yola.</p>

  <p><br /></p>

  <p>Siraküza’nın çevresinde devasa taş ocaklarından (Latomie) çıkarılan taşlarla kurulmuş eski kent. Dionysios’un Kulağı, Latomie del Paradisio’dadır. 404, portakal, limon ve yabani nar ağaçlarıyla dolu bir bahçenin ortasında durdu.</p>

  <p>Yaklaşık yirmi metre yüksekliğinde bir fayla delinmiş kalker bir yalıyar yükseliyordu önlerinde. Bu fay devasa bir kulak borusuna benziyordu. Dionysios’un Kulağı! Albert bütün Siraküza rehberlerinde gördüğü için tanıdı burayı.</p>

  <p>İçi rahat etmediğinden aşağı indi, çevreyi kolaçan etti, arabadan uzaklaşmadan birkaç adım attı. Kimse yoktu! Tekrar bindi arabaya. Mösyö Ruche kente geldiklerinden beri tek kelime etmemişti. Çevre yeşildi ama hava çok sıcaktı. Albert tek başına geziler yaptığı dönemde Dionysios’un Kulağı konusunda epey şey okumuştu.</p>

  <p>– Dionysios İÖ IV. yüzyılda hüküm sürmüş Siraküza tiranıdır. Yaşlılığında o kadar şüpheci bir insan olmuş ki odasını tam bir kaleye dönüştürmüş. Bakın ne yapmış! Yatağını bir hendekle çevirmiş! Hendek o kadar geniş ve o kadar derinmiş ki iner- kalkar bir köprü olmadan geçmek mümkün değilmiş. Her gece, yatmadan önce kendisi kaldırıyormuş köprüyü. Rahat bir uyku çekiyormuş. Sizin tavanlıklı karyolanızdan daha iyi, dedi Mösyö Ruche’e onu biraz neşelendirmek için. Uyku ilacından daha az zararlı sağlığa, ama daha pahalı!</p>

  <p>Mösyö Ruche gülemeyecek kadar endişeliydi. Onlara randevu veren insanlar niçin gelmemişlerdi? Max’ı gözleriyle görmedikçe içi rahat etmeyecekti.</p>

  <p>– Bu Dionysios’un, diye devam etti Albert, kendisine sürekli “kral olduğun için ne kadar mutlusun kim bilir!” diyen bir nedimi varmış. Dionysios onu bir günlüğüne kral yapmaya karar vermiş. Nedimin mutluluğa dayanacak hali kalmamış. Gün, başında hükümdar tacıyla kendisinin düzenlediği ve yönettiği bir şölenle sona ermiş. Yemeğin ortasında Dionysios, yukarı bakmasını istemiş ondan. Nedimi gözlerini kaldırmış, başının üstünde kınından çıkarılmış koca bir kılıç görmüş. Kılıç bir tek at kılıyla asılı duruyormuş. Nedim anında tahtı terk etmiş. Adı Demokles’miş.</p>

  <p>Ve durmak yorulmak bilmeyen Albert devam etti:</p>

  <p>– Dionysios mahkûmları taş ocaklarındaki mağaralara hapsettiriyormuş. Önlerindeki mağara olağanüstü akustik özelliklere sahipti. En küçük bir ses yoğunlaşıyor, yere doğru bir fısıldamada sanki fırtına sesi geliyordu kulağa. Efsaneye göre gece bastırınca ve diller çözülünce Dionysios kulağını fayın üstüne yapıştırıyor ve mahkûmların konuşmalarını dinliyormuş.</p>

  <p><br /></p>

  <p>Albert lafını bitirmemişti ki gerçek bir ses duyuldu. Dionysios’un Kulağı’ndan geliyordu ses. Albert bitmiş sigarasını attı. Ses, Mösyö Ruche’ü arabadan indirip tekerlekli sandalyesine bindirmesini, sonra da oradan ayrılmasını emretti. Albert kabul etmedi. “Size doğru çevrilmiş bir silah var!”</p>

  <p>– Boş ver Albert, dedi Mösyö Ruche. Ne yapacaklar bu yaşta bana?</p>

  <p>Ortalıkta kimse gözükmüyordu, ses talimatlarını vermeye devam etti. Albert’in Piccolo Porto barına dökmesi gerekiyordu. Orada ona bir otel gösterilecekti ve kendisiyle temas kuruluncaya kadar bu otelde kalacaktı.” Herhangi bir kimseye tek kelime ederseniz...”</p>

  <p>Albert sandalyeyi çıkardı, Mösyö Ruche’ün oturması için yardımcı oldu ve iki valizi yanına bıraktı. Biri Mösyö Ruche’ün valizi, ötekisi de Perrette’in Max için hazırladığı valizdi. Sonra istemeye istemeye arabaya bindi. Mösyö Ruche ona cesaret vermek için bir işaret yaptı. 404 hareket etti, Albert, yabani meyve ağaçlarının bulunduğu bahçenin arka tarafında kaybolmadan önce birçok kez başını arkaya çevirdi.</p>

  <p>Mösyö Ruche, etrafında valizler, narların ve limonların ortasında sandalyesine oturmuş Dionysios’un Kulağı’na bakıyordu. Arkasında bir ses duyunca döndü. Nereden çıktığı bilinmeyen bir kamyonet yaklaşıyordu. Bir adam çıktı içinden. Albert o anda geri dönmüş olsa, Roissy Havaalanı’nda arabasına almak istemediği adamı, Tokyo’dan gelen İGUA’yı tanıyacaktı.</p>

  <p>Kamyonetin arka kapısı açıldı, kendiliğinden çalışan eğik bir iskele kuruldu. Mösyö Ruche kamyonetin içine itildiğini hissetti.</p>

  <p><br /></p>

  <p>Kamyonet, uzun süre bir yokuş tırmandıktan sonra bir şatonun girişinde durdu. Kamera şoförün kimliğini saptadıktan hemen sonra parmaklık açıldı ve kamyonet geçtikten sonra da sessizce kapandı. Kamyonet iki yanında sessizce koşan iki bekçi köpeği olduğu halde muazzam bir bahçede kıvrılarak yükselen, iki yanında porsukağaçları bulunan bir yolu tırmandı.</p>

  <p>Bir XVIII. yüzyıl şatosunun çıkıntısı üstünde taş bir korkuluğa dayanmış bir adam kamyonetin gelişini izlemişti.</p>

  <p>Şatoya ilk önce ulaşan köpekler ürüyerek koşuştular. Adamın bir işaretiyle aniden durup çakılların üstüne yattılar. Güneş henüz çok tepedeydi.</p>

  <p>Sandalye büyük bir portakal ağacının altına kondu.</p>

  <p>Mösyö Ruche dimdik ve kupkuru muhteşem bir ihtiyarın kendisine doğru geldiğini gördü. Beyaz saçlarının tepesinde gümüş renkli bir tutam vardı, belli belirsiz kırışıklıkların bir doku gibi değerlendirdikleri ince ve sert bir yüzün üstünde yükseliyordu bu saçlar. Gücü azalan bir yürüyüşe yardımcı olmaktan çok bir güç niteliği taşıyan oymalı bir bastonun fildişi topuzunu sıkıca kavramıştı. Kıyafeti çok seçkindi, hareketlerinin son derece hafif gözükmesine yardımcı olan neredeyse saydam keten bir gömlek giymişti. Yumuşak deri sandaletleri Mösyö Ruche’e yaklaştığı sırada çakılların üstünde hiç ses çıkarmıyordu. Yaşına rağmen, onu daha azametli kılan bir enerji ve çevikliğe sahip olduğu hissediliyordu.</p>

  <p>Birkaç adım uzakta durdu, cebinden ince bir gözlük çıkardı, Mösyö Ruche’e çok büyük bir dikkatle baktı.</p>

  <p>– Tanrım!</p>

  <p>Mösyö Ruche konuşmasını sürdürme fırsatı bırakmadı. Sandalyesinde dikildi, gürledi:</p>

  <p>– Hemen çocuğu görmek istiyorum! Eğer kılına dokunduysanız!..</p>

  <p>Korkunç bir öfkeyle sertleşmiş yüzüyle tehdit ediyordu.</p>

  <p>Şatonun sahibi İGUA’ya bir işaret çaktı.</p>

  <p>– Hemen, Don Ottavio, dedi adam saygılı bir tavırla ve uzaklaştı.</p>

  <p>– Tanımadın mı beni? diye sordu ihtiyar.</p>

  <p>– Sizi tanıma onuruna erişmedim mösyö. Böyle bir arzum da yok.</p>

  <p>– Ben seni tanıdım, aradan yıllar geçmesine rağmen. Pierre!</p>

  <p>Şaşırıp kalan Mösyö Ruche kendisine adıyla hitap eden bu adama dikkatle baktı. Adam bastonunu sallıyordu:</p>

  <p>– Pierre Ruche! Filozof. Yüzün gene eskisi gibi ince. Hiç kilo almamışsın sen.</p>

  <p>Bu İtalyan aksanı... kendisini tanıdığını söyleyen bu ihtiyar.</p>

  <p>– Tavio! Hayır olamaz. Ne işin var burada? Sen mi getirttin beni buraya? Niçin getirttin? Bu pis işle ne alakan var senin?</p>

  <p>Tabac de la Sorbonne triosunun üçüncü kişisi, küçük garson! Burada, gözlerinin önündeydi! Grosrouvre, Ruche ve Tavio. Mösyö Ruche sandalyesinde dikildi:</p>

  <p>– Çocuğu ben kaçırttım, deme sakın bana! Aklını mı kaçırdın sen! On iki yaşında, çocuk o. Hemen görmek istiyorum onu, diye kükredi Mösyö Ruche.</p>

  <p>Çakıl taşları gıcırdadı. Max nefes nefese koşuyordu. Kollarına atıldı.</p>

  <p>– Yavrum, yavrum; sana bir şey yaptılar mı? (Mösyö Ruche Max’a sımsıkı sarılmıştı.) Cevap ver!</p>

  <p>Ağlıyordu, yirmi yıldır, otuz yıldır ağlamamıştı. Onun kadar heyecanlanan ve elinde bir damla gözyaşı hisseden Max da kulağına şöyle fısıldadı:</p>

  <p>– Bizi seyrediyorlar, Mösyö Ruche.</p>

  <p>Mösyö Ruche kollarını gevşetti.</p>

  <p>– Sana bir şey yapmadılar değil mi? diye sordu bir kez daha.</p>

  <p>– Hayır. Nofutur’a da.</p>

  <p>– Görüyorsun ya, vahşi değiliz biz, deme cesaretini gösterdi Don Ottavio.</p>

  <p>Ama Mösyö Ruche’ün aklı karmakarışıktı. Hiçbir şey anlamıyordu. Papağanın kaçırılması, Max’in kaçırılması, mazinin derinliklerinden çıkan şu Tavio. Tavio aylardan beri Nofutur’u ele geçirmek isteyen hayvan kaçakçıları çetesinin lideri miydi? Birden Ömer Hayyam ve Nasireddin Tusi araştırmaları sırasında Perrette’in, kendisini, Tabac de Sorbonne triosunu hatırlamaya zorladığını anımsadı. Evet, burada bizzat ortaya çıkmadan önce işaret etmişti Tavio’nun varlığını. Manaus’ta olup bitenlerle bağlantısı olabilir miydi? O olabilir miydi... hayır, imkânsız! Tavio’yla göz göze geldi, bakışlarında kararlılık okunuyordu.</p>

  <p>Olayı başlattı bu. Tavio tanıtlamaları ele geçirmek isteyen çetenin lideri olmalıydı! Grosrouvre’un belirtileri çoğaltarak işaret etmek istediği oydu. Perrette’in teşhis ettiği oydu! Açık bu. Sanıyor ki Grosrouvre ölmeden önce belgelerini bana gönderdi ve onları benden almak için Max’i kaçırdı, pislik! Ama, Nofutur’u niçin kaçırıyor? Her şey karışıyordu. Mösyö Ruche yorgun düşmüştü. Bitmek bilmeyen bu yolculuk bitkin düşürmüştü onu. Şahane portakal ağacının gölgesinde bile çok sıcaktı hava; Afrika’dan en aşağı üç yüz kilometre uzaktaydılar.</p>

  <p>Çocuğun sağlığı yerindeydi. Önemli olan yalnızca buydu. Hem sonra onun tanıtlama fişleriyle, varsayımlarla ve Manaus’la, Grosrouvre’la ve bu hikâyeyle hiç ilgisi yoktu. Biraz rahatladı. Tavio’nun kendisine doğru koştuğunu gördü ve devrildiğini gördüğünü sandı. Max bir çığlık attı. Bastonunu atan Tavio Mösyö Ruche’ü sandalyesinden düşmeden yakalayacak zamanı ancak bulabildi. Bayılmıştı.</p>

  <p><br /></p>

  <p>Mösyö Ruche gözlerini açtığında, hiçbir şey hatırlayamadı. Ama çok güzeldi! Gördüğü tek şey; mavi duvarlardı. Elleri görülmemiş yumuşaklıkta bir kumaşın üstündeydi. Bir yatağa uzanmıştı; yatak ne tavanlıklıydı, ne iner-kalkar köprülü bir hendekle çevriliydi, ince pruva direği önünde yükselen gemi biçiminde bir yataktı bu ve Mösyö Ruche’ün, Ion denizinin belli belirsiz mavi sınırını gördüğü bir pencereye doğru gidiyordu sanki. Oda büyüktü ama çok değil. Kafes parmaklıklarının arkasından değerli kitapların görüldüğü kütüphaneye dönüştürülmüş şahane bir dolap. Mösyö Ruche anladı, baygınlık geçirmişti. Şimdi iyi hissediyordu kendini. Gün boyu geçirdiği korkunç saatlerden sonra çok daha iyi. Hava kararmaya başlıyordu. Birtakım insanlar alçak sesle konuşuyordu. Don Ottavio, balkonda, siyah giysili birisiyle tartışıyordu. Demek, küçük Tavio bu endişe verici, korku salan, sayılan çete lideri oldu ha, diye düşündü. Burası Sicilya’ydı... mafya! Don Ottavio, mafya babası! İnanılır gibi değildi. Don Ottavio döndü ve yatağa doğru baktı. Mösyö Ruche hemen gözlerini kapadı. Düşünmek için biraz zaman kazandıracaktı bu ona.</p>

  <p><br /></p>

  <p>Mösyö Ruche Nofutur’un kaçırılma nedenlerini hâlâ anlamamış olmasına rağmen bu işin hayvan kaçakçılarıyla ilgisi olmadığına inandı. Kesinlikle Grosrouvre ve Manaus’la ilgiliydi bu iş. Bir karar aldı. Basitti. Her şeyi anlatacaktı Tav..., şimdi artık ona adıyla hitap edemezdi. Her şeyi anlatacaktı Don Ottavio’ya, olup biten her şeyi eksiksiz anlatacaktı, iki mektuptan, kütüphaneden söz edecekti, hiçbir şeyi saklamayacaktı. Ama, buna karşılık, Grosrouvre’un tanıtlamalarını göndermediğini söylemek de. Duraksadı Mösyö Ruche; o kadar emin miydi bundan? Bir düşünce geçti aklından: Ya bunlar Orman Kütüphanesi’ndeki bir kitabın içinde gizli kalmışsa! Ve kütüphaneyi ona gönderme nedeni buysa! Yangından kurtarmak için tabii ki. Ama aynı zamanda da tanıtlamaları buraya gizlediği için! Bir oyun daha oynamış olacaktı. Bunu hiç düşünmemiş olması tuhaf, ne Perrette, ne ikizler, ne de Max düşünmüştü bunu. Hiç kimse. Fişler! Tanıtlamalar belki de bazı fişlerdeydi. Ama öyle idiyse, bu sırrı Don Ottavio’ya açıklamaya ve Grosrouvre’a ihanet etmeye hakkı var mıydı? Kesinlikle hak etmiyordu bunu o! Nereden bakarsa baksın işler her seferinde daha karmaşık bir hal alıyordu. Bir yün yumağı gibi, çözmek için yapılan her girişim biraz daha karıştırıyordu yumağı.</p>

  <p>Yazık, bütün bunları bu ihtiyara anlatacaktı. Ve hemen Max, Nofutur ve otelde haber alamadığından içi içini yiyen Albertle birlikte geri dönmek. Don Ottavio’ya seslenmek için ağzını açtı ama birden Direniş sırasında kendisine benimsetilen bir ilkeyi anımsadı: Zindancı bir şey bilmez, ona her şeyi öğreten her zaman mahkûmdur. Susmak ve kesinlikle öne geçmemek!</p>

  <p>Sustu ve Don Ottavio’ya Grosrouvre’un mektuplarından da, Orman Kütüphanesi’nden da söz etmemeye karar verdi.</p>

  <p><br /></p>

  <p>Balkondaki takım elbiseli adam aile hekimiydi. Mösyö Ruche’ü muayene etmek için yaklaştığında, Mösyö Ruche kesinlikle kabul etmedi. Max o kadar ısrar etti ki sonunda razı oldu.</p>

  <p>Her şey yolundaydı, tansiyon, solunum, kalp.</p>

  <p>– Sağlığı mükemmel Fransız dostunuzun, dedi hekim.</p>

  <p>Sonra arkadan da:</p>

  <p>“Bir delikanlı kalbi var,” deyiverdi.</p>

  <p>Birden durdu, kızardı, özür dilemek için Don Ottavio’ya baktı.</p>

  <p>– Evet kalbimde bazı sorunlar var, zaman zaman hırçın bir köpek gibi ürüyor biraz, dedi Don Ottavio. Peki, küçük konusunda rahatladın mı? Uyumuş bile.</p>

  <p>Max odanın arka tarafında küçük bir yatakta uyuyordu.</p>

  <p>“İstersen, yarın buraya alırız yatağını. Dinlen şimdi, daha sonra konuşuruz bunları.”</p>

  <p>Mösyö Ruche, gün ışırken uyandı. Böyle bir alışkanlığı yoktu. Açık kalan balkon penceresinden güneşin Ion denizi üstünde doğuşunu seyretti.</p>

  <p>Sessizce içeri giren bir hizmetçi elini yüzünü yıkayıp temizlenmesine yardım etti. Max, dünkü gibi aynı konumda uyuyordu. “Don Ottavio kahvaltıya bekliyor sizi.” Kadın onu küçük bir salona götürdü. Don Ottavio gazete okuyordu. Geldiklerini görünce hemen gözlüğünü çıkardı. Yaşlı erkek züppeliği. Mösyö Ruche’ü saygıyla karşıladı, iyi olduğunu görmekten son derece hoşnuttu:</p>

  <p>– O! Daha iyisin! Korkuttun bizi. (Pencereye dönerek) Sıcak olacak. Ama göreceksin, sıcağı hissetmiyor insan burada. Rahatına bak.</p>

  <p>Mösyö Ruche direncinin zayıfladığını hissediyordu. Saldırıya geçti:</p>

  <p>– Çocuğu niye kaçırdın? Papağanı? Niçin buraya gelmemi istedin? Netice olarak ne istiyorsun bizden?</p>

  <p>Don Ottavio bir el işaretiyle rahatlattı onu:</p>

  <p>– Bütün sorularına cevap vereceğim. Yalnız sana şunu söyleyeyim ki Elgar, yaklaşık bir yıl önce Amazon’da, Manaus’taki evinde, yangında öldü.</p>

  <p>Don Ottavio, Mösyö Ruche’e baktı. Mösyö Ruche hiç gözünü kırpmadı. Sonra geçmişten bir şeyler çıkarmak istiyormuş gibi:</p>

  <p>– Ben onun çoktan öldüğünü sanıyordum. Ama ne işi vardı onun orada! Benim sorularımla ne ilgisi var bunun?</p>

  <p>– Çok gerilere gitmek zorunda kalacağım. Hatırlıyor musun, biz, savaştan aşağı yukarı bir yıl önce tanıştık. On yedi yaşlarındaydım o zaman ben, Fransa’ya ailemle birlikte birkaç yıl önce gelmiştim. Etna yakınlarındaki bir dağ köyündeniz biz.(Arkasındaki dağlara doğru uzattı parmağını) Bir çoban ailesi, babam duvarcıydı. Kriz nedeniyle adada iş bulamıyordu. Göç etmeye karar verdi. Kardeşleri New York’da, Bronx’da yaşıyorlardı. Yanlarına çağırdılar onu. Orada geçimini üstleneceklerdi.</p>

  <p>Don Ottavio üniformalı, atletik yapılı bir hizmetçiye işaret etti. Mösyö Ruche’e meyve suyu ikram etmek istedi.</p>

  <p>– Meyveler kendi arazimizden, diye belirtti kahve isteyen Don Ottavio.</p>

  <p>Konuşmasına devam etmeden önce kahvesinden birkaç küçük yudum aldı:</p>

  <p>– Babam istemedi. Niçin biliyor musun? Denize dayanamıyordu! Amerika’ya kadar bir yolculuğun ölümüne neden olacağını söyledi. Kıtaya kadar gitmek bile cehennem azabı. Boğazda deniz her zaman korkunçtur; yağmurdan kaçayım derken doluya tutulursun, Kharybdis ve Skylla, iki uçurum efsanesini anlatacak değilim sana. Ben köyümüzde kalmak istiyordum. Ama buralarda hâlâ babanın isteklerine karşı çıkılamaz. Ailemin peşinden gittim. Kaç yaşındaydım? Senin ufaklık kadar. On bir-on iki yaşlarında değil mi? (Mösyö Ruche başıyla onayladı.) Ve Fransa’ya geldik.</p>

  <p>Babam, kuzeyde, madende iş buldu. Ben sağda, solda bulabildiğim her işi yaptım. Sonra Paris’e gittim, kafelerde çalıştım ve kendimi Tabac de la Sorbonne’da buldum. Sizi, Elgar’ı ve seni orada tanıdım. Birer yıldızdınız siz, “Varlık ve Hiçlik”, hatırlıyor musun? Ne kadar kıskanırdım sizi! Sonra dost olduk. Akşamları beni Quartier Latin’deki eğlencelerinize götürürdünüz. İlk kız arkadaşlarımı sizinle birlikte tanıdım. Güzel öğrenci kızlar. Ah Parisli kızlar! Öğleden sonraları, tenha saatlerde, Elgar yalnız kalır, çalışır ya da düşünürdü. Müşteri yokken arada masasına otururdum, matematik öğretirdi bana. Fazla bir şey anlamazdım, dinlerdim sadece. Son derece ilginç biriydi.</p>

  <p>Sonra savaş çıktı. Siz hemen askere gittiniz. Elgar bana bir kez, bir-iki satır bir şey yazdı, kaza geçirdiğini, bacağından problemi olduğunu ve senden haber alamadığını bildirdi. Senin öldürülmüş olduğundan emindim.</p>

  <p>Babam madende, ciğerlerini zedeleyen kötü bir hastalığa yakalandı. Hastalık çok çabuk ilerledi. Köyüne dönmek istiyordu. Onu adaya getirecek vakti bulamadık. Hiç değilse boğazı bir kez daha geçemediğini söyledi gülmeye çalışarak.</p>

  <p>Ama ben döndüm. Annem ve kardeşlerimle birlikte. Paris’te her taraf Alman doluydu, tiksinti veriyordu bu durum bana. Burada hemen Direniş’e katıldım. Amerikalılar geldi. Bronx’taki amcalarım bana “mal” göndermeye başladılar. Sigara kaçakçılığı yaptım. Para kazandım. Gitgide daha çok kazandım.</p>

  <p>Ve Don Ottavio oldum. Bu aristokratlar şatosuna yerleştim. Her şeyi satın alabilecek durumdaydım ve istediğim her şeyi satın aldım. En güzel mülkler, en güzel atlar, en güzel arabalar, Ferrari’ler! En güzel kadınlar... Her şey satın alınabilir, bilirsin.</p>

  <p>Mösyö Ruche’ten çok uzaktı bunlar!</p>

  <p>Ve Don Ottavio Grosrouvree’u, hangi koşularda yeniden gördüğünü anlattı ona. Dünyanın neredeyse her tarafında “iş” yaptığından, “ilişkide olduğu kimselerle görüşmeler” yapmak üzere Manaus’a gitmişti. Bir akşam, kent merkezindeki bir otelde Grosrouvre’a rastlamıştı.</p>

  <p>– O da iş yapıyordu. Benimki kadar büyük boyutlarda değil, ama zengin olma yolundaydı. Kısa bir süre birlikte çalıştık. Biraz özel bir ticaret. Kaçakçılık diyebilirsin buna.</p>

  <p>Ve birden:</p>

  <p>– Goldbach, bunun de demek olduğunu biliyor musun?</p>

  <p>Mösyö Ruche çok şaşırmıştı. Duraksadı, sıkıldı. Sonra kendini toparlayarak:</p>

  <p>– Almanca değil mi? Niçin böyle bir soru soruyorsun?</p>

  <p>Mösyö Ruche, tetikte olmalıyım, dedi kendi kendine. Yoksa Don Ottavio tuzak mı kurmak istemişti ona?</p>

  <p>– Evet, ama ne demek? diye üsteledi Don Ottavio.</p>

  <p>– Goldbach? Gold-Bach! Ee... altın ırmak.</p>

  <p>– Altın ırmak! Amazon’da, sayısız altın ırmak var. Elgar iyi biliyordu bunları; o dönemin en büyük kaçakçılarından biri durumundaydı.</p>

  <p>Don Ottavio daha sonra sık sık Manaus’a gittiğini anlattı. Biraz iş, daha çok da Grosrouvre’u görmek için gittiğini söyledi.</p>

  <p>– Tekrar matematikle ilgilenmeye başlamıştı. Şöyle diyordu bana: “İhtiyacım var buna, fizik olarak ihtiyacım var.” Kimileri uyuşturucu kullanır, onun uyuşturucusu matematikti. Doğrusu iyi geldi bu faaliyet ona.</p>

  <p>– İyi mi geldi! diye bağırdı Mösyö Ruche.</p>

  <p>– Evet, 84 yaşındaydı adam, öldüğünde!</p>

  <p>– Yaşımız aynı onunla, diye homurdandı sıkıntıyla Mösyö Ruche.</p>

  <p>– Ona buraya, şatoya yerleşmesini teklif ettim. Rahat ederdi, özellikle eşyalarını kitaplarını koyardı. Orada iklim iyi değil, korkunç bir rutubet var. Kabul etmedi.</p>

  <p>Sonra değişti. Deli gibi çalışmaya başladı. Akşam yemeğinden sonra çalışma masasına oturuyor, şafak vakti kalkıyordu masadan. Ancak geceleri çok iyi çalışabildiğini söylüyordu.</p>

  <p>Çok güçlüydü o, hatırlıyor musun, öküz gibi güçlü bir bedeni vardı? Zayıflamaya başladı. Önemli problemleri olduğunu düşünüyordum, sorular soruyordum. Hiçbir şey söylemek istemiyordu bana. İşi takıntı haline gelmişti ve gitgide kendinden geçiyordu. Suskunluğu ve esrarlı hali meraklandırdı beni sonunda.</p>

  <p>Don Ottavio, bir gece, Grosrouvre’a, uzun süre içki içirdikten sonra, onun nasıl, yüzyıllardır kimsenin çözemediği iki ünlü problemi çözdüğünü anlattığını açıkladı. Önermeler. İkincisinin Goldbach diye birine ait olduğunu söylediğinde gülmeye başladım. Bunu özellikle mi seçmiş olduğunu sordum. Gözlerini fal taşı gibi açarak baktı bana, ben söylemeden önce bir bağlantı kurmuş değildi. Altın ırmak! Ah, entelektüeller!</p>

  <p>Ve Grosrouvre tanıtlamalarını gizli tutmaya karar vermişti.</p>

  <p>– Ah, bunun nedenleri konusunda ayrıntılı bilgi verme ihtiyacı duymadı. İyi anlıyordum onu, dedi sonunda Don Ottavio.</p>

  <p>Gözleri parladı:</p>

  <p>– Onu niçin iyi anladığımı öğrenmek istiyor musun?</p>

  <p>Don Ottavio ayağa kalktı, üniformalı uşağa çıkması için işaret etti. Düşüncelerine gömülmüş bir halde, salonun yan duvarına doğru gitti; burada korkutucu boyutlarda sade, oval bir ayna vardı. Mösyö Ruche Don Ottavio’nun, ellerini, düzeltmek istiyormuş gibi aynanın çerçevesinin iki yanına koyduğunu gördü. Ev sahibinin bilinen işlerinden, diye düşündü Mösyö Ruche. Don Ottavio’nun, sırrını saklamak istemesini niçin çok iyi anladığını öğrenmek için sabırsızlanıyordu. Ruche, Grosrouvre’un mektubunda bu konuyla ilgili bilgiler vermesine rağmen durumu hâlâ anlayabilmiş değildi.</p>

  <p>Duvar hareket etti sanki. Filmlerdeki gibi, o ana kadar görünmeyen bir levha sessizce açıldı. Gizli bir kapı! Kapı bir mekâna açılıyordu ve Mösyö Ruche bulunduğu yerden tanıyamadı burayı. Don Ottavio döndü. Görkemli bir tavırla içeri davet etti Mösyö Ruche’ü. Kapı dardı ama sandalye rahatlıkla geçti. O içeri girer girmez Don Ottavio salondakine benzer bir aynayı hareket ettirdi. Kapı kapandı. İçerisi karanlıktı, tek doğal ışık kaynağı, tavanın ortasındaki bir açıklıktı ve buradan bir ışık demeti giriyordu. Don Ottavio bir komütatöre dokundu. Oda bir şapeli andırıyordu.</p>

  <p>Duvara gizlenmiş lambaların ışık oyunlarıyla ışık yuvaları oluştu. Mösyö Ruche kendini tutamayarak bir çığlık attı. Odanın ortasında, keşfettiği şeyleri sürekli bir bakışla kucaklayabilmek amacıyla sinirli sinirli oradan oraya hareket ettiriyordu sandalyesini. Çıplak taş duvarlara büyük ustaların on kadar tuvali asılmıştı.</p>

  <p>– Sadece çalınmış olan tablolar bunlar! dedi Don Ottavio.</p>

  <p>Mösyö Ruche döndü. Don Ottavio, ona mutlulukla bakıyordu. Bastonuna dayanmış, yere çakılmıştı adeta. Dimdikti.</p>

  <p>– Dünyanın bütün polislerinin en çok bulmak istedikleri tablolardan bazılarıdır bunlar! Bunları elde edebilmek için korkunç paralar vadediyorlar. Ben de büyük paralar verdim bunları elde etmek için.</p>

  <p>Ve tek tek her birinin yanında durarak adlarını saydı:</p>

  <p>– <i>Delft’ten Manzara</i>, Jongkind. <i>Aşk Mektubu</i>, Vermeer. <i>Mısır’a Kaçış</i>, Rembrandt. <i>Wellington Dükü</i>, Goya. Bu ikizli tablo Giotto okulu yapıtıdır. <i>Babasının Portresi</i>, Rodin. <i>İskele</i>, Braque, ve şu iki Picasso, <i>Gitar ve Meyve Tabağı, Çocuk ve Bebek</i>.</p>

  <p>Ve şurada, benim tabii ki en beğendiğim, son küçük tablo. Vermeer’in <i>Flütçü</i> adlı tablosu. Tokyo’dan getirdiler.</p>

  <p>Gözlüğünü taktı ve inceler gibi yaptı.</p>

  <p>Gerçek bir müze! Bütün bu harikaların bu duvarın arkasında gizlendiklerini kim düşünebilirdi!</p>

  <p>– Vermeer’in yapıtlarını bulmak kolay değildir. En iyisi sipariş vermektir. Bir tabloyu çok beğenirsen, uzmanlara ısmarlayacaksın. Aradan epey zaman geçiyor ama sonunda getiriyorlar tabloyu sana. Koleksiyon sahibi oluyorsun! Tabloları tek tek toplayarak oluşturuyorsun bu koleksiyonu.</p>

  <p>– Madem bu kadar zenginsin, bunları satın almak daha kolay olmaz mıydı senin için? diye bağırdı Mösyö Ruche öfkeyle.</p>

  <p>Don Ottavio soruyu tahammül edilmez bir kahkahayla karşıladı. <i>Aşk Mektubu</i> adlı tabloya yaklaştı, sevgiyle baktı:</p>

  <p>– Bunları satın almak ha! Bir Ferrari ya da bulaşık makinesi gibi, öyle mi? (Küçümseyici bir tavırla baktı). Tam bir tüccar zihniyeti! Bir kere bunların çoğu satılık değildir. Evrensel mirasın bir parçasıdır bunlar, öyle derler. Ama sebep bu değil burada. (Durdu, gözlüğünü düzeltti.) Sen gözlük kullanmıyor musun?</p>

  <p>– Hayır, hiç, diye karşılık verdi Mösyö Ruche gururlu bir tavırla.</p>

  <p>– Ben bunları niçin satın almadım? Evet, aslında daha kolay olurdu böylesi, dedi, Don Ottavio, Mösyö Ruche’le açıkça alay ederek. Dünyada hiç kimsenin elinde olmayan ve herkesin imrendiği tek parçaya sahip olmak, kuşkusuz bir tatmindir bu, ama basit bir tatmin. Bir burjuva zevki, teneffüste okulun bahçesinde yaşanan coşku: Başkalarında olmayan bir bilye torbasına sahip olmak. Bana başka türde bir eğlence gerekiyordu, deyim yerindeyse çifte rahatlama sağlayacak bir eğlence. Ben bir tek parçaya sahip olan VE ona sahip olduğunu bilen tek insan olmak istiyordum ve hâlâ da istiyorum. İlk kez Rijksmuseum’dan çalınmış, ustalardan birinin bir tablosunu satın aldığımda da hissettiğim buydu tamı tamına.</p>

  <p>Anında tanınacağından kesinlikle satılamayacak olan bazı ünlü tabloların müzelerden gene de niçin çalındığını sordun mu hiç kendine? Hırsızlar ne yapabilirler bu tabloları? Satmak? Kime? Koleksiyonculara. Ne yapacaklar bunları? Söyleyeyim sana: Böyle gizli bir odanın duvarına asıp tek başlarına gizli gizli seyredeceklerdir!</p>

  <p>Bir para babası herkesin gözünün önünde, açık artırmada, bir tuval satın alıyor ve koltuğunun altında bir çamaşır suyu şişesi olan ev kadını gibi çekip gidiyor, sen filozofsun, böyle bir keyfin ne kadar basit, sıradan bir zevk olduğunu söyleyemez misin bana? Ve tabii dairesinde ya da şatosunda herkesin görebileceği bir yere asacaktır onu, konukları, soylular, özel bir müzeye gider gibi gidip hayran hayran seyredeceklerdir bu tabloları, değil mi? Kendisi de küçük bir köpek gibi peşlerinde dolaşacak ve kulaklarına bir sanat kitabından ezberlediği bazı bölük pörçük yorumları fısıldayacak, tabloya bakan, arkasını dönüp de ona biraz önce, adını unuttuğu bir ustanın tuvaline attığı bakıştan daha gerçekçi ve hayran bir bakış attığında Sicilyalı bir bakire gibi gözlerini yere doğru çevirecektir, öyle değil mi? Pöh!</p>

  <p>Sana sözünü ettiğim gerçekten ve tam anlamıyla sahip olma... Köyün en güzel kadınıyla gizlice sevişmeye ve ertesi gün kiliseden çıktıktan sonra köyün en kalabalık yolunda rastladığında, onu bir yabancı gibi belli belirsiz selamlamaya benzer.</p>

  <p>Böyle bir benzetmeye çok şaşıran Mösyö Ruche, zihnini toparlayabilmek için bir süre beklemek zorunda kaldı. Şunu söyleyebildi ancak:</p>

  <p>– Uzaklaşıyoruz! Ben sana bazı sorular sormuştum ve sen hiç cevap vermedin bunlara. Bütün bu anlattıkların ne işimize yarayacak, tekrar soruyorum sana?</p>

  <p>– Uzaklaşmıyoruz.</p>

  <p>Ve Don Ottavio, tanıtlamalardan ve Grosrouvre’un bunları gizli tutmak istemesinden haberdar olunca, onu, duvarlarda, gözlerinin önündeki tabloları ele geçirmeye iten aynı nedenlerle nasıl bunlara da sahip olmak istediğini anlatmaya başladı.</p>

  <p>Mösyö Ruche patladı:</p>

  <p>– Nasıl bir Rembrandt’a sahip olunabilirse bir matematik tanıtlamasına da öyle sahip olunabileceğini sanıyorsun sen değil mi? (Bu sözlerinde şaşkınlık kadar küçümseme de seziliyordu). Gizlice sahip olduğun bu tabloların özgün resimler olduğunu ve sana hiçbir değeri olmayan resimleri sokuşturmadıklarını nasıl anladın?</p>

  <p>Don Ottavio sertleşti. Buz gibi bir sesle:</p>

  <p>– Bana böyle bir oyun oynayacak olan insan, yaptığıyla övünme fırsatını bulamazdı bu dünyada.</p>

  <p>– Sorun bu değil. Orada çerçeve içindeki <i>Flütçü</i>, Vermeer’in yapıtı olduğunu anlaman için incelettirmiş olman gerekirdi onu. Bu konuda ne kadar bilgili olursan ol kendi kendine yapmış olamazsın bu işi; bir uzmana baş vurmuş olman gerekirdi, uzman tabloyu inceledikten sonra “sahte” olup olmadığını söylerdi sana. Tablonun gerçek olduğunu söyleyen bu uzman, yapıta değer biçtiği için ve özgün olduğunu anladığı için, elinden alacak değildi onu.</p>

  <p>Mösyö Ruche’ün konuşmalarıyla kafası gittikçe karışan Don Ottavio dikkatle dinliyordu onu:</p>

  <p>– Hepsi gerçek bunların.</p>

  <p>Mösyö Ruche güç ilişkisini tersine çevirmişti. Soru sorma sırası Don Ottavio’daydı şimdi:</p>

  <p>– Lafı nereye getirmek istiyorsun sen?</p>

  <p>– Şuraya. Elgar’ın tanıtlamaları; eğer günün birinde, onları ele geçirirsen, doğru olduklarını ve hatalarla dolu saçmalıklardan başka bir şey olmadıklarını kim garanti edecek sana?</p>

  <p>– Senin bu söylediklerin mümkün olamaz. Elgar’ın tanıtlamaları, yanlışlarla dolu saçmalıklar!</p>

  <p>– Saçmalık’ı geri alıyorum. Önemli değil. Ondan önce en büyükleri de içlerinde olmak üzere yüzlerce matematikçinin bu işi denediğini ve başarılı olamadığını söyledin. Hiç kuşkusuz çok sayıda matematikçi bu önermeleri tanıtladığını sandı ve yanıldı. Elgar niçin yanılmış olmasın? Yalnızca bir matematikçi, üstelik de çok iyi bir matematikçi, bunların doğru olduklarını garanti edebilir sana. Ne var ki... ne varki... bunu anlar anlamaz, senin kadar sahip olmuş olacaktır önermelere. Aslında senden de fazla. Çünkü o bunları anlamış olacak. Ve de istediği an yayınlatacaktır. Bir tanıtlamanın doğruluğunu kabul eden onu biliyor demektir!</p>

  <p>Don Ottavio’nun tepesi atıyordu.</p>

  <p>– Sicilya’da genellikle başka yerlere göre daha sık söylenen ve uygulanan bir söz vardır: Ölüler konuşmaz.</p>

  <p>– Ne demek istiyorsun?</p>

  <p>– Şaka yapıyordum. Her problemin her zaman bir çözümü olduğunu bilmeni isterdim sadece.</p>

  <p>Mösyö Ruche Antikçağın Üç Problemini düşündü tekrar. Bozulmuştu. Okuldaki bir alıştırma, bir düşünce alışverişi ya da bir tartışma değildi, çok daha önemli bir şeydi, insan yaşamları söz konusuydu belki de. Ne pahasına olursa olsun üstünlüğü tekrar ele geçirmeliydi. Don Ottavio’yu, tanıtlama avcılığının her halükârda başarısızlığa mahkûm olduğuna inandırmalıydı.</p>

  <p>– Şaka yapıyordun, diye yineledi Mösyö Ruche. Tercih ederim bunu. Şimdiye kadar sahip olduğun her şey, nasıl söylesem... evet bunların hepsinin maddi bir dayanağı vardı, mülkler, arabalar, atlar, tablolar, hatta kadınlar, bedenleri vardı onların.</p>

  <p>– Bereket versin öyle! Hep tuhaf bir adamdın sen.</p>

  <p>– Ama matematikte, engel çıktı karşına. Düşüncelerin gücü. Bunların dayanakları yok! Bir arkadaşım fikirlerin inanılmaz hafifliğinden söz ederdi hep. Bu tanıtlamalara sahip olamazsın sen hiçbir zaman. Bırak, Tavio.</p>

  <p>– Ölü gömücü gibi konuşuyorsun. Buraya moralimi bozmak için mi geldin, niye geldin?</p>

  <p>– Buraya keyfimden gelmediğimi unuttun belki. Evet, tam bir paradoksla karşı karşıyasın. Elinde bir taş var, cam mı elmas mı bilmiyorsun. Bunu öğrenmek için bir müneccime başvurman gerekiyor. Müneccim elindekini görür görmez, eğer bu bir taşsa, “Taş bu,” diyecektir sana. Elmas, elmas, gözlerinin önünde taşa dönüşür!</p>

  <p>– Bir şeyi kaçırdın bay filozof: Ben Elgar’ın tanıtlamalarının doğru olduğuna inanıyorum. Bu bana yeter. İşte bu nedenle, rahat bir nefes alman gerekir, herhangi bir şeyden emin olabilmek için çok iyi bir matematikçiyi öldürmeye ihtiyaç duymayacağım. (Sonra, ses tonunu değiştirerek) Konuşuluyor, konuşuluyor ama şu Allahın belası tanıtlamaları ele geçirebilmiş değilim henüz!</p>

  <p>Konuşma sırasında bastonuna dayanarak sürekli ayakta kalmıştı. Yorgun gözüküyordu. Henüz sabah saatleriydi.</p>

  <p>Birdenbire konuşmayı keserek, aynaya doğru gitti, ellerini çerçeveye koydu, levha kayboldu, gizli kapı açıldı. Ruçhe odadan çıktı. Don Ottavio ışığı söndürdü, o da çıktı ve düzeneği çalıştırdı. Duvar tekrar bir lahitin kapağı gibi müthiş hâzinelerin üstüne kapandı.</p>

  <p>Kahvaltı yaptıkları masa temizlenmişti. Pencerenin perdeleri çekilmişti. Don Ottavio Mösyö Ruche’e, sıcak bastırmadan, bahçede biraz dolaşmayı teklif etti. Mösyö Ruche biraz önce keşfettiği şeylerin etkisi altındaydı.</p>

  <p>– Polise haber vermemden korkmuyor musun peki?</p>

  <p>– Hayır. Polis gelmeden, şapele girebilmeyi başaramadan tualler nakledilir başka bir yere. Sonra, burada... Fransa’da sizin “muhbir” dediklerinize ne yapılır, bilirsin.</p>

  <p>Ve ekledi:</p>

  <p>– Özellikle dostsa.</p>

  <p><br /></p>

  <p>Ağaçların altı serindi. Mösyö Ruche başını kaldırdı, yapraklar öylesine sıktı ki güneş ışığı aralarından sızamıyordu. Don Ottavio bakışlarını izledi, sonra birden konuşmaya başladı:</p>

  <p>– Şöyle düşündüm kendi kendime: Elgar’ın tanıtlamalarından iz bırakmamış olması mümkün değildir. Bunu düşünemezdim. On yıllar boyunca durmadan çalışacak ve sonuçlarının kaybolma olasılığına karşı hiçbir önlem almayacak! Bu izlerin neler olabileceğini sordum kendi kendime; daha doğrusu ne tip izler olabilirdi bunlar acaba, diye düşündüm. Yazılı metin, disket, teyp bandı, video bandı, mikrofilm? Hatta bunları taşlara kazımış olabileceğini bile düşündüm! Ve bu izleri nereye gizlemiş olabilir acaba, diye düşündüm.</p>

  <p>Senin dile getirmiş olduğun nedenlerle –görüyorsun, aynı yere gelebiliyoruz– dedim ki, her maddi dayanak kendi içinde, öğrenilme tehlikesini taşır ve dolayısıyla onu ele geçirecek insana sırrını teslim edebilir.</p>

  <p>Durdu.</p>

  <p>– Bak, iştahı kaçmamış anlaşılan.</p>

  <p>Mösyö Ruche, ağaçlı yolda, yeşilliklerle örtülü bir çardak gördü. Max orada kahvaltı ediyordu.</p>

  <p>– Çok canlı bu küçük, çok isyankâr. Karının adı ne?</p>

  <p>– Karım yok benim.</p>

  <p>– Dul musun?</p>

  <p>– Evlenmedim.</p>

  <p>– Ben de. Tuhaf. Üçümüz de evlenmedik. Ne Elgar, ne sen, ne ben. Bizde, Sicilya’da, olmaz bu; ailenin adının yaşaması için soy bırakmak gerekir. Sana şunu söyleyeyim ki, beni hiç ilgilendirmiyor bu. Kim peki bu küçük, torunun değilse eğer?</p>

  <p>– Torunum gibidir.</p>

  <p>– Peki kulakları? Bir şey yaptınız mı kulakları için?</p>

  <p>– Annesi denedi, ama çok geç kalınmıştı. Onu evlat edindiğinde sağırdı.</p>

  <p>– İkizlerden söz etti bana. Onlar da mı evlatlık? Neredeler şu anda?</p>

  <p>– Sorgulama mı, ne bu? Avukatım olmadan konuşmam!</p>

  <p>Mösyö Ruche gülümsedi. Max, bitpazarından getirdiğinde, Nofutur’un ilk cümlesiydi bu.</p>

  <p>Mösyö Ruche, Don Ottavio’yu yalnız bırakarak, çardağa kadar gitti. Max onun gelişini işitmemişti. Son anda döndü.</p>

  <p>Mösyö Ruche ona telaşla herhangi birine OK’nden ve Grosrouvre’un mektuplarından söz edip etmediğini sordu. Max hiç kimseye tek kelime etmemişti bu konuda. Mösyö Ruche kimseye bir şey söylememesini tembihledi.</p>

  <p>– Söz veriyorum bu konuda size. Zaten çok konuştum. Benim yüzümden buradasınız. Bildiği tek bir sözcük vardı, Liard. Perrette gibi, sizin de soyadınızın Liard olduğunu sanıyordu. Buraya geldiğimde ve Don Ottavio’yu gördüğümde, o kadar öfkeliydim ki şunu söyledim ona: “Mösyö Ruche beni kaçırdığınızı öğrenince, başınıza neler gelecek, göreceksiniz!” Soyadınızı duyunca irkildi. “Bu senin Mösyö Ruche kaç yaşında?” diye sordu. “Sizinle aynı yaşta”, dedim. Canı sıkılmış gibi, öyle kalakaldı. Ve şöyle dedi: “Pierre Ruche?” “Evet Pierre!” dedim. Biraz düşündü ve: “Peki, getirteceğiz buraya bu Mösyö Pierre Ruche’ü!” O zaman anladım bir münasebetsizlik yaptığımı.</p>

  <p>– Hiç ilgisi yok, Max. Tersine. Göreceksin, çıkacağız işin içinden.</p>

  <p>– Sizi tanıdığını söylemedi bana düzenbaz. Düşler aleminde kaybolmuştu sanki. Bir süre sonra şöyle bir soru sordu: “Bu senin Mösyö Ruche bir Mösyö Grosrouvre’dan söz etmiş midir hiç? Ben de ona: “Gros ne? Komik bir isim bu,” dedim. Sonra gitti Don Ottavio.</p>

  <p>– Bravo Max! (Mösyö Ruche başını okşadı onun) Özellikle Manaus mektuplarından ve kütüphaneden hiç söz etme! Ama zorlarlarsa.</p>

  <p>– O zaman hem sağır hem dilsiz olurum.</p>

  <p>– Hayır! Mösyö Ruche bağırmıştı. (Hemen sesini alçaltarak ve sözcüklerin üstüne basa basa) Seni zorlarlarsa hemen konuş, anlıyor musun, Max. Hemen!</p>

  <p>Mösyö Ruche’ün bağırması Don Ottavio’nun dikkatini çekmişti. Çardağa doğru yürüdü:</p>

  <p>– Bitti mi bu gizli konuşmalar! Burada her tarafta mikrofon olduğunu biliyor musunuz?</p>

  <p>Mösyö Ruche, kalbinin yerinden fırlayacakmış gibi attığını hissetti.</p>

  <p>– Hem sonra, kahvaltı yapmasını engelliyorsun. O yaşta bir çocuğun sabahları kuvvetli yemesi gerekir, İngilizler gibi. Brikfast.</p>

  <p>– Peki, Pierre Ruche, devam ediyor muyuz gezintiye!</p>

  <p>Uzaklaştılar oradan.</p>

  <p>– Sana şunu söylüyordum: Elgar’ın tanıtlamalarını emanet ettiği her maddi dayanak öğrenilme riskini taşıyordu ve dolayısıyla da onu ele geçirecek insana sırrını teslim edebilir. Meğer ki Elgar, bu tehlikeden kurtulmak için, sırlarını sözlü olarak birine emanet etmiş olsun.</p>

  <p>“Sözlü olarak” deyince, Ruche titredi. Ama anlattıklarından başka bir şey düşünemeyen Don Ottavio hiçbir şeyin farkına varamadı. Kendisini çözüme götüren güzergâhın her etabını yeniden yaşayarak devam etti:</p>

  <p>– Ama, emanet ettiği kişi anında açıklayabilirdi bunları. İşte senin uzman konusunda söylediklerin de buydu. O zaman? Bu ne bir maddi dayanak ne bir insan olabilir! Bir nesne olmayan teyp bandı! Maddi dayanağı olmayan bir bellek!</p>

  <p>Mösyö Ruche cümle cümle izliyordu onu. Nereye getirmek istiyordu sözü? Uzun akıl yürütmeleriyle gururlanan Don Ottavio yineledi:</p>

  <p>– Maddi dayanağı olmayan bir bellek? Bir papağan!</p>

  <p>Zafere yaklaşıyordu</p>

  <p>– Demek istiyorsun ki... Tanrım... o olmasın.</p>

  <p>– Ne olmasın?</p>

  <p>“Sadık dost” diyecekti az daha.</p>

  <p>– Evet, Pierre Ruche. Papağan. Ta kendisi!</p>

  <p>Olamaz! Mösyö Ruche kulaklarına inanamıyordu. Don Ottavio’nun da kesinlikle şaka eder gibi bir hali yoktu. Mösyö Ruche bir an çocukları, Perrette’i düşündü. Çözüm, aylar boyunca, beşinin birden gözlerinin önündeydi! İşte Ravignan Sokağının Üç Probleminden en az biri çözülmüştü. Ama gerçekten çözülmüş müydü? Ve Nofutur, gerçekten Grosrouvre’un sözünü ettiği sadık dost muydu?</p>

  <p><br /></p>

  <p>“<i>Burada onlarca hayvan evcilleştirdim. Onlarla uzun konuşmalar yaptığımızı söylemeye bile gerek yok.</i> Uzun konuşmalar! Grosrouvre böyle devam etmişti mektubunda! Bana her şeyi söylemiş. Ve ben hiçbir şey anlamamışım! <i>Ainigmata et sumbolo...</i> Sağır olan benim. Max, hemen anlardı cümleyi.”</p>

  <p>Mösyö Ruche, Don Ottavio’yu çaktırmadan inceledi. Yüzündeki ciddiyet biraz önce söylediklerine inanılması gerektiğinin belirtisiydi. Bakışlarını yakalayan Don Ottavio da onu inceledi:</p>

  <p>– Neyin var senin? Sıkılmış gibisin.</p>

  <p>– Sıkılmış gibi miyim? Sıkılmış bir halim olmaması gerekirdi. Bana son derece ciddi bir tavır içinde dostumuz Elgar’ın en mahrem sırlarını birine emanet ettiğini söylüyorsun ve sıradan bir şey söylemiyorsun, matematik tanıtlamalar, bütün dünyan matematikçilerinin peşinde koşacakları tanıtlamaları bir papağana emanet ettiğini söylüyorsun! Nasıl sıkılmış gibi bir halim olmasın? Filmlerdeki gibi konuşmalıydım seninle belki: “Basit, sevgili Don Ottavson!” Senin bunu düşünecek kadar zamanın oldu, ben yeni keşfediyorum.</p>

  <p>Mösyö Ruche sandalyenin tekerleklerini sıktığı ellerini sinirli sinirli sallıyordu:</p>

  <p>– Papağanı ele geçirmek için bu kadar azgınlaşmanı anlıyorum şimdi.</p>

  <p>Mösyö Ruche böyle konuşurken, bunun, Don Ottavio’nun anlattıklarına inanmak için fazladan bir sebep daha olduğuna inanmak zorunda olduğunu kabul etti. Onun gibi birinin bir papağanı ele geçirmek için bu kadar çaba harcaması için ortada ciddi bir neden olması gerekirdi.</p>

  <p>Yaşlandıkça daha sabırsız oluyorum ve ele geçirmeye karar verdiğim bir şeyin bana verilmesi uzun sürmüyor.</p>

  <p>Ruche irkildi: Don Ottavio, Grosrouvre’un onu tanımlamak için kullandığı cümlenin aynısını kullanmıştı.</p>

  <p>Gene kuşkuculuğu ağır bastı:</p>

  <p>– Peki ama, bu kadar gerçeküstü bir şeye inandırabilen nedir seni?</p>

  <p>Öylesine şaşkın bir hali vardı ki Don Ottavio gülmekten kırıldı:</p>

  <p>– Gerçeküstü? Sen dostun Elgar’ı Mamaguena’sıyla görmemişsin.</p>

  <p>– Neyiyle?</p>

  <p>– Mamaguena! Sizin ona bir ad vermeyi kararlaştırdığınızdan önceki adı... Nofutur, değil mi?</p>

  <p>– Dişi mi?</p>

  <p>– Evet, tanıtlamalarını erkek papağana emanet edemeyen Elgar, dişi bir papağana emanet etti!</p>

  <p>“Sürekli ilerliyoruz,” dedi Mösyö Ruche.</p>

  <p>Ve Don Ottavio Grosrouvre’un, dişi papağanıyla kurduğu bağları anlattı.</p>

  <p>– Manaus’a gider gitmez yanına almıştı onu; birkaç haftalık bir yavruydu henüz. O zamandan beri de ayrılmamışlardı birbirlerinden. Yarım yüzyıl! Birlikteliklerinin gümüş yıldönümlerini kutlamışlardır. Nereye gitse, onu da yanında götürürdü; orman içlerinde yaptığı gezintilere ve ırmakta altın ve elmas aramaya giderken. Ve daha sonraları kaçakçılık yaptığında. Eski bir dostuyla konuşur gibi saatlerce konuşurdu onunla. Görecektin! Mavi bir amazon, konuşanların en iyi cinsi. Kütüphanesinde güneş doğuncaya kadar çalıştığı sırada, hiç ses çıkarmadan tüneğinde beklerdi. Sanıyorum Grosrouvre’un en fazla önemsediği de buydu, dedi Don Ottavio. Tanıtlamalarıyla birlikte tabii ki. Ve de kütüphanesi.</p>

  <p>– Biz de onu hayvan kaçakçılarının götürdüğünü düşünüyorduk, diye ağzından kaçırdı Mösyö Ruche.</p>

  <p>– Don Ottavio, hayvan kaçakçısı! Anlattığım zaman, çok gülecek arkadaşlar buna. Böyle konuşmalarla şöhretimi lekeliyorsun. Ama üzülme, pek uzağında değildiniz bu işin, gerçekten papağanla çok yakından ilgilenen hayvan kaçakçıları oldu.</p>

  <p>Kapıya vuruldu. İGUA girdi içeri, Don Ottavio’nun kulağına bir şeyler fısıldadı.</p>

  <p>– Özür dilerim. Hemen geliyorum.</p>

  <p>Konuşma tam zamanında kesintiye uğramıştı. Mösyö Ruche, Don Ottavio’nun açıklamalarından sonra kafasını toparlamakta güçlük çekiyordu. Önce Léa’yı düşündü, zevkten dört köşe olacaktı: İlk matematikçi papağan dişi bir papağandı! Mamaguena Hypatia’dan intikam alıyordu.</p>

  <p>Don Ottavio geldi. Mösyö Ruche yakaladı onu:</p>

  <p>– Şimdi çok memnunsun, Don Ottavio! (Adını üstüne basa basa söyledi) Bu papağan elinde! Kafesinde. Daha ne istiyorsun? Bizden ne istediğini anlayamıyorum. Tanıtlamalarını muhafaza et, sandığında sakla ve bizi rahat bırak! Çocuğu bırak ve evimize dönelim artık.</p>

  <p>– Ben istediğim sürece burada kalacaksın! dedi Don Ottavio buz gibi bir sesle.</p>

  <p>– Benimle böyle konuşamazsın! diye bağırdı Mösyö Ruche. Ben senin uşağın değilim.</p>

  <p>Mösyö Ruche’ün bu hiddetine şaşıran Don Ottavio dişlerini sıktı. Gözleri korkunç bir parıltıyla açıldı. Sonra birden sakinleşti. Onları ayıran gençlik yıllarından kalma sekiz yaşı hiçbir zaman yakalayamayacaktı. Ruche ebediyen büyük kalacaktı ve, Tavio’nun, bütün gücüne rağmen yapabileceği bir şey yoktu bu konuda. Onu birtakım şeylere zorlayabilir, zorla alıkoyabilirdi ama bu şekilde konuşamazdı. Anladı onu. Yumuşak bir sesle şöyle dedi:</p>

  <p>– Papağan konuşmadı.</p>

  <p>– Nofutur konuşmadı mı?</p>

  <p>– Tek kelime!</p>

  <p>– Tanıdığım en geveze papağandır! Karakter sahibi bir yaratıktır doğrusu, dedi Mösyö Ruche, kendisine bir gurur payı çıkardığını saklamadan. Konuşmak istemiyor mu?</p>

  <p>– KonuŞAMAZ! diye haykırdı Don Ottavio. Belleğini yitirmiş, anlıyor musun beni. BELLEĞİNİ YİTİRMİŞ!</p>

  <p>Gülmekten ölür mü insan? Mösyö Ruche az daha sandalyesinden düşüyordu. Don Ottavio bu vahşi tavırlarıyla çok tuhaf oluyor aslında, diye geçirdi içinden. Özellikle de konuşmasını şu şekilde sürdürdükten sonra bu düşüncesi pekişti:</p>

  <p>– Ve ben, Don Ottavio, bir <i>cretino</i> gibi görüyorum kendimi! İçi dolar dolu bir sandığın önünde bekleyip duran, elinde ne anahtarı, ne şifresi, ne de sandığı kırmak için aleti olan, zavallı bir soyguncu gibiyim; tanıtlamalar bu Allahın belası papağanın kafasında. Küçüğü buraya getirtmemin nedeni, bunları onun kafasından çıkartmak için bana yardımcı olabilecek tek kişi olmasıdır.</p>

  <p>Birden gözleri parladı:</p>

  <p>– Papağanlar, doğada işittikleri sesleri ve başka kuşların cıvıltılarını taklit etmezler, biliyor muydun bunu? Ve başka papağanlarla birlikte tutsak hayatı yaşayan papağanlar konuşamazlar, bunu da biliyor muydun? Türdeşleriyle birlikte olmak sıkılmamaları için yeterliymiş gibi.</p>

  <p>Durdu, bir şeyler düşünür gibiydi:</p>

  <p>“Niçin yalnızca tutsaklıkta ve insanlarla ilişki içinde olduklarında konuşuyorlar?”</p>

  <p>– Matematik tanıtlamalarını kendilerine emanet edilmesi için tabii ki, diye karşılık verdi Mösyö Ruche kendinden emin bir tavırla.</p>

  <p><br /></p>

  <p>Böyle bir kafese çok ender rastlanırdı. Çok geniş ve çok yüksekti. Yalnızca hayvanat bahçelerinde rastlanırdı böylesine, daha ne olsun!</p>

  <p>Max, dışarıda, aşağıda duruyordu, Nofutur içeride, yukarıdaydı. Max konuşuyordu. Nofutur cevap vermiyordu. Çok öfkeliydi! Görkemli yalnızlığında, tutsaklık durumunu kabul etmiyordu. O yaşta, parmaklıkların arkasında olmak! Kafes, sahte, yapmacık bir sözcük, bir kedi tuzağı. O kadar büyüktü ki bu kafes, bir zürafa ya da bir hipopotam bile sığabilirdi içine ve yerde de hiç bok olmaması bir şeyi değiştirmiyordu! Bir papağan için dört yıldızlı hapishane yoktur.</p>

  <p>Her zaman yalnız yaşamış bir kuştu o ve şimdi bir hücrede bir toplulukla birlikteydi, çeşitli sesler çıkaran ve yazgılarından hoşnut başka uçucu hayvanlarla birlikteydi! Ama bana ne bu kuşlardan! Koşullarını kabullenmiş gibi görünmeleri tiksindiriyordu onu. Başkaldırmakta haklıydı! Ve aşağıda benden sabırlı olmamı, açlık grevini durdurmamı isteyen Max. Ona göre kolay, özgür o. Aaa! Şimdi de Mösyö Ruche!</p>

  <p>Mösyö Ruche nefes nefese Max’in yanına geldi ve öğrendiklerini anlattı ona. Max tek bir kelimeyi kaçırmak istemediğinden, olağanüstü bir dikkatle bakıyordu Mösyö Ruche’ün dudaklarına.</p>

  <p>Mösyö Ruche konuşmasını bitirince, Max kafese doğru döndü ve papağana seslendi. Kafese kapatıldığından beri hiçbir şey duymak istemeyen Nofutur aşağı indi, Max’ın yanına kadar uçtu. Max, elini parmaklıklardan geçirdi ve alnındaki yara izini hafifçe okşadı. Nofutur hiçbir tepki göstermedi.</p>

  <p><br /></p>

  <p>Birkaç dakikadan beri sahneyi izlemekte olan bahçıvana benzer biri elinde makasla yaklaştı. Mösyö Ruche böylesine koca elli birinin, tek bir çiçeği sapından nasıl tutabildiğini merak etti.</p>

  <p>Max bağırmaya başladı: <i>“Chiuso, chiusol”</i>.</p>

  <p>Zindancı-bahçıvan uzaklaştı.</p>

  <p>Nofutur, birden sert bir kanat çırpışıyla birlikte bağırmaya başladı. Max hiçbir şey anlayamıyordu, biraz önce bitkin durumdaydı. Nofutur parmaklıklara tutunmuş, sivri gagasını tehditkâr bir tavırla öne doğru uzatmıştı. Kafesin birkaç metre uzağından İGKA geçmekteydi o sırada. Nefret ve korkuyla bakıyordu Nofutur’a doğru. Küçük parmağındaki beyaz bant yakıcı güneş altında pırıl pırıl parlıyordu.</p>

  <p>Mösyö Ruche, Nofufur’un, Paris’ten ayrıldıktan sonra başladığı açlık grevine rağmen, bir kanadının henüz çukurda olmadığını düşündü.</p>

  <p>Nofutur sakinleşti. Bitkin düşmüştü. Max, Mösyö Ruche’e usulca, “Paris’ten beri hiçbir şey yememiş mi?” dedi. “Müdahale edilmezse ölür, eminim bundan. Size şunu söyleyeyim ki Mösyö Ruche bu işler beni hiç ilgilendirmiyor. Benim için önemli olan tek şey Nofutur. Ben ondan sorumluyum. Size söylüyorum, ben... işbirliği yapacağım. Eğer Nofutur bu tanıtlamaları verebilirse ona, bu Don Ottavio dingosuna, versin! Ve bunun için elimden geleni yapacağım.”</p>

  <p>Mösyö Ruche Mamaguena’dan söz etmemeyi tercih etti. Her şeyin sırası vardı.</p>
</body>
</html>
