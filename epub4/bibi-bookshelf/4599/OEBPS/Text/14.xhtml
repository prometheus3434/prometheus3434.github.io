<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">O</span>N <span class="bb">D</span>ÖRDÜNCÜ <span class="bb">B</span>ÖLÜM</p>

  <p class="baslik">Bağdat, sonrası...</p>

  <p>Jonathan-ve-Léa harita ve kılavuz kitapçıklar aracılığıyla çatı katında Manaus’a doğru yol alırken, Mösyö Ruche garaj-odasında, eğer Grosrouvre’un mektubunu harfiyen izlemek istiyorsa, dostunun verdiği listede Ömer Hayyam’ın hemen arkasından gelen Tusi’yle buluşması gerektiğine inanıyordu.</p>

  <p>Yanıt kitaplardaydı.</p>

  <p>OK atölyesine girdiği sırada, Harizmınin bu çağdaşının, ADE’nde bulduğu <i>Kadı ve Sinek</i> adlı metni Mösyö Ruche’ün hâlâ aklındaydı.</p>

  <p>“Kitaplar ölüleri canlandırmaz, bir budalayı akıllı, bir aptalı zeki yapmaz. Zekayı canlandırır, biler, kesinleştirir ve bilgi açlığını giderir. Her şeyi bilmek isteyene gelince, bu durumda yapılması gereken en doğru şey, bu insanın ailesi tarafından tedavi edilmesidir! Çünkü böyle bir şey ruhsal bozukluklardan kaynaklanabilir ancak.”</p>

  <p>“Ondan sessizlik istediğinde dilsizdir, konuşturmak istersen eğer bir hatip olur. Kitap sayesinde, bir ay içinde, bir uzmanın ağzından, bir yaşam boyu öğrenemeyeceğin kadar şey öğrenirsin ve bu yüzden bilgiye borçlanmış olmazsın. Kitap seni iğrenç insanlarla düşüp kalkmaktan ve aptal, anlayışsız insanlarla ilişki kurmaktan kurtarır. Gece gündüz, hem yolculuklarında, hem yerleşik bir yaşam sürerken itaat eder sana. Gözden düşersen eğer, kitap sana gene hizmet etmeye devam edebilir. Sana doğru ters rüzgârlar esmeye başlarsa, kitap sırtını dönmez. Öyle zaman gelir ki kitap yazarından üstün olur...”</p>

  <p>Mösyö Ruche şimdi birçok Arap matematikçi olduğunu biliyordu, bilinmesi gereken Grosrouvre’un niçin bu ikisinden söz ettiğiydi. Şöyle düşündü: “Eğer varsayımım doğruysa, onları hangi amaçla seçmiş olduğunu, onlarla kendi hikâyesi arasında ne gibi bağlar kurmak istediğini öğrenmem gerekir. Amacı belki de bu iki matematikçi arasında ortak noktalar, bir anlam ifade edebilecek ortak noktalar bulmaktı.”</p>

  <p>Bu soruya cevap vermeden önce iki Tusi’den hangisinin doğru olduğunu öğrenmesi gerekiyordu. Şeref mi Naşir mi?</p>

  <p>Dönem göz önüne alındığında, Şeref Hayyam’a, Nasir’den daha yakındı.</p>

  <p>Geçen seferki gibi kar yağmıyordu. Dondurucu bir soğuk vardı. Musluktan damla su bakmıyordu. Bakır ağzından yalnızca sanki donmuş dışkı gibi bir şey çıkıyordu.</p>

  <p>Mösyö Ruche masasını bıraktığı gibi buldu. Karmakarışık. Üstü karalanmış müsvedde kâğıtları, dibi sararmış bir çay fincanı, geçen yılın gazeteleri ve Jonathan-ve-Léa’nın iki fotoğrafı, “Önce-Sonra”. Mösyö Ruche OK’nde bulunan Şeref’in tek yapıtını, <i>Denklemler</i>’i açtı. Adından da anlaşılacağı gibi bir cebir yapıtıydı bu. Grosrouvre’un fişi şu sözcüklerle başlıyordu:</p>

  <p><br /></p>

  <p class="gir0">Şeref, Hayyam’ın yapıtlarının sürdürücüsüdür.</p>

  <p><br /></p>

  <p>Açıktı her şey! Grosrouvre düşüncelerini açıkça ortaya koyuyordu. Şerafeddin Tusi aslında 3. derece denklemlerin geometrik incelemesini yapmış. Bu, onu eğrilerin incelenmesine götürmüş. Bu demektir ki dönemine göre çok ilerdeymiş. Dahi bir öncü; getirdiği en önemli şey, kesinlikle türev olarak adlandırılması gereken bir işlemi kullanmış olmasıdır.</p>

  <p>Eğer gerçek Tusi, Şeref olsaydı, Grosrouvre, Manaus hikâyesiyle ilgili olarak ne gibi bilgiler vermek istiyor olabilirdi? Genel olarak Ömer-Şeref ikilisi araştırmalarını hangi bağlamda geliştirmişti? Mösyö Ruche Nasir’e yönelmeye karar verdi. Sandalyesini biraz kaydırdı, Nasireddin Tusi’nin yapıtlarının önünde durdu ve önce <i>Tablo ve Toz Yardımıyla Aritmetik Derlemesi</i> adlı yapıtını çekti.</p>

  <p>V. yüzyıl Hint hesapçıları ve kendilerinden sonra, onların yolunu izleyen Araplar rakamları doğrudan doğruya, küçük torbalarda taşıdıkları toprağa ya da kuma, veya toz ya da unla kaplı küçük tahtalara yazarlardı. Bu nedenle “toz rakamları” denmiştir bunlara.</p>

  <p>Mösyö Ruche raflar boyunca birkaç kez ilerledi ve beş güzel ciltten oluşan bir bütün önünde durdu: <i>Kesen Şeklin Üstündeki Sırların Açığa Çıkarılması</i>. İnsanda perdeyi kaldırma isteği uyandıran bir başlık. Ciltleri masasına koydu. Kitapların konusu geometriydi. İçlerinde sayısız daire de bulunan birçok şekil vardı kitaplarda. Nedeni bu yapıtın Arap trigonometrisinin en önemli yapıtı olmasıydı.</p>

  <p>Grosrouvre fişinde Nasireddin Tusi’nin Ebül Vefa’yla birlikte trigonometrinin gerçek kurucusu olduğunu belirtiyordu. Kuşkusuz trigonometri ondan önce de vardı ama Yunanistan’da olsun, Hindistan’da olsun ya da Arap dünyasında olsun, bu bilim dalı gökyüzünün incelenmesi, yıldızların konumu, gezegenlerin hareketinin öğrenilmesi için gerekli hesapları sağlayan astronominin bir aracından başka bir şey değildi. Tusi trigonometriye soyluluk kazandırarak, onu daire ve küre geometrisi üstüne kurulu bağımsız bir disiplin durumuna getirmiştir.</p>

  <p>Fişin yazımındaki üslup Mösyö Ruche’ün dikkatini çekti. Kesinlikle kişisel bir yarar amacına yönelik yazılmış değildi. Elindeki bütün fişler için aynı şeyin söz konusu olduğunu anladı. Grosrouvre, bunları, Orman Kütüphanesi’nin yapıtlarında işlenmiş konuları açık seçik kılmak istemiş olduğunu gösterecek biçimde düzenlemişti sanki. Fiş şöyle devam ediyordu:</p>

  <p><br /></p>

  <p class="gir0">Her kurucu gibi Nasireddin Tusi’nin de öncülleri olmuştur. Önce İskenderiyeli iki Yunanlı coğrafyacı-astronom, İÖ II. yüzyılda Hipparkhos ve İS II. yüzyılda Claudius Ptolemaios. Sonra gene İskenderiyeli iki matematikçi, İÖ II. yüzyılda Theodosius ve İS II. yüzyılda Menelaos.</p>

  <p><br /></p>

  <p>Mösyö Ruche, elinde olmadan, sürekli masasında duran Jonathan-ve-Léa’nın kayak yaparken çektirdikleri iki fotoğrafa bir göz attı. Bu hareket kafasını karıştırdı, nedenlerini anladığında okumasını sürdürmekteydi. Grosrouvre son satırlarda iki kez “önce”, “sonra” yazmıştı! Bilinçli düşüncesinin önünde hemen bağ kurulmuştu fotoğraflarla. “Tuhaf bir iş!” diye düşündü. Mösyö Ruche hayatın olaylarının doğru düzgün akışı içinde mucizevi bir müdahale olarak gördüğü bu tür rastlantılara bayılırdı. Tutarlı bir rasyonalist olduğundan tüm akıl dışı yorumları reddederek başka hiçbir şey duymak istemedi burada ve tekrar kitaba daldı.</p>

  <p><br /></p>

  <p class="gir0">Eukleides ve düzlem geometrisinden bir yüzyıl sonra Theodosios, sonra Sphaerica adlı yapıtıyla Menelaos kürenin geometrisini ortaya attılar. Menelaos küre üzerinde oluşmuş geometrik şekillerin çok sayıda özelliğini göstermiştir. Özellikle de küresel üçgenler konusunda temel bir sonuç getirmiştir: Küresel bir üçgenin açılarının toplamı 180 dereceden fazladır.</p>

  <p><br /></p>

  <p>Fazla mı? Tekrar okudu. Evet, evet, fazla, eşit değil! Oysa o bir üçgenin açılarının toplamanın 180 dereceye eşit olduğunu sanmıştı. Yunanlılar böyle olduğunu söylüyorlardı. Ama ancak bir düzlemde “eşit”ti. Başka yerde değil. Başka yer mi? Mösyö Ruche asla şöyle bir soru sormamış olduğunu kabul etmek zorunda kaldı: “Eğri üzerindeyken nasıldı durum?” Menelaos’un ortaya koyduğu sonuç, ‘bir portakalın kabuğuna yayılmış bir üçgenin, bir portakal ağacının yaprağını kaplamış bir üçgenden daha ‘büyük’ olduğundan başka bir şey mi söylüyordu?</p>

  <p>Bu ileri yaşında, seksen yılı aşkın bir süre bir kürede yaşadıktan sonra, sadece bir düzlem üzerinde düşünmüş olan bir “düzlük” adamı olduğunu fark ediyordu. Kısaca söylemek gerekirse, bir numaralı Eukleidesçiydi o. Nesneler konusunda daha yuvarlak bir görüşü benimsemek için çok mu geç kalmıştı?</p>

  <p>Mösyö Ruche tekerlekli sandalyesini yavaş yavaş raflara doğru sürerken şaşkınlığını gizleyemiyordu. “Bir üçgenin açılarının toplamı 180 dereceye eşittir”, her zaman, her çeşit bağlamdan bağımsız bir biçimde, kesin bir gerçeğin dile getirilmesi olarak hatırladığı bu cümle aslında ihtiyat kaydıyla bir gerçekti. Kesinlikle dünyanın bütün üçgenlerini içeriyordu ama dünyanın bütün DÜZLEMSEL üçgenlerini. Sıfat her şeyi değiştiriyordu. Hayatta olduğu gibi.</p>

  <p>Matematiğin, bir olumlamanın, hangi çerçevede, hangi koşullar altında, hangi varsayımlarla gerçek olduğunu tüm öteki bilimlerden daha fazla belirtme gerekliliği, onu, örnek bir bilim dalı yapıyordu. Mösyö Ruche, Grosrouvre’un fişine yazılmış bu birkaç satırın, düşüncenin mutlakçılığına karşı felsefi, hatta siyasal açıdan nasıl bir çıraklık okulu olabileceğini hemen anladı.</p>

  <p>Kesinlik tellalları, tartışılmazlık çığırtkanları sizi susturmak istediklerinde ne diyorlar? Kaçınılmaz bir biçimde şudur söyledikleri: “Nasıl iki iki daha dört ederse!” Evet ama iki iki daha her yerde dört etmiyor işte! iki iki daha dört olsun dedikleri yerde dört “ediyor.” Her gün kullandığımız sayılar evreninde iki iki daha dört ediyor.</p>

  <p>Ama başka sayısal dünyalar da vardır ve bu dünyalarda iki iki daha dörtten başka bir şey eder. Hatta bunların içinde öyleleri vardır ki buralarda iki iki daha sıfır eder! Müthiş. Keşke matematik kimseye danışılmadan yapılan uslamlamalardan kurtarsaydı kendini!</p>

  <p>Mösyö Ruche’ün ağzı kulaklarına varıyordu! Matematik kesin gerçekler bildirmez, tümüyle sınırlandırılmış gerçekleri bildirir. Sınırlandırılmış, ama çok kesin biçimde sınırlandırılmış! Az daha, bu nefes kesen gerçeğin kenarından geçerek bitirecekti hayatını!</p>

  <p><br /></p>

  <p>Düzenli biçimde OK’nde çalışması sonucu, matematikle düşüp kalkmaya başlamıştı artık; matematik, o zamana kadar, onun için soğuk ve anlamsız bir dünyaydı; burada gerçek, tam bir kutsal ve yüce kişi heykeli gibiydi ve incelenen nesnelerle tensel ve tutkulu ilişkilere girilmesini engelliyordu. Matematiksel gerçeklerin dünyaları aşmadığını, içinde gerçek olarak ortaya çıktığı alanlarla eşdeğerli olduğunu anlaması rahatlatıcı bir etki yaptı üstünde ve onda gerçekten daha uzaklara gitme arzusu uyandırdı.</p>

  <p>Mösyö Ruche için felsefi kavramlar kesinlikle zihnin özel gücünden fışkırmış soğuk düşünceler olmamıştı. Bunları duyarlı varlıklar gibi yaşıyordu o, bunlarla duygu, heyecan, bağlılıktan oluşan fiziki ilişkiler kuruyordu. Kimi zaman itici geldiği de oluyordu bunların. Bu bağlamda bir filozoftu o.</p>

  <p>Olup bitenlerden sonra, belki de matematik dünyasını dolduran nesnelerle de benzer ilişkiler kurma yolundaydı. Başka varlıklara karşı bu açılmayı kesinlikle yürüyememesine ve hareketsiz kalmış olmasına bağlaması gerektiğini düşündü. Fiziki alandaki bu özgürlük kaybının yerine yeni düşünce alanları getirerek, bu eksikliğe bir çare bulmanın yolunu arıyordu. Herkes kendini kendince kurtarır. Kurtarabilirse!</p>

  <p>Kafası düşüncelerle dolu halde, masasına yöneldi ve Nasireddin Tusi’nin yapıtındaki fişi, bıraktığı yerden okumaya devam etti.</p>

  <p><br /></p>

  <p>Mösyö Ruche’ün, o sırada “trigonometri” konusunda hiç de iç açıcı anıları yoktu. Bilmem nelerin hesabını çıkarmak için bir yığın can sıkıcı hesap yapmak amacıyla ezbere uygulanması gereken bir yığın formül...</p>

  <p>Burada da eğriyle doğru, daire yaylarıyla kirişler arasındaki bağıntıların söz konusu olduğunu anlamaktaydı safça: Dairenin yarı çapına göre kirişin uzunluğunu hesaplamak. Bu alanda seçilmiş olan sözcüklerin ilgili nesneleri belirttiği söylenemezdi. Av silahında kiriş, ağaç çubuğun uçlara yaptığı baskıyla dik durumdadır, yay ise gergin kirişin sınırlamalarıyla eğri duruma gelmiştir. Kiriş sözcüğü çok büyük olasılıkla Hititçe “bağırsak”tan gelir, bu sözcük Yunancada “sucuk” sözcüğünü vermiştir. Arapçada da mergez (sığır ve koyun etinden yapılan baharatlı sucuk) diye ekledi Mösyö Ruche, gülümseyerek ve Habibi’yi düşünerek. Tekrar ciddiyete dönmek için epey güçlük çekti.</p>

  <p>Mösyö Ruche, elindeki fişi okuyarak trigonometrinin açılar ve kenarlar arasında bağıntılar kurarak, nasıl daireden üçgene geçtiğini öğrendi. Trigonometri bunu yaparken açılar ölçüsünden kenarlar ölçüsüne, kenarlar ölçüsünden açılar ölçüsüne geçmek gibi çok önemli bir yol sunuyordu. Mösyö Ruche dairede “eğri-doğru” ve üçgende “açı-doğru parçası” çifte geçişini değerlendirdi.</p>

  <div class="resim"><img alt="" src="../Images/244.jpg" /></div>

  <p>Astronominin amaçlarından biri de cetveller oluşturmakta. İlk cetveller, Hipparkhos’un cetvelleri kaybolmuştur. Ptolemaios’unkiler ise kirişlerin uzunlukları ve yayların farklı değerleri arasında bağıntılar kurar. Grosrouvre küçük bir not iliştirmişti araya:</p>

  <p><br /></p>

  <p class="gir0">Kiriş cetvelleri matematik tarihinde ilk fonksiyon örnekleridir. Yunanlılar daireyi 360 dereceye bölme alışkanlığını bu dönemde kazanmışlardır.</p>

  <p><br /></p>

  <p>Daha sonraları Hintliler kiriş cetvellerinin yerine, daha kolay yararlanılabilen sinüs tablolarını koydular. Sinüs burada yarım kirişten başka bir şey değildi. Bu sözcük sanskritçe <i>jiva</i>’dan gelir: “Yay kirişi”. Arapçada <i>jiba:</i> “Cep, giysideki kıvrım.” Tabii Latincedeki sinüs=sein’i de (göğüs) unutmamak gerekir bu arada.</p>

  <div class="resim"><img alt="" src="../Images/245.jpg" /></div>

  <p>Mösyö Ruche tekrar fişine döndü.</p>

  <p><br /></p>

  <p class="gir0">Astronomi hesaplarındaki kesinlik tümüyle, oluşturulması, açının üçe bölünmesi problemine bağlı olan sinüs cetvellerinin doğruluğuna dayanır. Harizmi sinüs cetvellerini oluşturan ilk Arap matematikçisidir</p>

  <p><br /></p>

  <p>İşte gene üçe bölülme! Çok keyifliydi bu iş. Besbelli hâlâ çözülmemişti problem! Bu Harizmi her şeye el atmıştı sanki. Arap matematiğinin başlangıcında neredeyse her alanda görmek mümkündü onu. Bir süper Thales!</p>

  <p>Grosrouvre sanki düşüncelerini okumuş gibi şöyle devam ediyordu:</p>

  <p><br /></p>

  <p class="gir0">Hemen arkasından, Habaş el-Hasib <i>tanjant</i>’ı buldu. El-Hasib “hesapçı, hesap eden, hesap edici” demektir. Tanjant bir nesnenin yüksekliğini ölçmek için ideal bir araçtır.</p>

  <p class="gir0">Not: Bir tanjant tablosundan yararlanıldığı taktirde o meşhur Keops piramidinin yüksekliği doğrudan doğruya hesaplanabilir. Thales’in elinde tanjant tablosu yoktu...</p>

  <p><br /></p>

  <p>Mösyö Ruche trigonometrinin dört silahşörünü yeniden buluyordu: Sinüs, kosinüs, tanjant, kotanjant. Eline bir kurşun kalem, bir cetvel, bir de pergel aldı ve alelacele bir şekil çizdi. Hepsi bir anda aklına gelmişti.</p>

  <div class="resim"><img alt="" src="../Images/245_2.jpg" /></div>

  <p>Arap matematikçileri bu tabloları en eksiksiz biçimde oluşturabilmek için bir kuram yaratmak zorunda kalmışlardır, diye de ekliyordu Grosrouvre. Bu, onları birçok lise öğrencisinin takıntısı olan trigonometrinin ünlü formüllerini geliştirmeye yöneltti.</p>

  <p><br /></p>

  <p class="ortali">cos (a+b) = cos a ｘ cos b - sin a ｘ sin b</p>

  <p class="ortali">sin (a+b) = sin a ｘ cos b - sin b ｘ cos a</p>

  <p>vb.</p>

  <p><br /></p>

  <p>Bunlar sayesinde, örneğin, a açısının ve b açısının sinüs ve kosinüsü bilinirse (a+b) açısının ya da (a-b) açısının sinüs ve kosinüsü hesaplanabilir. İşte bu bela formüller bu işe yarıyordu! Bilinen bazı basit değerlerden hareket ederek trigonometri cetvellerinin yavaş yavaş tamamlanması.</p>

  <p>Mösyö Ruche, gösterdiği bu çabadan sonra Tusi’nin kitabını kapattı; nihayet trigonometrinin ne olduğunu öğrendiği için hoşnuttu ama matematik alanındaki etkinlikleri konusunda Ömer ve Nasireddin arasında bağ oluşturabilecek bir şey bulamadığı için de düş kırıklığına uğramıştı. Ömer, bir nokta dışında, özellikle cebirle, Nasireddin ise trigonometri ve astronomiyle ilgilenmişti. Mantıksal açıdan bakıldığında, aralarında matematiksel bağlar varsa eğer, üçüncü bir alanda olabilirdi bu ancak: Geometri.</p>

  <p><br /></p>

  <p>Mösyö Ruche garaj-odayı terk ederken kürklü paltosunu sırtına geçirmeyi de ihmal etmedi. Kısa bir kürklü paltoydu bu. Sokak lambaları yanmak için onun çıkmasını bekliyordu sanki. Hava henüz tam anlamıyla kararmış değildi. Zifiri karanlığa karşı mücadelede çok etkili olan elektrik ışığı alacakaranlığa karşı hiçbir şey yapamıyordu. Mösyö Ruche hemen yakındaki Ernile-Goudeau alanına doğru yokuşaşağı inmeye başladı. Kafası... çocukların deyişi geldi aklına: “Süpürge gibi kafa.” Hava hem nemli hem kuruydu. Nöronların oksijen alması gerekiyordu! Egzersiz yapması gerekiyordu.</p>

  <p>Bir kedi bile yoktu sokaklarda! Kışın en güzel tarafı, yalnızca ağaçların yapraklarının kaybolması değil, aynı zamanda Montrnartre’daki turistlerin de ortadan yok olmasıydı.</p>

  <p>İçeri girmeden önce kitabevine camdan bir göz attı. Kimse yoktu içerde. Bayramlardan sonraki dönem en kötü dönemdi, oysa kış ve uzun geceleri okuma için en elverişli dönem olmalıydı. Kasanın yanındaki, sorgun ağacından küçük bir masanın başına oturmuş olan Perrette büyük muhasebe defterine dalmıştı.</p>

  <p><br /></p>

  <p>Sokağın soğuğundan sonra, OK’nin atölyesinde kavurucu bir sıcakla karşılaştı adeta. Birkaç spot yaktı. Ve haydi geometriye!</p>

  <p>Ömer ve Naşir arasında beklenen bağları bulabilecek miydi nihayet? Ömer Hayyam’ın <i>Eukleides’in Yapıtındaki Bazı Postulatların Zorlukları Üstüne Yorumları</i>’nı aldı. Kitabın konusunun geometri olduğundan hiç kuşku duymuyordu, açmasına bile gerek yoktu bunun için. Mösyö Ruche Eukleides’te yalnızca geometri postulatları olduğunu anımsadı.</p>

  <p>Nasir’den bu disiplinle ilgili tek bir kitap bulamadı. İkisinin, matematik çalışmalarıyla ilgili hiç ortak yanları yok muydu? Mösyö Ruche kuşkuya düştü. Eğer hipotezi doğruysa, aranan kitap mutlaka vardı OK’nde. Nerede ama?</p>

  <p>Mösyö Ruche her kitabın adını dikkatle okuyarak raflar boyunca yavaş yavaş ilerledi. Arap matematiğine ayrılmış Bölüm 2’nin başına henüz varmıştı ki, şaşırtıcı bir adı olan bir yapıta ilişti gözü: <i>Paralel Doğrularla İlgili Kuşkulardan Kurtaran Kitapçık</i>. Nasireddin Tusi’nin yapıtıydı bu ve bir geometri kitabıydı!</p>

  <p>Pek keyiflenen Mösyö Ruche her iki kitabı da karmakarışık masasına koydu. Kronolojik sıraya göre önce Hayyam’ınkini açtı ve hemen fişini çıkardı.</p>

  <p><br /></p>

  <p class="gir0">Yapıt paralleller üstüne 5 nolu postulatla ilgilidir. Bu postulat, Eukleides’in onu ortaya atmayı yeğlemiş olmasından beri matematikçilerin canını sıkmaktadır. Nesini eleştiriyorlar? Bildirisi bir postulat bildirisinden çok bir teoremin bildirisine benziyor ve de zaten bir teoremi karşılıyor bu bildiri. Ama ondan vazgeçilmesi de söz konusu değildir. O olmasa Pythagoras teoremi de olamaz. Bir düzlemsel üçgenin açılarının toplamının 180 dereceye eşit olduğunun ya da sadece dikdörtgenler olduğunun olumlanmasına olanak veren bu postulattır. Hiç önemi yok bunun!</p>

  <p class="gir0">Matematikçiler bu boşluğu doldurmak için, onu, sürekli, postulat konumundan alıp, basbayağı teorem haline sokmak istediler. Bunu tanıtlamak (öteki aksiyom ve postulatlardan çıkarsamak) için büyük çaba harcadılar. Hayyam ne diyor bu konuda? Üçüncü bir doğruya dikey olan iki doğru birbirlerine yaklaşamazlar ve aynı anda iki tarafta birbirlerinden uzaklaşamazlar.</p>

  <div class="resim"><img alt="" src="../Images/248.jpg" /></div>

  <p class="gir0">Bu durum Hayyam’ı, paraleller konusunda yeni bir yoruma götürmüştür: İki doğru, üçüncü bir doğruya dik oldukları takdirde paraleldir. Bunun avantajı: Paralellik doğrudan doğruya, gözlerimizin önünde sınanıyor. Sakıncası: Dikgenliğe uyduğundan birinci özellik değildir bu artık. Ve bu özellik, bir doğru çiftinin paralelliğinin doğrudan doğruya test edilemeyeceği anlamını da içerir. Bu yapılmak istendiği takdirde üçüncü bir doğruya baş vurmak gerekir ki, ben sevmiyorum bunu.</p>

  <p><br /></p>

  <p>Mösyö Ruche’ün okuduklarının hepsini anlamış olduğunu söylemeye bile gerek yok ama bu vesileyle teneffüslerde sık yinelenen bir espriyi anımsadı: Paraleller demir yolları gibidir, aynı anda dönerler! Hayyamın kitabını kapattı ve Tusi’ninkini açtı. Olağanüstü şekiller vardı kitapta! Fişi çıkardı.</p>

  <p><br /></p>

  <p class="gir0">Nasireddin Tusi de 5 nolu postulatı tanıtlamak istedi. Hayyam’ın yanıldığını söyledi. Ama o da tanıtlamalarında bir hata yaptı. Nasir 5 nolu postulatı aynı doğruya bir dikey ve bir eğik’in zorunlu olarak kesiştiği olgusundan hareket ederek tanıtlamak istiyordu.</p>

  <div class="resim"><img alt="" src="../Images/248_2.jpg" /></div>

  <p class="gir0">Tusi de, Hayyam da, bir başka Arap matematikçisi de başaramadı 5 nolu postulatı tanıtlamayı. Daha sonraki batılı matematikçiler için de çözülmemiş bir sorun olarak kaldı bu. Geometrik bedene saplanmış bir diken.</p>

  <p class="gir0">Not: Nasireddin şu postulattan hareket etmeyi öneriyor: “Aynı düzlemde yer alan doğru çizgiler bir yönde birbirlerinden uzaklaşırlarsa, birleşmedikçe, bu yönde birbirlerine yakınlaşmazlar.”</p>

  <p><br /></p>

  <p>İşte bağ! Ömer ve Nasireddin, her ikisi de 5 nolu postulatı tanıtlama peşindeydi ve ikisi de başaramamıştı bunu!</p>

  <p>Bundan çıkan sonuç nedir?</p>

  <p>Mösyö Ruche masasını düzenlerken, acele bir döküm yaptı. Elinde fazla bir şey yoktu. Daha ileri gidebilmek için Hayyam ve Nasireddin Tusi’nin yaşamları konusunda bilgi toplamalıydı. O zaman belki de daha inandırıcı bağlar ortaya çıkabilirdi. Mösyö Ruche karaladığı kâğıtları attı, çay fincanını avludaki muslukta yıkamak amacıyla cebine tıktı, iki fotoğrafı da zarfa koymak için aldı. Zarftan küçük bir kâğıt parçası düştü ve epey de uzak bir yere düştü. Grosrouvre’un ilk fişi gibi kütüphanenin altına girmedi Mösyö Ruche kâğıdı yerden almak için eğildi. Ulaşamayınca, hiç yanından ayırmadığı koltuğunun altındaki uzun kıskacı aldı. Kâğıdı çekti. Bir sigara kâğıdına şunları yazmıştı Léa: “Mösyö Ruche, sayısız düşüşten sonra şu postulatı öneriyoruz size: <i>Bir kayağın dışındaki bir ayaktan bir tek kayak ve verilen kayağa bir tek paralel geçebilir.</i>”</p>

  <p><br /></p>

  <p>Büyük Şinjuku NS cam kulesinin yüksekliği iki yüz metreyi aşar. Tokyo’nun ünlü iş merkezinin göbeğinde yükselen devasa bina herkesin dikkatini çeker. Binanın iç kısmı daha da şaşırtıcıdır: Yalnızca kabuğu kalacak şekilde içi oyulmuş bir gövde. 6 bin cam! Belediyenin çeşitli broşürlerini doğruluyor.</p>

  <p>Bilin bakalım niçin Şinjuku NS’nin 29. katında ve yalnızca orada, o dipsiz kuyuyu neredeyse yüz metre yükseklikte aşan bir iç köprü, gökdeleni doğru bir çizgi halinde geçme olanağı veriyor ve bütün öteki katlarda olduğu gibi merkezi boşluğun çevresini dolaşmaya gerek kalmıyor.</p>

  <p>Kentin cangılında atılmış bu köprüde bir adam yürüyordu. Acelesi vardı. Tokyo’ya bazı işlerini halletmek üzere gelmiş, bunların bir bölümünü çözdükten sonra Köpek heykelinin dibinde verdiği bir randevu dolayısıyla Şibuya garına doğru yönelmişti. Adam, köprünün ortasında gevezelik ederek yolunu tıkayan denizci giysileri içindeki bir grup lise öğrencisini iterken, müşterilerinden birinin, Japon sermayesinin alışıldık buluşma yeri olan bu heykelle ilgili anlattığı hikâyeyi düşünüyordu.</p>

  <p>Olay 1920’li yılların sonlarında geçmişti. Bir üniversite profesörü her sabah köpeği Haşiko’yla birlikte Şibuya garına gidermiş. Haşiko, sahibinin dönüş saatinden kısa bir süre önce gara gider ve profesörü beklermiş. Daha sonra birlikte dönerlermiş. Yıllarca sürmüş bu. Bir akşam profesör dönmemiş. Gündüz, bir araba çarpmış kendisine ve anında ölmüş adam. Köpeği kimse bu konuda eğitmemiş. Haşiko her akşam gara gidip sahibini bekliyormuş. Son yolcu ininceye kadar bekliyor, daha sonra dönüyormuş. Yedi yıl sürmüş bu. 1935’de Haşiko ölmüş. Bu sadakatin anısına, Tokyolular Haşiko’nun onuruna bu heykeli dikmişler. Köpek heykelinde randevulaşmak randevuya gelecek kişinin gerektiği kadar bekleneceğini garanti etmek demektir.</p>

  <p>Adam hiç beklemedi. “Müşteri”si oradaydı. Japon dakikliği. İş anında halledildi. Gün iyi geçmişti. Patron hoşnut olacaktı.</p>

  <p>Tokyo’ya karanlık çöktü. Noel’in birkaç gün sonrasıydı. Geleneklerine bağlı olan adam Noel günlerini ailesiyle birlikte geçiremediği için üzülüyordu. İş işte. Kentin en lüks restoranlarından birinde yemek yiyerek telafi etti bunu.</p>

  <p>Yalnızca Tokyo’da bulunabilen yağda kızartılmış nefis ahtapot böreği takoyaki ve suşi, içecek olarak kaliteli sake. Tıka basa yemişti. Gece yeni başlıyordu.</p>

  <p>Bir taksi onu, Tokyo gecelerinin sıcak köşelerinden biri olan Kabuki Şo semtine götürdü. Yolun uzun olması onu şaşırtınca, şoför yaptığı açıklamayla kentin merkezini tümüyle imparator sarayının ve geniş bahçelerin işgal ettiğini ve bu bahçelerden geçmenin yasak olduğunu belirtti.</p>

  <p>– Şinjuku NS’de, hiç değilse, 29. katta doğrudan bir geçiş var! dedi adam.</p>

  <p>– Devasa binalar Amerikan, bahçeler Japon, diye karşılık verdi şoför.</p>

  <p>Taksi bir karaoke barın önünde bıraktı onu. Adam kapıyı itti ve anında, müşterilerin şarkı söyleyerek eğlendikleri bu barın nemli ve hoş havasına kapılıverdi. Küçük bir sahnede, zayıf projektörler altında bir kadın, teypten dinletilen bir sesle ayakta şarkı söylüyordu. Bir kadın müşteriydi bu.</p>

  <p>İskele hamalı gibi omuzlara sahip olmasına ve iradeli ve kararlı görünümüne karşın yumuşak bir insandı bu adam; aşk şarkılarını çok seviyordu. Bu şarkılar çökertiyordu onu. Kadın şarkıcı öteki müşterilerin alkışları arasında masasına döndü.</p>

  <p>Animatör yaklaştı: “Siz, Fransız?” Adam başıyla onayladı. Aslında İtalyandı ama böyle daha kolay halletmişti işi. Animatör mikrofonu uzattı: “Japonlar Fransız şarkılarını çok sevmek. Siz şarkı söylüyor musunuz?” Onunla İngilizce değil Fransızca konuşmuştu. Adam kabul etmedi teklifi. Animatör ani bir hareket yapınca, mikrofon elinden düştü. Adam olağanüstü çevik bir hareketle yere düşmeden yakaladı mikrofonu. Animatörün bir numarasıydı bu, mikrofon bileğine doladığı bir ipe bağlıydı. Müşteriler alışkındı buna, salon gülmekten kırıldı. Adam mikrofonu elinde buldu. Geri çeviremezdi artık. Animatör Fransız şarkılarının yazılı olduğu bir kitapçığı uzatarak sahneye doğru itti onu.</p>

  <p>Herkes sustu ve pek keyifli topluluk şahane bir çizgili kostüm giymiş bu iriyarı adamı dinledi: “Bana aşktan söz edin, bana gene güzel şeyler söyleyin...” Güzeldi.</p>

  <p>Alkışlar patladı. Adam tekrar yerine oturdu. Yan masada iki genç ve güzel kadın kadehlerini ona doğru kaldırdılar. O da kendi kadehini kaldırdı. Sağlıklarına ve aşk şarkılarına içtiler. Kadınlardan biri, içeri girdiğinde şarkı söylemekte olanı, bir gazete gösterdi ve bir yandan gülücükler atarken kırık bir aksanla “Paris! Paris!” dedi. Sonra çantasını karıştırarak buruşmuş bir gazete çıkardı, belli bir sayfasını açtı. Sayfanın ortasında bir fotoğraf vardı. Adam Louvre piramidini tanıdı. Alt tarafta tek bir kelimesini bile anlayamadığı açıklayıcı bir yazı vardı:</p>

  <div class="resim"><img alt="" src="../Images/54.jpg" /></div>

  <p>Sonra, nedenini çok iyi anlamadan, gazeteyi geri vereceği sırada yeniden fotoğrafa baktı. Meslek refleksi. “Vay canına!” Öyle bir çığlık attı ki, ürken genç kadın geri çekti elini.</p>

  <p>Fotoğrafın ortasında, bir çocuk görmüştü; çocuğun omzunda bir papağan vardı! Anında kalktı, parayı masaya bıraktı ve elinde gazeteyle barı terk etti.</p>

  <p>Önüne çıkan ilk alışveriş merkezine girdi, fotokopiciye daldı, gazete sayfasını cama yaydı, fotoğrafı tam ortaya getirdi, büyüterek çekti. Fotokopi çok kaliteliydi. Japon kalitesi! Paris’te saat kaçtı? Sekiz saatlik bir zaman farkı vardı arada; tam ikindi saatiydi. Kaybedecek bir dakika bile yoktu.</p>

  <p>Bulunduğu alışveriş merkezinin biraz ötesinde faks gönderebileceği bir dükkân vardı. Bir kâğıt istedi, havana purosu gibi kalın altın dolma kalemini çıkardı: “İşte bir çocuk fotoğrafı. Fotoğrafta gördüğün gibi papağan hâlâ Paris’te. Sıra sende şimdi! Çabuk bul onları!” Paris’e, dostuna gönderdi bu faksı.</p>

  <p>Rahatladı. Patron hoşnut olacaktı. Adam şık, çizgili ceketini düzeltti ve dükkândan ayrıldı. Max’ın Clignancourt bitpazarındaki depoda az daha dövüşecek olduğu iyi giyimli iki adamdan biri, iri olanıydı bu.</p>

  <p><br /></p>

  <p>Mösyö Ruche, kendisini kütüphanenin yedinci katına çıkaran camlı kabine girdi. Ömer Hayyam’ın hayatıyla ilgili daha fazla şey öğrenmek için ADE’ne dökmeye karar vermişti. Ayrıca çok da istiyordu buraya dönmeyi. İlk sefer olduğu gibi Albert onu Saint Bernard rıhtımıyla Sully köprüsü köşesinde bırakmıştı. Ve gene ilk seferde olduğu gibi karşıdan karşıya geçebilmek için çok beklemişti.</p>

  <p>İçeri girer girmez bir çocuk gibi Kitaplar Kulesi’nin sarmal rampasına atıldı ve kendini kütüphane salonunun ortasında buldu; tekrar metal masalarına ve yuvarlak arkalıklı koltuklarına kavuştu büyük bir keyif içinde.</p>

  <p>Raflar arasında dolaştıktan sonra, her tarafa bakarak yerine yerleşti, ilk kez geldiğinde kendisine çok nazikçe yardımcı olan güzel esmer kızı aradı gözleri. Yoktu. Saat beşte, dokuzuncu katta, terastaki küçük restoranda üç kardeş Liard’larla randevusu olduğundan hemen çalışmaya koyuldu.</p>

  <p>Ömer Hayyam 18 Haziran 1048’de İran’da, doğan güneş ülkesi Horasan’ın küçük bir köyünde dünyaya geldi. Çadır satan babasının adı Abraham’ın Arapçadaki karşılığı olan İbrahim’di. Ömer şair olup, kendine bir ad seçmek zorunda kalınca “el-Hayyam”ı (çadırcının oğlu) tercih etti. Çok uzun seyahatlerin yapıldığı ve kervanların çok bol olduğu bir dönemde iyi bir işti çadırcılık. İbrahim oğlunu Nişabur medresesine gönderdi. Ömer kısa sürede dostlar edindi. Özellikle Abdülkasım ve Hasan Sabbah’la çok yakın dostluk kurdu. Ayrılmaz bir üçlü oluşturdular. Gençler birlikte güzel günler geçirdiler, hem okudular hem eğlendiler. Dünyanın gelmiş geçmiş bütün öğrencileri gibi sonu gelmeyen şenliklerde çılgın geceler yaşadılar.</p>

  <p>Bu çılgın gecelerden birinin sonunda, üç arkadaştan hangisi olduğu bilinmeyen biri öbür ikisine bir anlaşma önerdi: “Sadakat yemini edelim. Üçümüz de bir ve eşitiz. Sürmesi gerekir bunun. Hangimiz ilk önce şöhret ve paraya kavuşursa, ötekilere yardım edecek.” And içtiler.</p>

  <p>İlk önce üne kavuşan Abdülkasım oldu. Nizamülmülk adıyla Sultan Alp Arslan’ın veziri oldu. İki arkadaş onu görmeye gittiler. Kendilerini bağlayan anlaşmayı unutmamıştı.</p>

  <p><i>Binbir Gece Masalları</i> tarzında bir efsaneye benziyordu bu. Mösyö Ruche devam etti.</p>

  <p>Nizamülmülk Ömer’e sarayda önemli bir görev teklif etti. Ömer kabul etmedi: “Ben iş istemiyorum, bana yapabileceğin en büyük iyilik ihtiyacım kadar öğrenmeyi sürdürmem için gerekli olanakları sağlamak olabilir.” Nizam ona sürekli bir gelir sağladı ve İsfahan kentinde bir gözlemevi kurdu.</p>

  <p>Sıra Hasan’a geldi. Hasan Nizam’ın teklif ettiği görevi anında kabul etti. Zeki ve kültürlü biri olan Hasan kısa sürede sultanın takdirini kazandı. Ama Nizam’a karşı fesatlıklar düşündü ve göz koyduğu yerine geçmek için entrikalar çevirmeye başladı. Uyanık ve zengin bir haber alma ağına sahip olan vezir, Hasan’ın teşebbüslerini sonuçsuz bıraktı ve onu ölüme mahkum etti. Ömer, Sultandan, Hasan’ın hayatını bağışlamasını rica etti. Hasan kentten kovuldu. Ne var ki, intikam yemini eden Nizam’ın adamlarından kaçmak için sürekli yer değiştirmek zorunda kaldı. Kendisini izleyenlerin ulaşamayacağı güvenli bir yer aradı.</p>

  <p>Hazar denizinin güneyinde Elbruz yükselir; en yüksek noktası 6 000 metreyi bulan uzun bir dağ zinciridir Elbruz. Hasan bu dağlarda küçük bir kale bulunduğunu öğrendi. Oraya sığınmaya karar verdi.</p>

  <p>Küçük bir arkadaş grubuyla yola çıktı. Karlar ve buzlar içinde, son derece tehlikeli yollardan, dar boğazlardan, dolambaçlı geçitlerden geçtikten ve günlerce yol aldıktan sonra Hasan dağın tepesinde gerçek bir kartal yuvası gördü. Alamut kalesiydi burası! Buzlu sularla dolu çukurlarla çevriliydi. İçeri girebilmek için tek bir yol vardı. Sivri tepeli dar vadilerin üstündeki bir iner-kalkar köprü.</p>

  <p>Hasan, bakar bakmaz, kalenin fethedilemez olduğunu anladı. Kaleyi fethetmeye karar verdi. Ama fethedilemez olduğundan güç kullanarak yapamazdı bu işi. Yandaşlarına gizlenmelerini emrettikten sonra, tek başına gitti ve kumandanla görüşmek istediğini bildirdi. Köprüyü indirdiler ve Hasan geçer geçmez de tekrar kaldırdılar. Hasan şunları söyledi kumandana: “Yanımda bir öküz postu getirdim.” Postu serdi. “Bana sınırları bu postla belirlenebilecek büyüklükte bir arazi satarsan 5000 altın vereceğim sana.”</p>

  <p>Kumandan kulaklarına inanamadı. Altınları görmek istedi. Hasan altınları gösterdi. Kumandan altınları saydırdı. 5000! Akıldan yoksun biriyle iş yapacağına inanarak öneriyi kabul etti: “Bana bu altınları ver, ben de sana derhal istediğin yeri vereyim.” Köprü tekrar indirildi. Hasan kale duvarlarının dibine doğru yöneldi, parmağını yere doğru uzattı. Ama öküz postunu, işaret ettiği yere sermedi, buraya bir kazık dikti, uzun bir bıçak çığırdı, postu ince parçalar halinde doğradı, bu parçaları uç uca bağladı, deriden bir ip oluşturdu, ipin bir ucunu kazığa bağladı. öteki ucunu tutarak duvar boyunca ilerlemeye başladı. Kısa sürede kalenin çevresini dolaştı. Kaleyi deri iple çevirmiş oldu böylece. Kale onundu! Zaten arkadaşları da durumdan yararlanarak kaleden içeri girmişlerdi. Eski kumandan 5000 altını alarak kaleyi terk etti.</p>

  <p>Hasan kaleye yerleşir yerleşmez büyük değişiklikler yaptı.</p>

  <p>Karanlık duvarların arka tarafında, kalenin uzak bir köşesinde, gözden uzak bir yerde gerçek bir cennet kurdu! Büyüleyici bahçeler, billur gibi dereler, korular, çiçeklikler. Gözü gibi koruduğu gerçek bir zevk-ü safa bahçesi. Birkaç yakını dışında kimse haberli değildi bu yerden. Hasan için çok özel işlevi olan özel bir yerdi burası.</p>

  <p>Mösyö Ruche bir yandan okuyup, notlar alırken, bir yandan da gözünün ucuyla diyaframların kapanıp kapanmadığını kolluyordu. Heyecan verici bir anı kalmıştı bu olaydan ona. Yeniden kapanmadılar. Dışarıda ışığın ne kadar zayıf olduğunun belirtisiydi bu.</p>

  <p>Hasan büyük bir titizlikle yirmi-otuz kişiden oluşan bir grup oluşturdu. Bu grupta yer alan gençler bütün Doğuda enerji ve silahşörlükleriyle ün salmıştı. Bu gençler Alamut’a götürüldü ve orada aylar boyunca ağır eğitimlerden geçirilerek her türlü dövüşe hazır savaşçılar durumuna getirildiler. Eğitimlerinin son gününde Hasan büyük bir ziyafet verdi onlara. Yemeğin sonunda bol bol uyuşturucu verildi kendilerine. Çok büyük ölçüde uyuşturucu içeren bir ottu verdiği. Savaşçılar derin bir uykuya dalınca zevk-ü safa bahçesine götürüldüler. Ertesi gün uyandıklarında gözlerine inanamadılar. Cennetteydiler! Her birinin baş ucunda, kendilerini okşayarak uyandıran çok güzel bir kız olan bir cennetti burası.</p>

  <p>En çılgın düşlerinde bile beklemedikleri bir eğlence günü başladı onlar için. Akşam, bahçede gene büyük bir ziyafetten sonra, tuhaf etkileri olan o ottan verildi kendilerine. Sonra da odalarına taşındılar hepsi.</p>

  <p>Uyandıklarında müthiş bir coşku içindeydiler, hiçbir şey durduramıyordu onları, güzel ve tatlı kızlara, sevgilerine, muhteşem meyve bahçelerine, binbir renkli kuşlara, yemeklere, meyvelere, şaraplara doyamıyorlardı... bir düştü bu. Ama son derece yoğun, son derece gerçek bir düş... Hasan rahatlatıyordu onları. Bütün otoritesiyle, gördüklerinin hayal olmadığına, cennetin ta kendisi olduğuna inandırıyordu. Ve kendinden son derece emin bir tavır içinde bu cennete yeniden döneceklerini garanti ediyordu. Ama, başarılı olmak için haftalar boyunca hazırlık yaptıkları o verilen görevler uğruna öldükleri takdirde dönebileceklerdi bu cennete. Ve bu görevler için hemen ertesi gün hareket etmeleri gerekiyordu.</p>

  <p>Hangi görevler?</p>

  <p>Hasan çok değişmişti; yasadı biriyken, bir mezhebin, İsmailiye mezhebinin çok güçlü lideri oldu. Vezirler, halifeler ve sultanlar inançları dolayısıyla İsmailiyelilerin peşine düşmüşlerdi. Hasan da amansız bir savaş açtı bunlara, bu dünyanın önde gelenlerini yok etmeye karar verdi. Silahı, gösterdiği hedeflere doğru gönderdiği bu genç fedailerdi. Bunlar her türlü tehlikeyi göze alıyorlardı, ölümden korkmuyorlardı. Ölmek istiyorlardı, ölüm, Hasanın kendilerine vadettiği cennete giriş belgesiydi. Hedeflerini hiç şaşırmadılar.</p>

  <p>Görevlerini yerine getirmeden önce bu bitkinin, haşhaşın içerdiği uyuşturucudan bol miktarda tükettikleri için ya da bu cennet delileri Hasan tarafından gönderildiğinden haşhaşiler (HAŞHAŞ İÇİCİLER) adıyla anıldılar.</p>

  <p>Mösyö Ruche’ün kalbi çarpmaya başladı. Boşuna çarpmıyordu. Birkaç hafta önce, çok ünlü dörtlüklerin yazarı, kadınları ve şarabı seven, <i>çokterimlilerin babası</i>, üçüncü dereceden denklemlerin uzmanı, ünlü astronom, 5 numaralı postulatla sorunlar yaşamış, İranlı matematikçi, şairin hayat hikâyesinden yola çıkmıştı ve fethedilmesi imkânsız bir kaleye kapanmış, dahi ve bağnaz birinin emirleriyle cinayet işleyen bir katiller çetesinin içine düşmüştü. Grosrouvre özellikle bunu mu anlatmak istemişti ona?</p>

  <p>Öylesine büyük bir gerilim altındaydı ki yerinde duramadı. Eskiden olsa bir baştan öbür başa yürürdü rahatlamak için. Şimdi kütüphane salonunda tekerlekli sandalyesini yürütebilirdi ancak. Yeniden okumaya daldı.</p>

  <p>Bir sabah, vezir Nizamülmülk krallık ordugâhının ortasında, çadırında bıçaklanmış halde bulundu. Eski gençlik arkadaşı Hasan Sabbah’ın gönderdiği haşhaşi de hemen oracıkta öldürüldü. Cellat kafasını keserken, bir an önce vadedilen cennete kavuşacağı umuduyla gülümsüyordu haşhaşi.</p>

  <p>Hasan, ilk kez girdiği günden beri terk etmediği Alamut kalesindeki yatağında öldü. “Şeyh-ül Cebel”den, yıllarca korku ve endişeyle söz edildi.</p>

  <p>Beş saat geçtikten sonra Mösyö Ruche, kendisini dokuzuncu kata çıkaran asansöre girdi. Binayı ikiye ayıran boşluğun üstüne atılmış küçük köprüden geçtikten sonra büyük, boş terasa girdi. Manzarayı seyrederek vakit yitirmedi ve manzaranın rahat seyredilmesi için her tarafı cam olarak tasarlanmış küçük restorana geçti.</p>

  <p>Léa-ve-Jonathan ve Max ondaki gerilimi anında fark ettiler. Mösyö Ruche naneli çay ve iki küçük ballı, bademli Lübnan kurabiyesi söyledi. Matematik beklerken kısa bir din dersi geldi.</p>

  <p>– İsmailiye mezhebi VII. yüzyıla doğru ortaya çıkmıştır ve her zaman da cinayet öğütlememiştir. Hasan’ın ölümünden sonra daha barışçı bir yol izlemiştir. Öğretisi, zihni, önünde engel oluşturabilecek ve şartlayabilecek her şeyden arındırmaya dayanırdı ve dayanmaktadır. Tarihin ilk ve bilimsel ansiklopedisinin İsmaililerce tasarlamış olduğu bilinir ve <i>Binbir Gece Masalları</i> da İsmailiye esinlidir. Bu arada İsmail’in anlamını biliyor musunuz? diye sordu Mösyö Ruche. “Tanrı duyuyor”: İsma-El! anlamındadır bu sözcük, İbranice. İbrahim’in ve kölesi Agar’ın oğlunun adıdır. “Bir oğlun olacak ve adını İsmail koyacaksın, çünkü Yehova derdini anladı, dedi ona Tanrı.”</p>

  <p>“Korkutucu bu, diye düşündü Léa. Pagan Mösyö Ruche papaz oldu!” Her zamankinden daha dikkatli olan Max Mösyö Ruche’un cevabındaki her sözcüğü dudaklarından okumuştu. İsmaMax. Max duyuyor!</p>

  <p>Çay güzeldi, ama Habibi’ninki kadar değil. Mösyö Ruche onlara, üç arkadaşı ve Alamut’u ve öğleden sonraki çalışmada öğrendiği her şeyi anlattı.</p>

  <p>– Siz bize Hayyam’ı anlatmak istiyordunuz ama Hasan Sabbah’tan söz ettiniz, dedi Jonathan.</p>

  <p>Doğruydu söylediği. Küçük restorandaki garson akşam yemeği için masaları hazırlamaya başlıyordu. Kalktılar. Teras biraz özel bir dik açılı üçgendi, dik açının, boşluğa bakan kenarı ve küçük restoranın camı boyunca uzanan kenarı düz çizgiliydi; Seine ırmağını kucaklayan hipotenüs eğriydi. Suyun neredeyse üstündeki korkuluğa yaslanmış olan Léa-ve-Jonathan ve Max dışarısını seyrediyorlardı. Manzara olağanüstüydü.</p>

  <p>Paris! L’ile de la Cité ve L’ile Saint-Louis adası, arkadan görülen Notre-Dame!</p>

  <p><br /></p>

  <p>Hasan’ın hayran olduğu tek insan Hayyam’dı. Dostuydu, ölümden kurtarmıştı onu ve büyük bir bilgindi. Defalarca Alamut’a gelip yerleşmesini istemişti ondan. Arkadaşının, istediği bütün yapıtları bulabileceği muazzam bir kütüphane oluşturmuştu. Hayyam reddetti. Tıpkı ısrarla saraya yerleşmesini isteyen sultanı reddettiği gibi. Buna karşılık yeni takvimin hazırlanması etkinliğine katılmayı kabul etti. Hayyam Arap dünyasının en büyük astronomlarından biri olmuştu. Bunu kendi niteliklerine olduğu kadar, Nizamülmülk’ün İsfahan’da kendisi için kurduğu gözlemevine de borçluydu. Arap dünyasında uzun yıllar “Hayyam’ın takvimi”nden söz edildi.</p>

  <p>Hayyam aynı zamanda müneccimlik yapıyordu. Doğum ve ölüm tarihinin tam olarak bilinmesinin nedeni de budur, o dönemde çok az rastlanan bir şeydir bu. Hayyam bir gün öğrencilerinden birine mezarının kuzeyden gelen rüzgârlara açık ve ağaçların çiçeklerini yılda iki kez döktükleri bir yerde olacağını söyledi.</p>

  <p>Aradan oldukça uzun bir süre geçtikten sonra, öğrencisi Nişabur’a gidip, şairin ölümünü öğrendiğinde, nereye gömüldüğünü sordu. Onu, Hayyam’ın gömülü olduğu yere götürdüler. Mezar, sürekli rüzgar alan bir bahçede, şeftali ve armut ağaçlarının dallarını sarkıttığı alçak bir duvarın dibindeydi. Mezar taşının üstünde soluk çiçek motifleri olan iki halı vardı.</p>

  <p>Gençler gittiler. İkizler arkadaşlarıyla akşam bir toplantı düzenlemişlerdi, Max yaya olarak Ravignan sokağına döndü. Mösyö Ruche bir süre daha terasta kaldı. Karanlık çökmüştü. Araştırmalarını, Grosrouvre’u ve Orman Kütüphanesi’ni unutup, birden kendisine çok yakın hissettiği Hayyam’ı düşündü yeniden. İki tarih geldi aklına. “18 Haziran 1048’de doğdu. 4 Aralık 1131’de öldü.” Hayyam seksen dört yaşında öldü. Grosrouvre’la aynı yaşta! Ve...</p>

  <p>Sandalyesinde doğruldu, korkuluğa tutundu. Paris’in soğuğunda ve karanlığında kuzey rüzgârına karşı bağırdı: “Benimle aynı yaşta!”</p>

  <p>Mösyö Ruche seksen dört yaşının ortasındaydı. O anda, o yıl başına bir şey gelmeyeceğini anladı. Kendisini birkaç yıl için ölümsüz hissetti.</p>

  <p><br /></p>

  <p>ADE’nün kütüphane salonuna döndüğünde attığı çığlığın etkisiyle titriyordu hâlâ. Hızla masalara doğru ilerledi; hepsi doluydu şimdi. Salonun arka tarafında kalın bir kitaba dalmış olduğunu fark etti kızın; mimarlıkla ilgili bir kitaptı bu tabii ki. Esmer kız oradaydı. Çok sevindi onu gördüğüne. Yanakları kızardı. Meğer ki ısı değişikliği nedeniyle olmasındı bu. Ilıktı içerisi. Yukarıda olup bitenlerden hemen sonra genç kızı görmesi bir belirtiydi. Yaşam belirtisi. Yanından geçti. Belli ki mimarlıkla ilgili olan bir kitaba dalmış kız gözlerini kaldırmadı. Mösyö Ruche tekrar yerine geçti. Beşe doğru oradan ayrılmıştı ve aradan çok uzun bir süre geçmişti. Albert gelmiş olmalıydı onu almaya; kütüphanenin kapanmasına çok az bir zaman kalmıştı. Sıra Nasireddin Tusi’deydi.</p>

  <p>Nasireddin 1201 ’de, İran’ın kuzeydoğusundaki küçük bir kentte, Tus’da doğdu. Bu nedenle el-Tusi (Tus’lu) denir ona. Babası tanınmış bir alimdi. İbrahim gibi çadırcıydı. Oğlunu, okuması için Nişabur’a gönderdi. Hayyam’ın okuduğu medresede okudu o da ve Hayyam’ın tüm yapıtlarını inceledi. O da Hayyam gibi astronomiyle ilgilendi ve İsfahan’daki gibi bir gözlemevinden yararlanabilmeyi düşledi hep.</p>

  <p>İki matematikçi. Biri şiire tutkun, öbürü dine. Nasireddin <i>Ahlak-ı Nasıri</i> adlı yapıtı yazdı. Mösyö Ruche’ün bu bilgileri öğrendiği yapıtın yazarı “Nasireddin, Hassan Sabbah’ın ardıllarının elinde bulunan Alamut kalesinde bu nedenle mi yaşamıştır acaba?” diye bir soru soruyor.</p>

  <p>Mösyö Ruche gözlerine inanamadı. Cümleyi gene okudu. Nasireddin Alamut’ta yaşamıştı!! Hiç kuşku yoktu artık, gerçek Tusi’ydi! Ömer de Nasireddin de haşhaşilerle birlikte olmuşlardı! Grosrouvre bu iki Arap matematikçiden söz ederken, aralarındaki bu bağlantıya dikkat çekmek istiyordu. Bu ikisi söz konusuydu, başkaları değil.</p>

  <p>Çok heyecanlanan Mösyö Ruche okumaya devam etti. Duvardaki saate baktı, kitaplık az sonra kapanacaktı.</p>

  <p>Nasireddin Alamut’un ünlü “yeryüzü cenneti” dışında, kendisine çok daha fazla keyif veren ve Hasan tarafından yaptırılmış başka bir yer daha keşfetmiş. En verimli dönemini de burada geçirmiş.</p>

  <p>Nasireddin’in yaşamına Moğolların karışması da bu döneme rastlıyor.</p>

  <p>Hiçbir şey direnememişti karşılarında. Elli yıl içinde Asya ve Avrupa’yı işgal ettiler. Cengiz Han 1227’de öldüğünde, Moğol imparatorluğu Büyük Okyanus’un Çin kıyılarından Hazar Denizi’ne kadar uzanıyordu. 8 bin kilometre uzunluk. 3 bin kilometre genişlik! Mösyö Ruche bu büyüklüğü ölçmek istiyormuş gibi gözlerini salonda gezdirdi. Salonun arka tarafındaki masa boşalmıştı! Güzel esmer kız, o farkında olmadan gitmişti. Ne geldiğini görmüştü ne de gittiğini. Salonda hemen hemen kimse kalmamıştı. Öğrenciler kışın eve erken dönerler.</p>

  <p>İskender’in imparatorluğundan, Roma imparatorluğundan, Arap imparatorluğundan sonra, Moğol imparatorluğu! dedi Mösyö Ruche. Matematik tarihinde geziye çıktığından beri dördüncü imparatorluktu bu. Pekin, Moskova, Novgorad, Kiev, hiçbir kent direnemiyor. Moğol orduları Viyana kapılarına kadar dayanıyor. Öylesine geniş topraklara sahip oluyorlar ki imparatorluk Büyük Han’ın varisleri arasında paylaştırılıyor. Cengiz Han’ın torunu Hulagu’ya, bu dünyanın Nasireddin’i ilgilendiren tarafı verilir. Harizm düşer ve Harizm’le birlikte Aral gölü. Ve Horasan ve Kürdistan ve İran ve Irak. Semerkand, Buhara, Isfahan, Nişabur... Bu bölgede Moğollara direnebilen iki yer vardır: Bağdat ve Halifesi, Alamut ve Haşhaşiler.</p>

  <p>Hulagu işe Alamut’tan başlar. Haşhaşiler üzerine gider ve ortadan kaldırır onları. Sonunda bu mezhebin kalbine yönelir: Kaleye.</p>

  <p>Nasireddin 1256 yılının Aralık ayında bir birtakım sesler duyar. Kütüphaneden çıkar, surlara doğru gider.</p>

  <p>Yoldan büyük bir ordunun kaleye doğru ilerlemekte olduğunu görür. Askerler, görenleri çok etkileyen alçak ve çok güçlü atlara binmişlerdir. Dünyanın en iyi korunan kentlerinin surlarını yıkan korkunç savaş aletleri vardır yanlarında. Savaş başlamak üzeredir.</p>

  <p>Fethedilemeyen kale Alamut, ele geçirilmez. Teslim olur. Söylentiye göre İsmailiye mezhebinin önderini savaşa girmemeye ikna eden Nasireddin olmuştur. Ömer, Alamut’un doğuşunu, Nasireddin de ölümünü yaşamıştır.</p>

  <p>Hasan Sabbah’ın halefinin boynu vurulur. Kaleyi yıkma emri verilir; taş üstünde taş bırakılmayacaktır. Hulagu kütüphanenin önünde durur. Yakın çevresinden bir alimi çağırarak, orada bulunan bir el arabasını gösterir ve şöyle der: “Sana bir gecelik bir zaman veriyorum, kütüphaneden seçeceğin kitapları şu el arabasına doldur. Şafakla birlikte geri kalan tüm kitaplar yakılacaktır.”</p>

  <p>Alim kütüphaneye kapanır. Seçmeye başlar. Hangi kitapları seçecektir? Ah, biraz daha ince olsaymış kitaplar, daha fazla kitap alabilecektir. El arabası da o kadar küçüktür ki! Gece ilerlemektedir. Mösyö Ruche’ün kalbi hızla çarpıyordu. O da alimin ıstırabını paylaşarak o müthiş geceye katılıyordu.</p>

  <p>Bir kitapçının en iyi anlayabileceği şey budur işte: Bir yığın kitap arasından bir kucak kadarını seçmek ve geri kalanının da ateşe atılmasına razı olmak. Alimin, bütün kitapları kurtaramadığı için ömür boyu kendisini lanetleyeceğini bilmesi için hikâyenin sonunu okumasına gerek yoktu.</p>

  <p>Nasireddin dışarıda, kar altında, olacakları beklemektedir. Şafak vakti, alimin, kitaplarla dolup taşan el arabasını iterek salondan çıktığını görür. Kitaplardan biri yere düşer, Nasireddin kitabı almak için davranır, askerlerden biri iter onu. Kütüphane yedi gün yedi gece yanar. Hulagu Nasireddin’in hayatını bağışlar.</p>

  <p>Alamut kalesinin trajik sonunu kestiremeyen yöneticisi, Grosrouvre gibi, kütüphanesini başka bir yere göndermeyi ve kurtarmayı bilememişti.</p>

  <p><br /></p>

  <p>Albert Fosses-Saint-Bernard sokağında, ADE’nün önünde bekliyordu. Arabada çok fazla konuşmadılar. Öğrendiği şeylerle sarsılmış olan Mösyö Ruche yol boyunca ağzını açmadı. Albert onu <i>Mille et Une Feuilles</i>’ün önünde bıraktı.</p>

  <p>Perrette, kepengi indirmek üzereydi; lambaları söndürmüştü. Mösyö Ruche’ü düşünceli ve üzgün görünce, konuşmaya ihtiyacı olduğunu anladı. Lambalardan birini tekrar yaktı ve sorgun ağacından koltuğuna oturdu. Mösyö Ruche anlattı. O tek kelime etmeden dinledi.</p>

  <p>Perrette dakikalarca sessiz kaldı.</p>

  <p>– Alamut kütüphanesinin de Grosrouvre’un kütüphanesi gibi yanması dışında. Ve hem Hayyam’ın, hem Tusi’nin geometriyle ilgilenmesi ve her ikisinin de... şeyde başarısızlığa uğramaları dışında...</p>

  <p>– 5 numaralı postulat, dedi Mösyö Ruche.</p>

  <p>– 5 numaralı postulatta. Bunların dışında ne buldunuz?</p>

  <p>Mösyö Ruche cevap vermedi. Anlamlı bir suskunluk içindeydi.</p>

  <p>– Baştan alalım, dedi Perrette. Başta, Grosrouvre bir hikâye anlatıyor size; burada iki değil üç arkadaş var, Nişabur’da bir araya gelen üç genç. Daha sonra hikâye, onların, yaşlandıkça gelişen ilişkilerinden söz ediyor bize.</p>

  <p>– Evet, ne var ki biz yalnızca iki kişiyiz...</p>

  <p>– Evet, dedi Perrette de düşünceli bir halde. Sizin hikâyenizde yalnızca iki arkadaş var. Ama ben sizin hayatınızla ilgili olarak hiçbir şey bilmiyorum. Hiçbir gün, üç yakın arkadaş olduğunuz olmamış mıdır? Bir üçlü? Siz, Grosrouvre ve sözünü etmediğiniz bir başkası? Bir bağ oluşturabilirdi bu.</p>

  <p>Mösyö Ruche hayretle baktı ona:</p>

  <p>– Üç mü?</p>

  <p>Hatırlamaya çalıştı.</p>

  <p>“Hayır, gerçekten bulamıyorum. Üniversitede yok. Varlık ve Hiçlik, hatırlıyor musunuz? Sonra esir kampında kendimizi birbirimize yakın hissettiğimiz birçok insan vardı, ama hep ikiliydi bu ilişkiler. İki kişi kaçtık. Hayır. Gerçekten; bir üçlü bulamıyorum hayatımda.</p>

  <p>– Peki. O zaman, başka şeylere bakmak lazım.</p>

  <p>Mösyö Ruche’ün kafasının hâlâ geçmişle meşgul olduğunu fark ederek, şöyle bir soru sordu Perrette:</p>

  <p>– Ya alimin el arabası Mösyö Ruche, o ne oldu?</p>

  <p>– Ha evet, alimin el arabası!</p>

  <p>Mösyö Ruche Nasireddin Tusi’nin hikâyesinin devamını anlattı:</p>

  <p>Hulagu Alamut kalesini aldıktan sonra, Bağdat’a yönelir. Kenti kuşatır. Direnmeye kalkışmak boşunadır. Halife, Hulagu’ya elçiler gönderir. Bunlar arasında Nasireddin de vardır. Evet, Nasireddin Tusi, Moğollar tarafından serbest bırakılınca Bağdat’a gider.</p>

  <p>Halife Hulagu’ya teslim olmak için Bağdat’tan çıkar. Hulagu, Nasireddin ve birkaç askerle birlikte onun tekrar Bağdat’a dönmesine izin verir. Nasireddin halife ile Moğol hükümdarının son görüşmesini şöyle anlatıyor. Hulagu eline altın bir tabak alarak halifeye uzattı: “Ye!” der. “İçinde yemek yok!” diye verir halife. “Peki niçin bunları kendine saklayacağına, seni daha iyi koruyacak olan askerlerine dağıtmadın?” diye sorar Hulagu. Nasireddin, halifenin, kendisine yiyecek olarak yalnızca hazinesinin bırakılarak hapsedildiğini ve birkaç gün sonra da öldüğünü anlatıyor. Açlıktan.</p>

  <p>Nasireddin hayatında ikinci kez, Hulagu’nun eline geçen bir kentte bulunuyordu. Alamut’taki gibi katliam yapıldı burada. 100 000 insan öldürüldü. Nüfusun onda biri demekti bu!</p>

  <p>Kentin bütün kapılarına yığılıp, haftalarca teşhir edilen yığınla kelle Han’a direnmenin neye mal olacağını gösterdi onlara.</p>

  <p><br /></p>

  <p>Hulagu Nasireddin’den çalışmalarını sürdürmesini istedi. Nizamülmülk İsfahan’da, Ömer Hayyam için bir gözlemevi kurmuştu. Hulagu da yüzyıl sonra Meraga kentinde Nasireddin Tusi için, ondan daha güçlü olan bir gözlemevi kurdurdu.</p>

  <p>Gözlemevine yerleşen Nasireddin’in, buraya taşıdığı eşyalar arasında çok önemsediği bir şey vardı: Alimin el arabası.</p>

  <p>Hulagu ona hediye etmişti bu kitapları.</p>

  <p>Nasireddin, Alamut’tan kurtarılan kitapları, kısa süre içinde ortaçağ islam dünyasının en önemli bilimsel kurumu haline gelecek olan (Bağdat’taki eski Bilgelik Evinden sonra tabii) gözlemevinin zengin kütüphanesine tek tek yerleştirdi.</p>

  <p>Halifenin öldürülmesi dünyada müthiş bir yankı uyandırdı. Halifeliğin merkezinin ele geçirilmesi, beş yüzyıl sürmüş olan Abbasi halifeliğinin sonu oldu. Ya Bağdat? Hulagu’dan sonra Timur geldi. Kent ikinci kez talan edildi. Çok ağır bir darbe yemişti bu kez. Yuvarlak kentin, yüzyıllarca sürecek sonuydu bu.</p>

  <p>Bağdat sonrası...</p>
</body>
</html>
