<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">Y</span>EDİNCİ <span class="bb">B</span>ÖLÜM</p>

  <p class="baslik">Pythagoras, her tarafta sayı gören adam</p>

  <p>Mösyö Ruche içinden şöyle düşünüyordu: Tanıdığım kadarıyla arkadaşım Grosrouvre’un bu mektubu, açıkça bildirdiği şeylerin dışında gizli bilgiler içeriyor, bunların... nasıl söylemesi gerekirdi, evet, şifrelerini çözmek gerekiyordu, tamı tamına buydu sözcük. Şifrelerini çözmek. Kesinlikle iki düzeyli bir okuma söz konusuydu. Her şey Pythagoras’ın çevresinde dönüyordu. Grosrouvre niçin onu seçmişti ve onunla ilgili olarak ne söylemek istiyordu?</p>

  <p>Dolayısıyla Mösyö Ruche’ün ilk amacı bu eski Yunan düşünürünün ve onun ekolüne mensup matematikçilerin yaşamlarına dalmak oldu. Gönderme yaptığı bu <i>akusmata</i>’lar ne gibi özelliklere sahiptiler ve bu gizliliğin gereği neydi? İrrasyonel sayılarla ilgili “inanılmaz buluş” neydi ve bu buluş niçin gerçeği açığa vuran Metapontionlu Hippase’nin ölümüne yol açacak kadar önemliydi? Pythagorasçıların bu buluşu yapmalarını sağlayan neydi? Pythagoras’ın ünlü teoreminin bu işte payı var mıydı?</p>

  <p>Mösyö Ruche gençliğinde bu problemlerle ilgilenmişti biraz ama doğrusunu söylemek gerekirse birtakım bulanık bilgilerden başka bir şey kalmamıştı aklında. Grosrouvre’un da mektubunda belirttiği gibi Pythagorasçı öğretilere özel bir ilgi duymamış olduğunu anımsadı; çok mistik ve bağnazca geliyordu bunlar ona.</p>

  <p>Mösyö Ruche Orman Kütüphanesi’ne girdi. Tekerlekli sandalyesiyle kütüphanenin ikinci düzeyinde yer alan Yunan matematiği bölümü raflarının bulunduğu yere kadar gitti. Kitap kıskacını aldı ve <i>Sokrates öncesi</i> dönemle ilgili birçok kitap indirdi raftan. Masasına İamblikhos tarafından İS 200 yıllarında yazılmış <i>Pythagoras’ın Yaşamı</i> adlı yapılı bırakan kitap kıskacını tekrar yerine koydu.</p>

  <p>Atölyenin bir köşesine koydurduğu küçük masasına kadar gitti. Üstü deri kaplı, burma ayaklı şahane bir yazı masasıydı bu. Mösyö Ruche <i>Pythagoras’ın Yaşamı</i>’na daldı. Okudu, bir romandı bu! Kitabın kapağının çok yıpranmış olması Grosrouvre’un bu kitaba sık sık başvurduğunu gösteriyordu. Özellikle bazı sayfalar kırış kırış olmuştu; Mösyö Ruche de bu sayfalara özel bir ilgi gösterdi.</p>

  <p>Çantasından Murano hokka kalemini çıkardı.</p>

  <p>Cam kalemle yazmak! Sözcükler daha kırılgan, dolayısıyla daha değerli gözüküyordu gözüne bu kalemle yazınca. Mösyö Ruche karton kaplı defterini açtı, ilk boş sayfayı buluncaya kadar çevirdi yaprakları, kalemini küçük mürekkep hokkasına daldırdı ve billur kalem yazmaya başladı:</p>

  <p><br /></p>

  <p>Pythagoras <i>felsefe</i> sözcüğünü bulmuştur.</p>

  <p><br /></p>

  <p>Burada durabilirdi, bu yeterli olabilirdi onun için. Ama bir araştırma yapması gerekiyordu ve henüz başındaydı bu işin.</p>

  <p>Thales gibi Pythagoras’ın da hiçbir yazılı yapıtı yoktur elde, kesin doğum ve ölüm tarihleri de bilmemektedir. Yalnızca İÖ VI. yüzyılda yaşamış olduğu, Ege denizindeki Samos adasında doğduğu ve İtalya’nın güney ucundaki Kroton’da öldüğü bilinmektedir.</p>

  <p>Pythagoras Olimpiyat oyunlarına katıldığında on sekiz yaşındaydı. Bütün boks karşılaşmalarını kazandı.</p>

  <p>Bu başarılarından sonra seyahat etmeye karar verdi. Hemen yakındaki Ionia’ya geçerek birkaç yıl Thales ve öğrencisi Anaximandros’un yanında kaldı. Sonra Suriye’de kendisine Biblosun sırlarını gösteren Fenikeli bilgelerin yanında kaldı. Sonra bugünkü Lübnan’da Carmel dağında kaldı. Sonra Mısır’a geçti, yirmi yıl orada kaldı. Nil kıyısındaki tapınaklarda Mısırlı rahiplerin bilimini tanıma olanağı buldu.</p>

  <p>Ülke Pers istilasına uğradı. Persler onu tutsak alarak Babil’e götürdüler. Orada da boşa vakit harcamadı. Bu Mezopotamya kentinde geçirdiği on iki yıl içinde yazıcılardan ve Babilli müneccimlerden çok şey öğrendi ve olağanüstü bir görgü ve bilgiyle donanmış olarak kırk yıl önce ayrıldığı Samos’a döndü.</p>

  <p>Ama Samos’ta zorba Polykrates hüküm sürüyordu ve Pythagoras zorbalardan nefret ederdi. Gene ayrıldı oradan. Bu kez Batıya doğru, Büyük Yunanistan kıyılarına doğru, İtalya’nın güneyindeki Sybaris’e gitti. Sybaris antik dönemde herkesin bildiği bir zevkler kentiydi. Ama Pythagoras Kroton’a komşu bir siteye yerleşti. Ve orada “Okul”unu kurdu.</p>

  <p>Pythagorasçı okul, birkaç yıl Thales’in öğrencisi olan Pythagoras’tan Platon’un sadık dostu Tarentumlu Arkhytas’a kadar yaklaşık 150 yıl etkinlik gösterdi ve 218 Pythagorasçı yetişti bu okuldan. Ne fazla ne eksik. Bunların hepsi matematikçi olmadı, uzak durdular matematikten. Mösyö Ruche dar kafalıydı, yalızca matematikçilerle ilgilendi; adları şöyleydi: Sakızlı Hippokrates, Kyreneli Theodoros, Tarentumlu Arkhytas, Philolaos. Ve tabii ki Hippase.</p>

  <p>Mösyö Ruche <i>Pythagoras’ın Yaşamı</i> adlı kitabı kapattı ve Phythagoras ve onun okulundan olan matematikçilerin yapıtlarından söz eden öteki kitapları karıştırmaya başladı.</p>

  <p>Hippase ilk Pythagorasçılardan biridir; okula girmek için aday olan “akusmatisyenler”in başkanıydı, Pythagoras da okula yeni girmiş olan “matematikçileri” yönetirdi.</p>

  <p>Hippase üçlü sayıları bulanlardan biridir. Üçlü sayılar bulundurabileceği çeşitli tipte bağıntıları gösteren sayılardır.</p>

  <p>Hippase’den önce aritmetik ve geometrik olmak üzere iki ortalama vardı. Ondan sonra üç ortalama oldu, yeni ortalamaya armonik deniyordu.</p>

  <p>A ve c sayılarının <i>aritmetik ortalaması</i> kısa ortalama diye adlandırılır: Toplamlarının yarısı. Toplama ve çıkarmayı devreye sokar. Ne olduğunu açıklayan bir ifade vardır: <i>“Birinci sayının ikincisine göre fazlalığı ikincisinin üçüncüsüne göre fazlalığıyla aynıdır.”</i> Mösyö Ruche formülü yazdı ve çerçeve içine aldı.</p>

  <div class="resim"><img alt="" src="../Images/104.jpg" /></div>

  <p>A ve c sayılarının <i>geometrik ortalama</i>’sı çarpma ve bölmeyi devreye sokar. Ne olduğunu açıklayan bir ifade vardır: <i>“Birinci sayı ikinciye göre neyse ikinci sayı da üçüncüye göre odur.”</i></p>

  <p>Yunanlılar için <i>geometrik ortalama analoji</i> figürüdür. Mösyö Ruche formülü yazdı ve çerçeve içine aldı.</p>

  <div class="resim"><img alt="" src="../Images/105.jpg" /></div>

  <p>Ve sonunda yeni doğan, tanımlanması daha zor olan <i>armonik ortalama: “Birinci sayı ikinci sayıdan kendi kesri kadar fazladır, ikinci sayı ise üçüncü sayıdan üçüncünün kendi kesri kadar fazladır.”</i></p>

  <p>Cümle keskinlikle çok açıktı ama Mösyö Ruche kavrayamadı. Bu bilgileri aldığı metin 6, 4 ve 3 sayılarıyla bir örnek veriyordu: 4, 6 ve 3’ün armonik ortalamasıdır. Çünkü 6, 6’nın üçte biri olan 2’den 4 fazladır ve 4, 3’ün üçte biri olan l’den 3 fazladır. Sonuç olarak basitti!</p>

  <div class="resim"><img alt="" src="../Images/105_2.jpg" /></div>

  <p>Ne yorgunluk! Bu yaşta!</p>

  <p>Cam kalemin kâğıt üstünde gıcırdaması büyük bir keyifti. Mürekkep incecik burmaların arasından akıp, işlemeli bir yazı için gerekli sıvıyı sağlıyor, kalemin ucunu besliyordu. Mösyö Ruche harflerine biçim vermekten ve cam kalemin, karton kapaklı defterinin kâğıtları üstündeki sesini duymaktan fiziksel bir zevk alıyordu. Ne yazıyordu?</p>

  <p><br /></p>

  <p class="gir0">Sakızlı Hippokrates Eukleides’ten yüz elli yıl önce matematik tarihinde ilk Temel Bilgiler’i yazdı. Bu Hippokrates’in, tıbbın babası, yeminin Hippokrates’iyle karıştırılmaması gerekir. Her ikisi de İÖ V. yüzyılda yaşamıştır ama matematikçi Sakız’da, hekim Kos adasında, Istanköy’de doğmuştur.</p>

  <p><br /></p>

  <p>Aristoteles’e göre en önemli geometricilerden biriydi, ama onun dışında “aptalın, budalanın teki”ydi. Bir anekdot Mösyö Ruche’ün aklından hiç çıkmıyordu. Hayata deniz ticareti alanında faaliyet göstererek başlamıştı. Bir deniz yolculuğu sırasında Bizans’tan gelen tahsildarlar onu kandırarak bütün parasını almışlardı. Thales de deniz ticaretiyle uğraşmıştı diye düşündü Mösyö Ruche. Ama böyle tatsız bir olay gelmemişti başına hiç, çok kurnazdı o. Soyulan Hippokrates yapabileceği tek bir şey olduğunu düşündü: Matematikçi oldu. Dünyada soyulan herkes onun yolundan gitmiş olsaydı Yalnızca Montmartre’dakilerin sayısı bile bir Akademi kurulabilmesi için yeterli olurdu!</p>

  <p>Böyle bir şey yalnızca aptallara ve budalalara nasip olabilirmiş gibi saçmalık yoluyla akıl yürütme yöntemini Hippokrates’in bulduğu ileri sürülmektedir. Ne önemi olabilir bunun! Saçmalık yoluyla akıl yürütme mantığın en korkunç silahlarından biridir. Bir önermenin gerçekliğini karşıt önermenin saçmalığa götüreceğini kanıtlayarak ortaya koyar. Sözgelimi: “Hem çift hem tek olan bir sayı”, “kesişen iki paralel”, “bütün açıları farklı olan bir ikizkenar üçgen”, vb.</p>

  <p>Mösyö Ruche’ün bu tür bir akıl yürütmeye özel bir ilgi göstermesinin nedeni bunun yanlış bir hipotezden kalkarak doğru bir önermeye ulaşmasıydı! Bu durum hep şu özdeyişi anımsatmıştır ona: “Doğruyu bilmek için yanlışı öğütle.”</p>

  <p>“Bir önermenin doğru olduğunu kanıtlamak istiyorsan, tersini al ve onu doğru kabul et. Sonuçlar çıkar. Eğer bunlar saçmaysa, senin hipotezinin yanlışıdır bu. Tabii yanlış olduğundan da anlamsız sonuçlar getirecektir! Yanlış olduğuna göre de tersi doğrudur. Tanıtlamak istediğin tamı tamına buydu. İkizler hayran olacaklardır buna. Ama lisede bunlardan söz edildiğini duymuşlardır onlar keskinlikle Bakalım.”</p>

  <p>Mösyö Ruche boş bir kâğıda şu şekli çizdi:</p>

  <div class="resim"><img alt="" src="../Images/106.jpg" /></div>

  <p>Thales gökyüzünü incelerdi. Hippokrates, o hilallerin peşindeydi. Matematikte <i>lünüller</i> (ayaklar) denir bunlara. Hippokrates lünülleri dördülledi. Eğik bir şeklin ilk karelemesi olmuştur bu. Mösyö Ruche sayfa kenarına şunları yazdı:</p>

  <p><br /></p>

  <p class="gir0">Yunan matematiğinin çok önemli üç konusu, dairenin alanının dördüllenmesi, küpün iki katının alınması, açının üçe bölünmesi konusu ileride tekrar ele alınacak.</p>

  <p><br /></p>

  <p>Hippokrates gençliğinde soyulmuştu. Yaşlılığında Pythagorasçıların okulundan kovuldu çünkü “geometri öğretmek için para almıştı!” Grosrouvre bunu kesinlikle reddetmemiş miydi? Tanıtlamalarını peşini bırakmayan o çeteye göstermek için para almak. Kabul etseydi hayatta olacaktı şimdi, diye düşündü Mösyö Ruche. Grosrouvre, ne Hippase’nin yaptığı gibi buluşlarını açıklamak istemiş, ne de Hippokrates gibi satmak istemişti onları.</p>

  <p>Mösyö Ruche okumaya devam etti. Okul, Çizme’nin hemen altındaki Kroton’da kurulmuştu. Kentte Pythagorasçılara katılmak isteyen Cylon adında zengin ve nüfuzlu biri vardı. Talebi her seferinde reddedildi. Sert ve otoriter bir yapıya sahip olan Cylon isteklerinin reddedilmesine cesaret edilmesine tahammül edemedi</p>

  <p>Mösyö Ruche durdu. Bu son okuduklarını daha önce bir yerde duymuştu sanki. Hatırlayamıyordu bir türlü. Ah hafıza! Yaşlanınca böyle... Birden hatırladı. Duymamıştı bu cümleyi. Grosrouvre’un mektubunda okumuştu: <i>Bazı insanlar vardır, göz diktikleri bir şeyden uzun süre men edemezsiniz onları.</i></p>

  <p>Cylon intikam almaya karar verdi. Okul’un üyeleri sitenin sorunlarını görüşmek üzere düzenli olarak büyük bir binada toplanıyorlardı. Cylon ve adamları bu binayı ateşe verdiler. Binada bulunanların tümü yandı, tek bir kişi kurtuldu.</p>

  <p>Mösyö Ruche titredi. Böyle bir benzerlik rastlantı olamazdı. Tanıtlamaları ele geçirmek isteyen insanlar da, reddedilince 2 bin 500 yıl önceki Cylon ve adamları gibi davranıp Grosrouvre’un evini mi yakmışlardı? Canı sıkılan Mösyö Ruche okumaya devam edemedi. Perrette’in ileri sürdüğü ve anlattığında inanamadığı bu kundaklama tezi doğru olabilirdi. Cinayet! Eğer gerçek buysa, haydutlarına Grosrouvre’u öldürme emri veren bu çetenin Cylon’unu acilen bulmak gerekiyordu. Yalnızca varsayımdı bu tabii ki.</p>

  <p>Mösyö Ruche Kroton’u ve İon denizinin mavi dalgalarını bırakıp Manaus ve yeşil Amazon ormanlarına yöneldi.</p>

  <p>Uzunca bir süre sonra daha inançlı bir halde döndü oradan. Matematik araştırmalarını sürdürmesi gerekiyordu; sorularının cevaplarını yalnızca orada bulabilecekti. Manaus’ta olup bitenleri ve Grosrouvre’un tanıtlamalarının başına gelenleri ancak bu yolla öğrenebilecekti.</p>

  <p>Nerede kalmıştı? Ha evet, yangından sağ çıkanda. Bu kişinin adının Philolaos olduğu söyleniyor.</p>

  <p>Dönemin birçok düşünürü gibi o da astronomi ve kozmogoniyle uğraşıyordu. Şaşırtıcı bir dünya sistemi tasarlamıştı. Dünya yalnızca dönmüyordu, aynı zamanda evrenin merkezinde de değildi! Ve o bunları Kopernik ve Galilei’den 2 bin yıl önce düşünmüştü!</p>

  <p>Evrenin merkezinde ne vardı o halde? İnanılacak gibi değildi. Merkezi bir ateş! Philolaos evrenin merkezine, çevresinde dünyanın, öteki yıldızların ve güneşin döndüğü bir ateşi yerleştirmişti. Mösyö Ruche’ün aklına bir soru takıldı: Philolaos bu şaşırtıcı yapıyı, mucizevi bir şekilde sağ salim kurtulduğu yangından önce mi kurmuştu, sonra mı? Cevap ne olursa olsun dünyayı evrenin merkezinden çıkarma cesaretini gösteren bu ilk düşünüre saygı duydu.</p>

  <p>Mösyö Ruche felçli olmasaydı ayaklarında karıncalar olduğunu söyleyecekti. Aslında vücudunun üst kısmındaydı karıncalar. Bu uzun çalışma süresince hareketsiz kalması sırtından yakalamıştı onu. Hareket etmesi gerekiyordu. Şöyle bir silkindi, bahçeye çıktı, birkaç tur attı, çeşmeden su içti ve tekrar içeri girdi. Daha epey Pythagorasçı vardı ele alacağı.</p>

  <p>Kroton’un tam karşısında, Çizme’nin oyuntusunda Tarentum. Sonra şu cümleyi yazdı: <i>“Tarentumlu Arkhytas bir sayısını bulmuştur.”</i></p>

  <p>Bulan? Mösyö Ruche bir an durdu. “Bir” her zaman var olmamış mıydı? Hayır! Yunan düşünürlerinin birçoğuna göre sayılar “iki” den başlıyordu. Onlara göre bir vardı... ve öteki sayılar.</p>

  <p>Bir, yaşamdan söz eder, nicelikten değil, derdi Yunanlılar. Çokluk sayıların yetkisi içindedir: “Olan, birdir”. Felsefe bu! Mösyö Ruche’ün etekleri zil çalıyordu, yavrularına kavuşuyordu. Bunların tümünü bulmuş olması! Arkhytas bir’i benzersizliğinden ve farklılığından sıyırıp ötekiler gibi bir sayı yapmıştı! Birinciydi tabii ki ama nitelik belirten ötekiler arasında bir çeşit sadece.</p>

  <p>Mösyö Ruche not almaya devam ediyordu. Epeyce konu vardı. Arkhytas “Birin Babası” unvanına bir ikincisini ekledi: “İlk mühendis” oldu. Geometrinin çok sayıda matematik ilkesini birçok gerece uygulayarak mekanik sanatını yarattı. Makinelerini papirüslere çizmekle yetinmeyerek gerçekten inşa ediyordu onları. Mekanik bir kuş yaptı! Nofutur’un çok hoşuna giderdi bu.</p>

  <p>Kendi kendine uçan bir tahta güvercin! Karnına yerleştirilen bir mekanizmanın verdiği enerjiyle. Ve kanatlarını çırpıyordu! Ama bir kez yere konduktan sonra bir daha havalanamıyordu. Uçuyordu ama havalanamıyordu. Üstelik konuşamıyordu da! Dolayısıyla Ravignan sokağındaki papağanı endişelendirecek bir şey yoktu.</p>

  <p>Bir de şu! Arkhytas tarihte duvarlara yazı yazan ilk insan olmuştur. Şöyle olmuştu olay. Kaba konuşmaktan hoşlanmıyordu. Bir gün kendisini buna mecbur hissettiğinde, birden, dinleyicilere sırtını dönmüş, arkasındaki duvara kapanmış ve buraya iri harflerle söylemek istemediği bir sözcüğü yazmıştı. Bu Mösyö Ruche’e birisini hatırlattı. Max! Evet, Max hiçbir zaman kaba sözcükler sarf etmezdi. Mösyö Ruche bu vesileyle bilinçlendi bu konuda. O yaşta bir çocuk için çok tuhaftı bu. Sözcükler bu amaçla kullanamayacağı kadar önemliydi sanki.</p>

  <p>Bir’in babasının sayısız etkinliği vardı. Arkhytas tahta güvercinler, matematik ve müzik dışında siyasetle uğraşıyordu. İyi bir Pythagorasçı olarak kentteki yaşamla ilgileniyordu. Tarentum’da demokratik bir yapı hüküm sürüyordu, Arkhytas yedi kez stratej seçildi. Bir rekor.</p>

  <p>Ve Platonu kurtarmıştı. Mösyö Ruche’ün gözünde en büyük onuru buydu onun. Siracusa diktatörü Dionysios filozofu öldürtmek istiyordu. Durumu haber alan Arkhytas Siracusa’ya bir haberciyle birlikte asker dolu bir gemi gönderdi. Haberci Dionysios’la görüştü: Arkhytas kendisinden ısrarlı bir şekilde Platon’un Siraküza’dan ayrılmasına izin verilmesini istiyordu. Güçlü Tarentum’la bir savaştan çekinen Dionysios stratejin isteğini kabul etti. Platon sağ salim Siraküza’dan ayrıldı.</p>

  <p>Mösyö Ruche notlarını bir kez daha okudu. Cam kalemi hokkaya daldırarak yazdı:</p>

  <p><br /></p>

  <p class="gir0">Pythagorasçılarla matematik evreni genişledi. Müziği ve mekaniği getirdiler. Sayılar konusundaki mistik görüşleri sayılar bilimi olarak aritmetiği geliştirmelerine engel olmadı. Tarihin ilk gerçek tanıtlamalarını onlar gerçekleştirmiştir. 2’nin kökünün irrasyonel olmasının tanıtlanması dışında örneğin bütün üçgenlerin açılarının toplamının 180 dereceye eşit olduğunu tanıtlamışlardır.</p>

  <p><br /></p>

  <p>Mösyö Ruche tatmin olmuştu. Gelecek toplantıda Pythagoras ve arkadaşları hakkında konuşacak kadar malzeme toplamıştı. Defterini kaldırdı, kalemini sildi ve atölyenin kapısına doğru gitti.</p>

  <p><br /></p>

  <p>Jonathan-ve-Léa ortalığın son derece sessiz ve sakin olduğu bir saatte yan kapıdan toplantı salonuna girdiler. İçerisi yarı karanlıktı. Birkaç iskemleden başka bir şey yoktu, hiç kimsenin uğramadığı küçük bir kiliseyi andırıyordu. Jonathan-ve-Léa kapıyı kapattıktan sonra yalnız olmadıklarını fark ettiler. Duvarın yanında biri oturuyordu. Başında bir kasket vardı. Albert! Tam bir sessizlik hüküm sürüyordu. Sessizliği bozmak istemediler.</p>

  <p>Léa karanlığa alıştıkça atölyenin arka tarafını görmediğine şaşıyordu. Sonunda nedenini anladı bunun, bir perde, salonu enlemesine ikiye bölüyordu ve mekânın geri kalan bölümünde olup bitenleri görmesine engel oluyordu. Koltuklar da perdenin tam karşısına konmuştu. Perdenin kalkmasını bekledi. Kalkmadı. Thales’le ilgili toplantıdaki gibi perdeye bir resmin yansımasını bekledi. Hiçbir resim yansımadı. Perdenin öbür tarafında bir lamba yandı. Léa çok zayıf bir ışık gördü. Aynı anda belli belirsiz duyulabilen sesler yükseldi. Bir müzik ritminin kulakta çınlaması gibi.</p>

  <p>Perdenin öbür tarafında görünmeyen Max çalışıyordu. Alçak masada birbirinin tıpatıp aynı silindir biçiminde dört kap vardı. Birincisi boştu kapların, İkincisi yarıya kadar suyla doluydu ve üstünde “1/2” etiketi vardı, üçüncüsünün üstünde “1/4” etiketi, dördüncüsünde ise “1/3” yazılı bir etiket vardı. Gamelan dansçıları gibi bağdaş gibi oturan Max’ın her iki elinde birer cevahirci çekici vardı. Seans başlamıştı, duyulan sesleri yinelemeye hazırlanıyordu. Boş kaba hafif bir vuruş, sonra yarısı dolu kaba bir vuruş, iki ses. Max, daha sonra her iki kaba aynı anda vurdu. Daha önceki iki sesten çok daha uyumlu tek bir ses çıktı.</p>

  <p>– Oktav akordu! dedi Nofutur.</p>

  <p>Arkasından bir sessizlik geldi. Aynı biçimde, Max, ellerindeki iki çekiçle boş ve üçte birlik bölümü dolu kaplara vurdu. Çınladılar.</p>

  <p>– Beş birlik akort! dedi Nofutur.</p>

  <p>Gene bir sessizlik anı. Max, daha sonra boş ve dörtte birlik bölümü dolu kaba vurdu.</p>

  <p>– Dört birlik akort! dedi Nofutur.</p>

  <p>Doğrusu Max, kaplardan gelen sesleri hemen hemen hiç duyamamıştı. Kendisi denemek istemişti bunu. Max seslerle ilgili bir düzenleme yapacaktı!</p>

  <p>Perdenin öbür tarafında, Jonathan-ve-Léa olup bitenlerden pek fazla bir şey anlamadan dinliyorlardı. Albert de soru sormadan dinliyordu. Durumu değerlendiren Mösyö Ruche, Max’tan bu kapların yerine, iki küçük direk arasına gerilmiş ve bazı kısımları sıkılmış bir ip istemediğine pişman oldu. Sonuç daha olumlu olabilirdi. Göz kamaştırıcı olacağını sandığı bir gösteriyi tercih ettiği için kızdı kendine. Neyse! dedi içinden.</p>

  <p>– Pythagoras sayılar görüyordu her....! diye bağırdı Nofutur.</p>

  <p>Sesi kısıldı. Bir kanat hışırtısı, sonra boğaz temizleme sesi duyuldu. Nofutur daha cılız bir sesle devam etti:</p>

  <p>– ... Her yerde! Onun için, her şey sayıdır. İlk kez müzikte ortaya çıkardı bunları.</p>

  <p>Nofutur’un sesi tekrar kısıldı.</p>

  <p>Mösyö Ruche girdi araya.</p>

  <p>– Pythagoras bu basit düzenleme sayesinde şaşırtıcı bir buluş yapmıştır: Müzikal bir aralık iki sayı arasındaki bir bağıntıdır! Boş bir kabın ve yarısı dolu bir kabın oluşturduğu oktav aralığı 1/2 oranıyla, beşinci aralık 2/3, dördüncü aralık 3/4 oranıyla ifade ediliyordu. Bu üçünden daha basit sayısal bağıntılar biliyor musunuz? diye sordu Mösyö Ruche.</p>

  <p>– Mahsus yapıyor! diye mırıldandı Léa, kendisini zor tutarak. Neymiş bu kaplar böyle! Onların görülmediğini çok iyi biliyor.</p>

  <p>– Tepki göstermemiz için yapıyor bunu, diye sakinleştirdi onu Jonathan. Devam etsin bakalım.</p>

  <p>Ve Mösyö Ruche devam etti:</p>

  <p>– Böylece sayısal bağıntıların müzikal armonileri açıklayabilecekleri anlaşılıyordu! Daha doğrusu, armoninin kendisi sayısal bağıntıların ses haline gelmesiydi. Gam sayıydı, müzik matematikti!</p>

  <p>Atölyede bir soprano sesi yükseldi ve Bach’ın bir kantatından, <i>Ich habe genug</i>’dan bir arya, <i>a cappella’</i>yı söyledi. Güzeldi ama kulak tırmalıyordu biraz. Mösyö Ruche’un eski bir pikaba koyduğu ender bulunan bir plaktı. Sopranonun sesi mükemmel bir biçimde derece derece alçalırken Mösyö Ruche’ün sesi yükseliyordu:</p>

  <p>– Ama sadece müzik yoktu tabii ki. Pythagorasçılar için armoni tüm evreni kaplıyordu; göklerdeki düzen müzikal bir gamla ifade ediyordu kendisini. Kürelerin müziği! Bunu dile getirmek için bir sözcük gerekiyordu. Pythagoras buldu bu sözcüğü: <u>Cosmos</u>! Uyum ve güzellik. Ve dünya tarihi <i>cosmos</i>’un <i>chaos</i>’a karşı bir mücadelesi şeklinde ortaya çıkmıştır.</p>

  <p>Mösyö Ruche hazırlamış olduğu metnin devamına bir göz attı.</p>

  <p><br /></p>

  <p class="gir0">Bu üç cılız ses doğanın matematiğinin ilk yasasının doğuşunu dile getiriyorlardı. Nesnelerdeki sayıların araştırılmasının başlangıcıydı bu! diye yazmıştı.</p>

  <p class="gir0">Doğanın tanınmasında sayısal bir temelden hareket etmek:</p>

  <p class="gir0">Pythagorasçıların tasarısı buydu işte. Bu amaca ulaşmak için sayıları kendi içlerinde irdelemeleri gerekliydi. Sayı bilimi aritmetik böyle kuruldu ve onlar bunu yalnızca hesaplama sanatı olan lojistikten ayrı tutma eğilimi içinde oldular Böylelikle aritmetiği tüccarların ihtiyaçlarının üstüne çıkarıyorlardı.</p>

  <p><br /></p>

  <p>Mösyö Ruche bu bölümü okumamaya karar verdi ve sözü hoparlöre bırakmayı tercih etti; anında yükseldi hoparlörün sesi: “Dikkat, dikkat, dinleyiciler perdenin öbür tarafına geçebilirler. Perdenin öbür tarafına.”</p>

  <p>Dinleyiciler? Bizi kastediyordu. Seyirci değil dinleyici, dediler Jonathan-ve-Léa ayağa kalkarken. Örtüyü kaldırdılar ve perdenin öbür tarafına geçtiler.</p>

  <p>Buradaki ortam çok farklıydı. Üç lamba karanlıkta küçük ışıklı alanlar meydana getiriyordu. Biri Max’ı aydınlatıyordu bunların; Max’ın önünde, üstünde bir yığın eşya bulunan alçak bir masa vardı. Dört müzik kabı da onların arasındaydı.</p>

  <p>İkinci lamba Nofutur’u aydınlatıyordu. Tüneğinde duruyordu, önünde, klasör gibi bir şey vardı. Onun üstünde de nota yazılı kağıtlara benzer bir şeyler. Daha güçlü olan üçüncü lamba Mösyö Ruche’e hizmet veriyordu. Bir sekinin üzerine çıkmıştı ve bütün çevresi görsel-işitsel araç-gereçle doluydu. İşitsel olarak, plaklar, kasetler ve amplifikatör, hoparlör ve okuyucudan oluşan bir sistem vardı. Başka bir masada da Thales’le ilgili toplantıda kullanılan projeksiyon aygıtı duruyordu. Kurumlanarak orada oturan Mösyö Ruche’ün hazır, ihtişam içinde bekleyen tekerlekli sandalyesinin önüne iki dev pano yerleştirilmişti. Mösyö Ruche’ün önünde karton kapaklı defteriyle birlikte birçok kâğıt duruyordu. Bunlardan birini aldı ve şöyle dedi:</p>

  <p>– Pythagoras sayıların bir ilk sınıflandırmasını yapmakla başladı işe. Bugün biz çok doğal buluyoruz bunu; her zaman varmış gibi bu sınıflandırma sanki. Oysa onun yaptığı sınıflandırma ilk büyük sınıflandırmadır. Tam sayıları çiftler ve tekler olmak üzere ikiye ayırdı. İkiye bölünebilenler ve ikiye bölünemeyenler.</p>

  <p>Bir sessizlik oldu ve hemen arkasından bir trajedi oyuncusunun sesini andıran bir ses duyuldu:</p>

  <p>– İkiye inananlar ve ikiye inanmayanlar!</p>

  <p>Léa’ydı bu. Onun ağzından çıkmıştı bu sözler.</p>

  <p>“Ah, gene o! Aniden böyle lafları bulabilen Allahın belası bir deha! Ama reklam sektöründe çalışmayacak herhalde,” dedi Mösyö Ruche içinden. Sonra hemen devam etti:</p>

  <p>– Pythagoras eşitlikle ilgili hesap kuralları geliştirmiştir.</p>

  <p>Nofutur gene devreye girdi:</p>

  <p>– Çift artı çift eşit çift. Tek artı tek eşittir çift. Çift artı tek eşittir tek.</p>

  <p>Mösyö Ruche:</p>

  <p>– Ve çarpım için.</p>

  <p>Nofutur:</p>

  <p>– Çift kere çift eşittir çift. Tek kere tek eşittir tek. Ve çift kere tek eşittir çift.</p>

  <p>Perdenin öbür tarafında yan kapı açıldı. Birazcık serin hava girdi atölyeye. Jonathan-ve-Léa’nın hayranlık ıslıkları kesildiği sırada Perrette sessizce içeri süzüldü. Onların yanına gitmek istedi. Albert’i fark edince vazgeçti ve oturdu.</p>

  <p>O sırada hoparlörden sertçe bir ses duyuldu:</p>

  <p>– Dikkat, dikkat, bu önemli bir açıklamadır! Bu önemli bir açık...</p>

  <p>Mösyö Ruche sesi kesti ve konuştu:</p>

  <p>– Ben Ruche, önemli bir açıklama yapacağım size. Pythagoras teoremi Pythagoras’a ait değildir.</p>

  <p>Bir alkış tufanıyla karşılandı bu haber. Léa niçin bu kadar keyiflendiğini anlayamadı. Jonathan, heykel gibi kımıldamadan durdu.</p>

  <p>Mösyö Ruche konuşmasını sürdürdü:</p>

  <p>– Sezarın hakkını Sezar’a vermek gerekir... ve Pythagoras’ın hakkı olmayan şeyi Pythagoras’dan almak gerekir. Pythagoras’tan çok önce Mısırlılar ve özellikle de Babilliler, tam sayıların üçlülerini birbirlerine bağlayan bir bağıntı bulmuşlardı ve özellikle bu buluş ünlü teoremde açıklanmıştı.</p>

  <p>Mösyö Ruche de kendi buluşunu fazla uzatmamak için şu bilgileri de vermekten vazgeçti: Babilde bulunan ve adını onu bulan İngiliz Plimpton’dan alan 322 numaralı bir tablette bir yazıcının kaydettiği on beş kadar tam sayılı üçleme ikisinin karesinin toplamının üçüncünün karesine eşit olduğu açıklamasına denk düşüyordu. Bu tabletin tarihi Pythagoras’ın doğumundan bin yıl önceye kadar gidiyordu! Bunlardan biri bizim ünlü 3, 4, 5 üçlümüzün eşdeğerlisi 45, 60, 75 üçlüsüydü.</p>

  <p>Mösyö Ruche tüneğinde doğrulan Nofutur’a bir işaret yaptı. Bu arada Max’da ayağa kalkıyordu. “Üç tahta parçası,” dedi Nofutur. Max masadaki üç ağaç parçasını kaptı ve gösterdi.</p>

  <p>Nofutur: “Birincisinin uzunluğu üç, ikincisininki 4, üçüncüsünün uzunluğu 5.” Max en küçük tahta parçasını üç karış, orta büyüklüktekini dört ve sonuncusunu da beş karış olarak ölçtü.</p>

  <p>– Şimdi de gösteri yapıyorlar! diye homurdandı Léa.</p>

  <p>– Prova yapmışlar, yemin ederim! diye mırıldandı Jonathan. Ne zaman hazırladılar bu hostes numarasını acaba?</p>

  <p>Gerçekten de, Max pis pis sırıtıyordu ve hareketleriyle yolculara oksijen maskesinin ve can yeleğinin nasıl kullanılacağını gösteren bir hostese benziyordu.</p>

  <p>Nofutur konuşmasını sürdürdü:</p>

  <p>– 3’ün karesi olan 9 artı 4’in karesi olan 16, 5’in karesi olan 25’e eşit olduğundan kenarları bu tahta parçaları olan üçgen dik açılıdır!</p>

  <p>Max, Nofutur konuştukça söylediklerini parmağının ucuyla havaya yazıyordu:</p>

  <p class="resim">3<sup>2</sup> + 4<sup>2</sup> =5<sup>2</sup></p>

  <p>Sonra üç parçayı uçları birbirleriyle temas edecek şekilde birleştirdi. Bu üç parça tam bir dik açı yaparak bir üçgen oluşturuyordu.</p>

  <div class="resim"><img alt="" src="../Images/115.jpg" /></div>

  <p>– Teorem ne diyor? diye sordu Mösyö Ruche. Üçgenle kenarlarının uzunluğu arasında bir bağ olduğunu söylüyor. Ve bu bağ şöyle açıklanabilir: Bir üçgenin iki kenarının karelerinin toplamı, üçüncünün karesine eşitse:</p>

  <p class="resim">a<sup>2</sup> + b<sup>2</sup> =c<sup>2</sup></p>

  <p>Bu durumda üçgen dik açılıdır. Bir üçgenin kenarlarının uzunluğuyla açılarından birinin niteliği arasında çok önemli bir bağ vardır.</p>

  <p>Mösyö Ruçhe kendine bir bardak su koydu. Yavaş yavaş içti. Tekrar masasına dönen Max ses çıkaran kaplardan birine vurdu:</p>

  <p>– Mösyö Ruche’ün akordu! dedi, gitgide daha iyi taklit ettiği Nofutur’un boğuk sesiyle.</p>

  <p>Mösyö Ruche az kalsın boğuluyordu.</p>

  <p>Perrette ayakkabılarını çıkarmış, ayaklarını uzatmıştı. Dükkânda bütün gün yorulmuştu. Kör perdenin karşısında dinliyor ama göremiyordu. Özellikle de, bütün bunların, Grosrouvre’un mektubu ve ortaya çıkardığı sorunlarla olan ilişkisini göremiyordu.</p>

  <p>Jonathan yerinde duramıyordu. Mösyö Ruche’ü sorguya çekti:</p>

  <p>– Pythagoras’ı savunmak için değil...</p>

  <p>Öyleydi aslında. Pythagoras’ın uzun saçları ve ilginç görünümü, Nil kıyılarından Fırat kıyılarına, Thebai’den Babil’e, Anadolu kıyılarından Suriye kıyılarına, Ege denizi kıyılarından Ion denizi kıyılarına kadar dolaşıp duran bu Antik Çağ gezeniyle arasında gizli bir bağ oluşturmuştu.</p>

  <p>“Pythagoras’ı savunmak için söylemiyorum ama siz bir sonuçla tanıtlamasını birbirinden ayırmak gerektiğini üstüne basa basa söylediniz. Babilliler ve Mısırlıların ellerinde birtakım sonuçlar vardı kesinlikle ama tanıtlamışlar mıydı bunları? diye sordu Jonathan.</p>

  <p>– Büyük ihtimalle hayır, diye karşılık verdi Mösyö Ruche.</p>

  <p>– Dolayısıyla şöyle söylenebilir: “Babillilerin sonucu” ve Pythagoras TEOREMİ.” Pythagoras’ın hakkını Pythagoras’a teslim etmek gerekir.</p>

  <p>Jonathan çok mutluydu.</p>

  <p>Tam bu sırada Léa araya girdi ve Mösyö Ruche’e şu soruyu sordu:</p>

  <p>– Bu perde niçin kondu? Biz niçin bu perdenin arkasında kazık gibi kaldık?</p>

  <p>– Bekliyordum bu soruyu. Hatta bu kadar geç sorulması şaşırttı beni. Biraz sabırlı olabilir miydiniz acaba? diye sordu Mösyö Ruche alaycı bir tavırla. Ben sizi Pythagoras’ın çömezleri olmak isteyenlerin konumuna –yani bir süre için– sokmak istedim.</p>

  <p>“Adayları denemek için ne yapardı anlatayım.</p>

  <p>“Pythagoras önce isteklinin “dilini tutup tutamayacağını” (onun tabiridir bu) öğreniyordu. Konuşmadan durabilir miydi ve eğitim sırasında öğrendiklerini kendisine saklayabilir miydi? Gördüğünüz gibi, önce, belli bir süre için, adayın konuşmasından çok susmasıydı onun için önemli olan.</p>

  <p>Eğitim salonu bir perdeyle ikiye ayrılmıştı. Pythagoras bir tarafta, adaylar bir taraftaydı; verdiği eğitimden sadece kulak yoluyla yararlanabiliyorlardı. Onu işitiyorlardı ama görmüyorlardı. Beş yıl sürüyordu bu iş!</p>

  <p>– Hiçbir şey görmemek, dinlemek ve susmak, bu mu program yani? Ve de beş yıl! diye patladı Léa. Gerçekten bir tarikatmış!</p>

  <p>Max sövüp sayıyordu içinden. Bir şeyler söyleyecek olsa şunları söylerdi: Ya sağırlar, onların öğrenme hakkı yok muydu? Perdenin arkasından herhangi bir şeyi anlayabilmek için ne yapıyorlardı? Hiç hoşuma gitmiyor bu. Ama böyle taşkınlıklar yapmak adeti değildi, düşüncelerini kendisine sakladı. Max’ı rahatsız eden, şeyleri fark eden Mösyö Ruche bir işaret yaptı. Şu anlama geliyordu bu işaret: “Evet öyle Max, elimden bir şey gelmez.” Sonra devam etti:</p>

  <p>– Pythagorasçı okul için perde yaşamda çok önemliydi. Perdenin öbür tarafına geçmek demek sınavlardan başarıyla geçmiş olmak demekti. Okula devam edenler perdenin beri tarafında ya da öbür tarafında olanlar olarak ikiye ayrılmışlardı: Pythagoras’m bulunduğu alanın dışında <i>dışraklar...</i> İçinde ve yaşamlarının geri kalan bölümünde <i>içrekler</i>. Pythagoras’ı yalnızca bunlar dinleyebilir VE görebilirlerdi!</p>

  <p>– Bizi perdenin SİZİN bulunduğunuz tarafa geçirerek içrekler olmaya layık gördünüz, öyle mi? diye sordular Jonathan-ve-Léa.</p>

  <p>– Tamamen öyle, diye karşılık verdi Mösyö Ruche.</p>

  <p>– Nedenini öğrenmemiz mümkün mü?</p>

  <p>– Nedeni mi? Çünkü, şunu söylememe izin verin, perdenin öbür tarafındayken hep sustunuz. Kulaklarıma inanamadım, dilinizi tutmayı başardınız.</p>

  <p>– Demek bir tuzaktı bu, dedi Léa Jonathan’a, gizli bir ittifak içinde oldukları anlamına gelen bir işaret çakarak.</p>

  <p>– Hayır, bir test, dedi Mösyö Ruche.</p>

  <p>– Ya susmasaydık?</p>

  <p>– Öbür tarafta kalırdınız. Max’la böyle karar vermiştik. Nofutur de bizim gibi düşünüyordu.</p>

  <p>Toplantı sırasında uzun süre hareketsiz kalmaya zorlanarak sinirlenen Nofutur adını duyunca özgürlüğüne kavuştuğunu sandı ve odanın içinde uçmaya başladı. Perdeyi sıyırdı. Perde havalandı, Max tutmak istedi ama yaptığı hareketle, perde, tam tersine büyük bir gürültüyle göçtü, Max da ağır kumaşın altında kayboldu. Jonathan elini kıvrımlara daldırdı; saçları karmakarışık olan Max’ı çekip çıkardı oradan.</p>

  <p>Arlık olmayan perdenin öbür tarafında uslu uslu oturan Perrette’i fark ederek:</p>

  <p>– Anne, burada mıydın? Ne zaman beri? diye sordu.</p>

  <p>– Pythagoras teoreminden beri, diye karşılık verdi Perrette gülümseyerek...</p>

  <p>Onun girdiğini kimse işitmemişti. Albert iskemlesini hareket ettirdi. Unutmuşlardı onu. Uyuyordu. Patlayan kahkahalar uyandıramamıştı onu.</p>

  <p>Mösyö Ruche baş gösteren felaketlere rağmen oyuna devam eden yetenekli aktörler gibi bütün ihtişamıyla sürdürdü konuşmasını:</p>

  <p>– Pythagorasçıların metinleri de gizlilik ilkesine uyardı. Çift anlamlı bir dille kaleme alınırlardı ve iki düzeyde yorumlanabilirlerdi; bir düzeyiyle herkes tarafından anlaşılabilirdi bu metin, bir başka düzeyde ise yalnızca okula mensup olanlar tarafından anlaşılırdı. Pythagorasçılar, semboller ve bilmece gibi gizli işaretlerle konuşurlardı</p>

  <p>Mösyö Ruche bunları söylerken Grosrouvre’un mektubunu düşündü. Bu mektubun gerçek bir Pythagorasçı metin olduğuna hiç kuşku yoktu, simgelerle ve gizemlerle doluydu ve iki düzeyde okunması gerekiyordu.</p>

  <p>– Bilgilerin çoğu kulaktan kulağa nakledilirdi. Bu tür aktarım, ikinci bir ayrım getirdi. Kendilerine sonuçların nakledildiği ama bu sonuçlara varmak için gerekli tanıtlamaların söylenmediği <i>akusmatikler</i> vardı. Ve hem sonuçların hem tanıtlamaların aktarıldığı <i>matematikçiler</i> vardı.</p>

  <p>Grosrouvre’un, mektubunda söz ettiği ünlü <i>akusmata</i>’lara gelince, bunlar sözlerdi. Yalnızca sözlü olarak aktarılan, yazılı izleri olmayan sözler. Grosrouvre <i>akusmata</i>’dan söz ederken ne demek istiyordu bize? <i>Akusmata</i>’lar, bütün yazılarını yakınca, sadık dostu diye nitelediği kişiye sözlü olarak aktardığı tanıtlamalar mıydı?</p>

  <p>Pythagoras’ın çömezlerinin yaptığı gibi, sadık dostun Grosrouvre’un sözlü olarak aktardıklarını ezberlemesi gerekiyordu. Ama belleğine yerleştirdiği her şeyi anlamak zorunda kalmamıştı. Mümkün olamazdı böyle bir şey, dedi Mösyö Ruche içinden. Tek kelimeyle matematikçi olması gerekmiyordu. Pythagorasçıların akusmatik diye nitelediklerinden biri olması yeterliydi. Bu arada, bu tanıtlamaların uzunluğu ne kadardı? Hiç kimse hiçbir şey bilmiyordu bu konuda. İki sayfa, on sayfa, belki daha fazla?</p>

  <p>Orman Kütüphanesi’nin yardımıyla sonuca gitmeleri gerekti.</p>

  <p>Mösyö Ruche araştırmalara hızla devam ediyordu. Meseleyi bağlamak da ona düştü:</p>

  <p>– Grosrouvre’un, hafızası güçlü bu sadık dostu kimdir?</p>

  <p>Herkes sessiz kaldı. Léa gülümsedi:</p>

  <p>– Balta girmemiş ormanda bir akusmatiğin peşinde! Bir akşam gazetesi için güzel bir başlık!</p>

  <p>– Peki bizi hangi gruba alıyorsunuz? Akusmatikler arasına mı matematikçiler arasına mı? diye sordu Jonathan.</p>

  <p>– Bu sizin tanıtlamaları anlamadaki yeteneğinize bağlı. Ve bunları hatırlamanıza. Bu konuda karar vermemizi sağlayacak olan ancak gelecektir.</p>

  <p>Jonathan-ve-Léa birbirlerine baktılar.</p>

  <p>– Okuldaki herkes bellek jimnastiği yapmak zorundaydı, diye devam etti Jonathan-ve-Léa’nın bakışmalarını kaçıran Mösyö Ruche. Bir Pythagorasçı, gün boyu yaşadıklarını hafızasına yerleştirmeden, ertesi sabah uyanmazdı kesinlikle. Gördüklerini, söylediklerini, yaptıklarını, kiminle ne konuştuğunu açık seçik hatırlamaya çalışırdı.</p>

  <p>– Ya okula kabul edilmeyenler, onlar ne oluyordu? diye sordu birdenbire Léa.</p>

  <p>Okula girmeye talip olan herkes aday olduğunda bütün mallarını camiaya bırakmak zorundaydı, dedi Mösyö Ruche.</p>

  <p>– Aynı bugünkü tarikatlardaki gibi, diye araya girdi Léa sevinçle.</p>

  <p>– Bunun dışında, okuldan gönderilen, giderken, bırakmış olduğu malların iki katını alıyordu, diye karşılık verdi Mösyö Ruche.</p>

  <p>– Yani daha zenginleşmiş olarak ayrılıyordu okuldan, dedi Jonathan. İnsanı iliklerine kadar soyan bugünkü tarikatlardan farkı da bu.</p>

  <p>– Bilim olarak alamadığını para olarak veriyorlardı ona, dedi Mösyö Ruche... Ama... (lafı havada kaldı)... ama okuldan çıkarılacağına karar verilir verilmez, bir mezar kazarlardı onun için.</p>

  <p>– Ölmemiş olsa bile mi? diye haykırdı Max.</p>

  <p>– Sembolik bir ölümdü bu Max, dedi Léa alaycı bir ifadeyle.</p>

  <p>Perrette ansızın kalktı, gözleri parlıyordu:</p>

  <p>– Ölüm sembolikti ama mezar kesinlikle gerçekti. Bu mezarı bulan birisi, mezar kiminse o kişinin ölmüş olduğundan hiçbir kuşkuya düşmezdi kesinlikle. Dolayısıyla hayatta olan birinin ölüm deneylerinden söz etmek mümkündür burada.</p>

  <p>“Lafı nereye getirmek istiyor acaba?” dedi Léa.</p>

  <p>Max yaklaştı ona. Herkes kulak kabartmış, Perrette’in ne söyleyeceğini bekliyordu.</p>

  <p>– Grosrouvre’dan söz ediyorsunuz, değil mi? diye sordu Mösyö Ruche. Size şunu hatırlatayım ki Grosrouvre’un... “ceset” demeye dili varmadı, bedeni bulunmuştur. Siz kapsayanla kapsamı karıştırıyorsunuz sanıyorum. Beden mezar değildir.</p>

  <p>– Karıştırmıyorum, diyorum ki mezarsız ölüler varsa eğer, biraz önce öğrettiğiniz gibi ölüsüz mezarlar da varmış bir zamanlar.</p>

  <p>– Eee? dedi Mösyö Ruche neredeyse saldırgan bir tavır içinde.</p>

  <p>Perrette cesaretini topladı.</p>

  <p>– Manaus’taki evin enkazı içinde bulunan kavrulmuş cesedin arkadaşınızın cesedi olduğunu kim söylüyor bize?</p>

  <p>O ana kadar kimse en küçük bir kuşku belirtisi göstermemişti bu konuda. Hatta –o ana kadar!– kabul gören tek noktaydı bu. Şaşırıp kaldılar. İlk tepki Mösyö Ruche’ten geldi:</p>

  <p>– Perrette, özür dilerim, kusura bakmayın ama saçmalıyorsunuz! Komiser mektubunda bunun kesin olduğunu belirtmiş.</p>

  <p>– Sizi anlayamıyorum Mösyö Ruche, ne istiyorsunuz siz? Arkadaşınızın ölmesini mi ölmemesini mi?</p>

  <p>– Benim istediğim? Benim istediğim? Bunun sanki bir önemi olabilirmiş gibi, sanki benim onun yaşamasını istememin, bunu istememin önemi yeterliymiş gibi</p>

  <p>– Öldüğünden emin değilsiniz, onu öldürmek için bir sebep olamaz bu, diye patladı Perrette.</p>

  <p>– Nasıl, onu öldürmek mi? Biraz ileri gidiyorsunuz galiba, dedi Mösyö Ruche içerlemişti. Grosrouvre’u öldürdüğümü mü söylüyorsunuz?</p>

  <p>– Sakin olalım. Ben sadece öldüğüne dair elimizde bir kanıt olmadığını söylüyorum.</p>

  <p>– Kanıt yok mu? Mösyö Ruche’ün sabrı taşmıştı. Evde bulunan kavrulmuş bir ceset kanıt değil mi?</p>

  <p>– Hayır. Kavrulmuş bir bedenin kanıtlayabileceği tek şey, bu bedenin sahibi olan kişinin ölmüş olduğudur. Bu demek değildir ki o odur ve yanarak ölmüştür. Bu arada (ses tonunu değiştirdi) cesedi teşhis eden biri var mı? Otopsi yapılmış mı?</p>

  <p>– Ama ne önemi var ki! diye patladı Léa.</p>

  <p>– Size şunu hatırlatayım ki, dedi Mösyö Ruche Perrette’e, Grosrouvre’un öldürüldüğünden söz eden sizsiniz. Ve eğer bir cinayet varsa ortada, bu demektir ki bir ölü vardır.</p>

  <p>– Çelişki nerede? Birtakım varsayımlar söz konusu ve ben isterim ki hepsini birlikte ele alalım. Hatırladığım kadarıyla buna <i>durum değerlendirmesi</i> denir. Hiçbirini ihmal etmeyelim bunların.</p>

  <p>– Acıkmadınız mı? diye sordu Léa.</p>

  <p>– Bu beden Grosrouvre’un bedeni değilse, kimin bedeni? diye sordu Mösyö Ruche.</p>

  <p>– Önce Grosrouvre’un bedeni olup olmadığını anlayalım, diye karşılık verdi, Perrette.</p>

  <p>– Sizin kanınız acıkmamış olabilir ama benimki acıktı, dedi ısrarla Léa.</p>

  <p>– Peki burada duralım, dedi Mösyö Ruche. Ama yemekten sonra devam edebiliriz. Şey yapabiliriz, nasıl deniyordu Büyük Mağazalar için?</p>

  <p>– Gece mesaisi.</p>

  <p>– Evet, gece mesaisi yapalım.</p>

  <p>Bu sözcük Albert’i uyandırdı. Eğik kasketi ve dudaklarına yapışmış sigarasıyla, buhardan beyazlaşmış gözlüğünün arkasındaki şaşkın gözlerini devirdi.</p>

  <p>– Biraz uyukladım galiba. Bütün gece çalıştım. Roissy’deydim. Havaalanları para kazandırıyor ama çok yorucu.</p>

  <p>– Albert de hiç konuşmadı, dedi Max. Kurallar herkes için geçerli olmalı. Onu da içrek kabul etmelisiniz Mösyö Ruche.</p>

  <p>– Albert, dedi Mösyö Ruche, içrekler grubuna alındın. Şimdi sen de bir Pythagorasçısın.</p>

  <p>– Söz konusu değil! Bir şeye ve bir kimseye ait değilim ben. Bağımsızım. Parti, sendika, dernek, oyun takımı, arkadaş grupları bana göre değil bunlar!</p>
</body>
</html>
