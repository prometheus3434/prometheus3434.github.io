<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">B</span>EŞİNCİ <span class="bb">B</span>ÖLÜM</p>

  <p class="baslik">Gelmiş geçmiş matematikçiler</p>

  <p>Kurtulmak mümkün değildi! Kitapların, sardalye kutuları gibi ezilip kokuştukları sandıklardan kurtulduklarını görmek için sabırsızlanmasına rağmen Mösyö Ruche, Orman Kütüphanesinin düzenlenmesi konusunda daha ileri gidebilmek için BN’e uğraması gerektiğini biliyordu.</p>

  <p>Albert’e haber vererek ertesi gün kendisini gelip almasını istedi.</p>

  <p>Mösyö Ruche mevcut sınıflandırmaya uygun kısa bir program yaptı. Ama korkunç iddialı bir programdı bu. Gelmiş geçmiş bütün matematikçilerin bir dökümünü çıkarması gerekiyordu. 2 bin 500 yıllık matematiğin! Eksiksiz bir döküm çıkarması mümkün olamayacağından tercih yapması gerekmişti. Ve yaptı.</p>

  <p>Büyük bir keyif içinde BN’e gitti tekrar. Ama önceki ziyaretlerinden farklı olarak kitaplar arasında aylaklık etme hakkına sahip değildi şimdi. Hemen işe koyulması gerekiyordu. Bir an önce meselenin özüne el atmalıydı. Özellikle zor şeyleri çözümlemeyi filozofluk deneyimleriyle öğrenmişti.</p>

  <p>Mösyö Ruche karton kapaklı ağır defterini çıkardı, açtı, sayfaları çevirdi. Bereket versin büyük bir defter almıştı çünkü dolmuştu bile defter. Eski bir bayan müşterisinin Venedik’ten göndermiş olduğu yepyeni hokka kalemini çıkardı. Her tarafı camdı kalemin! Yalnızca kalem değil ucu da! Burmalı cam! Murano’dan geliyordu kalem. Kadın, hediyeyle birlikte gönderdiği küçük pusulada, “gözlerimin önünde yapıldı” diyordu.</p>

  <p>Mürekkep hokkasını koydu, kapağını açtı. Kalemi içine daldırdı ve... çevresindeki herkes işini bıraktı. Çevresindekiler tuhaf tuhaf bakıyorlardı. Mösyö Ruche taşınabilir küçük bilgisayarlarla çalışan insanların bulunduğu yerde olduğunu işte o zaman fark etti. Çevresi gri kordonlarla beyaz prizlere bağlanmış küçük bilgisayarlarla doluydu!</p>

  <p>Bereket versin devasa matematik sözlükleri ve koca koca bilim tarihi ciltleri getirtmişti. Bunlar, arkasına sığınabileceği bir siper oluşturmuştu. Cam kalemini mürekkep hokkasına daldırdı ve yazmaya başladı. Hokka kalemi gıcırdadı. Anında çıtırtılar duyulmaya başladı çevresinde. Klavyelerdeki sinirli parmaklar elektroniğin mekaniğe üstünlüğünü hatırlatmak istediler ona.</p>

  <p>Mösyö Ruche unuttu onları. Yazıyla vakit kaybetmek istemedi. Birkaç not yeterli olacaktı.</p>

  <p><br /></p>

  <p class="gir0"><b>Bölüm 1. İlk dönem. Yunan Matematiği</b></p>

  <p class="gir0">İÖ VI. yüzyıl, kumcular: Thales, geometri, Pythagoras, aritmetik.</p>

  <p class="gir0">İÖ V. yüzyıl, Pythagorasçılar: Crotoneli Philolaos, Metapontionlu Hippase, atomcu Demokritos, Eléa’lılar (Eléa, Güney İtalya’da bir kent): Parmenides ve Zenon. Eliseli Sofist Hippias, geometrici.</p>

  <p class="gir0">İÖ IV: yüzyıl. Atina okulu. Platon, Akademia çalışmaları: Knidoslu Eudoksos, Antiphon’la birlikte tüketme yönteminin yaratıcısı, entegral hesabının ilk uygulayıcısı, Kyreneli Theodoros, Theethetos, Tarentumlu Arkhytas. Ve Aristoteles (Mantık, akıl yürütme). Menekhes, Pilaneli Autolykos. Ve Rodoslu Eudemos, Aristotelesçi, matematik ve astronomi tarihçisi. III. yüzyıl, Yunan matematiğinin altın çağı. Büyük üçlü: İskenderiye’de Eukleides ve Apollonios, Siraküza’da Archimedes “Geometrinin kural koyucuları”. Eukleides ve <i>Elementler</i>, Apollonios ve <i>Konikler</i>. Ve Archimedes.</p>

  <p><br /></p>

  <p>Son üç adın neredeyse yalnızca matematik alanında yapıtlar verdiğini not etti.</p>

  <p><br /></p>

  <p class="gir0">İÖ III. yüzyıldan (yaklaşık) başlayarak her şey İskenderiye’de geçecektir. Helenistik denen dönem. Thales ve Pythagoras’ın Mısır gezilerinden sonra doğan Yunan matematiği doğduğu yere döner.</p>

  <p class="gir0">İÖ III. yüzyıl: Eratosthenes, matematikçi, astronom, coğrafyacı, İskenderiye kitaplığı yöneticisi, yeryüzünün çevresini ilk kez kesin olarak hesaplamıştır.</p>

  <p class="gir0">İÖ II. yüzyıl: Trigonometrinin kurucusu Hipparkhos ve astronom Theodosios. İÖ. I. yüzyıl: Mekanikçi Heron.</p>

  <p class="gir0">Çağın değişmesi. II. yüzyıl. Klaudyos Ptolemaios, coğrafyacı ve astronom. Geresalı Nicomachus, İzmirli Theon (sayılar kuramı), Menelaos (konik kesitler).</p>

  <p class="gir0">III. yüzyıl. Diophantos, cebirin öncüsü.</p>

  <p class="gir0">IV. yüzyıl. Pappus, önceki yüzyılların geometrisinin sentezi. İskenderiyeli Theon, geometri, ve kızı, Antik çağın ilk kadın matematikçi Hypatia.</p>

  <p class="gir0">V. yüzyıl. Sonra Yunan matematiğinin “büyük yorumcuları”, Eukleides’i yorumlayan Proklos, Apollonios ve Archimedes’e yorumlayan Eutokios.</p>

  <p class="gir0">VI. yüzyıl. Boethius, Antik çağın son matematikçisi.</p>

  <p class="gir0">Yunan matematiğinin sonu.</p>

  <p><br /></p>

  <p>Akşam oluyor, pazartesi bitiyordu. İki sütun arasındaki yerde iki kişi kalmışlardı. Bibliothéque Nationale’in büyük basılı yapıtlar okuma salonunda, Mösyö Ruche’ün çevresi boşalmıştı. Mösyö Ruche notlarına bir göz attıktan sonra şaşkınlık içinde yirmiden fazla ad sayamadığını fark etti. Bin yılda! Defterinin sayfalarında yatan bu bir avuç insan yaratmıştı Yunan matematiğini!</p>

  <p>Kolay sıyrılmıştı işin içinden. Bu dönem yapıtlarının dökümünü yapmak amacıyla çıkardığı notlar biraz özet olmuştu ama gene de yeterliydi. Yapacağı liste “günümüze kadar” gelen isimlerden oluşacaktı. Olanaklı görmedi bunu. 1900 yılında kesmeye karar verdi. Küçük bir şey! 1500 yıldan biraz fazla! Tahta lahitlerinde sıkışıp kalmış Orman Kütüphanesi kitapları aklına gelince sinirlendi.</p>

  <p>Salı. Albert Mösyö Ruche’ü saat 9’dan çok önce BN’in önünde bıraktı. Saat 9.45’te mutlaka Roissy havaalanında bulunması gerektiğini söyleyerek özür diledi.</p>

  <p>Mösyö Ruche bir anda etkin biri oldu. Bir gün önceden önlem alıp 2. bölüm için ihtiyaç duyacağı yapıtları ısmarlamıştı.</p>

  <p><br /></p>

  <p><b>Bölüm 2. Arap dünyasında matematik.</b></p>

  <p><b>IX. yüzyıldan XV. yüzyıla kadar.</b></p>

  <p>Durdu. Yabancı bir alana giriyordu. Tek bir Arap matematikçisi adı verebilir miydi? Bir aciliyet duygusuna kapılan Mösyö Ruche kalın bir kitabın sayfaları arasına daldı ve Arap matematikçilerin değil, yapıtlarını Arapça yazmış matematikçilerin söz konusu olduğunu anladı hemen. Aralarında İranlılar, Yahudiler, Berberiler vardı. Bunların çoğu “çok geniş bir yelpazede” çalışmışlar; aynı zamanda hekimlik, astronomi, felsefe ve fizik alanında yapıtlar vermişlerdi. Bu bakımdan bunlar bilimde sınır tanımayan ilk Yunan düşünürlerine benziyorlardı.</p>

  <p>Bu bölüm yedi yüzyılı kapsıyordu ve bu yedi yüzyıl içinde matematik bütün Arap dünyasına yayılmıştı. Matematik bu dönemde Bağdat’tan çıkmış, Horasan, Aral gölü kıyılarındaki Harizm, Mısır, Suriye, Mağrip ve Iber yarımadasına kadar uzanmıştı.</p>

  <p><br /></p>

  <p class="gir0">Yunan bilimi İS V ve VIII. yüzyıllar arasında birkaç yüzyıl uyukladıktan sonra bu bilimi özümseyen ve geliştiren Arap matematikçiler tarafından canlandırılmıştır. Pagan İskenderiye matematiği Hıristiyan Bizans’tan geçerek İslam dünyasının merkezi Bağdat’a ulaşmıştır.</p>

  <p class="gir0">Özellikle IX. ve X. yüzyıl Arap alimleri hem büyük matematikçiler hem de mükemmel çevirmenler olarak dikkat çektiler. Eukleides, Archimedes, Apollonios, Menelaos, Diophantos, Ptolemaios gibi Yunan matematikçilerinin metinlerini çevirme işine giriştiler. Böylelikle antik çağın matematik bilimini özümseme olanağı buldular ve bu bilimin alanını daha sonra büyük ölçüde genişlettiler. Bir yandan da Yunan biliminde olmayan yeni matematik alanları yarattılar. Aynı zamanda başka kaynaklardan, özellikle Hint kaynaklarından da yararlandılar.</p>

  <p><br /></p>

  <p>İşte cümleler kurup yazı yazmaya başlamıştı. Çok vakti varmış gibi!</p>

  <p><br /></p>

  <p class="gir0">Arap alimlerinin Yunan selefleriyle ortak noktası matematik, tıp, astronomi, felsefe, fizikten oluşan bir “geniş yelpaze” de çalışmalarıydı. Arap matematikçiler cebir, kombinatorik, trigonometriyi buldular.</p>

  <p><br /></p>

  <p class="gir0">IX. yüzyıl başında Bağdat, Harizmi (cebir, bir bilinmeyenli 1. ve 2. Derece denklemler). Mısır, Ebu Kâmil cebirin alanını genişletmiştir (çok bilinmeyenli çoklu denklem sistemi). Sayılar gibi irrasyonel miktarları ilk tasarlayan El-Karai. El-Farisi temel sayılar kuramım temellerini atıyor: “Her sayı zorunlu olarak sonucu olduğu sonsuz sayıda asal çarpanlara ayrılır.”</p>

  <p class="gir0">IX. yüzyılın ikinci yarısı, gene Bağdat’ta, üç Beni Musa kardeşler. Sonra diğer üç alim. Sabit bin Kurra, el Neyrizi ve Ebül-Vefa (alan hesapları: Parabol, elips, kesirler kuramı, bir sinüs tablosunun oluşumu, matematiğin bağımsız bir dalı olarak trigonometrinin kurucusu).</p>

  <p class="gir0">X. yüzyıl sonu. İki büyük alim, coğrafyacı el-Biruni, astronom ve fizikçi ve İbn el-Haytam, Batılıların “el-Hazen”i (sayılar kuramı, geometri, sonsuz küçük sayılar yöntemi, optik, astronomi. Ama cebir yok!)</p>

  <p class="gir0">İbn el-Havam daha sonra Fermat’nın ünlü teoremi olacak formülü ortaya atmıştır. Bir küp iki küpün toplamı olamaz, x<sup>3</sup>+y<sup>3</sup>=z<sup>3</sup> denkleminin tam sayılı çözümü yoktur. Başka iki büyük matematikçi daha, X. yüzyıl sonunda el-Karai ve XII. yüzyıl sonunda onun yapıtlarım tamamlayıcısı olarak görülen el-Semaval. El-Semaval 10 bilinmeyenli 210 denklemli bir sistem ortaya atmıştır. Çözümünü de bulmuştur! Cebirin aritmetikleşmesi.</p>

  <p><br /></p>

  <p>Burada bir açıklama gerekiyordu:</p>

  <p><br /></p>

  <p class="gir0">Cebirin aritmetikleşmesi: Aritmetikte yalnızca sayılara uygulanan işlemlerin bilinmeyenli uygulamaları (+, - , x, :, kare kök alma). Sayı hesabının cebir hesabına doğru genişlemesi.</p>

  <p class="gir0">El-Karai cebirsel üstleri irdelemiştir: x<sup>n</sup> ve 1 / x<sup>n</sup> El-Semaval üstlü hesapların temel kuralını gösterirken negatif çokluklardan yararlımır: x<sup>m</sup>x<sup>n</sup> = x<sup>m+n</sup>. Özellikle sayılar kuramında matematik sonuçlar elde etmek için <i>geri dönerek tanıtlama</i> yöntemini kullanan ilk bilim adamıdır. İlk n tam sayıları toplamının, karelerinin, küplerinin toplamının hesabı.</p>

  <p><br /></p>

  <p>Mösyö Ruche sayfa kenarına yazmaya başladı: “1+2+”. Yeteri kadar yeri yoktu! Yeniden esas sayfaya geçti ve formülü çerçeve içine aldı:</p>

  <div class="resim"><img alt="" src="../Images/78.jpg" /></div>

  <p>Formülü denemekten alamadı kendini. n=5’le denedi. İlk beş tam sayıyı topladı. 15 ediyordu. Formülle kaç ederdi? Kaç ederdi...</p>

  <div class="resim"><img alt="" src="../Images/78_2.jpg" /></div>

  <p>Evet oluyordu!</p>

  <p>Daha sonraki formüle geçti. Çok daha karmaşıktı bu!</p>

  <div class="resim"><img alt="" src="../Images/78_3.jpg" /></div>

  <p>Daha sonrakine geçti:</p>

  <p>İlk n tam sayılarının küplerinin toplamı bu n sayılarının toplamının karesine eşittir.</p>

  <div class="resim"><img alt="" src="../Images/79.jpg" /></div>

  <p>“Ama çok zaman kaybediyorum böyle! dedi kendi kendine Mösyö Ruche. Elime geçirdiğim bütün formülleri böyle doğrulmaya çalışarak eğlenip vakit kaybedemem.” Hiçbirini yazmamaya karar verdi.</p>

  <p>Canı kahve istedi. Ama makineden değil. Bulaşık suyu gibi bir şeydi bu. Köşedeki bara gitti ve canlanmış bir halde döndü. Yerine yaklaşırken gözleriyle hokka kalemini aradı. Göremedi. Telaşlandı, önündeki birkaç iskemleye çarptı. Bilgisayar mahkûmları sertçe baktılar. Sinirli hareketlerle kalemini aradı. Sahiden yoktu kalem. Yere düşmüş olmalıydı. Rezalet! Mutlaka kırılmıştır eğer düştüyse. Masanın altına bakmak için eğildiği sırada kalın matematik kitaplarından birinde bir şişkinlik fark etti. Açtı kitabı. Murano hokka kalemi sayfaların arasına sıkışmış duruyordu orada.</p>

  <p>Mösyö Ruche kafeye gitmeden önce, farkında olmadan, kalemi kitabın arasına sokuvermişti. Büyük bir dikkatle eline aldı kalemi, parmağını kalemin üstündeki burmalardan birine büyük bir sevgi ve şefkatle koydu. Nasıl bir keyifle yazdığını anlatmak mümkün değildi:</p>

  <p><br /></p>

  <p class="gir0">XI. yüzyıl sonu. Ömer Hayyam, şair matematikçi, büyük cebirci.</p>

  <p class="gir0">XII. yüzyıl sonu. Şerafeddin Tusi, gene büyük bir cebirci. Batılı matematikçilerden beş yüz yıl önce türev kavramının habercileri sayılabilecek yöntemler kullanıştır.</p>

  <p class="gir0">XIII. yüzyıl. Nasireddin Tusi (astronom, Ptolemaios sistemini iyileştiren alim.)</p>

  <p><br /></p>

  <p>Mösyö Ruche bu ismi yazarken daha önce işitmiş olduğunu düşündü, ama nerede işitmişti? Acele etmeliydi. Şimdi bunu kurcalayacak vakti yoktu.</p>

  <p><br /></p>

  <p class="gir0">XV. yüzyıl başı. Arap matematiğinin vardığı nokta; Semerkand gözlemevi yöneticisi el-Kâşi yedi yüzyıllık Arap matematiğinin sentezini yapar; cebir ve geometri arasındaki bağlar, cebir ve sayılar kuramı arasındaki bağlar; trigonometri ve kombinatorik çözümleme (bir kümenin öğelerini birleştirmenin çeşitli biçimlerinin incelemesi); köklerle denklem çözümü (yalnızca dört işlem ve kare kök, küp kök vb...lerinden yararlanarak, başka hiçbir bir yola başvurmadan denklem çözme yolları).</p>

  <p><br /></p>

  <p>Hoppala! İlk zil, 19.45 zili çaldı. 2. bölüm’ü yeni bitirebilmişti henüz. Daha hızlı gitmek mümkün değildi. Bu notların OK’nin düzenlenmesi için yeterli olup olmadığını uygulamada görecekti.</p>

  <p>Yarın en kapsamlı bölüme, Batıda XV. yüzyıldan sonra matematik konusuna el atacaktı. İkinci zil çaldı. Mösyö Ruche sandalyesinden tekerleklerini çevirmeye başladı ve Bibliothèque Nationale’in basılı yapıtlar okuma salonunun çıkışına doğru yöneldi. Saat 20’ydi.</p>

  <p>Vivienne sokağındaki kaldırımda, BN’in girişinde uzun süre taksi bekledi. Hava serin ve yağışlıydı.</p>

  <p><br /></p>

  <p>Belli ki Mösyö Ruche defterine yazdığı her şeyi anlamıyordu. Hatta bazen hiç anlamıyordu. O zaman sözcüğü sözcüğüne yeniden yazıyordu. Büyük bir cesaretle daldığı bu tarihsel matematik alanından geçiş, içeriklerin ve kullanılan tekniklerin kapısını açacakmış gibi gözükmüyordu. Bu iş çok daha mütevazı bir amaca yönelikti: Onu bu alanlara yakınlaştırmak ve bu disiplinden geçmiş büyük düşünce hareketleriyle kafaca buluşabilmesi için bazı işaret noktaları göstermek.</p>

  <p>Bir dönemin önemli problemleri nelerdi? Önemli çalışma alanları? Büyük adamları? Geçmiş yüzyıllarda sorulmuş hangi sorular tarihin belli bir döneminde kesinlikle çözülmüştü? Bu dönemlerde sorulan yeni sorular hangileriydi? Hangi yeni alanlar açılıyordu? Bu sorulara yaklaşık da olsa cevap bulması gerekiyordu. Bir uzman olarak değil, aydın bir meraklı olarak.</p>

  <p>Ama matematik söz konusu olunca, bilgili bir meraklı olunabilir mi? İşte bu soru çok önemlidir. Soru Mösyö Ruche’e aniden soruldu. Cevap vermeye niyetlenirken, bu yapıtları, kültürünü geliştirmek amacıyla okumadığını unuttuğunu fark etti. Gerçekleştirmek istediği bir amacı vardı: Atölyedeki sandıklarda ezilmiş kitapların acilen kurtarılmasından geçen Orman Kütüphanesinin düzenlenmesi.</p>

  <p><br /></p>

  <p>Mösyö Ruche, ertesi gün yatağından kalkamadı. Ateşi vardı. Her tarafı ağrıyordu; adamakıllı soğuk almıştı. Hiç kuşkusuz dün BN’in önünde rüzgârda taksi beklerken olmuştu bu.</p>

  <p>Perrette, Albert’i iptal etti. Hastaya baktı ve uyuttu onu. Mösyö Ruche’ün bu kadar sık hastalandığını görmemişti. Tanıştıklarından beri üç ya da dört kez hastalanmıştı. Yatakta iki gün! Karyola tavanlıklı da olsa tavanlıksız da olsa zamanı değildi şimdi.</p>

  <p>Sonunda öksürerek ve sümkürerek başına kapüşonunu geçirdi, 404’den indi ve doğru basılı yapıtlar salonuna yöneldi. Araç gerecini çıkardı.</p>

  <p>Şimdi, önemli bölüm. Şöyle yazdı:</p>

  <p><br /></p>

  <p><b>Bölüm 3. 1400’den başlayarak Batıda matematik</b></p>

  <p>Bu bölüm besbelli çok genişti. Alt bölümlere ayrılması gerekecekti. Hele bir başlayayım, dedi.</p>

  <p>Coğrafi alan. Önce İtalya. Sonra Fransa, İngiltere ve Almanya, sonra Hollanda, İsviçre, Rusya, Macaristan, Polonya. Avrupa’nın güney batısında matematikçi sayısı çok az.</p>

  <p>Yazmaya başladı:</p>

  <p><br /></p>

  <p class="gir0">XVI. yüzyıl. Büyük temel cebir yüzyılı. Bologna İtalyan okulu (üçüncü ve dördüncü derece denklem): Tartaglia, Cardano, Ferrari, Bombelli. Karmaşık sayıların bulunması. Sembolik işaretlerdeki büyük gelişme. Viete, Stevin.</p>

  <p class="gir0">XVII. yüzyıl. Logaritmaların bulunması: Napier. <i>Barok matematik</i>. Cebir: Albert Girard, Harriot, Oughtred. Analitik geometri (cebir aracılığıyla sayılar ve alan arasında bağ kuran geometri): Fermat, Descartes. Bölünmezler geometrisi: Cavalieri, Roberval, Fermat, Gregorius van Saint-Vincent. Sonsuz küçük sayı hesabı (diferansiyel hesap, entegral hesap): Newton, Leibniz, Jacques ve Jean Bernouilli, Taylor, Maclaurin. Sayılar kuramı: Fermat. Olasılıklar ve kombinatorik: Pascal, Fermat, Jacques Bernouilli. Geometri: Desargues, Pascal, La Hire...</p>

  <p><br /></p>

  <p>Başı çatlıyordu. Bu yaşta yapılacak iş değildi bu. Dönüp biraz kestirmek istedi. Gözlerini kapadı. Sınav dönemlerinde deli gibi ineklediği günleri hatırladı o zaman. Hep haziranda, tam ilkbahar zamanı, insanın kendini en dinç hissettiği zaman! Ne boş, ne gereksiz şeyler! Bereket versin şimdi mevsim sonbahardı, ama artık yirmi yaşında değildi ve hastaydı. Bir gün daha kaybetmeye tahammülü yoktu. Atölyedeki sandıklarda ezilmiş değerli kitapları gözünün önüne getirince canlandı:</p>

  <p><br /></p>

  <p class="gir0">XVIII. yüzyıl. Klasik dönem. <i>Çözümlemenin</i> altın çağı. Sayılardan ve şekillerden sonra fonksiyonlar matematiğin ayrıcalıklı konuları olur. Diferansiyel denklemler, eğrilerin irdelenmesi, karmaşık sayılar, denklemler kuramı, değişiklikler hesabı, küresel trigonometri, olasılıklar hesabı, mekanik: Bernouilli, Euler, D’Alembert, Clairaut, Moivre, Cramer, Monge, Lagrange, Laplace, Legendre.</p>

  <p class="gir0">Leibniz’in ve Newton’un yüzyıl başında sorduğu soruların yanıtı, dördüllemeler, diferansiyel denklemlerin entegrasyonu büyük atılımlar yapmıştır.</p>

  <p><br /></p>

  <p>Bir yüzyıl daha!</p>

  <p><br /></p>

  <p class="gir0">XIX. yüzyıl. Yeni matematik alanlarının açılması, yeni aletlerin bulunması (gruplar, matrisler... ). Sanal bir değişkenin fonksiyonları kuramı yüzyılın başına egemen olmuştur: Cauchy, Rieman, Weierstrass. Abel’le cebir. Galois, Jacobi, Kummer. Poncelet, Chasles, Klein’la geometri. Ve her yerde Gauss! Eukleides’çi olmayan geometriler: Gauss, Lobaçevskiy, Bolyai, Riemann. Matris hesabı: Cayley. Boole cebiri. Kümeler kuramı: Cantor, Dedekind. Ve Hilbert ve...</p>

  <p><br /></p>

  <p>Yapamıyordu artık. Yığınlarca şeyi kaçırmıştı, emindi bundan... olsun. Kafası patlayacaktı neredeyse. Mösyö Ruche üç mendil kullanmış ve yaklaşık on sayfa doldurmuştu. Bitkin haldeydi, 2 bin 550 yıllık matematik avucunun içindeydi!</p>

  <p><br /></p>

  <p>Perrette rahat etmek için üstüne bir eşofman geçirmişti, ayaklarında da basketbol ayakkabıları vardı. Gene sümküren ve aksıran Ruche de rahat hareket edebilmek için bir kazak giymişti Orman Kütüphanesi’ni düzenleme işini hafta sonuna bırakmışlardı.</p>

  <p>Mösyö Ruche tekerlekli sandalyesini sandıklardan birine yaklaştırdı, kapağım açtı, bir kitap çıkardı ve büyük bir ciddiyetle duyurdu: <i>Introductio in analysin infinitorum</i>, Euler. Bölüm 3!</p>

  <p>OK’nin ilk kitabı raftaki yerini buldu. Hemen arkasından Diophonthos’un <i>Arithmetica</i>’sı geldi. Bölüm 1. Birinci sandık boşaltıldı ve bahçeye çıkartıldı. Sonra ikincisi, sonra üçüncüsü. Beklenmedik bir biçimde modern kitapların da ortaya çıkması yeni bir bölüm eklemek zorunda bıraktı onları:</p>

  <p><br /></p>

  <p><b>Bölüm 4. XX. yüzyıl matematiği</b></p>

  <p>Yakın dönemlere ait ve çok yeni kitaplar bulmuş olmaları gene de çok şaşırttı onları. Bunlar kesinlikle bir koleksiyondan çıkmış kitaplar olamazdı; bu tür kitapları ancak örneğin Quartier Latin’deki uzman kitabevlerinde bulabilirdiniz. İlgilerini çekti bu durum. Çok sayıda modem yapıt bulunması OK’nin statüsünü değiştiriyordu. Kütüphane Mösyö Ruche’ün önce sandığı gibi bir koleksiyoncu kütüphanesi olacakken şimdi aynı zamanda da bir araştırmacı kütüphanesi özellikleri taşıyacak gibi gözüküyordu.</p>

  <p>Sandıklardan birinin son yıllarda çıkmış matematik dergileriyle dolu olduğunu gördüklerinde bu düşünceleri pekişti. Dergilerin sandıklarda kalmasında bir sakınca görmeyen Mösyö Ruche onları raflara yerleştirmemeye karar verdi. Perrette dergi sandığını kapadı ve OK’nin yanındaki duvara dayadı.</p>

  <p>– <i>The Arithmetic of Elliptic Curves</i>, Silverman. Bölüm 4.</p>

  <p>Kitapların yerleştirilmesi işi sürüyordu.</p>

  <p>– <i>İsagoge, introduction â l’art analytique</i>, Viète. Bölüm 3.</p>

  <p>– <i>Tam Dörtgen Üstüne Bir İnceleme</i>, Nasireddin Tusi. Bölüm 2.</p>

  <p>– <i>Mirifici Logarithmorum</i>, Napier. Bölüm 3.</p>

  <p>– <i>Disquisitiones Arithmeticae</i>, Gauss. Bölüm 3.</p>

  <p>– <i>Miftah-ül-hisab</i>, aritmetiğin anahtarı, el-Kaşi. Bölüm 2.</p>

  <p>– <i>Sphaerica</i>, Menelaos. Bölüm 1.</p>

  <p>Ne hazineler geçti ellerinden! Raflar doluyordu.</p>

  <p>Pazartesi sabahı yerleştirme işi bitmemişti. Perrette dükkânı açmadan önce atölyeye gitti. Mösyö Ruche’ün, sandıkların ortasında, sandalyesinde uyuduğunu gördü. Geceyi orada geçirmişti. Her zaman bacaklarına örttüğü ekose battaniye kaymış ve kusursuz pileli pantolonuyla pırıl pırıl cilalı ayakkabıları gözükmüştü.</p>

  <p>Mutlu gözüküyordu. Başı yana doğru eğilince de yaşlı insanlara özgü ses telleri gerilmiş zayıf ve kırışık boynu ortaya çıkmıştı. Bedeni, soluk alıp verişinin etkisiyle yelken gibi şişiyordu. Perrette, Mösyö Ruche’ün, kaza geçirdikten hemen sonra birdenbire yaşlandığını, birkaç gün içinde on yaş birden ihtiyarladığını anımsadı. O zamandan beri böyle hareketsiz kalmıştı. Uyandırmadı.</p>

  <p><br /></p>

  <p>Grosrouvre kütüphanesindeki kitapların tasnif işi Mösyö Ruche’ün tahmin ettiğinden daha zor oldu. Uzun süredir elinden bırakmadığı bir kitap vardı. Yazarının adını hiç duymamıştı, içeriğinden hiçbir şey anlamıyordu ve içindekiler de bir muamma gibiydi. Bir kez daha karıştırdı kitabı, içinden bir kâğıt düştü. Rafların altına girdi tabii ki. Oradan çıkarmak mümkün değildi! Mösyö Ruche kimseden yardım almak istemiyordu. Zaten Perrette’ten başka kimse de yoktu. O da kitabevindeydi ve işi vardı.</p>

  <p>Mösyö Ruche düşündü. Yüzü aydınlandı, kimseye ihtiyacı olmayacaktı. Tekerlekli sandalyesiyle atölyedeki gömme dolaba doğru yöneldi, bir elektrik süpürgesi çıkardı oradan, kordonu prize takta ve kâğıdın kaybolduğu yere kadar uzattı. Bütün gücünü kullanarak salladı süpürgeyi, çok kısa bir süre sonra küçük bir fiş yapışmıştı süpürgeye.</p>

  <p>Kurnazlık yalnız matematikte değildir! Bir şeyin yanına gidemiyorsan, o şey sana gelecektir! Ev işlerinden anlayan bir Thales gibi selamladı kendisini.</p>

  <p>Üstüne el yazısıyla bir şeyler yazılmış karton bir fişti bu. Çini mürekkebiyle yazılmış ince bir el yazısı, mektuba benziyordu ama satırlar arasındaki aralık çok dardı. Grosrouvre’un yorumlarıyla süslenmiş bir yapıt özetiydi bu. Uzun süre önce yazılmış eski bir fişti.</p>

  <p>Mösyö Ruche başka kitapları aldı eline. Her kitabın sonunda, arka kapağın iç tarafında, plastik bir bantla tutturulmuş buna benzer fişler vardı. Bunu fark etmediğine çok şaştı. Fiş, kitabın içinden düşmüştü çünkü onu tutan plastik bant gevşemişti, şimdi kütüphaneyi düzenleyebileceklerdi. Bu fişler büyük ölçüde yardımcı olacaktı onlara.</p>

  <p>Perrette, akşam bir şeyler atıştırdıktan sonra atölyeye Mösyö Ruche’ün yanına gitti. Uykusuz bir gece başladı. Şimdi dolu sandıktan çok boş sandık vardı ortalıkta. Bir süre sonra bir tek dolu sandık kaldı. Bu son sandıktaki kitaplar da rafları doldurmuş olan önceki kitaplar gibi yerlerini aldılar OK’nde.</p>

  <p><i>Brouillon project d’une atteinte aux événements des rencontres du Cône avec un Plan</i>, Desargues, Bölüm 3. <i>Ars magna</i>, Cardano. Bölüm 3. <i>Local Class Field Theory</i>, Iwasawa. Bölüm 4... Perrette sandığı bahçeye çıkardı.</p>

  <p>Güneş doğuyordu. Aynı yerde bu kadar çok eski kitap gördükleri olmamıştı hiç, Bibliothèque Nationale ve Arsenal hariç tabii ki. Mösyö Ruche birçok açık artırmaya katılmıştı ama buralarda yirmi-otuz kadar ciddi yapıt dışında bir şey sergilenmezdi. O hem eski hem ilginç yapıtları ciddi diye nitelerdi.</p>

  <p>Birbirlerini öpmek geldi içlerinden.</p>

  <p>İnanılır gibi değildi! Mösyö Ruche gurur içinde eski dostunu düşündü. Böyle bir kütüphane kurmayı başarabilmiş tek insandı. Yapıtların neredeyse tümü özgündü. Kimileri beş yüz yıllıktan da eskiydi. Kitap çevrelerinde bu tür kitaplara matbaanın ilk zamanlarından kalma derlerdi. 1500’den önce basılmış yapıtlar “beşik” yapıtlarıydı. Dünyada ne kadar az vardı bu kitaplardan. Ya Orman Kütüphanesi’nde?</p>

  <p>Kimi kitaplarda el yazısıyla notlar, levhalar, gerçek sanat yapıtları denebilecek özenle çizilmiş şekiller görülüyordu. Olağanüstü kaliteli çok sayıda tıpkıbasım vardı. Mösyö Ruche gözlerine inanamıyordu. Yayın dünyasında <i>varılabilecek en son nokta</i>’ydı bu. Bütün koleksiyoncuların sahip olmayı hayal ettikleri parçalar: Bir yapıtın ilk baskısı, <i>princeps</i>, metni insanlara ulaştıran yapıt, özgün basımların en özgünü. Ve mümkün olabilecek tüm boyutlar, Fransız, İtalyan, <i>in-plano</i>’lar, <i>in-folio</i>’lar, <i>in-quarto</i>’lar, <i>in-octavo</i>’lar. Hepsi şaşırtacak kadar iyi korunmuştu. Ciltlerin çoğu, kitapların özgün ciltleriydi, yalnızca bu tür ince ve beyaz kapak kartonları zamanla bu şekilde sararırdı ve bunların taklit edilmesi imkânsızdı. Ama ciltlerin hepsi böyle, çok kaliteli değildi, birçok kitap âşığını mutlu etmeye yetecek meşin ciltli kitaplar da vardı.</p>

  <p>Yunanca, Latince, Arapça, İtalyanca, Almanca, İngilizce, Rusça, İspanyolca ve Fransızca yazılmış binlerce kitap. Matematiğin Babil Kulesi!</p>

  <p>“Kısa süre içinde alacağın paketlerde bana göre gelmiş geçmiş matematik yapıtlarının en iyileri bulunuyor. Hepsi var bu paketlerde. Hiç şüphen olmasın böyle bir matematik yapıtları koleksiyonu görülmemiştir şimdiye kadar.” Grosrouvre yalan söylememişti. Yalnızca ayrıntılarla ilgili küçük yalanları vardı. Buna karşılık size inanılacak gibi olmayan, gerçekten inanılacak gibi olmayan bir şey söylemiş olsaydı söylediğinin inanılır olduğundan emin olabilirdiniz. Ona göre bir şey ne kadar büyükse o kadar gerçekti! İşte bu kadar büyük ve bu kadar gerçek bir şey görülmemişti kesinlikle.</p>

  <p>OK’nin kapısını kapattılar. Ve köşedeki bistronun ilk müşterileri olarak şahane bir kahvaltı yaptılar.</p>
</body>
</html>
