<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bolum"><span class="bb">B</span>İRİNCİ <span class="bb">B</span>ÖLÜM</p>

  <p class="baslik">Nofutur (Geleceksizlik)</p>

  <p>Her cumartesi yaptığı gibi Max, o gün de Clignancourt Bitpazarı’nı dolaşmış, Montmartre Tepesi’nin kuzeyinden yürüyerek gitmişti oraya. Léa’nın, Perrette’in geçen hafta kendisine hediye ettiği lekeli Nike’ları değiştirdiği dükkândaki malları karıştırdıktan sonra sömürgelerden gelen kıvır zıvırın satıldığı büyük depoya girdi; karmakarışık nesnelerden oluşan tuhaf bir yığını eşelemeye başlamıştı ki bulunduğu yerin dip tarafında iyi giyimli, çok sinirli iki kişi gördü. Kavga ettiklerini düşündü. Onu ilgilendirmezdi bu. Tam o sırada papağanı fark etti; bu iki kişi papağanı yakalamaya çalışıyordu.</p>

  <p>İşte bu onu ilgilendiriyordu.</p>

  <p>Papağan sert gaga darbeleriyle savunuyordu kendisini. Bu iki kişiden kısa boylusu papağanı kanadının ucundan yakaladı. Papağan yıldırım hızıyla döndü ve adamın parmağını ısırarak kanattı. Max, kısa boylu adamın acıyla ağzını açarak bağırdığını gördü; öbürü, uzun boylu olanı, büyük bir öfkeyle bir yumruk indirdi papağanın kafasına. Max onlara yaklaşınca kendinden geçmiş durumdaki papağanın sanki “Yeti... Yetiş...” diye bağırdığını işitti. Adamlardan biri bir tasma çıkardı. Bir papağana tasma takmak! Max saldırıya geçti.</p>

  <p>Aynı anda, Ravignan sokağında, Perrette, çok pis yağ kokusu yüzünden nefesini tutarak garajdan bozma odaya girdi. Tavanlıklı karyolanın perdelerini açtı ve Mösyö Ruche’e bir mektup uzattı. Patates gibi kocaman bir pul vardı zarfın üzerinde. Bir Brezilya puluydu bu! Perrette mektubun haftalar önce postalanmış olduğunu fark etti. Damgadan bu mektubun Manaus’tan geldiği anlaşılıyordu. Mösyö Ruche’ün Brezilya’da tanıdığı yoktu, Manaus’ta ise hiç yoktu.</p>

  <p><br /></p>

  <p>Monsieur Pierre Ruche</p>

  <p>1001 feuilles</p>

  <p>Rue Ravignan</p>

  <p>Paris XVIII<sup>e</sup> FRANCE</p>

  <p><br /></p>

  <p>Mektup kesinlikle ona gönderilmişti. Ama sokak numarası yoktu ve adres tuhaf yazılmıştı: “Bin bir” yerine “1001”.</p>

  <p><br /></p>

  <p><i>Manaus, Ağustos 1992</i></p>

  <p><i>Sevgili π R,</i></p>

  <p><i>Adını yazma biçimim kim olduğumu gösterecektir sana. Canını sıkma, benim, Elgar, eski dostun, o zamandan beri görmediğin... yarım yüzyıldan beri, evet, evet, hesapladım ben. Kaçtıktan sonra ayrıldık birbirimizden, hatırlarsın, 1941 yılıydı. Sen gitmek istediğini, henüz başlamadığın bir savaşı sürdürmek istediğini söylüyordun. Bense, bana göre fazla uzun sürmüş bir dönemi kapatmak için Avrupa’yı terk etmek istiyordum. Gerçekleştirdim de bu isteğimi. Ayrıldıktan sonra, o zamandan beri yaşadığım Amazon’a geldim. Manaus kenti yakınlarında oturuyorum. Kuşkusuz duymuşsundur bu adı, eski kauçuk merkezi.</i></p>

  <p><i>Aradan bu kadar yıl geçtikten sonra niçin bu mektubu yazıyorum sana? Bir kitap kolisi alacağını bildirmek için. Niçin sen? Çünkü biz birbirimizin en iyi dostuyduk ve benim tanıdığım tek kitapçısın. Sana kütüphanemi göndereceğim. Bütün kitaplarımı: Birkaç yüz kiloluk matematik kitapları bunlar.</i></p>

  <p><i>Edebiyatın bütün hazineleri yatıyor orada. Matematikle ilgili olarak edebiyattan söz etmem kuşkusuz şaşırtacaktır seni. Şuna kesinlikle inanmanı isterim ki bu yapıtlar en iyi romancılarımızın hikâyeleriyle boy ölçüşebilecek düzeydedir. Matematikçilerin hikâyeleri... tesadüfen aklıma gelen birkaçının adını sayayım: İranlı Ömer Hayyam ya da Tusi, İtalyan Niccoló Fontana Tartaglia, Fransız Pierre Fermat, İsviçreli Leonhard Euler. Ve daha birçok isim. Matematikçilerin hikâyeleri, ama aynı zamanda matematik hikâyeleri! Benimle aynı görüşleri paylaşmak zorunda değilsin. Bu bilim dalında sefil bir sıkıntı içinde yüzen gerçeklik kırıntılarından başka bir şey göremeyen sayısız insandan biri olabilirsin. Benim eski dostum, eğer, günün birinde bu yapıtlardan birini açarsan, şu soruyu sor lütfen: “Ne anlatılıyor bu sayfalarda?” İşte o zaman o donuk ve tatsız tuzsuz matematiği bambaşka bir aydınlık içinde göreceğinden eminim, en güzel romanları doymak bilmez bir açlıkla okuyan senin gibi birini kesinlikle tatmin edecektir bu aydınlık. Neyse, bunu bir tarafa bırakalım şimdilik.</i></p>

  <p><i>Çok yakında eline geçecek olan sandıklarda, bana göre gelmiş geçmiş matematik yapıtlarının en iyileri bulunuyor. Hepsi o sandıkların içinde.</i></p>

  <p><i>Böylesi eksiksiz bir matematik yapıtları koleksiyonu asla bir araya gelmemiştir, hiç kuşkun olmasın bundan. Nasıl başarabildim bunu? Sen eski bir kitapçısın, kitapları gördüğünde, bunların bana neye mal olduğunu kestirmekte güçlük çekmeyeceğini tahmin ediyorum. Zaman, enerji. Ve tabii para! Servet! Sen de göreceksin, bunların içinde orijinal, kimisi beş yüzyıllık yapıtlar var; yıllarca süren av... evet tam yerine oturmuş bir sözcük bu, av peşinde koştuktan sonra ele geçirebildim bunları. Nasıl bulabildim bu kitapları? Senin de tahmin edeceğin gibi mahçup bir suskunluk içindeyim bu konuda. Her zaman namuslu yolları izlemedim ve en meşru olanakları kullanmadım ama şunu bil ki bu yapıtların hiçbirinde kan lekesi yoktur. Belki şurasında burasında birkaç damla alkol ve karanlık uzlaşmalar bulunabilir.</i></p>

  <p><i>Tek tek seçtiğim ve onlarca yılda topladığım bu kitaplar bana aitti, yalnızca bana! Her akşam, birlikte uykusuz uzun bir gece geçireceğim kitapları seçiyordum. Haz dolu geceler, kavurucu ve nemli ekvator geceleri. İnan bana, eski Sorbonne’un çevresindeki otellerde geçirdiğimiz o ateşli gecelerle eşdeğerdi bunlar. Saptırıyorum.</i></p>

  <p><i>Bir şey daha. Eğer değişmediysen, bu kütüphaneyle ilgili olarak şu tahminlerde bulunuyorum: 1) Paraya düşkün olmadığını bildiğimden, satmayacaksın bu kütüphaneyi. 2) Matematiğe çok düşkün olmadığından bu kitaplardan hiçbirini okumayacaksın ve böylelikle şimdiki durumlarından daha fazla yıpratmayacaksın onları.</i></p>

  <p style="text-align: right;"><i>Kucaklıyorum</i></p>

  <p style="text-align: right;"><i>Eski dostun Elgar</i></p>

  <p><br /></p>

  <p>Son cümlede açık bir tahrik vardı. Elgar Grosrouvre değişmemişti. Mösyö Ruche bu kez dostunun bu çarpık planlarını bozacağına yemin etti. Bu kitapları, eline geçtiği takdirde, okuyacağına VE satacağına dair söz verdi kendi kendine.</p>

  <p>Grosrouvre’un hesabı da tamı tamına buydu! Ruche’ün, çift amaçlı projeyi gerçekleştirebilmek için elinde tek bir olanak bulunduğunu biliyordu: Kitapları önce okumak, sonra satmak. Ve gene biliyordu ki Ruche, bu kitapları bir kez okuduktan sonra, kesinlikle satamazdı.</p>

  <p>Amazon’a mı? Oraya ne yapmaya gitmişti? Manaus... niçin bu kent? Bu düşünceler içinde kaybolan Mösyö Ruche ikinci sayfanın arka tarafına eklenmiş iki notu fark etmemişti.</p>

  <p><br /></p>

  <p><i>Not1: Hazırlamaya çalıştığım güzel mukavva kutular patladı. Kitapları büyük sandıklara gelişigüzel tıkıştırmak gibi bir felaketle karşı karşıya kaldım. Sevgilin π R, bunları kendine göre en uygun ilkeler doğrultusunda yeniden sınıflandırman ve düzenlemen gerekecek. Ama bu beni ilgilendirmiyor artık.</i></p>

  <p><i>Not2: Seni ziyarete gelirim belki. Yaşımız ilerlediğinden en kısa zamanda gerçekleştirmek gerekiyor bunu. Beni tanıyacak mısın? Bembeyazım, rutubet yüzünden alnım mavileşti, ayaklarım da sıcaktan kızardı. Sana mektubumu gönderdiğim bu Amazon ormanlarında yaşlı bir büyücü oldum sanki.</i></p>

  <p><br /></p>

  <p>Ravignan sokağı eğimli bir sokak. Geniş ve kısa. Bir ucunda, iki bankı ve bir çeşmesiyle Émile-Goudeau alanı ve Montmartre ressamlarının eski atölyesi Bateau-Lavoir. Eğimli bir alan! Öbür ucunda Abbesses ve d’Orchampt sokaklarından oluşan kavşak.</p>

  <p>Mösyö Ruche’ün kitapçı dükkânı <i>Les Mille et Une Feuilles</i> (Bin Bir Sayfa) tam yokuşun ortasında bulunuyor.</p>

  <p>Montmartre’daki dükkânların küçüklüğü göz önünde bulundurulduğunda geniş bir dükkân olarak kabul edilebilir burası. Pierre Ruche böyle istemiş.</p>

  <p>Daracık raflara tıkıştırılmış kitaplar onu en fazla sinirlendiren şeylerden biriydi. Tersine, kitapların bir rafta öyle düzensiz, rasgele durmalarına da tahammül edemiyordu. Tek tek insanların yan yana, bir arada bulunmak istememeleri, birbirlerini çekememeleri gibi bir şey bu, derdi şaka yollu. Ne saat altıda metro, ne ağustosun 15’inde, öğle saatlerinde Concorde alanı.</p>

  <p>Kitapları havalandırmaya bırakmak, yanında çalışan nazik ve kırılgan bir genç kadın olan Perrette Liard’ın bulaştırmış olduğu bir ilkeydi. Perrette, özellikle Mösyö Ruche’ün geçirdiği korkunç kazadan sonra kitabevinin bütün yükünü üstlendiğinde yürürlüğe koymuştu bu ilkeyi. Sabahın erken saatlerinden gece geç vakitlere kadar dükkândaydı: Müşteriler, kitap getirenler, siparişler, satışlar, rafları düzenleme, muhasebe, takas. Her şeyi o yapıyordu ve iyi yapıyordu.</p>

  <p><br /></p>

  <p>Max, çizilmiş burnu, sıyrık içindeki kulağı, morarmış yanağı, berbat pantolonuyla salon-salamanjenin kapısını itti. Max’ın, on bir yaşında olmasına rağmen, alaycı ve matrak bir yapısı vardı. Bitpazarından her dönüşünde tuhaf ve değerli bir eşya getirirdi. Bu kez getirdiği eşya tüylüydü ve kokuyordu.</p>

  <p>Yara bere almadan kurtulmuş sağ eline, kötü görünümlü bir papağan tünemişti. Max, kuşu, erkek ve kız kardeşleri Jonathan ve Léa’nın kahvaltılarını bitirmekte oldukları alçak masanın yanındaki bir iskemlenin arkalığına bıraktı. Jonathan ve Léa papağanın bulunduğu tarafa çevirdiler gözlerini.</p>

  <p>Boyu kırk santimetreyi geçen papağan koyu renk ayaklarının üstünde titriyordu. Yeşil tüyleri lekelerle doluydu. Toz tabakasının altında parlak, canlı kırmızı tüylerinin uçları gözüküyordu. Şaşırtıcı olan alnındaki mavi lekeydi. Bu mavi lekenin ortasında kirli bir yara vardı. Kuş, gözlerini açık tutmakta zorlanıyordu Sarı halkalı, koyu, siyah iki gözbebeği.</p>

  <p>Her şeyden önce yıkanması gerekliydi. Kuş, kayıtsız bir tavırla hiç direnmedi. Pamuk paketi çıktı ortaya. Max, papağanın önce tüylerini, daha sonra ayaklarını temizledi. Hayvan gagalamak isteyince, az daha kötüye varıyordu işin sonu. Kuşun gözleri parladı ama parıltı titredi. Hayvan devrilecekmiş gibi oldu. Kanat çırpacak gücü buldu ve havalandı. Beceriksizce uçarak şöminenin alçıdan çıkıntısına kondu ve kafasını geriye atarak sırtındaki tüylere gömdü, hemen uyuyakaldı.</p>

  <p><br /></p>

  <p>Bir tavan arasıyla yükseltilmiş tek kattan oluşan ev Ravignan sokağı boyunca yaklaşık on metrelik bir yer kaplıyordu. Cephede avluya bakan bir koridorla ayrılan kitabevi ve garaj vardı. Avlunun orta yerinde yaşlı bir defne ağacı; dip tarafta yan yana iki sanat atölyesi.</p>

  <p>Kitabevinin ve garajın üstündeki daire, birinci katı tamamıyla kaplıyordu. Bir duvarını bütünüyle şöminenin kapladığı salon-salamanjeye açılan küçük bir Amerikan mutfağı. Perrette, Mösyö Ruche’ün eski odasına yerleşmişti. En küçük oğlu Max küçük tuvaletle geniş banyo arasına sıkışmış küçük bir odada hüküm sürüyordu.</p>

  <p>Giriş katı sokağa açılıyordu, üst kat ise taşra tipi uzun bir balkonla çıkıntı yaparak iç avluya bakıyordu. Avludan daireye dar bir merdivenle giriliyordu. Mekânın düzenlenmesinde Mağribi özellikler görülüyordu. Balı taraftaki duvarda bir çeşme vardı; çeşmenin eski kurşun musluğu suyun doğu üslubundaki havuza aynasını hiçbir zaman engelleyememişti.</p>

  <p>Tavan arası, ikizler Jonathan-ve-Léa’nın paylaştığı simetrik iki oda halinde bölünmüştü. Merdivenin üst tarafında küçük bir tuvalet bulunduğundan, odalara ancak dönerek girilebiliyordu. Arduvaz tavanda panoramik bir çift cam vardı ve bu camlar sayesinde içerisi gündüzleri gün ışığını, geceleri de kısmen büyük sitelerin karanlığını alırdı.</p>

  <p>Tavan arası astronotları Jonathan-ve-Léa odalarına girer girmez gökyüzüne ve bulutlara, aya ve yıldızlara bağlanırlardı. Kısaca söylemek gerekirse bu iki cam tabaka sayesinde dünyanın sonsuzluğunu paylaşırlardı.</p>

  <p><br /></p>

  <p>Avluda da “Ruche asansörü” vardı! Mösyö Ruche bu asansörü on yıl önce ayaklarını felç eden kazadan sonra yaptırmıştı. Paris kafelerinin çoğunda bulunan fıçı asansörlerinden esinlenilerek yapılmıştı bu asansör. Genellikle barın arka tarafında küçük bir kapıyla gizlenen bu asansörler mahzendeki şişe kasalarını ve bira fıçılarını yukarı çekmek için kullanılır. Ravignan sokağındaki avluda, Ruche asansörü, fıçı yerine, avludan üst kattaki balkona kadar Mösyö Ruche’ü çıkarıyordu. Mösyö Ruche tekerlekli sandalyesini bir platforma çıkarıyor, tekerlekleri kilitliyor ve asansörü elektrikli bir kumanda aletiyle çalıştırıyordu. Platforma sabitlenmiş harika bir şemsiye, donanımı tamamlıyordu. Rengârenk şemsiyenin altında, koltuğuna kral gibi kurulmuş bir halde yavaşça yukarı doğru yükselirken doyum olmazdı seyrine!</p>

  <p>Mösyö Ruche kaza geçirdikten sonra başka bir düzenleme yapmıştı. Tamamen kendisine ait bir oda hazırlatmıştı.</p>

  <p>Eski arabası işine yaramayacaktı artık. Gözlerinin önünde park edilmiş halde duracak ve ona sürekli tam gaz Ile-de-France yollarında dolaştığı günleri hatırlatacaktı. Satmıştı arabayı. Garaj boşalınca oda haline getirmişti burayı. Sokağa bakan düzayak bir yerdi burası ve böylelikle sandalyesinden hiç inmeden günlük turlarını yapabilirdi. Dünyada hiçbir şey uğuruna vazgeçemeyeceği bir alışkanlıktı bu onun için. Bu iki düzenlemeyle hem dikey hem yatay yer değiştirmeler bağlamında özgürlüğünü kazanmıştı.</p>

  <p>Kimi zaman, hava sıcak olduğunda pissu borusundan bir yağ kokusu yükselirdi. Ve bu yağ kokusuyla birlikte de hatıralar.</p>

  <p>Mobilya seçiminde fanteziye kaçmıştı: Tavanlıklı bir karyola. Neredeyse tüm odayı kaplayan erguvan kırmızısı kadife perdeli bir anıt. Mösyö Ruche bu karyoladan söz ederken “bir baldırı çıplak için kraliyet yatağı” derdi.</p>

  <p>Tavanlıklı karyolayla bağcıklı potinler arasında yalnızca bir adımlık bir mesafe vardı ve Mösyö Ruche için bu mesafeyi aşmak son derece güçtü. Odanın köşesinde bir dolap. Bu dolap ayakkabı doluydu. Dolabın üstünde bir özdeyiş okunuyordu:</p>

  <p><br /></p>

  <p>“Bilimin, ne olduğunu bilmezseniz, ayakkabı bilimini de bilemezsiniz” (Platon, <i>Theaitetos</i>).</p>

  <p><br /></p>

  <p>Mösyö Ruche, Ravignan sokağındaki evinde, uzun zamandır hiçbir şey beklemiyordu artık. Hafif eğimli bir yerde yaşamının sonuna doğru bir yolculuğa çıkmıştı. Yılların esintisinin itmesiyle bir yokluk sonsuzluğuna doğru gidiyordu. Perrette’in garaj-odayı sessizce terk etmesinden sonra mektubu hâlâ elinde tutuyordu; dünyanın bir ucundan çıkagelen biri tarafından yazılmış bir mektuptu bu ve içinde bulunduğu keyifli dinginliği bozacak gibi gözüküyordu.</p>

  <p>O sabah pis su borusundan gelen yağ kokusu her zamankinden daha keskindi.</p>

  <p>Grosrouvre. Üniversitede daha ilk yıllarında tanışmışlardı. Her ikisi de Sorbonne’daydılar Ruche felsefede, Grosrouvre matematik bölümünde okuyordu. Üniversite öğrenimine başladıktan birkaç yıl sonra, yazmaya vermişlerdi kendilerini. Ruche varlıkbilimle ilgili ilginç bir deneme yazmış, Grosrouvre da sıfır üstüne belgelere dayanan bir el kitabı hazırlamıştı. Öğrenci çevresinde “Varlık ve Hiçlik” olmuştu adları. Birbirlerinden hiç ayrılmıyorlardı. Yıllar sonra, Sartre, aynı adlı felsefi denemesini yayınladığında Mösyö Ruche bu başlığı, kendilerinden çaldığına kesinlikle inanmıştı. Ama kanıt yoktu elinde.</p>

  <p>Mösyö Ruche sandalyesine yerleşti, garaj-odanın kapısını açtı ve dalgın bir halde çevreyi dolaşmaya çıktı. Grosrouvre ne istiyordu ondan? Elden ayaktan kesildikten sonra uyuşukluk içinde yok olup gitmesini engellemek için şaşırtmak mı istiyordu onu? Armağan mıydı bu yoksa saatli bomba mı?</p>

  <p>Döndükten sonra Trois Frènes sokağındaki marangozu çağırttı. İki atölyeden birine, Grosrouvre’un göndereceği kitapları koymak için raflar yaptırmaya karar vermişti. Gelirse günün birinde bunlar tabii... Çünkü her şeye rağmen ihtiyatlı olmak gerekiyordu, Grosrouve kitapları göndermesinin nedenini açıklayıcı hiçbir gerekçe göstermemişti. Bir şeyi açıklamak gerektiğinde, yapardı bunu. Değişmemişse eğer tabii. Yüzlerce kiloluk bu kitaplar bugün yarın çıkabilirdi ortaya. Eğer gelmezlerse, atölye boşaltılacak ve dükkândaki kitaplar konacaktı bu raflara.</p>

  <p><br /></p>

  <p>– Kedi sidiği kokuyor burası! dedi Perrette son derece sinirli bir halde.</p>

  <p>Her zamanki gibi hiç gürültü çıkarmadan gelmişti. İnce bedeni ve serbest hareketleriyle bir uçan halının üstündeymiş gibi yürüyordu. Kendisini engelleyen hareketlere kesinlikle tahammülü olmadığı seziliyordu. Kuaförden geliyordu, simsiyah, bukleli saçlarını her zamankinden daha kısa kestirmiş, hafif bir makyaj yapmıştı. Güzeldi. Bunun kendisi için hiçbir önem taşımadığı açıkça belliydi.</p>

  <p>– İğrenç de olsa, bir papağan kedi sidiği kokmaz anne, diye bir düzeltme yaptı Jonathan.</p>

  <p>– Koksa koksa papağan sidiği kokar, gibi bir saptama yaptı Léa.</p>

  <p>– Bir papağan mı?</p>

  <p>Perrette bakışlarıyla papağanı aradı. Gösterdiler kendisine. Yukarda, kornişin üstüne çökmüştü.</p>

  <p>– Atın şunu dışarı!</p>

  <p>– Uyuyor anne, dedi Max kınayıcı bir tavırla.</p>

  <p>– Uyanmasını bekleyelim, dedi, kuşun tutulmasından yana olmayan Léa.</p>

  <p>– Bu evde ikizler, bir sağır, bir de yarı felçli yetmiyormuş gibi, diye patladı Perrette, bir de papağan eksikti!</p>

  <p>Öfke içindeyken, tekerlekli sandalyenin hışırtısını işitmemişti. Sapsarı kesildi. Tekerlekli sandalye şöminenin önünde durdu.</p>

  <p>– Affedersiniz Mösyö Ruche, dedi Perrette kekeleyerek.</p>

  <p>– Niçin Perrette? Sadece gerçeği dile getiriyorsunuz siz; bu evde yaşayanların nesnel bir tanımlamasını yaptınız.</p>

  <p>Perrette ağlayacak gibiydi. Mösyö Ruche onun birkaç gündür gergin olduğunu fark etmişti.</p>

  <p>– Bu saç biçimi çok yakışıyor size, dedi parmaklarıyla küçük daireler çizerek.</p>

  <p>Perrette soğukkanlılığını yitirmiş bir halde baktı ona.</p>

  <p>– Ne, saçlarım mı? (Elini kafasına götürerek) Ah, evet. Biraz yapay bu buklelerle.</p>

  <p>– Anlatayım anne.</p>

  <p>Jonathan Perrette’e, papağanın geliş koşullarını anlatmaya karar verdi. Ancak Max’ın kahramanca hareketi anlatıldıktan sonra oğlunun yüzündeki tırmıkları fark etti. İnceledikten sonra, bu tırmıkların yüzünde iz bırakmayacağını düşündü.</p>

  <p>– Ne düşünüyorsunuz Mösyö Ruche? diye sordu.</p>

  <p>– İz kalmayacağını düşünüyorum.</p>

  <p>– Hayır papağan konusunda.</p>

  <p>– Sanıyorum yara izi kalacak onda.</p>

  <p>– Hayır, burada kalsın mı yoksa...</p>

  <p>– Ah. Biraz önce öğrendiklerimizden sonra, onu dışarı atarsak, bu, bile bile tehlikedeki bir papağanın yardımına koşmamak demektir.</p>

  <p>Gülmekten kırıldılar.</p>

  <p>Max hariç.</p>

  <p>Bir süreden beri annesini seyreden Max sakin bir sesle:</p>

  <p>– Yardıma ihtiyacı olan birini korumayı ret mi edeceksin gerçekten anne?</p>

  <p>Perrette sıkıldı, kafasını salladı. Günlerdir aklından çıkmayan düşünce gene musallat olmuştu. “Söylemem lazım onlara; beklemenin ne yararı var?” diye düşündü. Sonra:</p>

  <p>– Konuşuyor mu?</p>

  <p>– Buraya geldiğinden beri tek kelime çıkmadı ağzından, dedi Max.</p>

  <p>– O zaman geçici bir vize verebiliriz ona.</p>

  <p>Tavan arasında herkes kendi camının altında uzanmıştı. Jonathan-ve-Léa yan açık kapıdan odadan odaya konuşuyorlardı.</p>

  <p>– Niçin “iyi giyimli” iki kişi sömürge mallarının satıldığı bir deponun arka tarafında bir papağana tasma takmaya çalışıyordu? diye sordu Jonathan.</p>

  <p>– Konuşmasını engellemek için tabii ki, diye karşılık verdi Léa.</p>

  <p>– Konuşmasını mı yoksa ısırmasını mı?</p>

  <p><br /></p>

  <p>İkisi birlikte otuz üç yaşında ve üç metre kırk santim boyundalar. Jonathan büyük, Léa küçük ve yaklaşık iki dakika otuz saniye var aralarında. İkili adlarını bu varış –ya da kalkış– sırasına borçlular: Jonathan-ve-Léa, “J-ve-L”.</p>

  <p>Léa, sürekli, kendisini ikinci yapmış olan bu iki dakika otuz saniyelik gecikmeyi telafi etmeye çalıştı. Her fırsatta birinci olmaya çalışıyordu. Genellikle de ulaşıyordu bu amacına. Çift doğmak gibi bir isteği olmayan Jonathan gene de yararlanıyordu bu doğuştan gelen avantajdan. <i>Sürekli hazıra konuyordu!</i></p>

  <p>Jonathan-ve-Léa iki su damlası gibi benziyorlardı birbirlerine, yani iki su damlası gibi hiç benzemiyorlardı. Aynı zamanda hem çok benzemek hem de çok farklı olmak imkânsızdır. “Aynı”ydılar ama ambalajları farklıydı. Yalnızca gözleri tıpatıp aynıydı. Erkek kardeşin gözlerini kız kardeşin gözlerinden hiç kimse ayıramazdı. İriydi gözleri, rengi açılmış blucinler gibi solgun bakıyordu bu gözler.</p>

  <p>Léa kısa saçlıydı, blucin ve kısa ceket, kısa, yakasız kolsuz kazak ve Nike ya da Doc Martens marka tişört ve tenis ayakkabıları giyerdi. Memeleri küçük ve dikti. Hiç makyaj yapmazdı ama saçları her zaman boyalıydı. Perrette’in, sürekli, boyanın saçları öldürdüğünü söylemesi vız geliyordu ona; sürekli en aşırı, en çılgınca boyaların peşinden koşuyor, her hafta renkten renge giriyordu. Bir sarmaşık esnekliği, bir çizgi inceliği. Eukleides görse “genişliği olmayan bir uzunluk” derdi onun için.</p>

  <p>Jonathan altmışlı yılların bukleli saçlarıyla dolaşır, bol giysiler giyer ve sağ kulağına küpe takardı Hiç üşümezdi, ufak tefek ve narin olduğu söylenemezdi. Yüzünde sivilciler çıkmıştı ama şimdi hepsi kaybolmuştu. Yalnız çenesinin altında tek bir sivilce kalmıştı ve canını sıkan bir şey olduğunda kaşırdı bu sivilceyi. Elleri bakımlı, kıçı küçük, sırtı dikti. 16/9 boyutunda bir ekran gibi boylu değil, enliydi. Eukleides görse, onun, yalnızca “uzunluğu ve genişliği” olduğundan bir yüzey olduğunu söylerdi.</p>

  <p>Ya derinlik?</p>

  <p>Liard ailesi Max’a borçluydu derinliği. Bukle bukle ve bakır renginde saçlardan oluşmuş koruyucu bir başlıkla çevrili yusyuvarlak, otoban gibi geniş bir alın. Hatta biraz daha ileri giderek kızıl olduğunu söylemek gerekir. Küçücük siyah gözleri vardı. Adeta iki taşkömürü. Alnını kırıştırdığında neredeyse kayboluyordu bu gözler. Ama nasıl parlıyordu! Yaşına göre kasları olağanüstü gelişmişti. Montmartre’ın astımlı rahibeleri Lepic sokağında ona rastladıklarında, büyümeyecek bu çocuk bu kaslarla derlerdi.</p>

  <p>Ama bu yüz şaşırtıcı bir ciddiyet içinde yüzüyordu ve zaman zaman da karşısındakinin canını sıkıyordu çünkü herkesi kendi yüzeysel rahatsızlığıyla başbaşa bırakıyordu. Kendisini sarıp sarmalayan bir güven içindeydi.</p>

  <p>Ya onun içi ne derdi Eukleides? Katı bir cisimdi o. Max aynı zamanda “uzunluk, genişlik ve derinlik” değil miydi? Dolayısıyla katı. Ama aynı zamanda hava gibi. Çılgınca, hava gibi hafif.</p>

  <p>Papağan “Yetiş...” diye bağırdığında gagasını nasıl okuyabilmişti? Okumamıştı ama anlamıştı.</p>

  <p>Max için sesler aysbergler gibiydi. İşitilenler yalnızca su yüzündeki bölümüydü, sözcük yükünün büyük bölümü duyulmuyordu ve dinleme alanı içinde değildi. O, yavaş yavaş yedinci duyusunu geliştirmişti. Bütün bedeni seslerin alınmasına katılıyordu ve kulaktan kaçanları yakalıyordu. Bu şaşırtıcı yeteneği ortaya çıkaran Mösyö Ruche ona Rüzgâr Max adını takmıştı. Onun bütün rüzgârlara duyarlı olduğunu sezmişti.</p>
</body>
</html>
