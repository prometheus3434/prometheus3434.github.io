<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanliCilt11</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:9abe2b6e-bd4c-4278-8a87-a8f6aff64e72" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="bolumbaslik" id="calibre_toc_56">ALTINCI BÖLÜM</h3><br class="chapter" />

    <p class="baslik">YAVUZ SULTAN SELİM’İN AVRUPA SİYASETİ<a href="../Text/OsmanliTarihi_split_148.html#footnote-600-2206" id="footnote-600-2206-backlink">[*]</a></p>

    <p class="normal">Yavuz Sultan Selim, imparatorluk tahtını böylelikle tamamen güvenceye almıştı. Âdil, ama sert bir hükümdar olarak her türlü acıma hissinden yoksundu ve daha yumuşak bir yaşam tarzına müsaade etmiyordu. Kanunları çok iyi biliyordu ve Büyük İskender’in kitaplarını okuyordu, ama sanat ve şiire ilgisi yoktu<sup class="calibre2">1</sup>. Tahta cülûsunun ilk günlerinde yeniçerilere karşı, aralarındaki suçluları yine kendi aralarında yok etmelerini isteme hakkını kullanıyordu. Dünyaya, yardımcılarını ve tahtının koruyucularını bile kayırmadığını göstermek için bir yeniçeri ve bir ulûfeci idam edildi<sup class="calibre2">2</sup>. Anadolu’da, Osmanlı şehzâdelerine karşı yaptığı ilk savaşlar sırasında, Vezir Mustafa Paşa’yı ihanet suçundan öldürttü ve çıplak bedenini sokağa attırdı<sup class="calibre2">3</sup>. Daha sonraları, İran’da Şah İsmail’i yendikten sonra, yeniçerilerden bazılarını ağır bir biçimde cezalandırdı<sup class="calibre2">4</sup> ve en yakın dostları, damadı İskender Paşa ve Kadıasker Tacizâde Cafer Çelebi ile Sekbanbaşı Balyemez Osman Ağa’yı, yeniçerileri isyana teşvik etmeye çalıştıkları şüphesine istinaden idam ettirdi. Babasının zamanında birçok hizmette bulunmuş eski bir devlet adamı olan Yunus Paşa’yı da aynı kader bekliyordu. Mısır’ın fethinden sonra, zimmetine para geçirdiği ve camilerde kendi adına hutbe okuturken, “Paşa” yerine kendine “Sultan” dedirttiği için Sultan Selim’in gazabına uğradı<sup class="calibre2">5</sup>. Yavuz Sultan Selim, kandaşlık, aile ilişkileri, minnet ve kullarından herhangi birine karşı şefkatten yoksundu.</p>

    <p class="normal">Yavuz Sultan Selim, daha tahta cülûs etmeden, herkes Osmanlıların yeni hükümdarının, “Kara Düş” adındaki atının üzerinde tehlikeli gezintilerden, kılıç darbelerinden ve ok atmaktan, kibirli hanedanları yok etmekten ve eski devlet oluşumlarını yıkmaktan zevk alan “vahşi<sup class="calibre2">6</sup>” bir insan olduğundan emindi. Her zamanki gibi, efendilerinin selamlarını getirmek için gelen elçiler, sözlerinden ve davranışlarından, taht meselesini çözdükten sonra öncelikle nereye yöneleceğini anlamaya çalıştılar.</p>

    <p class="normal">Özellikle Kefe’ye geldikten sonra (1510-1511), Tuna boylarındaki komşuları Macarlar ve Lehler ondan korkmaya başladılar. O dönemde gerek Macaristan, gerekse Lehistan, Yagellon hanedanına mensup, karakter itibariyle birbirine çok benzeyen, zayıf ve korkak iki kardeş Kral Sigismund ve Kral Vladislav tarafından yönetiliyordu. Hem onlar, hem de Türklerin, iyi bir karaktere<sup class="calibre2">7</sup> sahip olduğunu söyledikleri kibirli Roma-Cermen İmparatoru Maksimilyan, daha 1511 yılında üç yıl veya daha kısa bir zaman için ateşkes sağlamak üzere elçilerini Osmanlı hükümetine gönderdiler. Kral kardeşler, bu esnada ortak bir barış yapabileceklerini umuyorlardı, ama Leh Kralı aynı zamanda, Prens Stefan’ın yiğit, ama dikkatsiz oğlu Boğdan’ın hüküm sürdüğü tehdit altındaki Boğdan sınırında, Johann Tarnowski komutasında büyük bir orduyu hazır tutuyordu. Litvanya’dan gelen başka birlikler, gerek Türkler, gerekse komşu ülkeleri soyarak ve Hristiyan köleleri sömürerek yaşayan Tatarlara<sup class="calibre2">8</sup> karşı Knez Konstantin komutasında Kiev’de nöbet tutuyorlardı. Macaristan sınırında artık Tımışvar Banı olan Stefan Bathori, gerçek Anadolu Türk aileleri, Sırbistan’da Evrenoszâdeler, Bosna’da Malkoçoğulları ve Romen Tuna boylarında Mihaloğullarının yönetimi altında yaşayan ve savaşan Türk komşularının hareketlerini dikkatle takip ediyordu<sup class="calibre2">9</sup>.</p>

    <p class="normal">İlk yıl çok sakin geçti. Sadece Özi (Dnyeper) Nehri’ni geçen Tatarlar ve Lehistan-Litvanya birlikleri arasında birkaç çatışma meydana geldi<sup class="calibre2">10</sup>. Bir sonraki yıl Boğdan, Tatar Hanı ile barış imzaladı ve aynı dönemde Lehistan elçisi Janus Swirczewski, Lehistan adına Sultan Bâyezid tarafından kabul edilen 10 yıllık barışla ülkesine döndü<sup class="calibre2">11</sup>. Bu arada Tatar çeteleri yine Volhinya, Podolya<sup class="calibre2">12</sup> ve Lvov civarında yağmaya çıktılar. Braclaw yakınlarında, Mengli Giray Han’ın yeğeni Alp Giray’ın hayatını kaybettiği bir mağlubiyete uğradıkları söyleniyordu<sup class="calibre2">13</sup>. 1513 yılında, Lehistan’a saldıran Ruslara karşı kuzeydeki steplerin Yörükleri yardıma çağrılmıştı, ancak vaatlerini yerine getirmek yerine Mengli Giray Han’ın oğlu Bet Giray komutasında Prut Nehri’ni geçtiler. Onları takip eden Boğdanlı komutan Hatman, onlara fazla zarar veremese de (25 Ağustos), Tatarlar dönüş yolunda Boğdan Prensi tarafından yenildiler<sup class="calibre2">14</sup>. Başka bir Lehistan elçisi Zakrzewski, o dönemde kısa süreli bir ateşkes antlaşması biçiminde Sultan Selim’le yapılan barışı ülkesine götürdü<sup class="calibre2">15</sup> ve Georg Krupski, üç yıllık barış antlaşmasını almak üzere Osmanlı hükümetine geldi<sup class="calibre2">16</sup>. Lehler artık Mengli Giray Han’a yardım adı altında haraç ödüyordu<sup class="calibre2">17</sup>.</p>

    <p class="normal">Tuna boylarında ve Bosna’da Mihaloğulları ve Malkoçoğulları komutasındaki Türkler hareketlenmişti. Eflak’ta, dindar Vlad’ın yerine yine dindar olan ve Doğu’daki ünlü manastırlara birçok yardımlarda bulunan ve bu yüzden Atos Dağları’ndan gelen Rum asıllı meddahı tarafından “büyük” diye nitelendirilen oğlu Radul geçmişti. Nikris hastalığından öldükten sonra Radul’un yerine yeğeni Mihnea ve daha sonra (1510) Sultan Bâyezid’in emri üzerine Radul’un kardeşi genç Vlad (Vladut) kısa bir süreliğine yönetimi devraldı. 23 Ocak 1512 tarihinde, Neagoe’nin oğulları tarafından Oltland civarında kurulan ve ona düşman olan Boyar partisi, Vlad’ı Mihaloğlu Ali Bey’in Sırplar tarafından “Çıyan” diye adlandırılan oğlu Mehmed’in komutasında ülkeye akın eden Vidin Türkleri’ne esir aldırttı ve öldürttü<sup class="calibre2">18</sup>. Bu hadise, Selim’in İstanbul’a ikinci gelişini planladığı sırada ve Tuna boylarındaki sancakbeylerinin imparatorluğa çok fazla bağlı olmadan istedikleri gibi akın düzenleyebildikleri dönemde gerçekleşti. Boynu vurulan genç Vlad’ın yerine geçen ve eskiden Neagoe diye adlandırılıp, Olt isyancılarının liderinin yeğeni olan IV. Basarab, Macarlarla çok sıkı ilişkiler içinde olsa da, Tuna boylarındaki Hristiyan politikası için fazla yararlı olamadı, zira elinde artık sadece muhtariyeti kalan Eflak Prensliği’nin siyasi önemi tamamen kaybolmuştu<sup class="calibre2">19</sup>.</p>

    <p class="normal">1513 yılının yaz aylarında, Sultan Selim Anadolu’daki seferinden dönüp, Macarlara dört aylık bir ateşkes sağladığında, Bosna’daki sancakbeyleri henüz bağımsız olarak hareket ediyorlardı. Tatarların, Boğdan’a akın ettikleri Ağustos ayında, Osmanlı gücünün Bosna’daki merkezi Vrbosna<sup class="calibre2">20</sup> sınırındaki beş uçbeyi bir araya gelerek, Sancakbeyi Yunus Bey’in komutası altında Macar Kralı’na ait kalelere saldırdılar<sup class="calibre2">21</sup>. Stefan Bathori derhal müdahale etti ve Yahya Paşa’nın oğlu Bâli Bey’in yönetimi altındaki Semendire surlarının önüne geldi. Bâli Bey, Alacahisar, İzvornik, hatta Niğbolu ve İhtiman sancakbeylerini yardıma çağırdı, ama çok çabuk elde ettikleri zaferin tadını çıkaramadılar, zira Bathori topları ve kağnıları ile zarar görmeden geri çekilmeyi başardı. Belgrad önlerinde de çatışmalar oldu ve o dönemde Anadolu’da bulunan Sultan Selim’e sancaklar gönderildi<sup class="calibre2">22</sup>. Macar kaynaklarına göre<sup class="calibre2">23</sup>, Böğürdelen Türklerin eline düşmüştü ve Yunus Bey’in komutası altında Sava Nehri’ne kadar ilerleyip, Pojega’yı da almışlardı. Macarların Bosna’daki başkenti olan Yayça’nın çevresi büyük zararlar görmüş ve akıncılar nihayet Karinya’ya kadar ilerlemişlerdi<sup class="calibre2">24</sup>. Macar kaynakları aynı zamanda Hırvatistan’daki Dubitsa Nehri kenarında Slovenya ve Bosna Banı Despot ve Piskopos Beriszlo’nun elde ettiği zaferden ve 1512 yılında başka çeteleri de geri püskürttüğünden bahsetmektedirler<sup class="calibre2">25</sup>.</p>

    <p class="normal">1513 yılının Ağustos ayında, kendi projelerini ve hayallerini gerçekleştirmek için Macarlarla Türkler arasında yapılacak barışa ihtiyaç duyan Roma Kralı’nın elçisi, arabuluculuk yapmak üzere Osmanlı hükümetine geldi ve Arnavut asıllı Vezir Dukakinzâde Ahmed Paşa tarafından karşılandı<sup class="calibre2">26</sup>. Macar Kralı Vladislav’ın elçi topluluğu, yanlarında zengin süslemeli 80 süvari ile birlikte ancak 17 Aralık’ta gelebildi<sup class="calibre2">27</sup>. Sultan Selim, tamamen Anadolu’daki meselelere eğilebilmek için Tuna boylarında barışı istemesine rağmen, elçinin huzura kabulü bilerek geciktirildi, zira “sadece büyük hükümdarın barış sağlamaya gücü olduğunu ve ona tâbi olan bütün prenslerin, bu lütfu hükümdarın uygun göreceği şartlar altında saygı ile almaları gerektiğini” göstermek gerekiyordu<sup class="calibre2">28</sup>. Ayrıca, Macar elçisi Türkler tarafından son zamanlarda Bosna’da fethedilen yerlerin iadesini ve Ragusa ile Romen prenslikleri dahil olmak üzere, neredeyse Doğu’daki tüm Hristiyanların barış antlaşmasına dahil edilmesini talep etmişti. Huzura ilk kabulünde neredeyse yaka paça dışarı atıldı ve başından düşen başlığı da arkasından fırlatıldı<sup class="calibre2">29</sup>. Lehistan, yine Tatarların ve sözde onlara eşlik eden 2 bin Türk’ün<sup class="calibre2">30</sup> saldırısından endişe ederken, 1514 yılının Nisan ayında bir Türk elçi Macaristan’a gitti. Lehistanlı bir elçi ise Sultan Selim’i bulmak için Anadolu’nun iç bölgelerine kadar gitmek zorunda kalmıştı<sup class="calibre2">31</sup>.</p>

    <p class="normal">Yagellon asıllı kral kardeşlerin ve komşuları ile dostlarının Sultan Selim’le barış görüşmeleri uzadıkça uzadı, zira Sultan Selim’in barış yapmaya niyeti yoktu. 1514 yılının Aralık ayında, yine Hırvatistan’ın güvenliğinden endişe duyulmaya başlandı<sup class="calibre2">32</sup>. Ama bu sınıra karşı Türk tarafındaki hazırlıklar gerçek anlamda ancak 1515 yılında Sultan Selim’in Anadolu’dan dönüşünden sonra başladı. Yaz aylarında değişik yerlerden toplam 12 sancakbeyi, Bosna’da toplandılar ve Sultan Selim’in bizzat seferin başına geçeceği söyleniyordu. Macaristan elçisi, zindana atılmıştı<sup class="calibre2">33</sup> ve babasının yerine geçen yeni Macar Kralı II. Ludwig, Leh Kralı olan amcasına Sultan Selim’in Romen prenslikleri üzerinden her iki devleti de fethetme niyetinde olduğundan endişe duyduğunu bildirdi<sup class="calibre2">34</sup>. Yayça’da ve Macar sınırının tehdit altındaki diğer yerlerinde derhal acil savunma tedbirleri alındı<sup class="calibre2">35</sup>.</p>

    <p class="normal">Hırvatistan’a yeni bir Türk akını muhtemelen 1517 yılında gerçekleşmişti, zira tıpkı Korbavya toprakları hakkında olduğu gibi, ülkenin tamamı hakkında 1517 yılında “tahrip olmuş” ibaresi kullanılmaktadır<sup class="calibre2">36</sup>. Yine 1518 yılının Şubat ayında Ragusa’ya Hırvatistan’ın kurtarılması için yazılar gönderilmişti<sup class="calibre2">37</sup>.</p>

    <p class="normal">Asya’daki meseleler tamamen düzene girdikten ve Sultan Selim, İran ve Memlük Sultanı’na karşı yaptığı iki uzun ve yorucu savaştan sonra zaferle ve artık tüm Müslümanların başı olarak Avrupa’ya geri döndüğünde, Macar elçisi tekrar serbest bırakıldı ve onunla birlikte barış antlaşması teklif etmek üzere Macaristan’a bir Türk elçi gönderildi. Lehistan, Türk-Tatar tehlikesi ile çok fazla ilgilenmiyordu ve Boğdan Prensi Boğdan’ın genç oğlu Stefan, ülkesine akın eden Tatar Hanı Alp Sultan’ın Tatar akıncılarına ağır bir darbe vurmuştu ve böylelikle Büyük Stefan’dan sonra Boğdan’ın Tatarlara karşı ilk gerçek zaferini elde etmişti<sup class="calibre2">38</sup>. Yine de her ikisi de Sultan Selim’in barış teklifini sevinçle karşıladılar ve Macaristan’ın önerdiği esas üzerinde - bir yıl içinde Yagellon kral kardeşlerin bütün dostları barış antlaşmasına girebilecekti - 1519 yılında, Osmanlı Sultanı’nın Avrupa’daki barış politikasını gözler önüne seren, o önemli barış antlaşması yapıldı<sup class="calibre2">39</sup>.</p>

    <p class="normal">Bunun acısını, Venedik çekti. Sultan Bâyezid ile barış yaptıktan sonraki dönemlerde, aralarında özellikle Kara Durmuş<sup class="calibre2">40</sup> ve Kara Musa’nın adının sıkça duyulduğu<sup class="calibre2">41</sup> Türk korsanlarından çok çekti. Ama Venedik yine de Türklerle herhangi bir anlaşmazlığa düşmemek için çaba gösterdi ve eskiden Venedik’e tâbi olup, artık Osmanlı uyruğu sayılan nüfus arasındaki hoşnutsuzluğu sunî bir biçimde kışkırtmamaya çalıştı<sup class="calibre2">42</sup>. Aksine, Venedikli yetkililer, Osmanlıların kadıları ve subaşıları ile oldukça iyi geçiniyorlardı<sup class="calibre2">43</sup>. Türk tüccarlarına zarar vermek üzere Akdeniz sularında gezindiğinden şüphelenen bir İspanyol gemisi, 1513 yılında Kefalonya Limanı’na girdiğinde, kaptana yazılı olarak “buranın çok ıssız ve Türklere çok yakın olduğu” bildirilerek, limandan derhal ayrılması istendi<sup class="calibre2">44</sup>.</p>

    <p class="normal">Sultan Selim’in tahta cülûsu sırasında Ayamavra Adası önlerindeki Türk gemileri endişe yaratmıştı<sup class="calibre2">45</sup>. Avlonya’da ise amacı belli olmayan yeni bir donanma hazırlıklarına başlanmıştı. 1513 yılının sonlarına doğru, bu teşebbüsü “çok kolay” bulan Mustafa Paşa, 110 hafif, 30 büyük kadırgadan oluşan Osmanlı Donanması’nın kendi komutası altında Pulya (Apulya/Puglia/Pulpa)’ya yöneleceğini temin etti<sup class="calibre2">46</sup> ve 1513 yılının son aylarına doğru, Venedik’ten yardım parası alan Hırvat Banı Korbavya Kontu’nun gözleri önünde birçok akıncı Scardona’ya kadar ilerledi. Bu akın sırasında iki Hristiyan kaleyi zapt ettiler ve yanlarında 2 bin esir götürdüler<sup class="calibre2">47</sup>. Ama Venedik altını vezirler ve diğer yüksek makamlı Türk memurları arasında oldukça rağbet görüyordu ve Osmanlı Donanması ayrıca iyi durumda olmadığı için, İstanbul’da barışın tazelenmesi yönünde bir eğilim vardı ve gerçekten de 17 Ekim’de barış yazılı olarak sağlandı<sup class="calibre2">48</sup>. Venedik, bundan böyle de Zenta için yıllık 500 altın vergi ödeyecekti. Elçi Antonio Giustiniani’nin dönüşünden sonra 18 Şubat 1514 tarihinde Venedik’te barış resmen kabul edildi<sup class="calibre2">49</sup>.</p>

    <p class="normal">Gelecekteki Venedik Doju Antonio’nun zengin gayrimeşru oğlu Aloisio Gritti’nin desteğine güvenen Venedik balyosu, düşmanı olan Napoli Krallığı’na karşı Türklerin desteğini almak için Türk elçisi Ali Bey ile görüşmelere başladı. Sultanın donanması, Pulya’ya gidecek ve akıncılar Venedikli dostlarının lehine Friuli Eyaleti üzerinden İtalya’ya akın edeceklerdi, ama cimri Venedikliler, çok iyi pazarlık yapan Türk ileri gelenleri ile bu hizmetin bedeli konusunda anlaşamadılar<sup class="calibre2">50</sup>.</p>

    <p class="normal">Bu plan da böylece suya düştü, ama barış 8 Eylül 1517 tarihinde yenilendi ve Venedik’in yeni elçisi Alvise Mocenigo, Türk ordusuna Kahire’ye kadar eşlik etmek üzere davet edildi<sup class="calibre2">51</sup>. Sultan Selim, artık Memlük Sultanı’nın da yerine geçtiği için, Kıbrıs için ödenen yıllık 8 bin altın tutarındaki vergi de Sultan Selim’e ödenmeye başladı. Venedik, Suriye’de ve Mısır’da birkaç yüz yıldan beri büyük kazançlar elde ettikleri ticaretlerine devam etmek istiyorlarsa, artık Doğu Akdeniz’de çok önemli birer liman olan Trablus ve İskenderiye ile Şam ve Halep’in sahibi de olan Sultan Selim’e, tıpkı eskiden Memlük Sultanı’na verdikleri hizmetleri vermek zorundaydılar. Ama İtalya meseleleri, en azından o dönemlerde Venedik’te büyük bir suç olarak algılanabilecek bir ittifak gerektirmiyordu.</p>

    <p class="normal">Bu şartlar altında, Osmanlılara karşı düzenlenecek genel bir Hristiyan savaşı çok fazla sempati uyandırmayacaktı. Yine de zamanının bazı büyükleri, gerek Hristiyan olarak, gerekse Yunan topraklarını kutsal sayan ve onu kirleten barbarların oradan çıkartılmalarını manevî açıdan gerekli gören Rönesans akımının temsilcileri olarak, dünyanın her yerine uyarı mektupları göndermeyi görev bildiler. Sadece ütopyacı Maksimilyan değil, becerikli Fransa Kralı I. François ve kurnaz Papa X. Leo da hiçbir sonuç getirmeyen bu gibi çabalara giriştiler. 1515 yılında her ne kadar Macaristan’a yardım paraları gönderilmiş olsa da<sup class="calibre2">52</sup>, Haçlı Seferi vaizleri, tıpkı 1456 yılında Belgrad’ı Türk tehlikesinden kurtarmış olan Capistrano gibi, büyük bir orduyu toplamak için oraya geldiklerinde, İsa adına savaşacak bir Hristiyan ordusu ile değil, kısa bir süre sonra köylü isyanına dönüşecek vahşi ve disiplinsiz bir çapulcular ordusu ile karşılaştılar<sup class="calibre2">53</sup>. Jani Laskaris’in, “henüz daha özgür oldukları dönemleri hatırlarken”<sup class="calibre2">54</sup>, Osmanlı Devleti içindeki Hristiyanlara seslenme teklifi, hiçbir zaman gerçekleştirilmedi. Memlük Sultanı ise 1515 yılında, başına gelecek felaketlerden uzun bir zaman önce, Kudüs Vikar’ı aracılığıyla papadan, Fransa’dan ve Venedik’ten yardım istediğinde, sallantıda olan tahtını destekleyecek kimseyi bulamadı<sup class="calibre2">55</sup>.</p>

    <p class="normal">Leh Kralı, yeni bir Haçlı Seferi’ne dair şüphelerini açıkça belirtirken, Batı’da dünyevî ve kilise toplantılarında hâlâ Türkleri Avrupa’dan çıkartmak için yapılan büyük planlardan bahsediliyordu: İlk yıl Tatarlar, Romenler ve Lehistanlılar Semendire ve Kili’ye saldıracak; ikinci yıl Fransızlarla birlikte Bosna’yı işgal edip, Trakya ve Yunanistan’a ilerleyecek ve nihayet üçüncü yıl, donanma ve İran’daki güçlerle birleşerek, İstanbul ve Anadolu’yu alacaklardı<sup class="calibre2">56</sup>.</p>
  </div>

  <div class="calibre1" id="calibre_pb_56"></div>
</body>
</html>
