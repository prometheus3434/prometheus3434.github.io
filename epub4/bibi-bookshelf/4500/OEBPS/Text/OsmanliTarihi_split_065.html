<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanliCilt11</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:9abe2b6e-bd4c-4278-8a87-a8f6aff64e72" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="bolumbaslik" id="calibre_toc_72">YEDİNCİ BÖLÜM</h3><br class="chapter" />

    <p class="baslik">AVUSTURYA İLE YENİ SAVAŞLAR. ERDEL, BOĞDAN VE EFLAK’IN<br class="chapter" />
    DÜŞMANA KATILMASI VE AYRILMASI<a href="../Text/OsmanliTarihi_split_164.html#footnote-600-3207" id="footnote-600-3207-backlink">[*]</a></p>

    <p class="normal">Ferhad Paşa, 1592 yılında hayata veda etti. Barışsever Siyavuş Paşa sadece Koca Sinan Paşa orada olmadığı için yerine geçti<sup class="calibre2">1</sup>. Paralarını alamadıkları için ayaklanan sipahilerin isyanından sonra Koca Sinan Paşa 1593 yılında üçüncü kez veziriazamlığa getirildi. Büyük bir insan kalabalığı Malkara’ya kadar onu karşılamaya geldi<sup class="calibre2">2</sup>. Almanlarla savaş istediği, Hristiyanların bu en büyük düşmanının karakterini bilenler için sır değildi. Dönemin tarihçilerinden biri, bu konuda: “Hristiyanlar ve Türkler artık huzuru zor bulacaklar”, diye yazar<sup class="calibre2">3</sup>. Osmanlılarla yapılan barış antlaşması aynı zamanda vezirin uzun zamandan beri planladığı savaşın başlangıcı olacaktı.</p>

    <p class="normal">1591 yılında barış antlaşmasının para karşılığında uzatılmasına rağmen, düşmanlıkların başlatılması için mazeret bulmak zor değildi<sup class="calibre2">4</sup>, zira mevcut antlaşmalar ve sürekli tekrarlanan beyanlar ve taahhütler, Osmanlı ile Almanlar arasında gerek Bosna-Hırvatistan, gerekse daha dar Macar sınırındaki savaş şartlarının devam etmesini engellemiyordu. Soygun yapmak, şehirleri ateşe vermek, öldürmek veya bir şehir, ya da kaleyi işgal etmek isteyenler, başındaki hükümdarın, yani Macar Kralı’nın veya Osmanlı Sultanı’nın böyle bir faaliyetten haberdar olmadığını açıklayacağından, ancak hiçbir zaman cezalandırmayacağından emin olabiliyordu.</p>

    <p class="normal">Bosna’nın yeni paşası Telli Hasan Paşa, tıpkı selefi Ferhad Paşa gibi Hırvatistan’a akın etmek için Koca Sinan Paşa’nın teşvikine ihtiyaç duymuyordu. Aynı dönemde Zigetvar Beyi, Küçük Komorn Kalesi’ni ateşe vermişti. 1591 yılında Boşnaklar Zagreb’e akın ettiler, ancak bu hadise barışın resmen bozulduğu anlamına gelmiyordu. Hristiyanlar, düşmanları dönüş yolunda yakaladılar ve intikamlarını aldılar. Bir yıl sonra Telli Hasan Paşa, Sava Nehri kenarında iyi tahkim edilmiş ve askerî açıdan oldukça önemli Sisek şehrine yöneldi. Amacına ulaşamadı ve Ban Erdödy’nin savunması zayıf Muslovina (Monoslo)’yu almasına göz yummak zorunda kaldı. Tüm bu hadiseler, sınır boylarındaki komutanların olağan faaliyetleri idi. Viyana, bunun üzerine iki yıldır ödenmeyen vergiyi hazırladı ve Adam Gall Poppel’i parayı götürmekle görevlendirdi. Avusturya elçisi Von Kreckwitz daha 1591 yılında hediyelerle birlikte İstanbul’a gelmişti<sup class="calibre2">5</sup>.</p>

    <p class="normal">Koca Sinan Paşa, “yiğit ve atak” Telli Hasan Paşa’nın<sup class="calibre2">6</sup> faaliyetlerini onaylıyordu ve o da bundan cesaret alarak Hırvatistan’da, Kristof Lamberg tarafından kendisine teslim edilecek Bihke (Bilhiç)’ye yöneldi. Ancak bu başarı ile yetinmeyerek, bir fatih gibi önceden hazırlanmış ilhak planına göre tedbirler aldı. Petrinia Çayı’nın Kulpa Nehri ile birleştiği yerde bir köprü ile dallardan ve kilden tabyalar inşa etmeye başladı ve buraya yönelen Ban Erdödy’yi kaçmaya zorladı. Sultan Murad, beklenen vergiyi göz önünde bulundurarak barış istediğini belirtmesine rağmen, Sisek’i<sup class="calibre2">7</sup> ikinci bir kez kuşatma altına aldı, ama kale bu sefer de savunmaya hazırdı. Bu arada Zagreb’in düştüğü söylentileri dolaşıyordu<sup class="calibre2">8</sup> ve Laibach’ta büyük bir panik yaşandı<sup class="calibre2">9</sup>.</p>

    <p class="normal">Bu olaylardan sonra Almanlar da Hırvatistan’ın savunması için hareketlenmeye başladılar. Birliklerin başına Palffy, Nadasdy, Yanıkkale Piskoposu Kutassy ve Burgau Kontu getirildi (Ekim- Kasım 1592). Sonbaharda savaşmak için fırsatları olmasa da 1593 yılının bahar aylarında İstanbul’dan gönderilen şikâyet mektuplarına rağmen<sup class="calibre2">10</sup>, Telli Hasan Paşa tekrar Petrinia’ya geldi ve Macaristan’daki birçok Türk birliğini kendi tarafına çekti. Böylece büyük bir ordu topladı ve nihayet fethedebileceğini umarak Sisek’e üçüncü kez saldırdı<sup class="calibre2">11</sup>.</p>

    <p class="normal">Savunma için gelen Alman ordusu 8 bin kişiden oluşuyordu. Ordunun başında Erdödy, Boşnakların taktiklerini iyi bilen genç Auersperg ve ölen Leh Kralı Stefan’ın bir öğrencisi olan Şilezyalı Melchior von Rhedern vardı. 22 Temmuz’da Sisek önlerinde başlayan çatışma Hristiyanların zaferi ile sonuçlandı: Telli Hasan Paşa, yoldaşı Hersek Beylerbeyi Mehmed Paşa ve Sultan Murad’ın akrabası (Rüstem Paşa’nın torunu)<sup class="calibre2">12</sup>, Klis Sancakbeyi Sinan köprüden aşağı atılarak boğuldular. Ölenlerin başları Türk adetine uyularak mızrakların ucuna geçirilip, muzaffer ordunun önünde taşındı.</p>

    <p class="normal">Alman ordusu, Petrinia’yı yıkıp yerle bir etmeye cesaret edemiyordu. Onlar, Telli Hasan Paşa’yı komşuları ve dostları Osmanlı Sultanı’nın bir temsilcisi olarak değil, barışı sorumluluğu kendine ait olmak üzere bozan ve bunun için cezasını çekmiş olan bir eşkıya lideri olarak görmek istiyorlardı. İstanbul’da ise hadiseler çok daha farklı değerlendirildi: Telli Hasan Paşa, eski Vezir Özdemiroğlu Osman Paşa’dan dul kalan, Doğulu bir prensesin kocasıydı. Mehmed Paşa’nın Osmanlı hanedanı ile akrabalığı vardı ve Sinan, sultanın yine akrabalarından biri idi. Sultan III. Murad zamanında sarayda kadın efendiler hüküm sürdükçe ölen paşaların anneleri ve eşleri rahatlıkla intikam isteyebiliyor ve bunun gerçekten yapılmasını da sağlayabiliyorlardı. Bir rivayete göre Sultan III. Murad Sisek’teki mağlubiyetin haberini alır almaz, bunu Hristiyanlara en ağır biçimde ödeteceğine söz vermişti. Petru Lapuşneanu’nun Boğdan’a 1592 yılında yaptığı akın, kovulması ve idamı ile Lehistan’a karşı yapılan tehditler artık iyice unutulmuştu<sup class="calibre2">13</sup>. Almanların temsilcisi Friedrich von Kreckwitz 3 Temmuz’u 4 Temmuz’a bağlayan gece esir alındı ve Tımışvar ve Budin Paşaları ile Rumeli Beylerbeyi’ne katilleri cezalandırmak üzere Tuna ve Sava nehirlerine doğru harekete geçme emri verildi (29 Temmuz)<sup class="calibre2">14</sup>. Koca Sinan Paşa, Alman İmparatoru’nun hasta elçisini, daha sonra öleceği Belgrad’a kadar yanında götürdü<sup class="calibre2">15</sup>. Alman elçi topluluğunun diğer üyeleri ise tersanelerde, kadırgalarda ve daha sonra Boğaz’daki Kara Kule’de (Rumeli Hisarı) perişan bir vaziyette mahpus olarak tutuluyorlardı<sup class="calibre2">16</sup>. Almanlar ancak bu haberi aldıktan sonra Petrinia üzerine yürüdüler.</p>

    <p class="normal">Veziriazam Koca Sinan Paşa’ya direnemeyecek kadar zayıftılar. Türkler birçok yiğit ve nüfuzlu Müslüman’ın hayatına mal olmuş olan Sisek Kalesi’ni hiçbir çaba göstermeden, kolaylıkla ele geçirdiler ve Sokollu Mehmed Paşa’nın oğlu Budin Beylerbeyi Sokolluzâde Hasan Paşa artık gönül rahatlığı ile Macaristan’daki durumları düzenlemekle görevlendirilen veziriazamın kendisini beklediği Budin’e yönelebilirdi. Hasan Paşa sonbaharın son aylarında ayrıca savunması zayıf Vesprem’i de ele geçirdi (13 Ekim). Şehirde bulunan İtalyanlar ve Almanlar yakınlardaki ormanlara kaçtılar. Palota da fazla direnç gösteremeden ele geçirildi<sup class="calibre2">17</sup>.</p>

    <p class="normal">Bu kayıpların haberi geldikten sonra daha önce adı geçen Macar beyleri ve Yanıkkale komutanı Ferdinand von Hardegk’in komutası altında yeni bir Alman ordusu oluşturuldu ve Ekim ayının sonunda Komorn’da karargâh kuruldu. Koca Sinan Paşa buna rağmen rahatsız edilmeden Budin’den ayrılıp, Belgrad’a doğru yoluna devam edebildi. Hristiyanlar, İstolni Belgrad’ı kuşattılar ve Kasım ayının başında Sokolluzâde Hasan Paşa, Koca Sinan Paşa’nın geride bıraktığı 2 bin yeniçeri ve 40 top ile bu önemli şehri kuşatmadan kurtarmak için geldiğinde Alman ordusu 3 Kasım’da önemli bir zafer daha kazandı. Yeniçeriler Batı’nın demir zırhlar içinde zırhlı atlar üzerindeki süvarilerine yenildiler<sup class="calibre2">18</sup>. Kuşatma bu zafere rağmen kaldırıldı.</p>

    <p class="normal">Macaristan’ın kuzeyindeki Alman komutanlar bunun üzerine cesaretlendi ve Szabadka ve Fülek’i işgal ettiler. Macaristan’ın ileri gelenleri Alman komutan Kristof von Teuffenbach’ı tüm güçleri ile destekliyorlardı. Tamamen yalnız kalan Türkler başka kalelerden de kovuldular ve daha sonra Novigrad da Alman ordusunun saldırısına uğradı<sup class="calibre2">19</sup>.</p>

    <p class="normal">Başından beri bu savaş Haçlı Seferi karakterini göstermişti. Banat’taki Sırplar, Türklere karşı ayaklanmak üzereydiler. Bulgaristan için için kaynıyordu. 1592 yılında Boğdan’da tekrar iktidara gelmeyi başaran Prens Aron, kendi borçları ile seleflerinin borçlarını ödeyebilecek durumda olmadığından, Hristiyanların Yukarı Macaristan’da elde ettikleri zaferlerin haberini alır almaz, bu haberleri gönderen Kosice komutanı ve Kayser II. Rudolf ile derhal irtibata geçti. 1593 yılında tayin edilen enerjik, gururlu ve büyük bir savaş yeteneğine sahip yeni Eflak Prensi Mihail’in Hristiyanların davasına katılacağı neredeyse kesindi<sup class="calibre2">20</sup>. Sigismund Rakoçi ve Nikolas Palffy gibi Almanlara bağlı Macar asilzâdeler, elde edilen son zaferlerden cesaret alarak Erdel’deki genç prense “Türklerin baskısından” ve her yıl Divân-ı Hümâyûn’a ödemesi gereken vergilerden ve vermesi gereken hediyelerden yakında kurtulacağını bildiren bir yazı göndermeyi düşündüler. O zaman Osmanlı’nın emri üzerine Tımışvar Paşası ile birlikte Kallo’ya saldırmak üzere bir araya getirdiği birlikleri<sup class="calibre2">21</sup>, “tiranlarına” karşı daha iyi kullanabilecekti. Prensin İspanyol günah çıkarma papazı Cizvit Alfonso Carrillo şahsında amaçları için değerli bir ortak bulduklarını umuyorlardı<sup class="calibre2">22</sup>. Bu arada Sigismund Bathori 1594 yılının bahar aylarında Macar Palatini’yle görüşmelere başlamıştı<sup class="calibre2">23</sup>.</p>

    <p class="normal">Papa diğer taraftan iki vekilini Doğu’ya göndermişti. Giambattista Doria’nın görevi Macaristan’daki karargâha gidip, Alman ordusuna gelecekte eşlik etmekti<sup class="calibre2">24</sup>. Katolik devrimci propagandasında tecrübeli bir ajan olan Hırvat papaz Alessandro Comuleo’ya, nam-ı diğer Komuloviç’e, 8-10 Kasım 1593 tarihleri<sup class="calibre2">25</sup> arasında Erdel ve “İtalyanların akraba kanı akıtmalarına izin verilmemesi gereken soydaşlarının” yaşadığı Boğdan ve Eflak ile komutan Mykoszinski ve Loboda altında kısa bir süre önce Besarabya’da Orheiu ve Bender kalelerine saldıran<sup class="calibre2">26</sup> ve kayser ile antlaşma yapmak üzere kazanılması istenen Kazaklarla ilgili talimatlar verildi<sup class="calibre2">27</sup>. Kazaklar Kozlov, Akkirman ve Osmanlı’nın Özi, Turla, Karadeniz ve Aşağı Tuna boylarındaki diğer toprakları üzerine gönderilecekti<sup class="calibre2">28</sup>. Almanlarla, daha yeni sona eren savaş sebebi ile düşman olan Lehistan Kralı III. Sigismund ile şansölyesi ve vasisi bilgili ve iz’an sahibi Johann Zamoyski, Almanların ezeli düşmanları olarak müttefik olarak düşünülemezdi<sup class="calibre2">29</sup>, ama Roma sarayı en azından neredeyse bağımsız Leh sınır subaylarını, özellikle de Pokuzya komutanı Nikolas Jaszlowiecki’yi kutsal savaş için kazanabilmeyi umuyordu<sup class="calibre2">30</sup>. Ayrıca Türk düşmanı olarak bilinen Ostrog Platini Konstantin’e de umut bağlanıyordu<sup class="calibre2">31</sup>. Verilen talimatlarda ayrıca sadece Bulgarları ve Sırpları değil, Türklere karşı kurulacak müttefik birliğine Çerkeslerin, Mingrellerin, hatta Kırım’daki Tatarların bile katılabileceğinden bahsediliyordu<sup class="calibre2">32</sup>. Uzun Hasan zamanından kalma hayaller sanki tekrar canlanıyordu! Moskova’ya gelen İranlı elçi topluluğu umut dolu idealistler için İran Şahı’nın Türklere karşı yeni bir savaş başlatacağının kesin bir işareti idi<sup class="calibre2">33</sup>. Elçilerin, muhakkak surette “Türk gücünün yok edilmesi için<sup class="calibre2">34</sup>” teklifler sunacağı düşünülüyordu. Kayser, Rus Çarı’na ve Boğdan Prensi’ne Kazakların temsilcisi olarak Stanislas Hlopicki ile bir antlaşmanın yapıldığını duyurdu<sup class="calibre2">35</sup>. Özi kahramanları Kazaklar, 8-10 bin kişi ile Silistre üzerinden Edirne’ye kadar ilerlemeyi vaat etmişlerdi<sup class="calibre2">36</sup>.</p>

    <p class="normal">Bu geniş kapsamlı ve zor programın mümkün olan kısımları yeni savaş yılı başlamadan önce gerçekleştirildi. Mart ayının başlarında Ragusalı Giovanni de Marini Poli, Osmanlı’ya karşı Sigismund Bathori, Romen prensleri ve Kazaklarla kurulacak ittifakı gerçekleştirmek üzere Doğu’ya gitti<sup class="calibre2">37</sup>. Mayıs ayında, Tatarlar Macaristan’a yaptıkları akın sırasında ülkesini talan etmeden önce, Marini Prens Aron ile görüştü ve 16 Ağustos’ta kayser adına Boğdan Prensi’ni korumayı ve ülkesinden kovulduğu takdirde ona sığınma hakkı tanımayı taahhüt etti<sup class="calibre2">38</sup>. Şubat 1594 tarihinde toplanan Erdel meclisi ülkenin izleyeceği politika konusunda hiçbir karara varamadı. Daha yaşlı olanlardan oluşan güçlü bir grup ve Bathori hanedanının düşmanları o güne kadar izlenen siyaseti devam ettirmek istiyordu, ama Sigismund Bathori’nin etrafındaki gençler, Peder Carrillo’yu Prag’a gönderip, Erdel’in Hristiyanlarla ittifak kurmaya hazır olduğunu ve kâfirlere karşı savaşa katılmak istediklerini bildirdiler. Erdel Prensi bunun karşılığında evlilik yolu ile Alman hanedanına akraba olacak, İmparatorluk prensi ünvanını ve Altın Post nişanını alacaktı<sup class="calibre2">39</sup>. Prens Aron, kendisinden daha güçlü komşusuna bir mektup göndererek sadakatini bildirmişti. Sigismund Bathori, artık rahatlıkla kendi hakimiyeti altında yeni bir Daçya Krallığı’nın hayalini kurabilirdi<sup class="calibre2">40</sup>. Mayıs ayında yeni bir Erdel meclisi toplandı, ama yine bir karara varmaya cesaret edemedi. Sigismund Bathori, bunun üzerine ülkenin temsilcilerini Haziran ayında tekrar topladı, ancak yanında çok sayıda asker olmasına rağmen muhaliflere karşı tehdidini yerine getirmedi. Banat’taki Sırplar, Beçkerek’i ele geçirdiler ve Tımışvar Paşası’nın oğlunu meydana gelen çatışma sırasında öldürdüler<sup class="calibre2">41</sup>, ama kısa bir süre sonra Osmanlı’nın üstün gücüne boyun eğmek zorunda kaldılar. Temmuz ayında Eflak Prensi Mihail ile papanın ve Alman Kayser’in temsilcileri huzurunda kurulan ittifak ve çok kısa bir süre sonra üç vasal devletin de Osmanlı’ya karşı ittifaka katıldıkları henüz gizli tutuluyordu. Komuloviç’in kiraladığı Kazaklar daha Temmuz ayında Aşağı Tuna boylarına vardılar<sup class="calibre2">42</sup>, ama henüz saldırıya geçmeye karar veremediler.</p>

    <p class="normal">Macaristan’daki savaş yavaşlamaya başlamış ve uzayacakmış gibi görünüyordu. Bu hadise, vasal devletlerin öfkesini daha da kabartıyordu.</p>

    <p class="normal">Koca Sinan Paşa kış aylarında Belgrad’da kalmıştı. Ordusunun geçimini sağlamak zorunda olan Erdelliler ve Boğdanlılar<sup class="calibre2">43</sup>, bundan pek hoşlanmadılar. Bahar ayları geldi, ama Koca Sinan Paşa Tuna boylarındaki karargâhından ayrılmak için acele etmiyordu<sup class="calibre2">44</sup>. Muhtemelen Erdel’den gelecek birlikleri bekliyordu. Kesin olarak beklediği ise ancak Haziran ayında Eflak topraklarına varan Tatarlar<sup class="calibre2">45</sup> ve İstanbul’dan destek olarak gönderilen ve başlarında Sivas ve Maraş Beylerbeyleri gibi paşaların bulunduğu yeniçerilerdi. Liderleri olarak Tirol Arşidükü Ferdinand’ı görmeyi bekleyen Alman ordusu bu sefer Arşidük Matthias’ın komutası altında Türklerden önce davrandı.</p>

    <p class="normal">Alman birlikleri daha Şubat ayında Novigrad önlerinde belirdi. Müdafaa kıtası, tıpkı bir yıl önce Fülek’teki gibi teslim oldu. Bu gibi teslim oluşlar, Osmanlı’nın askerî tarihinde neredeyse hiç görülmemişti. Birkaç gün sonra Bersencze ve Tuna boylarındaki diğer kaleler, Zrinyi’nin yönetimi altındaki Alman ordusunun eline geçti. Teuffenbach, bu arada güçlü Hatvan Kalesi’ni kuşatıyordu<sup class="calibre2">46</sup>. Budin Beylerbeyi Sokolluzâde Hasan Paşa, Koca Sinan Paşa’nın oğlu Mehmed ile derhal kaleyi kuşatmadan kurtarmaya gelse de (Nisan), yaralandıktan ve başlarında Tımışvar Beyi bulunan 4 bin sınır askerini kaybettikten sonra, yenilmiş olarak geri çekilmek zorunda kaldı (1 Mayıs)<sup class="calibre2">47</sup>.</p>

    <p class="normal">Emrinde artık genelde Almanlardan oluşan elit birlikler bulunan Matthias, Mayıs ayında Estergon’a saldırmaya karar verdi. Estergon surları kızdırılmış demir toplarla dövüldü, ama müdafaa kıtası güçlü ve cesur çıktığından, Estergon Şehri sadece şehirde yaşayan Semendireli Sırpların ve Boşnakların ihaneti ile ele geçirilebildi. Kale ise komutanı ölmüş olmasına rağmen öylesine yiğitçe direndi ki, Veziriazam Koca Sinan Paşa yardıma gelmek için zaman kazandı<sup class="calibre2">48</sup>.</p>

    <p class="normal">Savaşın üçüncü cephesi Hırvatistan’ın güneyinde ise Hırvat asilzâdeler Petrinia’yı kuşatmaya aldılar. Arşidük Maksimilyan, yorgun savaşçıları cesaretlendirmek üzere Hristiyan karargâhına geldi ve Petrinia ile Sisek’in müdafaa kıtaları tarafından nasıl kaderine terk edilip, işgal edildiğini veya yerle bir edildiğini gördü.</p>

    <p class="normal">Temmuz ayında Koca Sinan Paşa nihayet harekete geçti. Tımışvar ve Bosna paşaları acilen Peşte’ye çağrılan öncü birlikleri komuta ediyorlardı. Ordunun yaklaşmakta olduğu haberi bile büyük bir panik yarattı ve Estergon ile Hatvan rahat bir nefes alabildi. Düşmanın cüretkarlığının cezasını vermek için Veziriazam Koca Sinan Paşa öncelikle Tata’yı işgal etti ve daha sonra Hardegk’in yönettiği Yanıkkale’ye saldırmaya karar verdi. Yanıkkale’ye doğru yol alırken, Novigrad Beyi’ni ihanetten idam ettirdi ve Tata’dan sonra ayrıca Marton’u da işgal ettirdi. Marton’un surları altında Marmaros geçitlerinden geçerek, buraya gelen Tatarlarla birleşti.</p>

    <p class="normal">Yanıkkale, aralarında Vergilio Orsini yönetimi altında Floransa Dükü’nün gönderdiği İtalyanların da bulunduğu seçkin birlikler tarafından savunuluyordu. Yakınlarında Palffy, Zrinyi ve Saksonyalı Lauenburg Dükü ile birlikte Arşidük Matthias bekliyordu, ama genç asilzâdelerin çoğu onu terk etmişti. Çağrılan Macar birlikleri, birkaç hafta sonra tekrar geri gönderildi. Nihayet kaleyi kuşatmadan kurtarmak için gelen ordu geri çekildi ve filo tekrar Batı’ya doğru yelken açtı. Böylece tamamen yalnız bırakılan Hardegk, Türklerin saldırıları karşısında teslim olmak zorunda kaldı<sup class="calibre2">49</sup>. Bunun üzerine esir gibi muamele görerek, mahkemeye çıkartıldı ve bir haine duyulan öfkeden çok, bahtsız Hardegk’i ölüme terk edenlerin vicdanının sesini susturma isteğinden dolayı idam edildi<sup class="calibre2">50</sup>. Daha önce Hatvan’da mağlubiyete uğramış Hasan Paşa ve yoldaşı ise yiğitliklerinden dolayı Divân-ı Hümâyûn’dan övgüler ve hediyeler aldılar<sup class="calibre2">51</sup>. Koca Sinan Paşa Yanıkkale’ye bu şekilde girdi ve Osmanlı’nın ahlaki üstünlüğünü açıkça gösterecek biçimde kalede esir tutulan Türklerin tozlu ve kanlı ayaklarını ordunun gözleri önünde yıkadı.</p>

    <p class="normal">Papa Kalesi de aynı biçimde teslim oldu: Türkler burada sadece kadınları ve çocukları buldular ve kaleyi ateşe verdiler. Daha sonra kısa bir süre önce büyük bir Hristiyan ordusu tarafından işgal edilen Komorn’u kuşattılar. Yine Matthias, Kuzey Macaristan’ın asilzâdeleri, Floransalı Orsinos, Burgau Dükü’nün Alman askerleri ve Bohemyalılar, kısaca mevcut tüm güçler yardıma koştu, ama Zamoyski’nin tavsiye ettiği muharebeyi yapmak için fırsat bulamayacaklardı, zira daha Ekim ayında Türklerin savaşmayı sevmedikleri kış ayları başladı ve erzakları da azalmaya yüz tuttuğu için Koca Sinan Paşa tekrar Budin’e döndü. Palffy, kurtulan Komorn’da komutan olarak kaldı. Budin’de yeni paşa olarak Veziriazam Koca Sinan Paşa’nın oğlu, yanında Rumeli sipahileri, yeniçeriler ve topları ile birlikte bekliyordu. Tatarlar, Erdel sınırına yerleşirken, evlerine gönderilenler bir tek Anadolu birlikleri oldu<sup class="calibre2">52</sup>. Koca Sinan Paşa ise Yanıkkale fatihi olarak zaferini kutluyordu<sup class="calibre2">53</sup>.</p>

    <p class="normal">Vasal prensler bu arada sultana karşı olduklarını açıkça beyan etmişlerdi. Erdel’de Sigismund Bathori’ye karşı bir entrika tertiplenmişti. Sigismund bundan haberdar olduğunda, söylenenlere göre Hust Tatarları tarafından öldürülmemek için<sup class="calibre2">54</sup> ülkenin kuzeybatı bölgesindeki Kövar Kalesi’ne çekildi. Torda toplanan meclisde tahttan feragat etmesi isteniyordu, ama ülkenin en nüfuzlu asilzâdeleri Stefan Bocskai, Stefan Csaky, Gaspar Kornis, Stefan Josika ve Franz Geszty geri dönmesini sağladılar ve Sakson şehirleri ve daha sonra kısa bir süre önce eski imtiyazları ellerinden alınan Sekler de Alman Kayseri’nin dostunun tarafına geçtiler. Sigismund Bathori, Koloszvar’da yapılan bir toplantıya katıldı ve görüşmeler herhangi bir sonuca bağlanamayınca, vasallık ilişkisinin devamını talep eden muhaliflerin liderlerini tutuklattı (28 Ağustos). Bir ay sonra, Sigismund’un kuzeni, taht varisi Baltazar Bathori dahil olmak üzere, bunlardan bazıları muhalifliklerini hayatları ile ödemek zorunda kaldılar. Birkaç hafta sonra Weissenburg’da toplanan meclis oybirliği ile isyana karar verdi ve kararı beyan edip, kayser ile 1595 yılında yapılacak antlaşmayı imzalamak üzere Prag’a bir elçi topluluğu gönderildi. Gaszty, aynı dönemde Banat’a gelip, Tatar birliklerinden birini kovdu, Tuna Nehri üzerindeki birkaç nakliye gemisini zapt etti ve birkaç küçük Türk kalesine saldırdı<sup class="calibre2">55</sup>.</p>

    <p class="normal">1594 yılı Ekim ayının ortalarında, Prag’da Boğdan elçilerinin beklendiği sırada<sup class="calibre2">56</sup>, Boğdan ve Eflak’a Erdel’den destek birlikleri geldi. 15 Ekim’de Prens Mihail Bükreş’te bulunan yeniçerilerden ve İstanbul’dan gelen alacaklılardan<sup class="calibre2">57</sup>, sığındıkları evi top ateşine tutarak kurtuldu<sup class="calibre2">58</sup>. Cinayetten haberdar olmadan, Macaristan’dan geri dönmekte olan Emir ve Kadıasker saldırıya uğradı ve yanındaki küçük birlikle birlikte katledildi. Prens Aron ise sadakat yeminlerini bozan Kazakların ülkeye yaptıkları akından sonra, tahttan indirildiğini bildiren fermânı getiren çavuşu öldürdü. Böylece bu ülkeye onlarca yıl boyunca yapılan haksızlıkları, yeniçeriler ve tüccarlar hayatları ile ödediler.</p>

    <p class="normal">Sigismund Bathori’nin ordusunda bulunan Romenler ve Macarlar ve her iki prens tarafından kiralanan Kazaklar, Tuna boylarındaki Türk kalelerine saldırmaya başladılar. Yergöğü, Yalomita ağzında bulunan Floci, karşısında Türk Dobrucasındaki Hırsova, Maçin, onun karşısında İbrail ve Silistre, batıda Sviştov ve Rahova, belki de Vidin öfkeli Eflak çetelerinin geldiğini ve her yeri talan edip, ateşe verdiklerini gördü.</p>

    <p class="normal">Bu isyan, Koca Sinan Paşa’nın veziriazamlıktan alınmasına sebep oldu. Türkler, Tuna boylarındaki prensliklerin isyanının suçunu Koca Sinan Paşa’nın ve sultan tarafından kayrılan Kurt Ağa’nın<sup class="calibre2">59</sup> sert ve acımasız yönetim sistemlerinde buluyorlardı. “Boğdan ve Eflak voyvodaları”, diye yazıyor Naima, “kendilerine yapılan ağır hareketler karşılığında hiçbir özür almadıkları gibi, her seferinde daha da ağır baskılar görüyorlardı. Her zamanki hediyeleri gönderdiklerinde, hediyeler hor görülerek geri gönderiliyor ve elçiler ölümle tehdit ediliyordu. Gördükleri bu gaddar ve mantıksız muamele bu iki eyalette meydana gelen isyanları ve öfkeyi körükledi<sup class="calibre2">60</sup>”. Veziriazam Damad İbrahim Paşa da daha sonraki bir beyanında yaşanan tüm bahtsızlıkların sadece “sadık olmayan şeytani adamın işi” olduğu yönünde bir açıklama yapacaktı<sup class="calibre2">61</sup>. Koca Sinan Paşa, 1595 yılı başlarında oğlu aracılığıyla Alman ordusu ile irtibata geçtiğinden, hatasını muhtemelen anlamıştı<sup class="calibre2">62</sup>.</p>

    <p class="normal">Koca Sinan Paşa, zafer kazandıktan bir süre sonra, ancak daha İstanbul’a gelmeden önce (6 Şubat) görevinden azledildi. Azlinde muhtemelen Sultan III. Murad’ın ölümü (16/17 Ocak 1595)<sup class="calibre2">63</sup> de katkıda bulunmuştu. Zayıf karakterli bu Osmanlı Sultanı, bir sara nöbeti sırasında, etrafında isteği üzerine kader hakkında melankolik bir şiir okuyan kadınlar ve dansçılar olduğu hâlde öldü<sup class="calibre2">64</sup>. Ancak oğlu Mahmud’un hayatı için ricada bulunacak zamanı kalmıştı<sup class="calibre2">65</sup>. Yine de “cenazeden dolayı yaşanan kargaşalar” içerisinde, aralarında Mahmud’un da bulunduğu 19 oğlu ve hamile olan 80 cariyesi öldürüldü<sup class="calibre2">66</sup>. III. Murad’ın toplam 102 çocuğu vardı.</p>

    <p class="normal">Büyük umutlarla karşılanan Sultan III. Mehmed tarafından veziriazamlığa getirilen Ferhad Paşa, göreve getirildikten hemen sonra, daha kış aylarında ve en olumsuz şartlar altında<sup class="calibre2">67</sup>, İstanbul’un gıda temini ve Macaristan’da savaşan birlikler için vazgeçilmez bir unsur teşkil eden Boğdan ve Eflak prensliklerini tekrar sakinleştirmek için askerî tedbirler aldı. Boğdan Prensliği’ne daha önce de Bükreş’te iktidarda olan Stefan Boğdan getirildi. Eflak’ta ise Ferhad Paşa tarafından tayin edilen prens, 1591 yılında Müslümanlığa geçen Eflak Prensi Mircea’nın genç oğlu Radu değil, İanku Sasul’un genç ve yeteneksiz oğlu Boğdan oldu.</p>

    <p class="normal">Yeniçeri ağası ve Koca Sinan Paşa’nın yeğeni<sup class="calibre2">68</sup> Maraşlı Mustafa Paşa ile Aydınlı Hasan Paşadan oluşan iki Anadolu paşası, bu iki prensi tahtlarına oturtmak üzere İstanbul’dan geldi. Kasım ve Aralık aylarını Macaristan bozkırlarında geçiren Tatar Hanı onlarla birleşecekti, ama iki ordu daha bir araya gelemeden Mihail ve yoldaşları, ülkenin en zengin Boyarları üç Buzescu kardeşler, Tatar ordusunu iki kez<sup class="calibre2">69</sup> ve daha sonra Osmanlı’nın öncü birlikleri ile birlikte Şerpateşti’de üçüncü kez yendi<sup class="calibre2">70</sup>.</p>

    <p class="normal">Bu zaferleri kazandıktan sonra Prens Mihail, Tuna Nehri’ni geçti ve Rusçuk’ta toplanan orduyu bozguna uğrattı<sup class="calibre2">71</sup>. Boğdan taht varisi, kısa bir süre sonra Ban Mihalce tarafından Silistre Geçidi’nde, Maraş Paşası ile birlikte yenildi ve Maraş Paşası burada öldürüldü<sup class="calibre2">72</sup>. Mart ayında Prens Aron Bender’i kuşatmaya aldı. Akkirman ve daha sonra Hristiyanlar tarafından alınan (22 Mart) İsmail Kalesi önlerinde de çatışmalar baş gösterdi. Elli yıldan fazla bir zamandır Türklerin elinde bulunan ve Dobruca Tatarları tarafından savunulan İbrail, Craiova Banı Manta tarafından ateşe verilerek ele geçirildi. Ordu Babadağ’a<sup class="calibre2">73</sup> kadar ilerledi. Bir süre sonra Niğbolu ateşe verildi (10 Haziran), ama Vidin’e yapılan saldırı sonuç getirmedi<sup class="calibre2">74</sup>. Kazaklar bu arada sadece Özi’yi ele geçirebildiler.</p>

    <p class="normal">Sigismund Bathori, bu ilk zaferlerden sonra, Tuna boylarındaki yeni durumları düzenlemeye başladı. Prens Aron, muhtemelen Lehistan ile ilişkileri, tanınmış Rum vaiz Nikeforos Didaskalos’u sarayında himaye etmesi ve kendisine muhalif bazı isyancı Boyarlar<sup class="calibre2">75</sup> sebebi ile Macar muhafız kıtası tarafından esir alındı ve ölene kadar Erdel’de zindanlarda kaldı. Yerine, bir çingenenin oğlu olup, Prens Stefan adını alan komutanı Razvan getirildi. Razvan, nam-ı diğer Prens Stefan’ın temsilcisi ve Prens Mihail’in, prensin menfaatlerinden çok gittikçe güçlenen Boğdan asilzâdelerinin menfaatlerini gözleyen temsilcisi ile Haziran ayında bu iki prensin konumunu Erdel’e tâbi iki vali biçiminde düzenleyen antlaşmalar yapıldı. Boyarlar, bunun karşılığında 12 üyeden oluşan bir heyet ile prensin faaliyetlerini sınırlama ve Sigismund’un, Boğdan-Eflak meselelerinin görüşülüp, karara bağlandığı meclis toplantılarında hazır bulunma hakkı verildi. İdam cezası veremiyor ve kendilerine ait mülklerde yaşayan köylülere, yeni yürürlüğe konulan Macar hukukuna göre, köleleri gözü ile bakamıyorlardı. Boğdan’da bir asilzâdenin mülküne yapılacak saldırı ölümle cezalandırılıyordu<sup class="calibre2">76</sup>.</p>

    <p class="normal">Veziriazamın topçularla, yeniçeriler arasındaki entrikalar ve anlaşmazlıklar, özelliklede genelde Tuna boylarından gelen erzakların eksikliği sebebi ile geri dönmek zorunda kaldığı 8 Temmuz gününde, Logoş ve Karansebes’in yeni Banı Georg Borbely, Versecz, Tatvaradia, Facset ve Lippa’yı işgal etmek üzere Karansebes’ten yola çıktı ve kendisini engellemeye çalışan Tımışvar Paşası’nı bozguna uğrattı (Ağustos 1595). Osmanlılar, Çanad ve Arad’ı boşalttılar. Böylece Dobruca’nın tamamı dahil olmak üzere Tisa Nehri ağzından Karadeniz’e kadar tüm Tuna hattı Tımışvar, Turnu Niğbolu ve Yergöğü gibi güçlü kalelerin dışında, süvarileri artık hiçbir tehlike ile karşılaşmadan Edirne Ovası’na kadar inebilen Hristiyanların eline geçti<sup class="calibre2">77</sup>.</p>

    <p class="normal">“Kararlı ve gaddar<sup class="calibre2">78</sup>” bir görünüşe sahip Sultan III. Mehmed, Türklerin gözünde ikinci bir Büyük İskender olarak görülüyordu. Ferhad Paşa bir seferinde onun için: “Başına başlığı zor geçirilen bir şahine benziyor”, demişti<sup class="calibre2">79</sup>. Saraydak kadınları ve oğlanları kovdurdu ve kötü durumda olan sikke basımını iyileştirdi<sup class="calibre2">80</sup>. Kötü eyalet yöneticilerinin çoğu görevden alındı<sup class="calibre2">81</sup>. Tahta cülûsundan hemen sonra isyancı prenslere karşı bir sefer düzenlenmesi yönünde emir verdi. Atları olmayan sipahiler, yürüyerek gidecekti. İstanbul’daki askerî birliklere, orduya katılma emri verildi ve firarilere karşı en ağır tedbirlere başvuruldu. Daha bahar ayları gelmeden Eflak ve Boğdan prenslikleri eyalete dönüştürüldü. Satırcı Mehmed Paşa’ya Eflak, İran’daki Şirvan Beylerbeyi Cafer Paşa’ya Boğdan verildi<sup class="calibre2">82</sup>. İstanbul’da yaşayan kitleler erzak azlığından<sup class="calibre2">83</sup> gitgide daha fazla şikâyet etmeye başladıklarından, bu tedbirler zorunlu hâle gelmişti. Huzursuzluklar o kadar ilerlemişti ki, bir yeniçeri sokakta sultanın karşısına geçip, vezirlerinin yeteneksizliğine sitem edebiliyordu<sup class="calibre2">84</sup>. Askerler, sultanın bizzat ordusunun başına geçmesini istiyorlardı ve Edirnekapı’da Türk-Bizans geleneklerine göre, Ferhad Paşa’nın çadırının ipleri kesilip, toplar çivilendi<sup class="calibre2">85</sup>.</p>

    <p class="normal">27 Nisan’da Ferhad Paşa İstanbul’dan ayrıldı. Bir çoğu, köprü yapımının devam ettiği Belgrad’a yöneleceğini düşünüyordu, ama Ferhad Paşa beklentilerin aksine bir süre Edirne’de kaldı. Sağlığı iyi değildi ve makamının belirsizliği altında acı çekiyordu. Ayrıca serhad boylarında, özellikle de “ekmek teknesi” Eflak’taki karışıklıklar sebebi ile erzak yokluğu çekiliyordu<sup class="calibre2">86</sup>. Bu arada sipahiler, zayıf seraskerlerine karşı bir ayaklanma çıkartmaya çalıştılar. Ferhad Paşa’nın beklemesinin başka bir sebebi daha vardı: Birliklerini Eflak’a yönlendirmeden önce muhtemelen Almanların Macaristan’da önemli bir faaliyette bulunmayacaklarından emin olmak istiyordu veya Sigismund’un İngiliz temsilci Edward Burton aracılığıyla Tımışvar Paşası, Budin Beyi Ahmed Paşa ve bu amaçla oraya gönderilen Hüseyin Çavuş ile yaptığı görüşmenin sonuçlarını bekliyordu<sup class="calibre2">87</sup>. Mayıs ayında Sokolluzâde Hasan Paşa Rusçuk’ta, Karaman Paşası ise Vidin’de Veziriazam Ferhad Paşa’nın gelmesini bekliyorlardı<sup class="calibre2">88</sup>. Hasan Paşa’nın bu esnada Mihail’in birliklerinin saldırısına uğradığı ve yenildiği<sup class="calibre2">89</sup> söylense de, gerçekte Vidin’e doğru ilerleyen 3 bin Eflaklıyı geri püskürtmeyi başarmıştı<sup class="calibre2">90</sup>.</p>

    <p class="normal">Paralarını alamayan sipahioğlanlarının ayaklanması, sultanlarına sadık kalan yeniçeriler tarafından bastırıldı. Bu ayaklanma da savaşın hızlandırılmasına katkıda bulunmamıştı<sup class="calibre2">91</sup>.</p>

    <p class="normal">Ferhad Paşa, Haziran ayında Rumeli Beylerbeyi Hasan Paşa ile buluştuğu Rusçuk’a geldi ve Bulgar kıyısını Yergöğü açıklarındaki Tuna Adası ile birleştirecek köprünün yapımı hızlandırıldı. Bu arada yaşlı Veziriazam Ferhad Paşa’nın azil haberi geldi (6 Temmuz). Koca Sinan Paşa, Damad İbrahim Paşa’nın nüfuzunu kullanarak, devletin ve savaşın yönetimini tekrar geri kazanmıştı. Ferhad Paşa, ölüme giderken, Koca Sinan Paşa acilen Tuna boylarındaki karargâha doğru hareket etti. Herkes, hadiselerin bundan sonra daha da hızlanacağından emin olabilirdi<sup class="calibre2">92</sup>.</p>

    <p class="normal">Alman İmparatorluğu’nun, Macaristan’ın ve Bohemya’nın asilzâdeleri, kutsal savaş için para ve asker yardımı yapmak üzere daha kış aylarında bir araya toplanmıştı. Bohemya, birkaç bin ağır süvari göndermeyi taahhüt etti. Savaşın komutanlığına, “Hristiyanların Koca Sinan’ı” Mansfeld Dükü Karl getirilecekti. Mansfeld’in Valonları – Francesco Aldobrandini komutası altında ücretleri papa tarafından ödenen İtalyan birlikleri – ve Dük Ferdinand’ın kardeşi Floransalı Giovanni di Medici’nin birlikleri, orduyu güçlendiriyordu<sup class="calibre2">93</sup>. 1 Temmuz’da Estergon kuşatması başladı<sup class="calibre2">94</sup>.</p>

    <p class="normal">Koca Sinan Paşa bu arada Eflak’ı dize getirmek için tedbirler almıştı ve Estergon’u savunan birlikleri yalnız bıraktı, zira iki Tuna ülkesinin mülkiyeti ve Erdel’in ilhakı sınırdaki bir kaleden daha önemli idi. Türkler, Macaristan’da endişe içinde Koca Sinan Paşa’nın gelişini beklerken, O Silistre’den Batı’daki savaş alanına 12 bin askerle birlikte Sokollu Mehmed Paşa’nın oğlu Hasan’ı gönderdi<sup class="calibre2">95</sup>, ama görünen o ki, Sokolluzâde Hasan Paşa kısa bir süre sonra geri döndü<sup class="calibre2">96</sup>. Koca Sinan Paşa ise Tuna Nehri üzerindeki yeni köprüyü geçti ve Yergöğü’nde Tuna’nın sol kıyısına ayak bastı<sup class="calibre2">97</sup>.</p>

    <p class="normal">Prens Mihail, en azından başkente giden yolu kapatmak üzere derhal buraya geldi. Emrinde yaklaşık 16 bin kişi vardı: Köylüler, Boyarlar, Erdelliler ve Kazaklar. Erdel komutanı Albert Kiraly ise birkaç top getirmişti. Türkler, Neaylov Nehri kenarında Romen karargâhına rastladılar (23 Ağustos). Küçük çatışmalarla geçen birkaç saatten sonra, Koca Sinan Paşa tepeler ve bataklıklarla korunan Mihail’in küçük ordusuna saldırdı ve orduyu geri püskürterek, düşmanın birkaç topunu eline geçirdi. Mihail, bunun üzerine bizzat harekete geçti. Karaman Paşası, Mihail’in elinden ölümü buldu ve köprüde meydana gelen çatışmalarda aralarında Haydar Paşa, Hüseyin Paşa ve Mustafa Paşa’nın da bulunduğu çok sayıda Türk hayatlarını kaybettiler. Şam yeniçerilerinin neredeyse tamamen yok edildiği de anlatılanlar arasındadır<sup class="calibre2">98</sup>. Bir Rumeli askeri veziriazamın hayatını kurtardı, ama sancağ-ı şerif de bu esnada kayboldu<sup class="calibre2">99</sup>.</p>

    <p class="normal">Her iki ordu yerlerini koruyorlardı, ama Romen prens Türk ordusunun ilerlemesini durdurmanın mümkün olmadığını anladı. Bu yüzden, zafer kazanmış olmasına rağmen geri çekildi ve Koca Sinan Paşa birkaç gün sonra kapıları açık, terk edilmiş Bükreş’e girdi<sup class="calibre2">100</sup>.</p>

    <p class="normal">Yeterince dikkatli hazırlanmamış seferin asıl zorlukları şimdi başlıyordu. Tıpkı 1462 yılında Fatih Sultan Mehmed zamanında olduğu gibi, Koca Sinan Paşa’nın önünde uçsuz bucaksız ormanlıklarla kaplı, nüfusu az, yolları kötü ve köyleri zor bulunan bir ülke uzanıyordu. Büyük şehirler ve tahkim edilmiş yerler neredeyse yok denecek kadar azdı. Böyle bir eyaleti ilhak etmek kadar kolay, elinde tutmak ve güvence altına almak kadar zor bir şey yoktu.</p>

    <p class="normal">Koca Sinan Paşa, Eflak’ın o dönemdeki başkentini tahkim etmeye yöneldi. Eskiden üzerinde manastırlar bulunan dört tepenin çevrelediği geniş bir ovaya kurulmuş Bükreş’te Prens Aleksandru’nun daha sonra torunu Radul tarafından tekrar kurulacak kilisesini yıktırıp, yerine bir kale yaptırdı. Tırgovişte’de aynı şekilde kalenin kurulacağı yer olarak Petru Cercel’in kilisesini seçti. Her iki yapı da taştan değil, aciliyetinden dolayı oldukça basit bir biçimde kuruldu<sup class="calibre2">101</sup>.</p>

    <p class="normal">Satırcı Mehmed Bey, Eflak Beylerbeyi olarak 300 yıldır ülkeyi yöneten prenslerin yerine getirildi. Emrinde yerleri daha belirlenecek 10 sancakbeyi bulunuyordu. Ateşe verilip, yerle bir edilen İbrail ise kadırgalarla buraya gelen Şaban Paşa tarafından yeni ve güçlü bir kaleye dönüştürüldü<sup class="calibre2">102</sup>. Koca Sinan Paşa, kaçak Eflak Prensi’ni hiç hesaba katmıyordu.</p>

    <p class="normal">Koca Sinan Paşa, o dönemde Graz Arşidüşesi Maria Kristierna ile evlenmek üzere olan Sigismund Bathori ile pazarlıkları devam ettirmişti. Sigismund, en önemli anlarda “vasalı” ve “komutanı” olan Romen Prensi Mihail’i yalnız bıraktığı için, Koca Sinan Paşa genç prensin aklını başına topladığına inanmak istiyordu<sup class="calibre2">103</sup> ve Hristiyanlık davası için savaşmaktan vazgeçtiğine karar verdi.</p>

    <p class="normal">Kazaklar, hiçbir yerde görülmüyorlardı. Almanlar bu arada Lehistan Kralı’na gönderdikleri bir elçi topluluğu aracılığıyla Türklerin tiranlığına bir son vermek üzere güçlerini Batı’nın güçleri ile birleştirmesi için çağrıda bulunmuşlardı. Papa vekili Monsenyör di San Severo’yu göndererek, Lehistan Kralı’nı ve güçlü şansölyesi Zamoyski’yi Haçlı Seferi’ne katılmaya çağırdı, ama boşuna. Zamoyski, baştan beri kutsal ittifaka girmeleri hâlinde gerek Boğdan’ın, gerekse Eflak’ın Lehistan’a ait olacağını vurguluyordu. Koca Sinan Paşa, Eflak’ı işgal ettiğinde, Lehistan’ın üzerinde hak iddia ettiği Boğdan’ın da bir beylerbeyinin yönetimi altına verilebileceğinden endişe duymaya başladı. Lehistan Kralı III. Sigismund, Prens Aron’un kovulmasını ve Razvan’ın zorla tahta çıkartılmasını tacına yapılan bir hakaret ve barış ihlali sayıyordu. Bu yüzden Lehistan şansölyesi Zamoyski, kaçak prensleri Kazak ve Leh askerlerinden oluşan birliklerin başında Eflak üzerine gönderdi. Ağustos ayının sonunda Boyar Yeremia Movila, Eflak’taki savaş alanına doğru hareket eden Razvan’ın yokluğunda<sup class="calibre2">104</sup>, hiçbir hakkı olmadığı hâlde Boğdan tahtına oturdu<sup class="calibre2">105</sup>. Zamoyski, Yaş’ta yapılan merasimlere katıldı<sup class="calibre2">106</sup> ve Koca Sinan Paşa’nın Eflak’a girmiş olması ile Razvan’ın sözde “kaçışının” en büyük tehlike anında Hristiyanların menfaati için kendisini yetim bırakılan Boğdan’a girmek zorunda hissettiğini iddia etti<sup class="calibre2">107</sup>.</p>

    <p class="normal">Sigismund Bathori muhtemelen Koca Sinan Paşa’nın Eflak’a girişinden çok, Zamoyski’nin bu hareketinden dolayı Silezyalı süvariler ve şehirlerin kuşatılmasında tecrübe sahibi Floransalılardan destek alarak Karpat geçitlerini aştı. Osmanlı’nın her zamanki geri dönüş gününe kadar beklemişti ve gerçekten de Koca Sinan Paşa Ekim ayı başlarında serhad boylarına hareket emrini verdi. Sigismund bunun üzerine daha sonra Tırgovişte’ye yönelmek üzere derhal Mihail ve sürgün Stefan ile sekiz gün boyunca beklediği Rucar karargâhına yerleşti.</p>

    <p class="normal">Bathori ayrıca Macaristan’daki gidişattan kış aylarında sefere çıkmak için cesaret almıştı. Ağustos ayının başlarında Budin Paşası ve Yanıkkale, Tımışvar, İşkodra ve Halep Paşaları Estergon’u Hristiyanların kuşatmasından kurtarmak için gelmişlerdi<sup class="calibre2">108</sup>. Çok güvenilir bir kaynak olan Nikolas Gabelmann’a göre<sup class="calibre2">109</sup>, Anadolu Beylerbeyi Mehmed Paşa da onlara katılmıştı. Ordusunu 2 bin Valon ile destekleyen komutan Mansfeld, meydanda savaşma cesaretini gösterdi ve Türkler, yiğitçe savaştıktan sonra<sup class="calibre2">110</sup> 4 Ağustos’ta yine Batı’nın zırhlı askerleri, “siyah şeytanlar” diye adlandırılan ağır süvarileri ve ağır toplar karşısında geri çekilmek zorunda kaldılar. Savaşı kazananlar 27 topu ellerine geçirdiler ve Alman Kayser’e gönderdiler. Birçok yorgun yeniçeri kaçarken öldürüldü. Türk karargâhındaki ganimet oldukça yüklü idi. 13 Ağustos’ta<sup class="calibre2">111</sup> Estergon işgal edildi<sup class="calibre2">112</sup>, ama Hristiyan birlikleri ancak 2 Eylül’de teslim olan kaleye girebildiler.</p>

    <p class="normal">Burgau Dükü tarafından yeterince destek alamayan Palffy ve Nadasdy önce Budin’de tekrar toplanan Osmanlı ordusunun üzerine yürüdüler. Muhteşem Kanunî Sultan Süleyman tarafından fethedilmiş olan Estergon, akıbetine boyun eğmek zorunda kaldı. Türkler için oldukça iyi şartlar taşıyan teslimden sonra Almanlar, İtalyanlar ve Macarlar 2 Eylül’de Türkler tarafından boşaltılan kaleye girdiler. Mansfeld birkaç gün önce ani bir hastalıktan dolayı hayatını kaybetmişti ve kuşatma Arşidük Matthias komutasında devam ettirilmişti.</p>

    <p class="normal">Matthias, sonraki fetihleri de yönetti. Vişegrad Sancakbeyi Osman Bey’in cesaretsizliğinden dolayı 21 Eylül’de teslim olurken<sup class="calibre2">113</sup>, Vaç’ın müdafaa kıtaları muzaffer Hristiyan ordusu tarafından kuşatılma tehlikesinden kaçtılar.</p>

    <p class="normal">Daha sonra aralarına Ban Thomas Erdödy’nin de katıldığı Georg Zrinyi ve Johann Sigismund Herberstein, bu arada Babuca’yı ele geçirip, tahkim ettiler. Ardından Petrinia ve yakınlarındaki iki kaleyi daha zapt ettiler<sup class="calibre2">114</sup>.</p>

    <p class="normal">Bu kalelerin ele geçirildiği haberleri – Erdelliler 13 Ağustos’ta Tımışvar Paşası’nı yenmiş ve Albert Kiraly komutasındaki aynı birlikler 23 Ağustos’ta Lippa’yı almış, ama kısa bir süre sonra yine terk etmişlerdi<sup class="calibre2">115</sup> - uzun bir zaman önce Erdel’e varmıştı. Sigismund o arada eski imtiyazlarını tekrar geri kazanan Sekler, Sakson askerleri ve Alman İmparatoru’nun gönderdiği daha değerli birliklerle daha önce bahsedilen Rucar karargâhına yerleşmişti. Papa vekili Cervia Piskoposu Alfonso Visconti de yanında idi. Burada kısa bir süre sonra Mihail’in Eflak birlikleri ile birleşti. Ordu, 30-40 bin kişiden oluşuyordu ve çoğu küçük toplar olmak üzere 53 topa sahipti.</p>

    <p class="normal">Tırgovişte’de aynı dönemde Trabzon Paşası Haydaroğlu Ali Bey<sup class="calibre2">116</sup>, Avlonya Kadısı veya beyi ile birlikte bulunuyordı. Üç gün süren kuşatmadan sonra 18 Ekim’de balçık, dallar ve acilen bir araya getirilen taşlardan oluşturulan yeni kale taarruza maruz kaldı. Sigismund, veziriazam ile karşılaşmak istemediğinden yoluna çok da acele etmeden devam etti, ancak Satırcı Mehmed Paşa’nın ayrıldığı Bükreş’e yönelmek yerine doğrudan Yergöğü’ne hareket etti<sup class="calibre2">117</sup>. Hristiyanlar 21 Ekim’de Tırgovişte’den yola çıkmışlardı ve 25 Ekim’de 15. yüzyıldan kalma kalenin önüne gelmişlerdi.</p>

    <p class="normal">Koca Sinan Paşa bu arada Tuna Nehri’ni geçmişti. Mevsimin ilerlediği bu günlerde yorgunluktan ve açlıktan perişan olmuş yeniçerilerini erzaksız ve uzun zamandan beri beklenen Tatarların yardımı<sup class="calibre2">118</sup> olmadan Sigismund’un dinç güçlerinin karşısına çıkamazlardı. Hristiyanlar ayrıca artık kendi topraklarında olduğu için Mihail’in olağanüstü askerî yeteneğinden de yararlanıyorlardı. Eski geleneklere göre yüzde onunun sultana verilmek üzere alınan binlerce esir ve oldukça büyük bir ganimet, bir Osmanlı birliğinin koruması altında henüz Tuna Nehri’nin sol kıyısında bekliyordu. Tam köprüden geçtikleri sırada Hristiyan öncü birliklerinin silahlı saldırısına uğradılar. Çatışma, kurşunlarla delik deşik olan köprünün tahrip edilmesi ile sonuçlandı. Hazine’yi ve develerini kaybeden<sup class="calibre2">119</sup> Koca Sinan Paşa hadiselere müdahale edemeden seyretmek zorunda kaldı. Yergöğü Kalesi 27 Ekim’de özellikle Silvio Piccolomini komutası altındaki İtalyanların yetenekleri sayesinde topa tutulup, ele geçirildiğinde Koca Sinan Paşa henüz Rusçuk’ta idi<sup class="calibre2">120</sup>.</p>

    <p class="normal">Savaş böylece sona erdi ve aralarında artık eski vasallık ilişkisi bulunmayan müttefikler kendi yollarına devam ettiler. Mihail, Osmanlı’nın hiçbir zaman girmediği 15. yüzyıldan kalma eski başkent Gerghita’da kalırken, Sigismund Erdel’e, Stefan da Suçava’ya geri döndüler.</p>

    <p class="normal">Bu olaylardan iki ay önce Ekim ayında Şansölye Zamoyski yine kralının ve asilzâdelerin izni olmadan Prut Nehri kenarındaki Tutora’da, kendisi de bizzat burada bulunan Tatar Hanı’nın yeğeni, Bender ve Kili Beyi Ahmed Han’ın komutası altında ülkeye akın eden Tatarlarla karşılaştı (19-21 Ekim). Kırım Hanı’nın – yaptığı hizmetlere karşılık olmak üzere - Sultan’ın kendisine verdiği yetkiye dayanarak Boğdan Beyliği’ne getirdiği Ahmed Han, 22 Ekim’de yazılı olarak feragat etti ve Tatar Hanı bunu onayladı. Zamoyski’nin emrinde sadece 5 bin kadar sıradan asker vardı. Bunlardan sadece birkaçı hayatını kaybetmiş ve Divân-ı Hümâyûn ile yaptıkları barış antlaşması, bu siyasi manevradan etkilenmemişti<sup class="calibre2">121</sup>.</p>

    <p class="normal">Bunun üzerine çekilen Zamoyski, Yeremia’ya birkaç askerî birlik bıraktı. Bu birlikler, geri dönen Stefan’ın 2 bin Sekler’ini ve birkaç Boyarını kaçırmaya yetti (10 Aralık). Stefan ise düşmanının eline düştü ve isyancı olarak ve hamisi olan Erdel Prensi Sigismund’a bir ders vermek üzere kazığa çakıldı<sup class="calibre2">122</sup>.</p>

    <p class="normal">Koca Sinan Paşa, İstanbul’a hareket etmeden önce Tuna Nehri’nin sağ kıyısına yeterli sayıda birlik ve erzak bırakmıştı<sup class="calibre2">123</sup>. İstanbul’a geldiğinde ise veziriazamlıktan azledildiği haberini aldı, ama Nişancı Lala Mehmed Paşa’nın birkaç gün sonra ölmesi üzerine (19-22 Kasım arası) yine veziriazamlığa getirildi<sup class="calibre2">124</sup>, hatta sultanın yokluğunda kendisine düşman olan Damad İbrahim Paşa’yı Divân’dan kovmaya bile cesaret etti<sup class="calibre2">125</sup>. Kanunî Sultan Süleyman zamanında görev yapan büyük vezirlerin dur durak bilmeyen savaş hırsı ve aşılmaz onuru tekrar canlanan yaşlı Koca Sinan Paşa, bundan birkaç ay sonra Nisan’da yeni bir sefer başlamadan kısa bir süre önce hayata veda etti. Ondan sonra gelenler, onun hırsını, fedakârlığını, ilerleyen yaşına kadar sürdürdüğü çalışkanlığını, özellikle de Osmanlı’nın üstünlüğüne kayıtsız şartsız güvenini ve Allah katından Osmanlı’ya verilen ebedi misyona kesin inancını Osmanlı İmparatorluğu’nun iyiliği ve şanı için kullanamadan, hatalarını tekrar edeceklerdi.</p>

    <p class="normal">Genç Sultan III. Mehmed, Koca Sinan Paşa ve çok büyük saygı duyduğu âlim Hoca Saadeddin’e danıştıktan sonra, intikam almak ve düşmanları ile isyancılara büyük ve güçlü Osmanlı İmparatorluğu’nun çökme zamanının daha gelmediğini göstermek için Macaristan’a bizzat gitmeye karar verdi. Yeni Veziriazam Damad İbrahim Paşa da onunla gelecekti.</p>

    <p class="normal">Artık sürekli olarak Gerghita’da kalan Mihail, 1596 yılında ciddi bir yaptırımla karşılaşmadı<sup class="calibre2">126</sup>. Boğdan’dan tahtına geçirilmek üzere karşısına çıkartılan Mihnea oğlu Radu’yu yendi<sup class="calibre2">127</sup> ve sınırdaki Boğdan topraklarını talan etti. Türklerin daha önceki haksızlıklarının intikamı olarak bahar aylarında Bulgaristan’da, zengin Yahudilerin yaşadığı Plevne<sup class="calibre2">128</sup> ve sonbaharda Dobruca’daki Babadağ<sup class="calibre2">129</sup>, Haydukların ve maceraperestlerin akınlarına maruz kaldı ve ateşe verildi. Vidin’e yapılan saldırı ise başarılı olmadı. Birkaç huzursuz Boyarın yardımı ile gerçekleştirilen komplo sonuç vermedi. Barış görüşmeleri başlatıldı; Mihail, tahrip olan topraklarını yeni akınlara karşı korumaya meyilli görünüyordu<sup class="calibre2">130</sup>.</p>

    <p class="normal">Eflak, Türklere göre sultanın bizzat çaba göstermesine değecek bir yer değildi. Sultan, bunun yerine Macaristan’da hayatını kaybeden askerlerin ve kaybedilen şehirlerin intikamını almaya niyetliydi. Sigismund Bathori de aynı şekilde Banat’ı eline geçirmek için çaba gösteriyordu<sup class="calibre2">131</sup>.</p>

    <p class="normal">Sultan III. Mehmed, 20 Haziran’da<sup class="calibre2">132</sup> çoğunluğu Anadolu birliklerinden<sup class="calibre2">133</sup> oluşan ordusunun başında İstanbul’dan ayrıldı. Yeniçeri Ağası ve Cığalazâde Sinan Paşa önden gidiyorlardı. Filibe’de büyük bir karşılama merasimi yapıldı. Sultanı karşılamaya gelenler arasında bulunan Koca Sinan Paşa’nın oğlu Mehmed Bey, Macaristan’daki kayıpları burada hayatı ile ödedi. Belgrad’da<sup class="calibre2">134</sup> sultan herşeyi savaşa hazır buldu. Sava Nehri geçildikten sonra seferin hedefi hakkında bir toplantı yapıldı. Bir taraf Komorn’u, diğer taraf ise Eğri Kalesi’nin kuşatılması gerektiği yönünde görüş bildiriyordu. Karargâh, Ağustos ayında Rumeli Beylerbeyi’nin orduya katıldığı Segedin’e kuruldu<sup class="calibre2">135</sup>. Genç Sultan burada gerçek niyetini açıkça beyan etti: “Mekânı Cennet olan büyükbabası Süleyman<sup class="calibre2">136</sup>” gibi Viyana’yı bizzat kuşatmak<sup class="calibre2">137</sup>.</p>

    <p class="normal">Macaristan’daki yeni komutan Arşidük Maksimilyan daha kış ortalarında Solnuk’u ele geçirmeyi denemişti. Bahar geldiğinde Segna (Zengg) ’daki birlikler Klis’e saldırıp, ele geçirdi, ama bu önemli kale Haziran ayında tekrar Türklerin eline geçti ve Lembkowitz komutasında buraya gelen Hristiyanlar ağır bir mağlubiyet aldılar<sup class="calibre2">138</sup>. Herberstein’in Bosna’ya yaptığı bir akın, Bosna’da papazları ile knezleri yönetiminde neredeyse bağımsız yaşayan “Eflakların”, yani Romenleşmiş Sırpların Hristiyanları büyük bir sevinçle karşılamalarına rağmen, sürekli bir başarı sağlamadı. Vidin Sancakbeyi Hafız Ahmed buraya gelmesi ile Hristiyanlar Kostaniçe Kalesi’nin kuşatmasını kaldırdılar. Sadece Petrinia önlerinde kalenin Sırp asıllı Eflak komutanı Daniel Frincul Türk Paşası’nı yendi.</p>

    <p class="normal">Türklerin Lippa’ya, Mayıs’ta yaptıkları bir saldırı başarısız olduğu gibi<sup class="calibre2">139</sup>, Erdellilerin güçlü Tımışvar Kalesi’ne yaptıkları saldırı da (10-24 Haziran) sonuç getirmedi. Tatar Hanı’nın gelişi hiçbir değişiklik yaratmadı. Aksine sultanın izni olmadan Eflak’ta talana çıktı ve Sultan III. Mehmed, Tatar Hanı’nı [Gazi Giray] tedib edemese de azletti<sup class="calibre2">140</sup>. Ancak Boğdan’da Jeremia’nın kardeşi Simeon’u tahta getirme niyetini gerçekleştiremedi ve Tatarları Banat’ta Temmuz ayına kadar hiçbir sonuç alamadan Tımışvar’ı kuşatan Sigismund Bathori ile çatışarak yenildiler<sup class="calibre2">141</sup>. Mihail’in Tuna Nehri’nin sol kıyısındaki Turnu (eski küçük Niğbolu) kuşatması da herhangi bir sonuç vermedi.</p>

    <p class="normal">Büyük Alman ordusu bu arada Osmanlı Sultanı gelmeden terk edilmiş Vaç’ı<sup class="calibre2">142</sup> işgal etti ve 15 Ağustos’ta Hatvan’ı kuşatmaya başladı. Kale, 3 Eylül’de bir tesadüf<sup class="calibre2">143</sup> sonucu fethedildi ve kalenin komutanı Arslan Bey çıkan çatışma sırasında öldürüldü. Hristiyanlar, Müslüman nüfusun tamamını katlettiler, hatta ölülerine karşı bile vahşice davrandılar, ama sultanın yaklaşmakta olduğunu haber alınca hiç kimse yerle bir edilen Hatvan için sorumluluk almaya cesaret edemedi<sup class="calibre2">144</sup>.</p>

    <p class="normal">22 Eylül’de<sup class="calibre2">145</sup> Tatarlar gelmeden önce – Tatar Hanı, daha sonra 1597 yılında öldürteceği isyancı kardeşi Feth Giray ile savaşıyordu<sup class="calibre2">146</sup> - Türk topları Eğri Kalesi’ni topa tutmaya başladı. Şehir hemen düşse de Paul Nyary kaleyi inatla savundu. Arşidük Maksimilyan, kaleyi kurtarmak için elindeki tüm güçlerle buraya gelmek zorunda olduğunu düşünüyordu, ama 12 Ekim’de<sup class="calibre2">147</sup> bu sefer sultanlarının bizzat komutası altında savaşan Türklerin ağır bir taarruzundan sonra, Alman ve Valon paralı askerler kaleyi teslim ettiler. Teslim şartlarının içeriği, kalenin müdafaa kıtalarının hayatını kurtardı.</p>

    <p class="normal">18 Ekim’de Maksimilyan Varad’daki karargâhtan gelen Erdel Prensi ile birleşti<sup class="calibre2">148</sup>. Ordu, en az 40 bin kişiden oluşuyordu ve emirlerinde 95 top vardı. 22 Ekim’de Macarların Kereşteş dedikleri Haçova’da büyük bir bataklığın önüne gelmişlerdi. Maksimilyan burada sultanın bizzat yönetimi altındaki Osmanlı ordusu ile karşılaştı.</p>

    <p class="normal">Muharebenin ilk gününde (23 Ekim), topları Hristiyanlara üstünlük sağladı. Türk tarafında ise sadece Cafer Paşa’nın komutasındaki öncü birlikler çatışmaya girdi. Sultan, ancak bir gün sonra bizzat saldırıya geçti. Hristiyanlar, 24 Ekim’de Sokolluzâde Hasan ve Ferhad Paşa’nın oğlu Cığalazâde Sinan Paşa komutasındaki öncü birliklerinin, düşman ordusunun arkasından dolanma denemesini zamanında engellemeyi başardılar. Bu esnada Anadolu Beylerbeyi hayatını kaybetti. Muharebenin dördüncü günü olan 26 Ekim’de, saldırmak üzere bataklığı geçen Türk birlikleri geri püskürtüldü. Alman ordusunda daha ihtiyatlı davrananlar, Osmanlı’nın karargâhına saldırılması konusunda endişelerini dile getiriyorlardı, ama boşuna. Ateşli Macarlar, özellikle de hırslı Bathori<sup class="calibre2">149</sup> bataklığı aşma konusunda başarı ile ısrar ettiler. Türk karargâhını boş buldular; neredeyse herkes kaçmıştı. Ama daha muharebe başlamadan geri çekilmeyi düşünen dolgun vücutlu ve cesaretsiz “dünyanın şehinşahı” sultan, Hristiyanların düşündüğü gibi Solnuk yolunda değil, vezirleri ve paşaları ile muhafız kıtası ve tüm topçu birlikleri tarafından korunan çadırında idi<sup class="calibre2">150</sup>. Zafer sarhoşluğu içinde ganimet toplama hırsı ile yanıp tutuşan Hristiyan ordusu, özellikle de aralarındaki Alman paralı askerler düzenlerini bozdu. Geride kalan ordu hüddamının saldırısına uğradılar ve Cığalazâde Sinan Paşa ile Fetih Giray’ın Tatarları<sup class="calibre2">151</sup> yönetiminde geri dönen sipahiler ve yeniçeriler tarafından geri püskürtülerek, binlercesi katledildi. Arşidük Maksimilyan Miskolcz’a kaçtı. Sadece Teuffenbach ve Palffy birliklerini toplayabildiler ve düzen içinde geri çekilebildiler. Diğerleri ya yok edildi, ya da bir daha toplanmamak üzere dağıldı. Maksimilyan tarafından zaferi kutlamak için hazırlatılan merasimler tam bir komedi hâline geldi.</p>

    <p class="normal">Sultan III. Mehmed, veziriazam olarak Cığalazâde Sinan Paşa ve Hasan Paşa komutasındaki sayıca azalmış bir ordu<sup class="calibre2">152</sup> ile Belgrad’a geldi. Kaçanlar timarlarını, bazıları da hayatlarını kaybettiler. Mısır Paşası da görevinden azledildi<sup class="calibre2">153</sup>. Arşidük Maksimilyan ise beklenmedik bu felaketten hiçbir şey kurtaramadı<sup class="calibre2">154</sup>.</p>

    <p class="normal">Üç kez yeni bir sefer resmen ilan edilmiş olmasına rağmen<sup class="calibre2">155</sup>, doktorların hasta olduğunu söyledikleri Sultan III. Mehmed, bir daha Macaristan’a hiç dönmedi<sup class="calibre2">156</sup> ve 17. yüzyılın sonlarına kadar ülkede başka bir sultan da görülmedi. Macaristan’daki savaşın sorumluluğu Vezir Hasan Paşa’ya bırakıldı, zira tekrar veziriazamlığa getirilen Damad İbrahim Paşa, ne Macaristan’daki savaşla ne de Alman Kayseri ile artık doğrudan ilişki içinde olan ve kayserin 4 bin ağır süvari verdiği Mihail’e karşı verilen savaşla ilgileniyordu.</p>

    <p class="normal">Almanlar, Tata’yı aldılar. Maksimilyan, daha sonra Papa Kalesi’ni ele geçirdi. Teslim şartları yerine getirilmedi ve paralı askerler şartları ihlal ederek Osmanlı kanı akıttılar. Ama Yanıkkale’yi kuşatmaya kalktıklarında, Satırcı Mehmed Paşa<sup class="calibre2">157</sup>, Anadolu Beylerbeyi ve Belgrad Sancakbeyi Hafız Ahmed ile yardımlarına geldi. Daha sonra Rumeli Beylerbeyi, Budin Beyi ve Karaman Bey<sup class="calibre2">158</sup> de geldiler ve Koca Sinan Paşa’nın en büyük fethini kuşatmadan kurtardılar (Eylül 1597). Yeni Serasker Tata’yı ve Vaç’ı da tekrar alabildi. Alman ordusu yeni bir muharebeye cesaret edemedi, ama Satırcı Mehmed Paşa Hristiyanların iyi tahkim edilmiş karargâhlarına saldırdığında, büyük bir dirençle karşılaştı ve Peşte’deki kış karargâhına geri döndü. Sigismund Bathori aynı dönemde Tımışvar kuşatmasını kaldırdı<sup class="calibre2">159</sup>.</p>

    <p class="normal">Sigismund Bathori bundan kısa bir süre sonra ülkesini Silezya’daki topraklar karşılığında kaysere devredecekti. Türklerle bu konuda yapılan pazarlıklar sonuçsuz kalmıştı. Ali Çavuş, daha 4 Eylül 1596 tarihinde Weissenburg’a geldi<sup class="calibre2">160</sup>. Aynı yıl içerisinde Sokolluzâde Hasan Paşa, Kanunî Sultan Süleyman zamanındaki şartlar altında barış yapmasını tavsiye ediyordu<sup class="calibre2">161</sup>. 1597 yılının ilk aylarında sultanın annesi de Sigismund ile barışmasını sağlamaya çalışıyordu. Sigismund, sultanın tekliflerini getirecek bir elçinin gönderilmesini talep etti ve Ali Çavuş’u kabul ederek, Nisan ayında kendi elçisi Martin’i Ali Çavuş ile birlikte İstanbul’a gönderdi<sup class="calibre2">162</sup>. Türkler, eski vasallarının kendilerinden ayrılmasına “biz bunu kendiliğinden yapmadığını zaten biliyorduk”, diyerek mazur gördüler ve Veziriazam Damad İbrahim Paşa, suçu tıpkı Bathori’nin kendisi gibi Koca Sinan Paşa’nın üzerine attı. Mehmed Paşa, çavuş olarak Erdel’de kaldığı günleri hatırlatarak, “babanla birçok kez yemek yedik, benim dostumdu”, dedi. Vaatler de eksik olmuyordu: “İtibarının her zamankinden daha çok arttığını göreceksin ... Diğer krallardan daha üstün tutulacaksın ve ülken memnun kalacak”. İngiliz temsilci Burton da Erdel ile barış için aracılık yapıyordu<sup class="calibre2">163</sup>, ama Bathori kendisine uzatılan eli kabul etmek yerine<sup class="calibre2">164</sup>, Çanad’ı işgal etti ve 16 Ekim’den 26 Kasım’a kadar Tımışvar’ı kuşatıp, 1597 yılında kaysere Erdel’i devrettiği antlaşmayı yaptı. 1598 yılının Mayıs ayında ayrıca mirasını terk etti.</p>

    <p class="normal">Macaristan savaşı, sultan veya veziriazam<sup class="calibre2">165</sup> tarafından yürütülmediğinden beri uzadı ve artık sadece sınır şehirlerine ve sınır kalelerine yapılan saldırılardan oluşuyordu. 29 Mart 1598 tarihinde Alman komutan Schwarzenberg emrindeki birkaç birlikle yine fişek<sup class="calibre2">166</sup> patlatarak Yanıkkale’yi ve burada bulunan 188 topu<sup class="calibre2">167</sup> ele geçirdi. Tata, Palota ve daha sonra Vesprem de Almanların eline geçti<sup class="calibre2">168</sup>. Artık kayser bayrağı altında savaşan Erdelliler Çanad’ı Tımışvar Türklerine karşı savundular ve Tımışvar Paşası 7 Temmuz’da Logoş’ta yenildi.</p>

    <p class="normal">Yeni konumundan kısa bir süre sonra sıkılan Sigismund’un dönüşü (20 Ağustos 1598), bu karışık durumların çözülmesine katkı sağlamadı. Satırcı Mehmed Paşa İstanbul’dan birçok askerî birlikle birlikte Belgrad üzerinden geldi ve Beçkerek karargâhında, tekrar kabul edilen Tatar Hanı’nın<sup class="calibre2">169</sup> komutası altındaki Tatarlarla birleşip, Çanad ve Arad’ı işgal etti<sup class="calibre2">170</sup>. Bathori’nin barış teklifleri artık hiç de nazik olmayan bir biçimde geri çevriliyordu.</p>

    <p class="normal">Arşidük Matthias komutasındaki Almanların 40 gün süren Eski Budin kuşatması<sup class="calibre2">171</sup>, Almanlar ve İsolano’nun komutasındaki İtalyanlar tarafından savunulan Varad’ın kuşatmasına benziyordu (Ekim-Kasım 1598)<sup class="calibre2">172</sup>. Serdar, güçlü surları kırmak için gerekli toplara sahip değildi ve Tatarlar kuşatma ordusu olarak çok da uygun değildiler. Satırcı Mehmed Paşa hiçbir sonuç alamadan geri çekilmek zorunda kaldı ve sonbahar yağmurlarının yumuşattığı kötü yollar geri dönüş yolunu bir mağlubiyetten daha zor hâle getirdi<sup class="calibre2">173</sup>. Açlıktan perişan olmuş yeniçeriler para arabalarını soydu ve isyan ederek, daha sonra bunu hayatı ile ödeyecek olan seraskerlerine saldırdılar<sup class="calibre2">174</sup>. İngiliz temsilci Burton ve yetenekli İskenderiye Patriği Meletios Pegas aracılığıyla 1597 yılının Temmuz ayında Sultan III. Mehmed ve Eflak Prensi Mihail arasında barış imzalanmıştı<sup class="calibre2">175</sup>, ama Mihail 9 Haziran 1598 yılında Tırgovişte’deki Deal Kilisesi’nde kayserin temsilcileri huzurunda bağlılık yemini etti. Temsilciler, bunun karşılığında kayser adına 10 bin paralı askerin ücretlerini karşılamayı vaat ettiler<sup class="calibre2">176</sup>.</p>

    <p class="normal">Mihail, buna rağmen Türklerle ilişkilerini ihmal etmiyordu. Daha 1597 yılında Divân-ı Hümâyûn’a muhtemelen indirim yapılmış verginin kısmi ödemesi olarak 6 bin altın göndermişti<sup class="calibre2">177</sup>. Divân-ı Hümâyûn bu dönemde Boğdan’dan 30 bin, Eflak’tan 20 bin altın vergi alıyordu<sup class="calibre2">178</sup>. Mihail daha sonra 1599 yılında Divân-ı Hümâyûn’un üç yıl için vergiden vazgeçmesini ve Tuna sınırını kabul etmesini talep etti<sup class="calibre2">179</sup>. Erdel’i de ele geçirince (Ekim), nihayet 80 bin taler ve ayrıca 16 bin altın tutarında bir bağış yaptı<sup class="calibre2">180</sup>.</p>

    <p class="normal">Üç yıl önce Mihail tarafından ele geçirilen toplar kullanılarak daha 1598 yılında Tuna boylarındaki Türklere saldırılar düzenlendi<sup class="calibre2">181</sup>. Mihail, Radu Mihnea’nın Boğdan’da tekrar prens olarak tayin edildiğini ve Silistre Beyi ve Tatar Hanı’nın damadı Hafız Ahmed Paşa ve Dobruca Tatarlarının Nehri geçtiklerini haber alınca, barış görüşmelerini bahane ederek Osmanlı topraklarına girdi ve Hafız Ahmed Paşa’yı 12 sancakbeyi ile birlikte ateşler içinde yanan Niğbolu’da yendi. Eflak süvarileri Sviştov, Rahova, Florentin, Kladovo, Zaridal, Vraça ve Plevne’ye kadar akın ettiler ve beraberlerinde sayısız Bulgar köylüsünü getirdiler. Vidin, paşanın yenilmesinden sonra aynı akıbete uğradı. Daha sonra Silistre ve Boğdan üzerine de birlikler gönderildi, ancak kışın bastırması ile düşmanlıklara ara verildi<sup class="calibre2">182</sup>. Mihail’in, baharda tekrar Yergöğü’nun müdafaa kıtalarını desteklemek üzere gelen Türk birlikleri ile karşı karşıya geldi<sup class="calibre2">183</sup>.</p>

    <p class="normal">1599 yılı başlarında Türklerle savaş hâlinde olan ve Almanların kaçak Opole Dükü ve artık Almanlara ait Erdel’in işgalcisi olarak gördükleri Sigismund Bathori’nin gerek Erdel, gerekse Lehistan ile arası iyi değildi. Kayser II. Rudolf’tan daha yüksek bir ücret ve Bohemya’da daha iyi yerler talep ederken, Kardinal ve Ermeland Piskoposu olan kuzeni Andreas’ı ülkeye çağırmış ve Mediyaş’ta toplanan meclis tarafından prens ilan ettirmişti (27 Mart).</p>

    <p class="normal">Andreas, Erdel’i bu şekilde eline geçirdikten sonra Türklerin tarafında olan ve Lehistan tarafından desteklenen Boğdan Prensi ve doğrudan Türklerle irtibata geçti. Cerrah Mehmed Paşa’nın yerine tekrar veziriazamlığa getirilen Damad İbrahim Paşa (Aralık 1598), Erdel ile barış yapmaya meyilli görünüyordu. Andreas, daha önce Almanlar konusunda kendisine aracılık yapan Tatar Hanı<sup class="calibre2">184</sup> aracılığıyla Nisan ayında ve 7 Haziran’da bizzat yazdığı mektuplarla Tımışvar Paşası’na, veziriazama ve sultana barış görüşmeleri için teklifler götürdü<sup class="calibre2">185</sup>. Ama Türkler Lippa ve Yanova’nın devri, verginin azaltılması ve altı yıl boyunca vergiden vazgeçme teklifini kabul etmediler<sup class="calibre2">186</sup>. Bunlara rağmen Erdel elçilerine 7 Kasım’da Andreas’ın Türkler tarafından onaylandığının işareti olarak at, bozdoğan, yeniçeri başlığı ve kırmızı bayrak gönderilmişti<sup class="calibre2">187</sup>. Barışı, Boğdan temsilcisi Caraiman ve Çavuş Mustafa sağlamıştı<sup class="calibre2">188</sup>. Yeni Erdel Prensi’nin hakimiyetini 26 Haziran’da kabul eden Mihail, Vidin Serdarı Mahmud Paşa’nın Razgrad’da toplanan birlikleri<sup class="calibre2">189</sup> huzurunda isyancı tutumundan vazgeçmeyi taahhüt etti<sup class="calibre2">190</sup>. Tuna sınırı kabul edildi ve vergiden üç yıl boyunca vazgeçildi. Damad İbrahim Paşa, Belgrad’dan hareket etmeden önce onaylandığının işareti olarak sadece sancağı almakla kalmayıp, kendisine yaklaşık 60 kişi eşliğinde Çavuş Osman Ağa tarafından getirilen her zamanki hediyeleri de aldı<sup class="calibre2">191</sup>. Bu arada yine de bir komplo ile ortadan kaldırılmaya çalışıldı<sup class="calibre2">192</sup>. Damad İbrahim Paşa ise verginin 15 bin altınını yine de aldı<sup class="calibre2">193</sup>.</p>

    <p class="normal">Satırcı Mehmed Paşa’yı sözde Tatar Hanı ile gizli ilişkiler olduğu gerekçesi ile Belgrad’da boğdurtan Damad İbrahim Paşa savaş alanına gelmeden önce kayser<sup class="calibre2">194</sup> ordusu İstolni Belgrad’a saldırdı, ama bu sefer mucizeler yaratan kale duvarlarını berhava eden fişekler hiçbir sonuç getirmedi. Öfkeli hanın Tatarları tarafından yalnız bırakıldıklarından, 15 Mayıs’ta İstanbul’dan hareket eden İbrahim Paşa komutasındaki Türkler, bu meydan okumaya cevap vermeye niyetli değildiler. Peşte’ye gelerek, uzunca bir süre karargâhta sessizce beklediler<sup class="calibre2">195</sup>. Tatar Hanı’nın aracılığı herhangi bir sonuç getirmeyince<sup class="calibre2">196</sup> Eylül ayında kayserin temsilcileri Estergon Johann Kutassy, tanınmış savaş komutanı Palffy, eskiden İstanbul’da elçi olarak görev yapan, ancak şimdi herhangi bir şartı kabul etmek istemeyen David Ungnad ve tecrübeli hukukçu Dr. Bartholomeus Pezzen, Tatar Hanı’nın tercümanı ve danışmanı olarak görev yapan Rum Aleksander Paleolog aracılığıyla Türklerin ve Tatarların komutanları, “yaşlı ve nazik bir adam<sup class="calibre2">197</sup>” olduğu söylenen Bosna Beyi Murad Paşa, Tatar Hanı’nın temsilcisi Ahmed Ağa ve Kethüda Mehmed Bey ile görüştüler<sup class="calibre2">198</sup>. Buluşma Estergon yakınlarında Tuna Nehri üzerinde bir adada gerçekleşti. Ama Türkler kendilerinden alınan şehirleri ve kaleleri geri istediklerinden; Almanlar da bunun karşılığında Erdel ve Eflak’ı, ya da en azında bu iki ülkenin tarafsız olmasını, ancak kayserin bu iki ülkenin prenslerini tayin etme hakkını ve bunun yanı sıra Varad’ı, sultanın fethettiği Eğri Kalesi’ni ve Hatvan’ı talep ettiklerinden, görüşmeler daha ilk günü olan 5 Ekim’de sona erdi. Osmanlı temsilcilerine göre Hristiyanlar bu taleplerle imkânsızı başarmaya çalışıyorlardı<sup class="calibre2">199</sup>. Hristiyanlar tarafından terk edilmiş birkaç evin işgali ve hiç kimsenin durduramadığı Tatarların akınları bu yılı kapattı.</p>

    <p class="normal">Estergon’daki buluşmadan birkaç gün sonra Mihail, Andreas tarafından kötü yönetilen ve Osmanlılar tarafından kaderine terk edilen Erdel’i, temsilcisi olduğunu söylediği Kayser Rudolf adına Hermannstadt’ta yapılan tek bir muharebe ile ele geçirdi (28 Ekim). Damad İbrahim Paşa bu beklenmedik haberi Belgrad’a giderken Eğri Kalesi’nde aldı<sup class="calibre2">200</sup>. Aynı zamanda İstanbul’a Mahmud Paşa’nın Mihail’in 15 bin kişi ve 40 topla Erdel’e kaçtığını ve burada birçok köyü, kaleyi ve nüfusu kalabalık yerleri tahrip edip, ateşe verdiğini bildiren mektupları gidiyordu. İstanbul’daki Romen elçi ve yoldaşları bunun üzerine derhal esir alındılar<sup class="calibre2">201</sup>. Mihail ise Slavca yazdığı bir mektupla – Satırcı Mehmed Paşa mektuplarını Romence yazıyordu<sup class="calibre2">202</sup> - Divân-ı Hümâyûn’a hadiselerin gerçek yüzünü aktarmakta gecikmedi ve genç prens Nikolas Petraşku’nun babasının yokluğunda Vornik Dimitri’nin danışmanlığında hüküm sürdüğü Tuna boylarındaki barış bozulmadı<sup class="calibre2">203</sup>. Kasım ayında ülkeye akın eden ve yeni taht varisi Basarab ile birlikte Bükreş’e kadar geldikleri söylenen serhad birlikleri, verilen bu bilgi doğru olsa bile görünüşe göre kısa bir süre sonra geri dönmüşlerdi<sup class="calibre2">204</sup>. Mihail Erdel hükümdarı olarak kendisi ve oğlu için sultanın onayını gösteren teşrifatın gönderilmesini talep etti<sup class="calibre2">205</sup>. Gerçekten de 1600 yılının Mart ayında Çavuş Hasan, sözde sadece veziriazamın emriyle<sup class="calibre2">206</sup> Erdel’e geldi. Vezir Mahmud Paşa, “Eflakların” hareketlerini izlemek üzere Tuna boylarında kaldı<sup class="calibre2">207</sup>. Görünüşe göre artık barışın sağlanması daha da zorlaşmış, zaten mevcut olan meselelere bir yenisi daha eklenmişti: Eflak Prensi Mihail’in hakimiyetini tanımak istemeyen Erdel’e karışma hakkı<sup class="calibre2">208</sup>.</p>

    <p class="normal">Türkler, Mihail’in teşebbüslerine karşı genelde oldukça pasif davranıyorlardı. Boğdan’a akını, Yeremia’nin Lehistan’a kaçmak zorunda kalması, başkentlerin işgali (Haziran 1600) ve Erdellilerin Mihail’e karşı ayaklanması, asilzâdelerin uzun zamandır Mihail ile şahsi bir anlaşmazlık yüzünden düşman olan Kuzey Macaristan komutanı Georg Basta ile birleşmesi ve Mihail’in Miriszlo Muharebesi’nde (18 Eylül) mağlubiyeti, Divân-ı Hümâyûn’da tıpkı Zamoyski’nin, himayesine aldığı Jeremia’yı Boğdan’da tekrar tahta oturtması ve Jeremia’nın kardeşi Simeon ile Eflak’a akın etmesinde olduğu gibi hiçbir etki yaratmıyordu. Mihail, en önemlisi Bucovel’de<sup class="calibre2">209</sup> yapılan birkaç başarısız çatışmadan sonra ülkeden kaçmak zorunda kaldı ve Basta’nın kayser tarafından da onaylanmayan faaliyetlerinden dolayı şikâyette bulundu. Divân-ı Hümâyûn ancak Mihail ülkeden kaçtıktan sonra Eflak’ın hukuken Osmanlı Devleti’ne bağlı olarak vergi ödeyen bir ülke olduğunu hatırlayarak, dördüncü kez<sup class="calibre2">210</sup> Radu Mihnea’yı Lehlerin ele geçirdikleri Eflak ülkesinin prensi ilan etti, ama boşuna. Türkler nihayet 1602 yılında Radu’yu tahta oturtmaktan vazgeçtiler ve Simeon Movila’ya prenslik ünvanının onaylandığını gösteren işaretleri gönderdiler. Bir süre Buzescu ailesi tarafından desteklenen Radu tekrar İstanbul’a sığındı<sup class="calibre2">211</sup>. Türklerin bu bahtsız adayı ancak 1601 yılında Basta tarafından Erdel’de öldürülen Mihail’in taraftarlarından biri olan Radu Şerban, tekrar geri dönmüş olan Sigismund Bathori’yi kovan Almanların ve Eflakların yardımı ile ülkeyi ele geçirdiklerinde, tekrar inşa edilen Yergöğü ve Silistre’de beşinci kez ortaya çıktı, ama 1603 yılında Eflak tahtına ilişkin tüm umutlarını ebediyen gömmek zorunda kaldı<sup class="calibre2">212</sup>.</p>

    <p class="normal">Erdel’deki diğer değişikliklere göz atmamız, sadece savaşları ve barış görüşmelerini anlamamıza yardımcı olacaktır. Erdel’de Sigismund’un Goroszlo’da aldığı mağlubiyetten sonra Mihail ve Basta fatih olarak belirdiler ve Basta, Mihail’in Basta’nın siyasi cinayetine kurban gitmesinden sonra ülkede bir süre tek başına iktidarda idi, ama bir süre sonra yerini yine Sigismund’a bırakmak zorunda kaldı. Nihayet Sigismund da kayser tarafından kendisine verilen mülklere geri çekilmek zorunda kaldı ve birkaç yıl sonra burada hayata veda etti.</p>

    <p class="normal">Tımışvar’da bulunan Moses Szekely, Almanları rahatsız ediyordu. Türk yardımcı birlikleri Szekely’ye destek veriyordu, ama 1603 yılının Temmuz ayında Radu Şerban’a yenilip, öldürüldü. Kısa bir süre sonra Stefan Bocskai (İştvan Baçkoy), Kosice’de bir kral gibi hüküm sürüyordu. Daha sonra eski yoldaşı Sigismund Rakoçi de Almanlara ait bu topraklarda kısa bir süre iktidarda kalacaktı. Nihayet yine bir Bathori olan Gabriel, ataları Sigismund ve Andreas’ın mirasını devraldı. Divân-ı Hümâyûn bu dönemlerde süregelen huzursuzluklara ve el değiştirmelere hiç karışmamıştı. Sanki hadiselerin doğal gidişatından dolayı, Tuna ve Karpat ülkelerinin kendiliğinden tekrar ellerine geçeceğini düşünüyordu<sup class="calibre2">213</sup>.</p>

    <p class="normal">1599 yılından sonra Damad İbrahim Paşa tüm dikkatini sadece Macaristan’daki durumlara vermişti<sup class="calibre2">214</sup>. Macaristan’daki Hristiyanlar arasında para yokluğu, kararsızlık ve düzensizlik ile kısmen açık öfke kol geziyordu. 1600 yılında örneğin Papa Kalesi’nin Fransız müdafaa kıtası alacağı olan 60 bin altını alamadıkları için isyan etti ve kalenin resmen kuşatılması gerekti. Derhal buraya gelen Schwarzenberg, çıkan çatışmalarda hayatını kaybetti ve nihayet esir alınan paralı askerler isyanın faturasını ağır işkencelerle ödediler. Aynı yıl<sup class="calibre2">215</sup> Damad İbrahim Paşa, Yeniçeri Ağası ve Tatarlar ile birlikte Estergon’a yapılacak bir saldırının hazırlıklarını yapıyordu, ama Haydukların akınları sebebi ile Babuca ve Kanije’ye yönelmek zorunda kaldı. Yeni komutan Merkür Dükü ve Arşidük Matthias, Kanije Kalesi’ni kuşatmadan kurtarmak için buraya geldiklerinde Damad İbrahim Paşa yeni bir barış sağlamayı denedi. Ama Almanlar açık alanda muharebeyi tercih ettiler ve yeniçeriler bu esnada tarihlerinde görülmemiş bir korkaklık sergilediler. Damad İbrahim Paşa birkaç yüz sipahi, silahdar ve topçu ile Osmanlı’nın onurunu kurtarmak zorunda kaldı<sup class="calibre2">216</sup>. Başarılı geçen birkaç çatışmadan sonra Hristiyanlar erzak azlığı sebebi ile geri çekilmek zorunda kaldılar ve Kanije, Macarların ısrarları ile teslim oldu (Ekim). Müdafaa kıtalarının hayatları bağışlandı. Bir süre sonra Küçük Komorn Kalesi de Osmanlıların eline geçti<sup class="calibre2">217</sup>.</p>

    <p class="normal">Damad İbrahim Paşa, kayserin temsilcileri ile barış görüşmelerini tekrar başlatmak istediği dönemde, 10 Temmuz 1601 tarihinde Belgrad’da hayata gözlerini yumdu<sup class="calibre2">218</sup>: Naaşı, Ayşe Sultan’ın eşi olarak hakkı olduğu üzere, Şehzâde Cami’ine defnedildi<sup class="calibre2">219</sup>. Osmanlıların en parlak serdar-ı ekremlerinden biri olan Damad İbrahim Paşa’nın ölümünden sonra Aldobrandino ve Giovanni de Medici sayısız İtalyan Haçlı ile birlikte kayserin bayrağı altında birleştiler. Onların yardımı ile Kanije kuşatıldı ve komutan Merkür aynı zamanda 9 Eylül’de İstolni Belgrad’ı kuşatmaya aldı. Şehir, 22 Eylül’de Hristiyanların eline düştü<sup class="calibre2">220</sup>.</p>

    <p class="normal">Birkaç gün sonra yeni<sup class="calibre2">221</sup> veziriazam Arnavut devşirme Yemişçi Hasan Paşa, İstolni Belgrad’ın intikamını almak üzere bölgeye geldi<sup class="calibre2">222</sup>. 15 Ekim’de kanatları iki dağ arasına kurulan ve cepheleri derin bir tabya ile korunan Hristiyan ordusu ile karşılaştı. Türkler, saldırabilmek için ayrıca bir nehri geçmek<sup class="calibre2">223</sup> zorundaydılar ve yine demoralize olmuş yeniçeriler görevlerini yerine getirmediler<sup class="calibre2">224</sup>.</p>

    <p class="normal">Veziriazam bu yüzden önemli bir muharebeyi kaybetti. Budin Beylerbeyi Mehmed Paşa ve Damad İbrahim Paşa’nın kâhyası Kethüda Mehmed Bey ölenler arasında idi<sup class="calibre2">225</sup>. Kanije Kalesi ise kışa kadar dayandı<sup class="calibre2">226</sup> ve Hristiyanlar nihayet çekildiklerinde kurtarılan Osmanlılar terk edilen karargâhta büyük ganimetler topladılar. Veziriazam Yemişçi Hasan Paşa, taşlarla saldıran askerlerin ayaklanması sebebi ile kaleyi kuşatmadan kurtarmak için gelememişti<sup class="calibre2">227</sup>. Ama kuşatmanın kaldırılması Osmanlılar tarafından eşsiz bir zafer gibi kutlandı ve kuşatma altında olanların komutanı Hasan’a vezirlik rütbesini sağladı.</p>

    <p class="normal">1602 yılında savaş sanki Osmanlıların lehine dönüyordu. Hasan Paşa, yanında Yeniçeri Ağası ile birlikte tekrar geldi ve İstolni Belgrad önlerine karargâh kurdu<sup class="calibre2">228</sup>. Eğri Sancakbeyi direnmek istedi, ama boşuna: Almanlardan oluşan müdafaa kıtası bu önemli şehri teslim etti (29 Ağustos). Vezir Hasan Paşa, Lippa ve Yanova’yı ele geçirmek ve Moses Szekely’nin isyancılarına destek vermek üzere Tisa Nehri’ne doğru yol alırken<sup class="calibre2">229</sup>, Macaristan’ın yeni komutanı, bu savaşta ikinci kez Macar ordusunu karşısında gören Budin’e saldırdı. Zamanında Joachim von Brandenburg’un komutasındaki Haçlılarının alamadığı Peşte ele geçirilip, talan edildi. Birkaç gün sonra acele ile buraya gelen Hasan Paşa, Budin’i kuşatanları yendi, ama geri çekilmelerini sağlayamadı ve Türkler Ekim ayında geri dönene kadar geçen birkaç hafta boyunca, taraflardan hiçbiri açık bir muharebeye cesaret edemeden, Hristiyan bir ordunun Budin’i ve Osmanlı ordusunun Peşte’yi kuşattığı garip bir görüntü ortaya çıktı. Kısa bir süre sonra Mareşal Rosswurmb<sup class="calibre2">230</sup> ve Arşidük Matthias da geri çekildiler.</p>

    <p class="normal">Tatarlar, Macaristan’a geç kalmışlardı: Eylül ayında hanlarının<sup class="calibre2">231</sup> komutasında Radu Şerban’ı kovmaya ve Boğdan Prensi Simeon’u Eflak tahtına oturtmaya çalışmışlardı, ama Basta’nın birliklerinden destek alan Radu, Teleajen Nehri kenarında konumunu korumayı bildi ve Tatar Hanı Gazi Giray geri çekilmek zorunda kaldı<sup class="calibre2">232</sup>. Bu zaferden cesaret alan Radu, Tuna Nehri’nin diğer kıyısında Silistre ve Dobruca’ya akınlarını yeniledi<sup class="calibre2">233</sup>. Eflak Radu’nun 1603 yılının Temmuz ayında Moses Szekely’ye karşı kazandığı zafer, Szekely’nin Tımışvar Beylerbeyi Bektaş Paşa tarafından desteklendiği için Türklere karşı elde edilen bir zafer olarak kabul ediliyordu<sup class="calibre2">234</sup>.</p>

    <p class="normal">Bir yıl sonra Sultan III. Mehmed, İstanbul’da baş gösteren karışıklıklar sebebi ile Lala Mehmed Paşa ve Budin Beylerbeyi Murad Paşa tarafından temsil edildi. 29 Eylül’de Sokolluzâde Lala Mehmed Paşa Budin’i kuşatanlara yenildi ve Belgrad Beylerbeyi ile Semendire Beylerbeyi burada hayatlarını kaybettiler<sup class="calibre2">235</sup>. Kış aylarında ise Rosswurmb Hatvan’ı ele geçirdi<sup class="calibre2">236</sup>.</p>

    <p class="normal">Bundan kısa bir süre sonra 16 Aralık 1604 tarihinde<sup class="calibre2">237</sup> Sultan III. Mehmed aniden 37-38 yaşlarında hayata veda etti<sup class="calibre2">238</sup> ve henüz çocuk yaştaki oğlu I. Ahmed’in tahta cülûsu barış umutlarını güçlendiriyordu<sup class="calibre2">239</sup>. Peşte’de Budin Beylerbeyi Ali Paşa ve Almanlar arasında görüşmeler başlatıldı. Almanların temsilcisi Pezzen’di. Piskopos Stefan Szuhay, Thomas Erdödy, Adolf von Altham ve Johann von Molart ona destek veriyordu. Sezar Gallo, Negroni ve diğer tecrübeli İtalyanlar ise aracı olarak kullanılıyordu. Ancak Türklerin Eğri ve Kanije’yi ellerinde tutmakta ısrar etmesi, bu ikinci barış görüşmelerinin başladığı gibi bitmesine sebep oldu.</p>

    <p class="normal">Bu yüzden bahar aylarında Veziriazam Yavuz Ali Paşa savaşın yönetimini eline aldı, ama Belgrad’a vardığında öldü. Yerine tekrar [Sokolluzâde] Lala Mehmed Paşa geçti. Hristiyanlar tarafından neredeyse tamamen terk edilen Peşte’yi tekrar geri alabilmeyi umuyordu. Budin’e yerleşti, Hatvan’ı tahkim ettirdi, Vaç’ı fethetti<sup class="calibre2">240</sup> ve Estergon’u ele geçirmeye çalıştı. Ama başlattığı kuşatmayı fazla ciddiye almıyordu ve yeniçeriler hallerinden hoşnut değildi. Bu yüzden Lala Mehmed Paşa birkaç kez Estergon’un Kanije ile değiştirilmesini öngören barış teklifleri getirdi<sup class="calibre2">241</sup>. 14 Ekim’de Estergon kuşatmasını kaldırdı<sup class="calibre2">242</sup>.</p>

    <p class="normal">Macaristan’daki komutan Georg Basta, Haydukların tazim ve hürmet ettikleri, Türklerin ise resmen tanıdıkları<sup class="calibre2">243</sup> ve kendisinden ele geçirilen sancaklar ve genç savaş esirleri aldıkları<sup class="calibre2">244</sup> isyancı “Kral” Stefan Bocskai’ye karşı savaşmak zorunda kaldı. Osmanlı birlikleri burada artık bizzat savaş yürütmüyor, sadece akınlara çıkmak ve Erdel’deki karışıklıklara katkıda bulunmakla yetiniyorlardı.</p>

    <p class="normal">Bu yüzden Türkler Varad’ın, Tokay’ın, ve bu gibi yerlerin Bocskai tarafından ele geçirilmesini kendi fetihlerine sevindikleri gibi seviniyorlardı<sup class="calibre2">245</sup>. Vişegrad ve başka şehirlerin boyun eğdiği Veziriazam Lala Mehmed Paşa ancak 1605 yılında Türklerin çok istedikleri Estergon’a saldırdı. Kalenin komutanı Öttingen Dükü çıkan çatışma sırasında hayatını kaybetti ve müdafaa kıtası nihayet kaleyi teslim etti. Uyvar ise sadece kaleyi daha önce kuşatan Bocskai’nin Macarlarına sığınarak aynı akıbetten kurtuldu. Vişegrad, Palota ve Vesprem de başarılı bir şekilde ele geçirildi<sup class="calibre2">246</sup>.</p>

    <p class="normal">Kısa bir süre sonra Lala Mehmed Paşa, Stefan Bocskai’yi Budin’de huzuruna kabul etti ve Rakos Çayırı’nda top atışları altında kendi elleri ile “üç bin altın değerinde” antik tarzda yapılmış Yunankâri tacı başına takarak kral ilan etti. Bocskai, 10 yıl boyunca vergiden muaf tutuldu. Bu sürenin bitiminde ödeyeceği vergi ise sadece 10 bin altın olacaktı. Hristiyan papa vekilleri tarafından özgür Macar Kralları olarak tahta oturtulan seleflerinin eski başkentinden ayrılırken, yeniçerilerin: “Macar Kralı, çok yaşa” haykırışları ona eşlik ediyordu.</p>

    <p class="normal">1606 yılının Haziran ayında, Veziriazam Lala Mehmed Paşa’nın yeğeninin<sup class="calibre2">247</sup> yönetimde olduğu Kuzey Macaristan’da çatışmalar meydana gelmesine rağmen, Bocskai ve kayser arasında yapılan barış görüşmeleri neticesinde Bocskai’ye Sigismund Bathori’ye ait yerlerin yanı sıra Sathmar ve Tokay ile Bereg ve Jagocsa (Ugosa) Düklükleri verildi<sup class="calibre2">248</sup>. Türkler ve yeni veziriazamları Kuyucu Murad Paşa<sup class="calibre2">249</sup>, Ekim ayında Komorn’da kayserin temsilcileri ile pazarlığa oturdular. 31 Ekim’de nihayet şu şartlar üzerinde antlaşmaya varıldı: Eğri Kalesi ve Kanije Türklerde kalacaktı, ama kayseri hak ettiği Roma İmparatoru ünvanı ile çağıracak ve hor görerek “Beç Kralı” demekten vazgeçeceklerdi; gerek Martolosların, gerekse Haydukların akınlarına son verilecekti ve Türkler sınır köylerinden aşırı yüksek vergi talep etmeyeceklerdi; Yanıkkale komutanı ve güneydeki toprakların Hırvat Ban’ı, Budin Beylerbeyi ile barış görüşmeleri yapmaya yetkili olacaklardı; Vaç dışında başka yeni bir kale kurulmayacaktı; kayser, resmi bir elçi topluluğu ile dostu Osmanlı Sultanı’nın derhal ve bir sefere mahsus olmak üzere 200 bin altın gönderecekti; bu elçi topluluğuna ve bundan sonrakilere İstanbul’da kendi seçtikleri bir yerde oturma hakkı verilecekti; gelecekte her iki hükümdar, karşılıklı olarak her üç yılda bir birbirlerine hediyeler göndereceklerdi ve Tatarların akınları yasaklanacaktı. Bu barış, hükümdarın kim olduğuna bakılmaksızın<sup class="calibre2">250</sup> 20 yıl geçerli olacaktı. Bu antlaşma 11 Kasım’da son hâlini aldı<sup class="calibre2">251</sup>.</p>

    <p class="normal">Avusturya hanedanı bu antlaşma ile büyük bir iş başarmış; mülk, güvenlik ve itibar kazanmıştı. İstanbul’da sadece yenilmeyi bilen, ama bu rolü bir türlü kabul etmek istemeyen zavallı “Beç Kralı’nın” elçilerine gülündüğü; hükümdarlarına göndermeden önce yazdıkları mektuplar alınıp, okunduğu; “Alman domuzları” olarak adlandırıldıkları ve Yedikule zindanlarında onlar için her zaman birkaç hücrenin bulunduğu; sınır kalelerinin muzaffer birliklerinin uzaktaki Hırvatistan’dan, Macaristan’dan ve Almanya’dan getirilen mızraklara geçirilmiş kanlı başlarla ve yoğun esirlerle caddelerden geçtikleri zamanlar artık sona ermişti. Bu değişim, kayserin hizmetindeki İtalyan, Valon, Fransız, Kazak ve Alman askerlerin cesareti, sadakati, disiplini veya ruhundan veya huzursuz ve ateşli Macarların savaş sanatından ve fedakârlığından değil, Osmanlı toplumunun demoralizasyonu, sultanın korkaklığı ve vezirlerin savaş sanatındaki yeteneksizliklerinin yanı sıra, Batı Avrupa’nın İtalyan ve Flaman seferlerinde geliştirdiği savaş taktikleri ile üstün silahlarından ve topçu sınıfından kaynaklanıyordu. Bunlar sadece geçici olgular değil, aksine savaşın sürekliliği ve zaferin kesinliği üzerine kurulu temeller yok olduğunda askerî temeller üzerine kurulu Osmanlı Devleti’nin akıbeti bu olacakmış gibi görünüyordu. Osmanlı İmparatorluğu Zitvatorok Antlaşması ile tarihinde ilk defa ağır ve kesin olarak belirlenmiş şartları kabul etmek zorunda kalmış ve böylece o güne kadar geçerli olan mutlak kudretinin kırıldığını bizzat kabul etmişti.</p>
  </div>

  <div class="calibre1" id="calibre_pb_80"></div>
</body>
</html>
