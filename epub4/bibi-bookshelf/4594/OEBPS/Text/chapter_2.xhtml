<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Padoux, Pazar, 16 Haziran</h2>

  <p>“Orada, orada! Tam ağaçların üstünde.”</p>

  <p>Mathieu uyuyordu ve savaş kaybedilmişti. Uykusunun derinliklerine varıncaya dek kaybedilmişti savaş. Ses onu korkuyla uyandırdı: Arkası üstü yatıyordu, gözleri kapalı, kolları bedenine yapışıktı ve savaşı kaybetmişti. Nerede olduğunu apaçık anımsamıyordu şimdi, ama savaşı kaybettiğini biliyordu.</p>

  <p>Charlot telaşla, “Sağa!” diye bağırdı. “Sağa! Tam ağaçların üstüne,” diyorum sana. “Göz değil, çıra budağı herifinki!”</p>

  <p>Mathieu Nippert’in sakin sesini duydu, “Ha!” dedi Nippert. “Tamam, tamam!”</p>

  <p>Neredeyiz? Otların arasında. Savaş meydanında sekiz vatandaş, üniformalı sekiz sivil adam, ikişer ikişer, ordunun verdiği örtülere sarınmış, bir sebze bahçesinin ortasında küçük bir tentenin altında. Savaşı kaybettik; savaşı bize emanet etmişlerdi ve biz onu kaybettik. Savaş parmaklarının arasından kayarak kaçıp gitmiş ve Kuzey’de bir yerlerde, korkunç gürültülerle kaybolmuştu.</p>

  <p>“Ha! Böyle! Böyle!”</p>

  <p>Mathieu gözlerini açtı ve göğü gördü; uçuk gümüş rengindeydi gök, bulutsuz, sonsuz, yokluktan ibaret. Bir sabah ağır ağır oluşuyor, şekilleniyordu, yeryüzüne düşecek ve onu altın rengiyle yaldızlayacak bir damla aydınlık. Almanlar Paris’te, savaşı kaybettik. Bir başlangıç, bir sabah. Dünya yaratılalı beri ilk sabah, tüm sabahlar gibi: Her şey yaratılmaya hazır, bekliyor, her şey yeniden yapılacak ve gelecek gökyüzünde. Örtünün altından elini çıkardı, kulağını kaşıdı: Başkalarının geleceği bu. Paris’te Almanlar gözlerini göğe kaldırıyor, gökte zaferlerini ve zaferlerinin geleceğini okuyorlar. Benim geleceğim yok artık. Sabahın ipeği yüzünü okşuyordu; ama sağ kalçasında Nippert’in sıcağını duyuyor, sol kalçasında Charlot’un sıcağını duyuyor. Önünde yaşanması gereken yıllar; öldürülecek yıllar. Gelişini haber veren bu görkemli gün, kavak yapraklarında sabahın sarışın rüzgârı, buğday başakları üzerinde öğle güneşi, gece, ısınmış toprağın baygın kokusu; başlayan günü ince ince, tüm ayrıntılarıyla, bir bir tüm dakikalarıyla öldürmek gerekecektir; gece Almanlar tutsak alacaktı onları. Homurtu yaklaştı, yaklaştı ve Mathieu doğan güneşin içinde uçağı gördü.</p>

  <p>“Bir makarnacı,” dedi Charlot.</p>

  <p>Uykulu sesler göğe lanetler savurdu. Alman uçaklarının gelişigüzel salınışına, bu sinsi, geveze, zararsız savaşa alışmışlardı: Kendi savaşlarıydı bu. İtalyanlar oyuna katılmıyorlardı, bomba atıyorlardı onlar.</p>

  <p>“Makarnacı mı?” dedi Lubéron. “Ha ha! Öyle mi dersin? Duymuyor musun, motor ne biçim çalışıyor, saat gibi, bu bir Messerschmidt 37.”</p>

  <p>Örtülerin altında bir rahatlama oldu, arkaüstü yatan yüzler gökteki Alman uçağına gülümsediler. Sonra Mathieu peş peşe birkaç sağır patlama duydu, gökte hızla büyüyen dört koyu renkli, yuvarlak bulut göründü.</p>

  <p>“Orospu çocuğu!” dedi Charlot. “Bunlar da başladılar ha?”</p>

  <p>Longin, sinirli bir sesle, “Topumuzu birden gebertecekler be,” dedi.</p>

  <p>Schwartz, küçümseyen bir gülüşle, “Beyefendi daha yeni anlıyor...” dedi.</p>

  <p>İki patlama daha oldu ve kavakların üstünde esmer, pamuk pamuk iki bulutçuk göründü.</p>

  <p>“Orospu çocuğu!” diye hırsla tekrarladı Charlot. “Orospu çocuğu!”</p>

  <p>Pinette dirseğine dayanarak doğruldu. Güzel küçük Parisli yüzü pembe ve taptaze görünüyordu. Arkadaşlarına keyifsiz gözlerle baktı:</p>

  <p>“Görevlerini yapıyorlar,” dedi sertçe.</p>

  <p>D.C.A. susmuştu, esmer, pamuk pamuk bulutlar dağılıyordu; güçlü ve düzenli bir homurtudan başka hiç ses duyulmuyordu şimdi.</p>

  <p>Nippert, “Göremiyorum artık,” dedi.</p>

  <p>“İşte işte: Şurada, tam parmağımın ucuna bak!”</p>

  <p>Topraktan beyaz bir ağaç çıktı, uçağa doğru uzandı: Charlot örtünün altında çıplak yatıyordu.</p>

  <p>Çavuş Pierné, korkulu bir sesle, “Rahat dur,” dedi. “Zorla göstereceksin yerimizi.”</p>

  <p>“Hadi canım! Bu aydınlıkta bizi burada lahana sanırlar be.”</p>

  <p>Ama gene de beyaz kolunu örtünün altına soktu, uçak başlarının üstünden geçiyordu, adamlar bu kımıldayan küçük güneş parçacığını gülümseyerek seyrettiler; bu bir sabah eğlencesiydi, günün ilk önemli olayı.</p>

  <p>Lubéron, “Sabah gezintisini tamamlıyor,” dedi, iştah açmak için.</p>

  <p>Savaşı kaybetmiş sekiz kişiydiler; kabaklar ve havuçlar arasında yan yana, omuz omuza yatmış beş sekreter, iki gözcü, bir meteorolog. Savaşı, zaman kaybeder gibi kaybetmişlerdi; hiç fark etmeden. Sekiz kişi; Schwartz, lehimci; Nippert, banka memuru; Longin, tahsildar; Lubéron, bir şirkette memur; Charlot Wroclaw, şemsiye yapımcısı; Pinette, T.C.R.P’de kontrolör ve iki lise öğretmeni: Mathieu ve Pierné. Dokuz ay boyunca bazen çamlar arasında, bazen üzüm bağlarında beklemiş ve sıkılmışlardı; sonra günün birinde Bordeaux radyosunda bir ses onlara savaşı kaybettiklerini haber vermişti ve onlar o zaman bu savaşta haksız olduklarını anlamışlardı. Acemi bir el Mathieu’nun yanağına dokundu. Döndü, Charlot’ya, “Ne var, küçük, ne istiyorsun?” diye sordu.</p>

  <p>Charlot yan yatmıştı, Mathieu onun iyi niyetli, kırmızı yanaklarını, geniş, ince dudaklı ağzını görüyordu.</p>

  <p>Charlot alçak sesle, “Bugün gidecek miyiz acaba?” dedi.</p>

  <p>Genç, sağlıklı yüzünde nereye oturacağını bilemeyen bir kaygı dolanıp duruyordu.</p>

  <p>“Bugün mü? Bilemem.”</p>

  <p>Morsronn’dan ayın 12’sinde çıkmışlardı; sonra o karmakarışık, dağınık yürüyüş olmuştu ve sonra birden, bu anlaşılmaz durak.</p>

  <p>“Ne bok yemeye bekliyoruz burada? Söyler misin?”</p>

  <p>“Piyadeyi bekliyormuşuz.”</p>

  <p>“Piyade işin içinde sıyrılıp çıkamıyorsa, bizim de onunla birlikte burada yapışıp kalmamız mı gerekiyor?”</p>

  <p>Alçakgönüllü bir gülümsemeyle ekledi; “Ben Yahudiyim,” dedi, “anladın mı? Yahudiyim, üstüne bir de adım Polonyalı adı: Wroclaw!”</p>

  <p>Mathieu kederle, “Biliyorum,” dedi.</p>

  <p>“Susun!” dedi Schwartz! “Dinleyin!”</p>

  <p>Bu bitmek bilmeyen, boğuk, uzak bir uğultuydu. Dün, önceki gün şafakla başlamış, geceye kadar devam etmişti, aralıksız. Kimse kimin, neyi, nerede yuvarladığını, bu uğultunun nereden geldiğini anlayamamıştı bir türlü.</p>

  <p>Pinette, “Saat altıya geliyor anlaşılan,” dedi. “Dün sabah tam beşi kırk beş geçe başlamıştı.”</p>

  <p>Mathieu kolunu gözlerinin hizasına kadar kaldırdı ve saati görebilmek için bileğini yüzünden tarafa döndürdü:</p>

  <p>“Altıyı beş geçiyor,” dedi.</p>

  <p>“Altıyı beş geçiyor, ha?” dedi Schwartz, “eh, bugün de buradayız, derlerse hiç şaşmam.” Esnedi: “Hadi bakalım! Bu çöplükte bir gün daha.”</p>

  <p>Çavuş Pierné de esnedi, “Eh,” dedi, “kalkmak zamanı geldi.”</p>

  <p>“Evet,” dedi Schwartz, “evet evet, kalkmalı.”</p>

  <p>Kimse kımıldamadı. Bir kedi tam yanlarından bütün hızıyla koşarak geçti. Birden durdu, saldırmaya hazır, pusuya yattı; sonra niyetini unuttu, salına salına uzaklaştı. Mathieu dirseğine dayanarak doğrulmuş, kedinin ardından bakıyordu. Yan döndü ve haki külot pantolon içinde iki bacak görerek başını kaldırdı: Teğmen Ulmann, kollarını göğsünde çaprazlamış, dimdik, önlerinde duruyordu; kaşlarını çatmıştı, suçlayan gözlerle onlara bakıyordu. Mathieu teğmenin tıraşsız olduğunu gördü.</p>

  <p>“Ne halt ediyorsunuz burada? Ha? Ne halt ediyorsunuz burada, söyler misiniz? Çıldırdınız mı siz? Ne halt etmeye geldiniz buraya?”</p>

  <p>Mathieu bir an bekledi, sonra kimsenin yanıt vermediğini görerek, yattığı yerden, “Açık havada yatmak istedik teğmenim,” dedi.</p>

  <p>“Şuna bakın! Tepemizde dolaşıp duran düşman uçaklarıyla! Açık havada yatmak istemişler... Bu macera bize pahalıya mal olabilir, hiç aklınıza gelmedi mi? Tüm birliği bombardıman ettireceksiniz sonunda. Çıldırmışsınız siz.”</p>

  <p>Mathieu sabırla, “Bütün nakliyatı gündüz ortasında yaptığımıza göre,” dedi, “Almanlar bizim burada bulunduğumuzu zaten biliyorlardır.”</p>

  <p>Teğmen duymazlıktan geldi:</p>

  <p>“Yasak etmiştim,” dedi. “Ambardan dışarı çıkmanızı yasak etmiştim. Hem nedir bu, kalkın ayağa, bir üstün karşısında böyle yatılır mı? Kalkın diyorum!”</p>

  <p>Yerde, toprağın üzerinde sessiz bir hareket oldu ve sekiz adam örtülerinden sıyrılarak oturdular, uykulu gözlerini kırpıştırarak bakıyorlardı. Çırılçıplak yatmış olan Charlot önüne mendilini örtmüştü. Hava serindi. Mathieu uzandı, ceketini aldı, omuzlarına attı.</p>

  <p>“Siz de buradasınız, Pierné! Utanmadınız mı hiç? Siz onlara örnek olmak zorundasınız.”</p>

  <p>Pierné yanıt vermedi, dudaklarını ısırdı.</p>

  <p>“İnanılır şey değil!” dedi teğmen. “Ambardan niçin çıktığınızı anlatmayacak mısınız?”</p>

  <p>Haşin ve bıkkın bir sesle, sanki kendi davranışına kendi de inanmıyormuş gibi konuşuyordu. Gözlerinin altında morumsu çukurlar vardı, genç ve pürüzsüz derisi hasta bir renkle sapsarıydı.</p>

  <p>“Hava çok sıcaktı teğmenim, uyuyamadık.”</p>

  <p>“Çok mu sıcaktı? Ya ne istiyordunuz? Size soğuk hava tertibatı olan bir salon mu vereceklerdi? Bu gece sizi de ötekilerle birlikte göndereceğim yatmaya! Okula! Anladınız mı? Savaşta olduğunuzu unuttunuz mu?”</p>

  <p>Longin eliyle gelişigüzel bir hareket yaptı, gülümsedi:</p>

  <p>“Savaş bitti, teğmenim.”</p>

  <p>“Savaş bitmedi, hayır! Buradan otuz kilometre ötede bizi korumak için dövüşüp can veren binlerce arkadaşınız varken siz savaş bitti, demeye utanmalısınız.”</p>

  <p>“Zavallılar,” dedi Longin. “Büyükler anlaşmalar imzalamakla oyalanırken onlara, oraya git ve öl, diye emrediliyor.”</p>

  <p>Teğmen mosmor oldu:</p>

  <p>“Siz askersiniz!” dedi, “size evlerinize dönmeniz emredilmedikçe askersiniz ve üstlerinize saygı göstermek zorundasınız. O kadar!”</p>

  <p>Schwartz güldü:</p>

  <p>“Tutsak kampında bile olsak. Öyle mi?”</p>

  <p>Teğmen yanıt vermedi; askerlerine ayıplamanın utanca katıldığı tuhaf bir ruh haliyle bakıyordu; adamlar bu bakışa sabırsızlık ya da şaşkınlık göstermeden, düpedüz bakarak yanıt veriyorlardı: Kendilerini şaşırtıcı ve huzur bozucu hissetmenin verdiği yepyeni mutluluğun tadını çıkarıyorlardı sanki. Teğmen bir an ses çıkarmadan, bir şeyler düşünüyormuş gibi durdu. Sonra omuz silkti:</p>

  <p>“Derhal kalkın giyinin lütfen!”</p>

  <p>Döndü, dimdik, dans eden adımlarla uzaklaştı. “Son dansı bu,” diye düşündü Mathieu. “Üçbeş saat sonra Almanlar bizi, topumuzu birden Batı’ya sürüp götürecekler, hem de ast, üst tanımadan.” Schwartz esnedi, gözlerinden yaşlar fışkırdı; Longin bir sigara yaktı; Charlot elini uzatıyor, çevresindeki otları demet demet yolup atıyordu. Ayağa kalkmaktan korkuyorlardı hepsi.</p>

  <p>“Gördünüz mü?” dedi Lubéron, “gece sizi okula göndereceğim,” dedi; “demek bugün de gitmiyoruz.”</p>

  <p>Charlot omuz silkti:</p>

  <p>“Laf olsun diye söyledi; onun da bizden fazla bir şey bildiği yok.”</p>

  <p>Pierné birden:</p>

  <p>“Kim biliyor öyleyse?” diye patladı. “Kim biliyor, ha? Söylesene!”</p>

  <p>Kimse yanıt vermedi. Sonra Pinette ağır ağır ayağa kalktı:</p>

  <p>“Yıkanıyor muyuz?”</p>

  <p>Charlot esnedi:</p>

  <p>“Yıkanmalı ya!”</p>

  <p>Kalktı. Mathieu’yla Pierné de kalktılar.</p>

  <p>‘Yeni doğan bebeğinizi Cadum’la yıkayınız!” diye bağırdı Longin.</p>

  <p>Pembe, çıplak, tüysüz bedeni, sabah güneşinin okşadığı ufak, yuvarlacık, şiş göbeğiyle Charlot, reklamlardaki Fransa’nın o en güzel bebeğine benziyordu. Schwartz her sabah yaptığı gibi usulca arkasından sokuldu, parmak uçlarıyla gıdıklamaya başladı.</p>

  <p>“Tüyleri diken diken,” dedi, “üşüdü bebek, üşüdü!”</p>

  <p>Charlot her sabah yaptığı gibi iki büklüm oldu, gülmekten katıldı, ama keyifsizdi. Pinette dudakları arasındaki sigarayı inatla emen Longin’e döndü:</p>

  <p>“Hadi gel!”</p>

  <p>“Nereye?”</p>

  <p>“Yıkanmayacak mısın?”</p>

  <p>“Git ulan işine!” dedi Longin. ‘Yıkanacakmışım. Kimin için? Alınanlara mı hazırlanacağım? Beni olduğum gibi götürsünler.”</p>

  <p>“Kim dedi seni götürecekler diye?”</p>

  <p>“Hadi hadi!” dedi Longin. “Hadiii!”</p>

  <p>“Gideceğiz buradan, onlar gelsin bizi alsın diye bekleyecek değiliz, anladın mı?”</p>

  <p>“Sen Noel Baba’ya inanır mısın, arkadaş?”</p>

  <p>“Hem öyle de olsa onlar gelene kadar pis mi gezeceksin? Ha?”</p>

  <p>“Onlar için yıkanmak istemiyorum.”</p>

  <p>“Amma enayice laf,” dedi Pinette. “Boktan boktan laflar ediyorsun.”</p>

  <p>Longin yanıt vermedi, kötü kötü güldü; örtülere sarınmış, küçümseyen gözlerle onlara bakıyordu. Lubéron da kımıldamamıştı, uyur gibi yapıyordu. Mathieu torbasını aldı, çeşmeye doğru yürüdü. Su iki demir borudan taş yalağa akıyordu; çıplak ve soğuktu, bir deri gibi; Mathieu bütün gece suyun bir ince çocuk sesiyle söylenmişe benzer tatlı, umut dolu şarkısını dinlemişti. Başını suyun altına soktu; ince, tatlı, çocuksu şarkı şimdi kulaklarında, burun deliklerinde bu dilsiz ve pırıl pırıl derinlik, ruhunda su damlacıklarıyla benek benek bir demet gül olmuştu: Loire kıyılarının serin suyu, kamışlar, küçük, yemyeşil ada, çocukluk! Başını kaldırdı, Pinette’in hırsla boynunu sabunladığını gördü. Gülümsedi: Pinette’i seviyordu.</p>

  <p>“Sersem herifin biri şu Longin,” dedi Pinette. “O ayı çobanları gelirse bizi temiz görmeleri gerek.”</p>

  <p>Sonra sabunlu parmağını kulağına soktu, hırsla çevirmeye başladı.</p>

  <p>“O kadar temizsen,” diye bağırdı Longin, “ayaklarını da yıka, ayaklarını...”</p>

  <p>Pinette döndü, Longin’e acıyarak baktı:</p>

  <p>“Ayaklarımı görmezler.”</p>

  <p>Mathieu tıraş oluyordu. Bıçak körlenmişti, derisini yakıyordu: “Tutsak kampında sakal bırakacağım,” diye düşündü. Güneş yükseliyordu, ışınlar yeryüzüne yatay geliyor, otlarını pırıltılı bir orak gibi biçiyordu. Ağaçların altında ot yumuşak ve tazeydi, sabahın göğsünde insanı sokulmaya, uyumaya çağıran serin bir yumuşaklık. Gök ve yer belirtilerle doluydu, umut belirtileriyle. Kavakların yeşilliği arasında bir kuş kalabalığı, görünmez bir işaret beklermiş gibi birden küçük gırtlakların bütün gücüyle ötmeye başladı, inanılmayacak kadar şiddetli bir küçük kasırga oldu bu, sonra bir anda her şey sustu, yeşillik sır dolu bir sessizliğe gömüldü. Bilinmedik şeylerin korkusu yeşilliklerin, otların, sebzelerin arasında dolaşıyordu, Charlot’un yüzünde dolaştığı gibi; bir yer bulup çöreklenemiyordu. Mathieu tıraş bıçağını kuruladı, yerine koydu. Ruhu doğan günle, otlarda titreyen çiy tanecikleriyle, gölgelerle suç ortağıydı, ruhunun derinliklerinde bir bayram şenliği bekliyordu. Erken kalkmış, bir bayram sabahı gibi dikkatle tıraş olmuştu. Bir bahçede şenlik, bir komünyon şenliği, ağaçlı, gölgeli yollarda döne döne dans eden güzel, renk renk giysilerle masal düğünleri, çimenlerin üstünde ziyafet, şekerle, tatlıyla sarhoş arıların bitmeyen mırıltısı. Lubéron kalktı, çalılara doğru çişini etti; Longin, örtüyü koltuğuna almış, ambara doğru yürümüştü, içeri girdi, sonra çıktı, gevşek adımlarla geldi, çeşmenin önünde durdu, isteksiz ve bıkkın bir tavırla parmağını uzattı, suyun altına tuttu. Mathieu bu solgun, hasta yüze baktı ve asla bayram olmayacağını anladı; ne bugün, ne de bundan böyle.</p>

  <p>İhtiyar çiftçi evinden çıkmıştı. Piposunu içerek onlara bakıyordu.</p>

  <p>“Merhaba; dedi Charlot. “Nasılsın baba?”</p>

  <p>Çiftçi başını salladı:</p>

  <p>“Merhaba!” dedi, “Merhaba!”</p>

  <p>Ayaklarını sürüyerek geldi, önlerinde dikildi durdu:</p>

  <p>“Eee? Ne haber? Gitmediniz mi?”</p>

  <p>Pinette haşin bir sesle, “Görüyorsun ya,” dedi.</p>

  <p>İhtiyar alayla baktı, kötü bakışlı gözleri vardı.</p>

  <p>“Ben size dedim. Buradan gidemeyeceksiniz siz.”</p>

  <p>“Olabilir.”</p>

  <p>İhtiyar ayaklarının dibine doğru tükürdü, elinin tersiyle bıyıklarını sildi:</p>

  <p>“Ya o ayı çobanları? Bugün geliyorlar mı?”</p>

  <p>Güldüler.</p>

  <p>“Belki gelirler, belki gelmezler,” dedi “Lubéron. Biz de sizin gibi bekliyoruz işte; karşılamak için de yıkanıyoruz, tıraş oluyoruz!”</p>

  <p>İhtiyar onlara tuhaf gözlerle bakıyordu.</p>

  <p>“Siz, başka!” dedi. “Siz... Sonra anlarsınız.”</p>

  <p>Piposunu kemirerek devam etti:</p>

  <p>“Ben Alsaslıyım.”</p>

  <p>“Biliyoruz, baba,” dedi Schwartz. “Başka masal söyle.”</p>

  <p>İhtiyar başını sallıyordu:</p>

  <p>“Başka biçim bir savaş bu,” dedi. “Siviller ölüyor şimdi, asker kurtuluyor...”</p>

  <p>“Hadi hadi! Kimseyi öldürmeyeceklerini biliyorsunuz pekâlâ.”</p>

  <p>“Ben de Alsaslıyım,” dedi Schwartz. “Ne olacak?”</p>

  <p>“Ben Alsas’tan çıktığım zaman,” dedi ihtiyar, “Alsas onlarındı. Anladın mı?”</p>

  <p>“Size kötülük etmezler, korkmayın,” dedi Schwartz. “Onlar da bizim gibi insan sonuçta.”</p>

  <p>İhtiyar, birden isyan etti:</p>

  <p>“Bizim gibi mi? Ha! Ağzına ettiklerimin... Sen bir küçük çocuğun elini kesebilir misin, ha?”</p>

  <p>Schwartz gülmekten katıldı. Mathieu’ya bakarak göz kırptı:</p>
<p>“Bize geçen savaştan kalma masallar anlatıyor.”</p>

  <p>Havlusunu aldı, kalın, kocaman kocaman kasları kabarmış kollarını kuruladı, sonra ihtiyara dönerek anlattı:</p>

  <p>“Deli değil o herifler,” dedi. “Size sigara verecekler! Sigara verecekler, belki çikolata da verirler, propaganda yapacaklar, anladınız mı? Siz de elinizi uzatır, alırsınız. Almakla da hiçbir şey kaybetmezsiniz.”</p>

  <p>Keyifle gülerek, devam etti:</p>

  <p>“Sen benim dediğime bak, baba,” dedi, “şimdi, bugün, Paris’te doğmuş olmaktansa, Strasbourg’da doğmuş olmak çok daha iyidir.”</p>

  <p>“Bu yaştan sonra Alman olmak istemem ben,” dedi çiftçi. “Ağzına ettiklerimin... Alman olmaktansa beni gebertsinler daha iyi!”</p>

  <p>Schwartz kocaman elini kalçasına vurarak çevresine baktı, gülüyordu, ihtiyarı taklit ederek, “Şuna bakın!” dedi. “Ağzına ettiklerimin!.. Ha? Bense, ölmüş bir Fransız olmaktansa, yaşayan bir Alman olmayı tercih ederim.”</p>

  <p>Mathieu birden başını kaldırdı baktı, Pinette’le Charlot dikkatle Schwartz’a bakıyorlardı; Schwartz şaşaladı, sustu, sonra kızardı, omuz silkerek başını çevirdi. Mathieu gözlerini onun şaşkın gözlerinden kaçırdı; yargıç rolü oynamayı sevmezdi, üstelik bu iriyarı, sakin, gözü pek oğlanı seviyordu; onun utancını, onun ürkek utancını artıracak hiçbir şey yapmak istemedi, dünyadaki tüm değerler karşılığında olsa bile. Kimse konuşmadı, ihtiyar kin ve nefret dolu bakışlarını çevresindeki şaşkın gözlerde dolaştırıyordu.</p>

  <p>“Bu savaşı kaybetmemek gerekirdi,” dedi.</p>

  <p>Sustular; Pinette öksürdü, çeşmeye gitti, elini suyun altına soktu, amaçsız hareketlerle suyla oynamaya başladı. İhtiyar piposunu dişlerinin arasından çekip almıştı, tabanına vurarak yere boşalttı, yere dökülen yanık tütünü kundurasının topuğuyla bastırarak dağıttı, hiçbir şey söylemeden döndü, ağır adımlarla evine doğru yürüdü. Uzun bir sessizlik oldu; Schwartz, kolları iki yana açılmış, kımıldamadan, dimdik duruyordu. Sonra ayılır gibi oldu, kendini zorlayarak gülmeye çalıştı, “İhtiyarı oyalamak için söyledim,” dedi.</p>

  <p>Yanıt yok: Hepsi kımıldamadan ona bakıyorlardı. Sonra birden görünüşte hiçbir şey değişmeden, bir şey oldu, bir şey koptu, gevşedi; bu bir dinlenmeydi, bir çeşit kıpırtısız çözülme. Schwartz’ın çevresindeki öfkeli küçük cephe söylenmemiş bir kararla dağılmıştı. Longin çakısıyla dişini karıştırmaya başladı, Lubéron öksürdü ve Charlot suçsuz çocuk sesiyle bir şarkı tutturdu. İzin günü ya da karavanayla ilgili olmadıkça bir öfkeyi, bir kini uzun zaman yaşatamazlardı içlerinde. Mathieu birden nefesinde ürkek, utangaç bir nane, bir pelin kokusu duydu; kuşlardan sonra çiçekler uyanıyordu, kuşlar seslerini göğe yollamıştı, şimdi otlar ve çiçekler kokularını yollayacaklardı. “Sahi!” diye düşündü Mathieu. “Kokular da var.” Yeşil ve sevinçli kokular, henüz batıcı, henüz kekremsi; ama ağır ağır ballanacaklardı, gök mavileşir, Alman tırtılları inatla yaklaşırken kokular daha tatlı, daha zengin, daha bereketli, daha dişi olacaktı. Schwartz hızlı hızlı sümkürdü, bir gün önce taşıyıp, duvarın önüne getirdikleri tahta sıraya baktı, “İyi,” dedi. “İyi, iyi.”</p>

  <p>Gitti, tahta sıraya oturdu. İri bacaklarını açarak oturmuştu, ellerini dizlerinin arasından gelişigüzel sarkıttı, sırtını kamburlaştırdı, ama başını dimdik tutuyor, haşin gözlerle önüne bakıyordu. Mathieu bir an kararsız kaldı, sonra gitti, tahta sıraya, onun yanına oturdu. Az sonra, Charlot küçük topluluktan ayrıldı, geldi, önlerinde durdu. Schwartz başını kaldırdı, ciddi bir sesle, “Çamaşır yıkamalı,” dedi.</p>

  <p>Bir sessizlik oldu, Schwartz hâlâ Charlot’a bakıyordu, birden, “Ben kaybetmedim ya savaşı,” dedi.</p>

  <p>Charlot irkildi, güldü. Ama Schwartz ısrar ediyordu:</p>

  <p>“Herkes benim gibi yapsaydı belki de kaybetmezdik savaşı,” dedi. “Benim pişmanlık duyacağım hiçbir şey yok.”</p>

  <p>Şaşkın gözlerle çevresine baktı, yanağını kaşıdı:</p>

  <p>“Amma acayip iş be!” diye mırıldandı.</p>

  <p>“Amma acayip iş!” diye düşündü Mathieu. Evet, acayip bir şeydi bu. Boşluğa bakarak düşündü: “Ben Fransızım!” ve hayatında ilk kez, bunun çok acayip bir şey olduğunu hissetti. <i>Acayip bir şeydi bu!</i> Fransa; Fransa’yı hiç görmedik biz; içindeydik, Fransa havanın basıncıydı, toprağın çekim gücüydü, uzaklık, yakınlıktı, görebildiğimiz her şeydi, yeryüzünün insanoğlu için yaratılmış olduğu inancıydı; Fransız olmak öylesine doğal, olağan bir şeydi; insanın kendini evrensel hissetmesi için en rahat, en ucuz yoldu bu. Anlaşılması gereken hiçbir şey yoktu; hangi bahtsız tesadüfle ya da hangi kusur sonucu gerçekten, gerektiği kadar “insan” olmadıklarını düşünmek ve anlamaya çalışmak, Almanlara, İngilizlere, İtalyanlara düşüyordu. Şimdi, şimdi Fransa sırtüstü yatmıştı ve biz, ilk kez, görebiliyorduk onu, kırılmış, parçalanmış bir kocaman makine görüyorduk ve düşünüyorduk: Demek buymuş! Buydu: Toprağın uğradığı bir kazaydı, tarihin uğradığı bir kaza. Hâlâ Fransızız, ama bu şimdi eskisi kadar doğal, olağan bir şey değil. Tesadüfün elinde oyuncak olduğumuzu anlamamız için bir kaza yetmişti. Schwartz tesadüfün elinde oyuncak olduğunu düşünüyordu, şaşkındı, kendi kendini anlayamaz olmuştu, kendi kendinden sıkılıyordu, huzursuzdu; “Nasıl olmuş da Fransız olmuşum?” diye düşünüyordu. “Şans azıcık yardım etseydi, Alman doğabilirdim pekâlâ!” diye düşünüyordu. Onun için de böyle haşin bakıyor ve yedek vatanının kendine doğru ağır ağır akışını duymak için tetikte, bekliyordu; onun bayramını şenliklerle kutlayacak olan parlak, güçlü orduları bekliyordu, bizim yıkıntımızı onların zaferiyle değiş tokuş edeceği ve Alman olmanın, savaşı kazanmış olmanın çok doğal ve olağan bir şey olduğunu hissedeceği anı bekliyordu.</p>
 
<p>Schwartz esnedi, ayağa kalktı:</p>
  <p>“Hadi bakalım, gidip çamaşırları yıkayalım.”</p>

  <p>Charlot döndü, Pinette’le konuşan Longin’e doğru yürüdü. Mathieu tahta sırada yalnız kalmıştı.</p>

  <p>Lubéron ağzını kocaman açarak gürültüyle esnedi, “İnsan sıkıntıdan patlar burada,” dedi.</p>

  <p>Charlot’la Longin peş peşe esnediler. Lubéron onların esnemesini seyretti, sonra tekrar esnedi:</p>

  <p>“Şimdi sıkı bir muamele amma iyi gelir ha...” dedi. “Ha? Ne dersin?”</p>

  <p>Charlot dudak büktü:</p>

  <p>“Sabahın altısında muameleye var mısın yani sen?”</p>

  <p>“Ben mi? Hangi saatte olursa olsun, fark etmez.”</p>

  <p>“İyi valla! Benden paso, kardeşim! Şu anda canım bir karıyla yatmayı, kıçıma bir tekme yemek kadar bile çekmiyor.”</p>

  <p>Lubéron sırıttı:</p>

  <p>“Evli olsaydın canın çekse de çekmese de o işi becermeyi öğrenmiş olurdun. Hem bak, o işin bir iyi tarafı da var, bir kez giriştin mi oğlum, artık başka şey düşünmezsin.”</p>

  <p>Sustular. Kavaklar ürperiyor, yapraklarında ihtiyar bir güneş kımıldıyordu; uzaktan uzağa topların babacan gümbürtüsü duyuluyordu, öylesine tanıdık, öylesine alışılmış bir iri sesti ki bu, doğanın sesi sanılırdı. Birden havada bir şey çözülür gibi oldu ve tam aralarına, bir eşekarısı yumuşak bir düşüşle indi.</p>

  <p>“Dinleyin,” dedi Lubéron.</p>

  <p>“Ne var?”</p>

  <p>Bu, çepeçevre bir boşluk, bir anlaşılmaz sessizlikti. Kuşlar cıvıldaşıyor, kümeste bir horoz ötüyordu; ama gene de sessizlikti bu; toplar susmuştu.</p>

  <p>“Hadi!” dedi Charlot. “Hadi! Bir şey söyleyin be!”</p>

  <p>“Evet?”</p>

  <p>Gözlerini birbirlerinden ayırmaksızın dinliyorlardı. Pierné tuttuğu nefesini koyverdi, “Bu iş böyle başlayacak işte,” dedi. “Bir an gelecek cephe boydan boya susacak böyle.”</p>

  <p>“Cephe mi? Hangi cephe?”</p>

  <p>“Ne bileyim, cephe işte, hepsi, her taraf.”</p>

  <p>Schwartz ürkek bir gülümsemeyle onlara doğru geldi, “Herhalde bir borazan çalarlar, değil mi?” dedi. “Haber vermek için...”</p>

  <p>“Git ulan!” dedi Nippert. “Ne ilgisi var bunun: Belki de yirmi dört saat önce imzaladılar barışı da biz hâlâ burada bekleyip duruyoruz.”</p>

  <p>Charlot umutla gülümsedi:</p>

  <p>“Belki de savaş gece yarısından beri bitmiştir. ‘Ateşkes’ emri hep gece yarısı verilir, değil mi?”</p>

  <p>“Ya da tam öğle zamanında, on ikide.”</p>

  <p>“Hayır, kaz kafalı, gece yarısı on iki: Saat sıfırken, anladın mı?”</p>

  <p>“Susun be,” dedi Pierné, “susun da dinleyelim.”</p>

  <p>Sustular. Pierné, yüzünde sinirli kıpırtılarla kulak kabarttı, Charlot ağzı açık, dinliyordu; kıpırtılı hışırtılı sessizlikte Barış’ı duyabilmek için bütün dikkatleriyle dinliyorlardı. Zafersiz ve şenliksiz, davulsuz, borazansız bir barış, ölüm gibi.</p>

  <p>“Allah kahretsin!” dedi Lubéron.</p>

  <p>Uzak gümbürtüler yeniden başlamıştı: Şimdi daha az sağırdı patlamalar, daha yakın, daha korkutucu. Longin ince uzun, kemikli ellerini birbirine yapıştırarak parmaklarını çıtırdattı. Acı bir sesle:</p>
<p>“Allah kahretsin!” dedi. “Ne bekliyorlar bu hayvan herifler? Yeteri kadar dayak yemedik mi? Yeteri kadar adam ölmedi mi, ha? Bu canavarlığı durdurmak için Fransa’nın toptan anasının bellenmesini mi bekliyorlar? Doymadılar mı kasaplığa?”</p>

  <p>Sinirli ve keyifsizdiler hepsi, kendilerini güçsüz hissettikleri için öfkeliydiler; yüzleri sağlıksızlığın işareti olan o çirkin kurşun rengiyle soluktu. Savaşın dev bir dalga gibi yeniden üzerlerine çökmesi için ufukta uzak gök gürültülerini duymaları yetmişti. Pinette ani bir hareketle Longin’e döndü, gözlerinde şimşekler yanıp sönüyordu, parmakları yalağın kenarını sımsıkı kavramıştı, keskin bir sesle sordu:</p>

  <p>“Hangi kasaplık? Ha? Hangi kasaplık? Ölüler, yaralılar nerede? Neredeler? Sen gördün mü? Görebildinse aferin sana! Ben yalnızca senin gibi ödü bokuna karışmış, yollarda dörtnala koşan miskinleri görebildim.”</p>

  <p>Longin zehir gibi bir gülümsemeyle baktı, “Ne o, ufaklık?” dedi. “Neyin var? Hasta mısın yoksa?”</p>

  <p>Kötü bir alayla göz kırparak çevresindekilere baktı, “Bizim Pinette iyi oğlandı,” dedi, “severdik keratayı, çünkü o da bizim gibiydi, sıkıştı mı bilmem neresine neft sürmüşler gibi yaylanıverirdi. Bir iş için gönüllü isteseler en önde Pinette çıkmazdı meydana, değil mi ya? Ama bakın, şimdi basbayağı kabadayı kesilmiş; ne yazık ki tam savaş bittiği sırada!”</p>

  <p>Pinette’in gözleri tutuştu, “Kabadayı falan kesilmedim,” dedi, sersem!</p>

  <p>“Kesildin, kesildiiin! Aslan asker numarasına yattın birden!”</p>

  <p>“Evet, yattım. Ne olacak? Bu senin gibi donuna işemekten iyidir herhalde.”</p>

  <p>“Duydunuz mu: Fransız ordusu sıfırı tüketti dedim diye, donuma işemiş oluyorum. İyi mi?”</p>

  <p>Pinette öfkeden kekeleyerek bir nefeste, “Fransız ordusunun sıfırı tükettiğini biliyorsun demek ki, sen, sen biliyorsun, ha?” dedi. “Biliyorsun: Weygand’ın sağ kolusun, çünkü her şeyi bilirsin,”</p>
<p>Longin küçümseyen gözlerle bakıyordu, yorgun yorgun güldü: </p>
<p>“Weygand’ın sağ kolu olmaya gerek yok. Görüyorum; askerin yarısı bozulmuş, kaçıyor, öbür yarısı da bizim gibi eli kolu bağlı, bekliyor, dört yanından sarılı; bu yetmiyor mu sana?”</p>

  <p>Pinette tuhaf bir hareketle elini havada savurdu:</p>

  <p>“Loire’da yeniden toplanacağız,” dedi. “Kuzey Ordusu’yla birleşeceğiz, Saumur’da.”</p>

  <p>“Sen buna inanıyor musun, koca sersem?”</p>

  <p>“Yüzbaşı söyledi. Fontainat’ya sor da bak.”</p>

  <p>“Ya, öyle mi? Eh, tabii, Kuzey Ordusu’nun bir şeyler yapması gerek. Bir yerlere gitmesi gerek tabii. Almanlar enselerinde çünkü. Anladın mı? Gitmezlerse boku yediler demektir, toptan hem de. Ama biz... biz eğer Loire’daki randevuya zamanında yetişebilirsek, çok şaşarım doğrusu.”</p>

  <p>Pinette, başını öne eğmiş, ayağını hırsla yere vurarak Longin’e bakıyordu, aşağıdan yukarı doğru. Birden, üzerine yığılı bir kötü kalabalıktan kurtulmak istermiş gibi şiddetle omuzlarını silkti. Öfkeli ve çaresiz.</p>

  <p>“Marsilya’ya kadar çekilecek bile olsak, hatta bütün Fransa’yı alsalar, Afrika’da gene dövüşürüz,” diye bağırdı.</p>

  <p>Longin kollarını göğsünde kavuşturdu, küçümseyen bir gülümsemeyle baktı:</p>

  <p>“Ya da Saint-Pierre–et-Miquelon’da dövüşürüz. Değil mi ya, neden olmasın yani?”</p>

  <p>Pinette birden Longin’e doğru atılarak, haykırdı:</p>

  <p>“Kendini pek mi akıllı sanıyorsun sen, ha? Pek mi akıllı sanıyorsun? Pek mi...”</p>

  <p>Charlot ellerini uzatarak aralarına girdi, “Hadi hadi!” dedi. “Bir de kavga mı edeceğiz şimdi? Savaşın hiçbir şeyi halletmediğini herkes biliyor artık, ne olursa olsun, dövüşmemek gerektiğini biliyor.” Sonra inandırmaya çabalayan bir heyecanla; “Asla dövüşmemek gerek,” dedi, “asla. Hiçbir şey için. Hey Tanrım!”</p>

  <p>Hepsine ayrı ayrı tutkuyla, heyecanla, ısrarla bakıyordu. Barıştırmak, barışı kurtarmak tutkusuyla; barıştırmak: Longin’le Pinette’yi, Fransızlarla Almanları.</p>

  <p>Yalvaran bir sesle, “Sonuçta,” dedi “onlarla da anlaşmanın bir yolu bulunurdu elbet, topumuzu birden gebertmek istemiyorlar ya bu adamlar.”</p>

  <p>Pinette çılgın öfkesini ona çevirdi, “Savaşı kaybettikse bu, senin gibiler yüzünden oldu!” diye bağırdı. “Anladın mı?”</p>

  <p>Longin alayla gülüyordu, “Kusura bakma,” dedi, “o da bilmiyor, cahilin biri o da.”</p>

  <p>Bir sessizlik oldu; sonra usul usul bütün başlar Mathieu’dan yana döndü. Biliyordu Mathieu: Her tartışmanın sonunda onu yargısını bekliyorlardı, çünkü okumuştu o, her şeyi biliyordu.</p>

  <p>“Sen ne düşünüyorsun?” diye sordu Pinette.</p>

  <p>Mathieu başını öne eğdi, yanıt vermedi.</p>

  <p>“Sağır mı oldun? Sana soruyoruz, sen ne düşünüyorsun diye.”</p>

  <p>“Hiçbir şey düşünmüyorum,” dedi Mathieu.</p>

  <p>Longin çiti atladı, geldi, karşısında durdu, “Yok canım, sahi mi?” dedi. “Bir lise öğretmeni her zaman bir şeyler düşünür.”</p>

  <p>“Evet, ama görüyorsun işte; her zaman değil, demek ki.”</p>

  <p>“Hadi canım, enayi değilsin sen; inat etmenin, ille de dövüşeceğiz demenin enayilik olduğunu biliyorsun.”</p>

  <p>Pinette de yanına gelmişti. İkisi iki yanında duruyorlardı, tetikte, iyilik meleğiyle kötülük meleği gibi.</p>

  <p>“Sen miskin korkağın biri değilsin, Mathieu,” dedi. “Sen Fransızların sonuna kadar dövüşmeden kuzu kuzu getirip silahlarını düşmana teslim etmelerini isteyemezsin.”</p>

  <p>Mathieu omuz silkti, “Dövüşen ben olsaydım,” dedi, “savunacak fikrim olurdu. Ama kendilerini öldürtenler başkaları; burada değil, Loire’da olacak dövüş, onların yerine ben karar veremem.”</p>

  <p>Longin, Pinette’e kışkırtıcı gözlerle baktı:</p>

  <p>“Görüyorsun ya,” dedi. “Başkaları söz konusu olduğu zaman, vuralım gebertelim,” diye palavra sıkılmaz!</p>

  <p>Mathieu gizli bir kaygıyla onlara baktı:</p>

  <p>“Ben öyle demedim.”</p>

  <p>“Nasıl öyle demedin? Dedin ya işte?”</p>

  <p>“Ya bir küçük şans kalmışsa,” dedi Mathieu, “küçücük bir şans...”</p>

  <p>“Eee, yani?”</p>

  <p>Mathieu başını salladı:</p>

  <p>“Nasıl bilebilir insan bunu?”</p>

  <p>“Ne demek istiyorsun?” diye sordu Pinette.</p>

  <p>Charlot, “Demek istiyor ki,” dedi, “beklemeliyiz, çok sabırsızlanmadan, sinirlenmeden beklemek gerek.”</p>

  <p>“Hayır,” diye bağırdı Mathieu, “hayır!”</p>

  <p>Birden ayağa kalktı, yumruklarını sıkmıştı:</p>

  <p>“Çocukluğumdan beri bekliyorum. Yeter!”</p>

  <p>Ötekiler ona anlamadan bakıyorlardı, kendini tuttu:</p>

  <p>“Biz bir karar vermişiz ya da vermemişiz, neyi değiştirir?” diye sordu, “Neyi değiştirir? Hem zaten bize fikrimizi soran mı var? Neyiz ki biz? Durumumuzun farkında mısınız?”</p>

  <p>Ötekiler ürkmüşlerdi, geri çekildiler.</p>

  <p>“Tamam,” dedi Pinette, “tamam. Anladık.”</p>

  <p>Longin, “Haklısın,” dedi, “bir miskin askerin ne fikri olur?”</p>

  <p>Soğuk ve yavan gülümseyişi Mathieu’yu tiksindiriyordu. Acı bir sesle, “Hele hapisteki bir mahkûmun...” dedi.</p>

  <p><i>Her şey</i> alacağımız kararı soruyor bize. <i>Her şey</i>. Dev bir soru işareti çepeçevre etrafımızda; bizi sarmış, hapsetmiş. Bu bir oyundan başka bir şey değil. Bir oyun. Bize, insanmışız gibi soru soruyorlar; bizi, hâlâ insan olduğumuza inandırarak aldatmak istiyorlar. Ama yok, hayır. Hayır. Hayır. Bunlar insan görünümündeki bir savaş hayaletinin sorduğu hayalet soruları: Ne tuhaf bir oyundu bu; bir alay, bir eğlence.</p>

  <p>“Bir fikrin olması neye yarar? Kararı verecek olan sen değilsin ki!”</p>

  <p>Sustu. Birden düşünmüştü: Yaşamak gerekecek. Yaşamak, yıkılışın çürümüş, bozulmuş meyvelerini dermek, her yeni günle yeniden ve bugün reddettiği kesin ve son kararı, acımadan, tüm korkunçluğu ile didik didik etmek. Ulu Tanrım! Bu savaşı ben istemedim, ne de bu sonu, bu <i>yıkılışı</i> istedim; niçin, hangi acımasız oyunun sonucunda ben bu savaşın, bu <i>yıkılışın</i> yükünü taşımak, bunları sindirmek, kendime mal etmek zorunda kalıyorum? İçinde, tuzağa yakalanmış bir hayvanın çaresiz, ama yıkıcı öfkesinin kabardığını duydu, başını kaldırdı ve aynı çılgın öfkenin ötekilerin gözlerinde parladığını gördü. Bir ağızdan göğe haykırmak: “Bu olanlarla ilgimiz yok bizim! Suçsuzuz biz, suçsuzuz!” Heyecanı sönüverdi: Gerçekte suçsuzluk, sabah güneşinin ışınlarındaydı, pırıl pırıl; elini uzatsa insan otların incecik yapraklarında dokunabilirdi ona. Ama yalan söylüyordu; suçsuzluk yalan söylüyordu: Gerçek olan bu elle tutulmaz, ortak suçtu, <i>bizim suçumuz</i>. Savaşın hayaleti, <i>yıkılışın</i> hayaleti ve hayalet suç. Pinette’e, Longin’e baktı, teker teker, ayrı ayrı; ellerini iki yana açmıştı: Onlara yardım etmek mi istiyordu, onlardan yardım mı bekliyordu, bilemiyordu şimdi. Onlar da ona bakıyorlardı, sonra başlarını çevirdiler ve ağır ağır uzaklaştılar. Pinette ayaklarının ucuna bakıyordu; Longin, huzursuz, gergin bir yüzle kendi kendine gülümsüyordu; Schwartz ötekilere sokulmamıştı, kenarda duruyordu, Nippert’le, Alsas diliyle konuşuyordu, alçak sesle, yüzlerinde şimdiden bir suç ortaklığının kaçak anlamları vardı; Pierné, sağ elini açıp kapıyordu, durmadan, makine gibi açıp kapıyordu. Mathieu, “İşte, biz buyuz artık,” diye düşündü.</p>
</body>
</html>