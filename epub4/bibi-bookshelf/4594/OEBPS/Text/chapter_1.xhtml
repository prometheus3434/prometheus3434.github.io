<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>New York, 15 Haziran 1940,<br/> Cumartesi, Sabah, Saat 09.00</h2>

  <p>Ahtapot! Bıçağına davrandı, gözlerini açtı, düşmüş. Hayır! Ahtapot oradaydı, üzerinde, vantuzlarıyla emiyor, sömürüyordu: Sıcak! Terliyordu. Gece bire doğru uyuyabilmişti, ikide sıcak uyandırmıştı, kendini soğuk suyla doldurduğu banyoya atmış, sonra öylece, kurulanmadan gelip yatmıştı; hemen ardından demirci körüğü derisinin altına sıcak soluğunu üfürmeye başlamıştı gene, başlamıştı, yeniden terlemeye başlamıştı. Ortalık ağarırken biraz dalmıştı, düşünde bir yangın görmüştü; şimdi güneş tepede olmalıydı, Gomez hâlâ terliyordu: Kırk sekiz saatten beri durmadan terliyordu. Terli avucunu ıslak, yapışkan göğsünde dolaştırarak soludu: “Allah kahretsin!” Sıcak değildi bu, atmosferin hastalığıydı: Hava hastaydı, ateşi vardı, hava terliyordu, insanlar bu terde boğuluyor, terliyorlardı. Kalkmak. Bir gömleğin içinde terlemeye koyulmak. Birden doğruldu: “Hombre! Gömleğim de kalmadı.” Sonuncuyu da, maviyi de kirletmişti, günde iki kez gömlek değiştirmek zorunda kalmıştı. Şimdi, bitmişti: Temizler çamaşırcıdan gelinceye dek bu ıslak, ekşi kokulu paçavrayı sırtında taşımak zorundaydı. Usulca, dikkatle, ama terin şakır şakır akmasına engel olamadan ayağa kalktı, tanecikler, binlerce bit gibi sırtından aşağı indi, bütün bedeni kaşınıyordu. Bumburuşuk, bin yerinden kırış kırış gömlek koltuğun üzerine atılıydı. Elini uzattı baktı: Bu Allahın belası memlekette hiçbir şey kurumazdı. Yüreği hızlı hızlı atıyordu, sanki gece, sabaha kadar içmiş gibiydi, ağzı, gırtlağına kadar tahta kesilmişti, kupkuruydu.</p>

  <p>Pantolonunu giydi, pencereye yürüdü, perdeleri çekti. Sokakta bir felaket gibi bembeyaz aydınlık; daha on üç saat sürecek aydınlık. Sokağa öfke ve korkuyla baktı. Aynı dehşet verici felaket: Orada, uzakta, bereketli, esmer topraklarda dumanın, sisin altında kan ve çığlık; burada, kırmızı tuğla duvarlar arasında aydınlık, yalnızca kör edici aydınlık ve ter. Ama bu gene de o felaketti, aynı kahredici felaketti. İki zenci gülüşerek gelip geçtiler, bir kadın drugstore’lardan birine girdi. Gomez, “Allah kahretsin!” diye inledi. “Allah kahretsin.” Bütün bu renklerin çılgın haykırışına baktı: Zamanım olsaydı, hatta kafam da yerinde olsa, kıvamında olsaydım, bu aydınlıkta nasıl resim yapabilir insan! “Allah kahretsin!” dedi. “Allah kahretsin!”</p>

  <p>Kapı vuruldu, Gomez yürüdü, kapıyı açtı. Ritchi’ydi.</p>

  <p>“Bu düpedüz cinayet,” dedi Ritchi.</p>

  <p>Gomez irkildi:</p>

  <p>“Ne?”</p>

  <p>“Bu sıcak: Bu sıcak düpedüz cinayet.” Sonra Gomez’e azarlayan gözlerle bakarak sordu: “Sen hâlâ giyinmedin mi? Ramon saat onda bizi bekliyor.”</p>

  <p>Gomez omuz silkti:</p>

  <p>“Gece çok geç uyudum.”</p>

  <p>Ritchi gülümseyerek bakıyordu, Gomez acele ekledi:</p>

  <p>“Hava çok sıcak. Uyuyamadım.”</p>

  <p>Ritchi yumuşak bir sesle, “İlk zamanlar öyledir,” dedi. “Alışırsın.” Gomez’e dikkatle bakıyordu. “Tuz haplarını alıyor musun?”</p>

  <p>“Alıyorum. Ama hiç fayda etmiyor.”</p>

  <p>Ritchi başını salladı, iyi niyetli yumuşaklığı bir anda inatçı bir katılığa dönmüştü: Tuz haplarının fayda etmesi, terlemeyi önlemesi gerekti. Gomez’i etkilemiyorsa bu, Gomez’in herkes gibi olmadığı anlamına gelirdi. Kaşlarını çatarak söylendi:</p>

  <p>“Bana bak,” dedi, “senin sıcağa alışkın olman gerek: İspanya en azından burası kadar sıcak yapar.”</p>

  <p>Gomez Madrid’in o kupkuru ve müthiş sabahlarını, Alcala’nın üzerinde ümidi dile getiren o soylu, gururlu aydınlığı düşündü, başını salladı:</p>

  <p>“Aynı sıcak değil.”</p>

  <p>Ritchi bir çeşit övünmeyle, “Daha az nemli, ha?” dedi.</p>

  <p>“Evet. Ve daha insanca.”</p>

  <p>Ritchi’nin elinde bir gazete vardı; Gomez gazeteyi almak için elini uzattı, ama cesaret edemedi, el usulca düştü.</p>

  <p>Ritchi neşeyle, “Önemli bir gün bugün,” dedi: “Delaware’in bayramı. Ben oralıyım, biliyorsun, değil mi?”</p>

  <p>Gazetenin on üçüncü sayfasını açtı; Gomez bir resim gördü; La Guardia şişman bir adamın elini sıkıyordu, ikisi de alabildiğine gülmüşlerdi.</p>

  <p>“Solcudur bu adam,” dedi Ritchi. “Delaware Valisi. La Guardia dün onu World Hail’da kabul etti. Müthiş bir şey bu.”</p>

  <p>Gomez gazeteyi Ritchi’nin elinden çekip almak ve birinci sayfaya bakmak için delice bir istek duydu, ama, “Vızgelir artık,” diye düşündü, banyoya geçti. Soğuk su musluğunu açtı, çabucak tıraş oldu. Soğuk su dolu banyoya girerken Ritchi seslendi:</p>

  <p>“Ne haldesin sen?”</p>

  <p>“Sıfırı tüketmek üzereyim. Bir tek gömleğimle on sekiz dolarım kaldı. Sonra Manuel de pazartesiye dönüyor, apartmanı ona bırakmak zorundayım.”</p>

  <p>Ama hâlâ gazeteyi düşünüyordu: Ritchi beklerken okuyordu herhalde: Gomez onun sayfaları çevirdiğini duyuyordu. Dikkatle, uzun uzun kurulandı; boşuna: Havlu suyu emmiyor, kusuyordu. Titreyerek ıslak gömleğini sırtına geçirdi, yatak odasına döndü.</p>

  <p>“Devler maçı almış,” dedi Ritchi.</p>

  <p>Gomez Ritchi’ye anlamadan baktı.</p>

  <p>“Dünkü maç, beysbol. Devler almış maçı...”</p>

  <p>“Ha! Beysbol, evet...”</p>

  <p>Ayakkabılarını bağlamak için eğildi. Öylece, aşağıdan yukarı bakarak birinci sayfayı görmeye, bir şeyler okumaya çalışıyordu. Sonunda sordu:</p>

  <p>“Ya Paris?”</p>

  <p>“Radyo dinlemedin mi?”</p>

  <p>“Radyom yok.”</p>

  <p>Ritchi yorgun bir sesle, “Tamam,” dedi. “Dün gece girmişler Paris’e.”</p>

  <p>Gomez pencereye doğru yürüdü, alnını ateş gibi yanan cama dayadı, sokağa, bu yarasız, amaçsız güneşe, yararsız, amaçsız güne baktı. Bundan böyle yalnızca yararsız amaçsız günler olacaktı hep. Döndü, geldi, kendini yatağın üzerine attı.</p>

  <p>“Hadi artık, acele et,” dedi Ritchi. “Ramon bekletilmekten hoşlanmaz.”</p>

  <p>Gomez kalktı. Gömleği şimdiden sırılsıklamdı. Aynanın önünde durarak kravatını bağladı:</p>

  <p>“Peki dedi mi?”</p>

  <p>“Prensip olarak, evet,” dedi Ritchi. “Sanat hareketlerini yazacaksın, haftada altmış dolar. Ama bir kez seni görüp konuşmak istiyor.”</p>

  <p>“Görsün bakalım,” dedi Gomez, “görsün bakalım.”</p>

  <p>Sonra birden dönerek sordu:</p>

  <p>“Avans almam gerek,” dedi. “Verir mi dersin?”</p>

  <p>Ritchi omuz silkti, bir an sustu, sonra, “Ona İspanya’dan geldiğini söyledim; senin Franco’dan pek hoşlanmadığını düşünüyor. Anladın ya? Tabii ben tutup onlara senin... kahramanlık hikâyelerini anlatmadım. Sen de general olduğunu falan söyleme: Ne olur ne olmaz, onun gerçekte ne düşündüğü bilinmez çünkü.”</p>

  <p>General! Gomez eskimeye yüz tutmuş buruşuk pantolonuna, gömleğine yer yer siyah lekeler halinde yayılmış tere baktı. Acı bir sesle, “Korkma,” dedi, “övünmeye hiç niyetim yok. İspanya’da savaşmış olmanın burada insana neye mal olduğunu öğrendim artık: Altı aydır işsizim.”</p>

  <p>Ritchi rahatsız olmuştu. Kuru bir sesle, “Amerikalılar savaştan hoşlanmazlar,” diye anlattı.</p>

  <p>Gomez ceketini kolunun altına almıştı, “Gidelim,” dedi.</p>

  <p>Ritchi telaşsız hareketlerle gazeteyi katladı, ayağa kalktı. Merdivende sordu:</p>

  <p>“Karınla oğlun Paris’teler, değil mi?”</p>

  <p>Gomez heyecanla, “Paris’te olmadıklarını umuyorum,” dedi. “Sarah’nın Montpellier’ye kapağı atacak kadar zeki olduğunu umuyorum.”</p>

  <p>Sonra devam etti:</p>

  <p>“Haziran başından beri hiç haber almadım.”</p>

  <p>“İşi ayarlayabilirsen, onları da buraya getirtebilirsin,” dedi Ritchi.</p>

  <p>“Evet,” dedi Gomez, “evet, öyle ya. “Bakalım, düşüneceğiz.”</p>
<p>Sokak, pencerelerin tutuşan aydınlığı, kararmış tuğlalarıyla yayvan, çatısız binalar üzerinde güneş. Her kapının önünde beyaz mermer basamaklar; East River’den yükselen sıcak buğu; kent uyuşmuş gibi, uyukluyor gibi. En küçük, küçücük bir gölge yok: Dünyanın hiçbir sokağında insan kendini böylesine yalnız, böylesine çıplak hissetmezdi. Akkor halindeki binlerce, binlerce bembeyaz iğne gözlerine batıyordu; gözlerini saklamak için elini kaldırdı, ıslak gömlek sırtına yapıştı. Ürperdi:</p>

  <p>“Cinayet bu!”</p>

  <p>“Dün,” dedi Ritchi, “zavallı bir adam önüme yere yığılıverdi: Güneş çarpması tabii. Brrr!” Genç adam yüzünü buruşturdu: “Ölülerden hiç hoşlanmam.”</p>

  <p>“Öyleyse Avrupa’ya git,” diye düşündü Gomez.</p>

  <p>Ritchi, “Kırkıncı blokta,” diyordu. “Şuradan bir otobüse atlayalım.”</p>

  <p>Sarı boyalı bir direğin önünde durdular. Bir genç kadın bekliyordu. Keyifsiz, profesyonel gözlerle iki erkeğe baktı, sonra sırtını döndü.</p>

  <p>Ritchi bir okul çocuğu heyecanıyla, “Ne güzel kız,” diye fısıldadı.</p>

  <p>Gomez kinle, “Üstünden orospuluk akıyor,” dedi.</p>

  <p>Bu bakışın karşısında kendini pis, iğrenç, yapış yapış hissetmişti. Kız terli değildi. Ritchi de terli değildi; terlemiyordu, beyaz güzel gömleğiyle temiz, taptaze, pembe pembeydi, ucu kalkık burnu parlamamıştı bile. Güzel, yakışıklı General Gomez. Yakışıklı General Gomez, uzun kirpiklerin örttüğü baygın, güzel gözlere, yeşil, mavi, siyah, arzu dolu gözlere doğru eğiliyordu; bu boyalı orospu, karşısında, ucuz, hazır elbiseleri içinde terleyen, haftada elli dolara fit olmuş bir zavallı, alelade Akdenizli görmüştü yalnızca. “Adam yerine koyup bakmadı bile!” Ama gene de dolgun, biçimli bacaklara baktı ve birden sırtından ter fışkırdı. “Dört aydır kadın yüzü görmedim.” Eskiden arzu, karnının içinde hissettiği kuru, yakıcı bir güneşti. Şimdi yakışıklı General Gomez’in yalnızca bakışlarıyla doyan bir sapığa özgü kaçak ve utanç dolu arzuları vardı.</p>

  <p>Ritchi, “Bir sigara al,” dedi.</p>

  <p>“Hayır. Boğazım yanıyor. Soğuk bir şey içmeyi tercih ederim.”</p>

  <p>“Zamanımız yok,” dedi Ritchi. Sonra acemi bir hareketle Gomez’in omzuna vurarak ekledi:</p>

  <p>“Gülümsemeye çalış!”</p>

  <p>“Ne dedin?”</p>

  <p>“Gülümsemeye çalış. Ramon bu suratla görürse korkar senden.” Gomez’in bir el hareketini görerek telaşla devam etti: “Sana herife dalkavukluk yap, demiyorum. Yalnızca kapıdan girerken hiçbir anlamı olmayan, kişiliksiz bir gülümseme yapıştırırsın dudaklarına, sonra unutursun gülümsediğini anladın mı? Üst yanı, sen kendi kendine canının istediğini düşünürsün.”</p>

  <p>“Gülümserim,” dedi Gomez.</p>

  <p>Ritchi gizlemeye çalıştığı bir şaşkınlıkla bakıyordu:</p>

  <p>“Oğlun için mi dertleniyorsun?” diye sordu.</p>

  <p>“Hayır.”</p>

  <p>Ritchi düşünebilmek için ıstırap verecek bir çabayla beynini zorladı:</p>

  <p>“Paris için mi?”</p>

  <p>Gomez hırsla, “Yerin dibine batsın Paris!” dedi. “Umurumda değil.”</p>

  <p>“Ama, dövüşmeden aldıkları daha iyi oldu, değil mi?”</p>

  <p>Gomez renksiz bir sesle, “Fransızlar Paris’i savunabilirlerdi,” dedi.</p>

  <p>“Yok canım! Avuç içi gibi dümdüz bir kent...”</p>

  <p>“Savunabilirlerdi. Madrid iki buçuk yıl dayandı.”</p>

  <p>Ritchi iç sıkıntısıyla gelişigüzel bir hareket yaptı:</p>

  <p>“Madrid...” dedi. Sonra sesini yükselterek: “Hem, ne diye savunsunlar?” dedi. “Bu öyle ahmakça bir şey ki. Herifler Louvre’u, Opera’yı, Notre-Dame’ı yerle bir edeceklerdi. Zarar ne kadar az olursa, o kadar iyi.” Sonra rahat bir gülümsemeyle Gomez’e baktı: “Hem böyle olunca savaş çabuk biter.”</p>

  <p>Gomez alayla, “Ona kuşku yok,” dedi. “Bu gidişle üç aya kalmaz Nazi barışı Avrupa’ya egemen olur.”</p>

  <p>“Barış,” dedi Ritchi, “ne demokrat olabilir, ne nasyonal sosyalist. Barış, barıştır kardeşim. Sen de bilirsin ki ben Hitlercilerden hiç hoşlanmam. Ama ne olursa olsun, Hitlerci de olsalar onlar da insan sonuçta; değil mi? Avrupa’ya el koyduklarını farz edelim, bir ay geçti mi bütün o geçmişteki zorluklar, belalar yeniden baş gösterecek ve sonunda onlar da şaraba su katmak zorunda kalacaklar. Eğer on paralık akılları varsa bir Avrupa federasyonu içinde her ulusun kendi kendini idare etmesine razı olacaklardır. Bizim Birleşik Devletler cinsinden bir şey.”</p>

  <p>Yavaş yavaş, dikkatle, özenerek konuşuyordu. Devam etti:</p>
<p>“Eğer bu sizin her yirmi yılda bir savaşa kalkışmanıza engel olacaksa, yalnız bu kadarı bile kazanç sayılır Avrupa için.”
</p>
  <p>Gomez, Ritchi’ye öfkeyle bakıyordu: Genç adamın griye çalar mavi gözlerinde sonsuz bir iyi niyet vardı. Neşeliydi, insanları, çocukları, kuşları, çağdaş sanatı seviyordu; iki kuruşluk sağduyu ile bütün kavga dövüşlerin, bütün anlaşmazlıkların hallolup gideceğini düşünüyordu. Latin ırkından gelme göçmenlerden pek de hoşlanmıyor, Almanlarla daha rahat anlaşıyordu. “Paris’in işgali, aslında ne ifade eder onun için?” Gomez başını çevirdi ve gazetecinin küçük vitrinindeki renk renk sergiye baktı: Ritchi birden katı, acımak bilmez bir yabancı olmuştu gözünde.</p>

  <p>Ritchi, “Siz Avrupalılar sembollere sımsıkı yapışırsınız hep,” diyordu. “Daha sekiz gün öncesinden Fransa’nın savaşı kaybettiği biliniyordu. Anladık, haklısın: Sen Avrupa’da doğdun, orada yaşadın, anılarını orada bıraktın, şimdi dertlenmen çok doğal. Ama Paris’in işgali! Paris’in işgali seni neden dertlendirsin? Madem kente el sürülmemiştir... Savaş bitince gene gidebiliriz Paris’e.”</p>

  <p>Gomez birden içinde sıcak sıcak, kocaman bir sevincin kabardığını duydu; “Dertlendiriyor mu?” dedi. “Yok canım! Aksine... Zevk veriyor bana, hem de nasıl! Franco Barcelona’ya girdiği zaman onlar başlarını iki yana sallayarak: Çok yazık, demişlerdi, ama biri çıkıp bu uğurda küçükparmağını bile kımıldatmadı. Eh, işte, şimdi sıra onlarda! Şimdi onlar tadına bakacaklar bu işin.” Kaldırıma doğru hızla yaklaşan otobüsün gürültüsü içinde kaybolan sesini yükselterek deli gibi bağırdı: “Zevk veriyor bana! Zevk veriyor!”</p>

  <p>Genç kadının arkasından otobüse bindiler. Gomez kadının etekleri içinde kalan bacaklarını görebilmek için iki adım geride kalmıştı. Sonra bindiler ve ayakta durdular. Altın çerçeveli gözlüklü bir adam birden çekilerek uzaklaştı: “Kötü kokuyorum mutlaka,” diye düşündü Gomez. Önlerinde oturan bir adam gazetesini açmıştı. Gomez adamın omzu üzerinden uzanarak okudu: “Toscanini elli dört yıldan beri ilk kez konser verdiği Rio’da çılgınca alkışlandı.” Daha altta: “New York’ta prömiyer. Loretta Young’la Ray Milland başrollerini paylaştıkları <i>Doktor Evleniyor</i> adlı komedinin prömiyerinde bulunmak için bu sabah New York’a geldiler.” Şurada burada gazeteler peş peşe kanatlarını açıyorlardı: La Guardia Delaware Valisini kabul etti; Loretta Young; Illinois’te korkunç yangın; Ray Milland; Pitts kremini kullandığım günden beri kocam beni daha çok seviyor; Chrisargil kullanın, Chrisargil balayındaki genç evlilerin kolonyasıdır; pijamalı bir erkek genç karısına gülümsüyor, La Guardia Delaware Valisine gülümsüyor; Buddy Smith: “Maden işçisine pasta yok!” dedi. Okuyorlardı; siyahlı beyazlı kocaman sayfalar onlara kendilerinden, kendi kaygılarından, kendi sevinçlerinden söz ediyordu, onlar Buddy Smith’in kim olduğunu biliyorlardı, Gomez bilmiyordu; bir “Paris düştü!”, bir “Montmartre alevler içinde!” cümlesinin iri, siyah harflerini gelişigüzel, yere doğru ya da şoförün sırtına doğru çeviriyorlar, kendi haberlerini okuyorlardı. Okuyorlardı ve gazeteler parmaklarının arasında işitilmeyen feryatlarıyla haykırıyordu. Gomez kendini yorgun ve yaşlı hissetti. Paris çok uzaktaydı ve yüz elli milyonluk insan kalabalığı arasında Paris için kaygılanan yalnız oydu, yalnızdı, tek başına; bu yalnızca onu ilgilendiren, kişisel bir küçük kaygıdan başka bir şey değildi, boğazını kavuran susuzluktan biraz daha önemli bir küçük, kişisel kaygı.</p>

  <p>“Gazeteyi versene,” dedi Ritchi’ye.</p>

  <p><i>Almanlar Paris’i işgal ediyor. Güneye yapılan baskı. Havre’ın işgali. Majino hattında çöküş.</i></p>

  <p>Harfler haykırıyordu, ama arkasında konuşan üç zenci bu haykırışı duymuyorlardı. Konuşuyorlar, gülüyorlardı.</p>

  <p><i>Fransız ordusu başarıyla çekiliyor. İspanya Tanca’yı aldı.</i></p>

  <p>Altın çerçeveli gözlüklü adam çantasını açtı, dikkatle, sistematik bir araştırmayla uzun uzun karıştırdı, bir yale anahtarı çıkardı, memnun gözlerle anahtarı seyretti. Gomez utanmıştı, en gizli, en mahrem sırları ortaya dökülüyormuşçasına utanmıştı, birden canı gazeteyi ortadan kaldırmak, yok etmek istedi. Ellerini titreten bu korkunç haykırış, bu yardıma çağıran ses, bu can çekişen insan hırıltısı, bütün bunlar bu mutlu kalabalığın düzenine aykırı, yakışıksız, kocaman ayıplardı, tıpkı onun o affedilmez, yabancı teri, onun haşin, kuvvetli kokusu gibi.</p>

  <p><i>Hitler’in sözleri kuşkuyla karşılandı; Başkan Roosewelt bu durumda... Birleşik Devletler müttefiklere yardım konusunda bütün olanaklarını kullanacak;</i> İngiltere hükümeti Çek’lere yardım konusunda bütün olanaklarını kullanacak; Fransa, İspanyol Cumhuriyetçilerine yardım konusunda bütün olanaklarını kullanacak. Sargı bezi, ilaç, konserve süt. Sefalet! <i>Cebelitarık’ın İspanya’ya</i> geri verilmesini isteyen üniversiteliler Madrid’de gösteri yürüyüşü yaptı. Gomez Madrid kelimesini gördü ve daha fazla okuyamadı artık. “İyi oldu, çok iyi oldu, namussuzlar! Paris’i dört bucağından ateşe versinler, yaksınlar, kül etsinler” <i>Tours (Özel muhabirimizden): Savaş aralıksız devam ediyor; Fransızlar düşman saldırısının püskürtüldüğünü bildiriyorlar, Alman kuvvetleri ağır kayıplara uğratıldı.</i> Evet, kuşkusuz, düşman saldırısı püskürtülüyor, evet, Fransızların son gününe, son Fransız gazetesine kadar püskürtülmeye devam edecek; ağır kayıplar, zavallı, bahtsız iki kelime, artık kimseyi kandıramayan son umut sözleri; Tarragone yakınlarında faşist birlikleri ağır kayıplara uğratıldı; düşman baskısı azalıyor; Barcelona dayanıyor... ve ertesi gün umutsuz çılgın bir kaçıştı başlayan.</p>

  <p><i>Berlin (Özel muhabirimiz Brook Peters bildiriyor): Fransa bütün endüstri merkezlerini peş peşe kaybediyor; Montmedy Alman işgalinde; Majino hattı son saldırı sırasında birçok noktadan aşıldı, Alman birlikleri Fransa içlerine doğru ilerliyor;</i> zafer şarkıları, madenî uğultularıyla zafer şarkıları, güneş; Berlin’de zafer şarkıları söylüyorlar, üniformalarıyla, Madrid’de zafer şarkıları söylüyorlar; Barcelona, Madrid, Valencia, Varşova, Paris, yarın Londra. Tours’da siyah ceketli mösyö’ler otellerin koridorlarında koşuşuyorlar. İyi oldu, çook iyi oldu! Alsınlar, hepsini alsınlar, Fransa’yı, İngiltere’yi; gemileriyle New York’a yanaşsınlar; çok iyi oldu!</p>

  <p>Altın çerçeveli gözlüklü adam dikkatle Gomez’e bakıyordu. Gomez utandı, sanki bağırmıştı. Zenciler gülümsüyorlardı, genç kadın gülümsüyordu, biletçi gülümsüyordu, <i>not to grin is a sin.</i></p>

  <p>Ritchi gülümseyerek, “İneceğiz,” dedi.</p>

  <p>Afişlerde, dergi kapaklarında Amerika gülümsüyordu. Gomez Ramon’u düşündü ve gülümsemeye koyuldu.</p>

  <p>“Saat on,” dedi Ritchi. “En çok beş dakika gecikmiş oluruz.”</p>

  <p>Saat on, Fransa’da saat üç: Bu denizaşırı ülke sabahının ardında bir öğle sonu gizliydi, ölümün rengiyle solgun, sapsarı, umutsuz bir öğle sonu.</p>

  <div class="bosluk-1"></div>

  <p>Fransa’da saat üç.</p>

  <p>“Şimdi şapa oturduk işte,” dedi adam.</p>

  <p>Oturduğu yerde şaşkın, bakakalmıştı. Sarah adamın ensesinden süzülen terlere bakıyor, artlarında kopan klakson fırtınasını dinliyordu.</p>

  <p>“Benzin bitti.”</p>

  <p>Kapıyı açtı, çıktı, arabanın önüne doğru yürüdü. Otomobilini yumuşak gözlerle seyrederek dişlerinin arasından küfretti:</p>

  <p>“Tü Allah kahretsin! Allah belasını versin!”</p>

  <p>Eliyle ateş gibi yanan kaputu okşuyordu. Sarah camın ardından, kulaklarına dolan bütün o karmakarışık gürültü içinde parlak, ışıltılı göğe yaslanmış gibi görünen adama bakıyordu; sabahtan beri peşleri sıra yol aldıkları otomobiller toz bulutları arasında gözden kaybolmuştu. Arkalarında kornalar, ıslıklar, düdük sesleri: Çelikten dev kuşların ötüşmesi, bir kin ve nefret korosu.</p>

  <p>Pablo, “Neden kızıyorlar bize?” diye sordu.</p>

  <p>“Yolu kapatıyoruz da ondan.”</p>

  <p>Arabadan dışarı çıkacaktı, ama umutsuzluk omuzlarına abanıyor, onu oturduğu yerde eziyordu sanki. Adam başını kaldırdı, sinirli bir sesle, “İnsenize!” dedi. “Duymuyor musunuz herifleri? Yardım edin, itelim şunu.”</p>

  <p>İndiler.</p>

  <p>Adam Sarah’ya, “Siz arkaya geçin,” dedi. “Sıkıca itin bakalım.”</p>

  <p>“Ben de itmek istiyorum,” dedi Pablo.</p>

  <p>Sarah arabaya boylu boyunca yaslandı ve gözleri kapalı, bir korkulu düş içinde bütün gücüyle itti. Ter bluzundan dışarı fışkırıyor, kapalı gözkapaklarının altından gözlerini yakıyordu. Sonra gözlerini açtı baktı: Adam önünde kapının kenarını kavrayan soleliyle itiyor, sağ eliyle direksiyonu çeviriyordu. Pablo arka çamurluğa iki eliyle dayanmış, vahşi çığlıklar atarak koşuyordu.</p>

  <p>“Yuvarlanacaksın,” dedi Sarah.</p>

  <p>Otomobil yolun kenarına doğru usul usul aktı.</p>

  <p>“Tamam; tamam!” diye bağırdı adam. “Oldu, oldu, hay Allah!”</p>

  <p>Kornalar susmuştu; nehir akmaya başlamıştı bile. Otomobiller yolda kalan arabayı sıyırarak yanından gelip geçiyordu, camlara yapışmış yüzler vardı; Sarah bu bakışlar karşısında utançlı yüzüne kan hücum ettiğini duydu ve arabanın arkasına doğru gizlendi. İri, zayıf bir adam Chevrolet’siyle geçerken başını pencereden çıkararak küfretti:</p>

  <p>“Hayvanoğlu hayvan!”</p>

  <p>Kamyonlar, kamyonetler, lüks otomobiller, yanlarında dalgalanan siyah bayrakçıklarıyla taksiler, kaputlu eski, köhne otomobiller. Yanlarından gelip geçen her otomobille Sarah’nın umutsuzluğu, korkusu biraz daha artıyor, Gien biraz daha uzaklaşıyordu. Sonra sıra at arabalarına geldi, Gien gıcırdayarak, sarsılarak ağır ağır uzaklaşmakta devam ediyordu. Sonunda yayaların siyah, yapışkan seli katran gibi yayıldı, yolu kapladı. Sarah hendeğin kenarına sığınmıştı, kalabalık korkuturdu onu. İnsanlar ağır adımlarla, yavaş yavaş yürüyorlardı, ıstırap hepsinin yüzüne, aynı ana babadan gelmişlere özgü ortak çizgiler oymuş, hepsini birbirine benzetmişti: Aralarına katılan herkes onlara benzerdi sonunda. İstemiyorum. Onlara benzemek istemiyorum. İnsanlar ona bakmıyorlardı, arabanın yanına gelince gözlerini çevirmeden yana çekiliyor, yürüyüp gidiyorlardı: Gözleri yoktu artık. Hasır şapkalı genç bir dev, iki elinde iki çanta, arabaya sürtünürcesine geldi, çamurluğa olanca hızıyla çarptı, kendi üzerinde yarım döndü, duraladı, sonra sendeleyerek yoluna devam etti. Çantalardan birinde çok renkli etiketler vardı: Sevilla, Kahire, Sarajevo, Stresa.</p>

  <p>“Yorgunluktan ölecek,” diye bağırdı Sarah. “Şimdi yığılıp kalacak bir yerde.”</p>

  <p>Genç dev yığılıp kalmıyordu: Sarah şapka denizinin üstünde neşeyle dalgalanan kırmızı-lacivert kurdeleli hasır şapkayı gözleriyle kovaladı.</p>

  <p>“Çantanızı alın, bensiz devam edin artık.”</p>

  <p>Sarah tepeden tırnağa titredi, yanıt vermedi; kalabalığa dehşet dolu bir tiksintiyle bakıyordu.</p>

  <p>“Size söylüyorum, duymadınız mı?”</p>

  <p>Sarah adama döndü, “Benzin isteyebileceğimiz bir araba geçene kadar bekleyemez miyiz?” dedi. “Bu kalabalığın ardından gene otomobiller gelir.”</p>

  <p>Adam kötü kötü güldü:</p>

  <p>“Benzin istemek mi? Bir deneyin bakalım!”</p>

  <p>“Neden, neden istemeyelim?”</p>

  <p>Adam küçümseyen gözlerini Sarah’nın gözlerine dikmişti, kabaca yere tükürdü, sonra, “Görmediniz mi?” dedi. “Birbirlerine yapışacak gibi peş peşe gidiyorlar. İçlerinden birinin yol ortasında durabileceğini sanır mısınız?”</p>

  <p>“Ama ya dururlarsa? Ya bulabilirsem benzini?”</p>

  <p>“Size bulamazsınız, diyorum. Sizin hatırınız için yolda durup, sıralarını kaybetmeyi göze alırlar mı zannediyorsunuz?” Adam gizli bir alayla bakarak devam etti: “Hadi güzel olsanız, şöyle yirmi yaşında falan olsanız, neyse! Ama...”</p>

  <p>Sarah duymazlıktan geldi. Israr etti:</p>

  <p>“Peki ya bulursam ya benzin bulursam?”</p>

  <p>Adam inatla başını sallıyordu:</p>

  <p>“Yok, bu iş burada bitti. Bir yere gidemem artık. Yirmi litre benzin bulsanız, yüz litre bulsanız gene gitmem. Anladım ben...”</p>
<p>Kollarını göğsünün üzerinde kavuşturmuştu.</p>

  <p>“Gördünüz,” dedi. Sesi haşindi. “Fren yap gaza bas, yirmi metrede bir fren yap gaza bas; vites değiştir: Bir arabanın anasını ağlatmak için bundan iyi çare bulunmaz!”</p>

  <p>Arabanın aynasında sarı lekeler vardı. Mendilini çıkardı ve dikkatle aynayı silmeye koyuldu.</p>

  <p>“Hiç buralara kadar sürüklenmeyecektim,” dedi.</p>

  <p>“Yetecek kadar benzin alabilirdiniz!”</p>

  <p>Adam yanıt vermedi, başını salladı; Sarah adamın suratına bir tokat patlatmak arzusuyla kıvranıyordu. Kendini zorlayarak sakin bir sesle konuştu:</p>

  <p>“Eee? Ne yapacaksınız şimdi?”</p>

  <p>“Burada kalıp bekleyeceğim.”</p>

  <p>“Neyi bekleyeceksiniz?”</p>

  <p>Adam yanıt vermedi. Sarah onun kocaman eline sarılarak bütün gücüyle sıktı:</p>

  <p>“Burada kalacak olursanız, neler olur, düşünmüyor musunuz? Almanlar eli ayağı tutan kimi görürlerse alıp götürecekler.”</p>

  <p>“Tabii! Sonra piçinizin ellerini kesecekler, sizin de üstünüze binecekler, ha? Cesaret edebilirlerse tabii... Bu laflara karnımız tok bizim: Söylendiğinin çeyreği kadar kötü olmadıklarına bahse girerim.”</p>

  <p>Sarah’nın boğazı kurumuştu, dudakları titriyordu. Renksiz bir sesle, “Pekâlâ!” dedi. “Neredeyiz şimdi?”</p>

  <p>“Gien’e yirmi dört kilometre yol var buradan.”</p>

  <p>“Yirmi dört kilometre! Bu hayvanın önünde ağlamayacağım.”</p>

  <p>Arabaya girdi, çanta elinde çıktı, Pablo’nun elini yakaladı:</p>

  <p>“Gel Pablo!”</p>

  <p>“Nereye?”</p>

  <p>“Gien’e.”</p>

  <p>“Uzak mı?”</p>

  <p>“Daha epey yol var, yorulursan kucağıma alırım,” dedi Sarah. “Sonra açık bir suçlamayla ekledi: “Hem yolda bize yardım edecek cesur insanlar buluruz elbet.”</p>

  <p>Adam önlerine doğru yürümüş, yolu kesmişti. Kaşlarını çatmıştı, yüzünde tatsız anlamlarla başını kaşıyordu.</p>

  <p>Sarah sertçe, “Ne istiyorsunuz?” diye sordu.</p>

  <p>Adam ne istediğini bilmiyordu. Bir Sarah’ya, bir Pablo’ya bakıyor, düşünüyordu. Ne istediğini arıyordu kafasında.</p>

  <p>“Ya,” dedi, “demek başınızı alıp gidiyorsunuz, öyle mi? Bir teşekkür bile etmeden...”</p>

  <p>Sarah çabucak, “Mersi,” dedi. “Çok mersi.”</p>

  <p>Adam ne aradığını bulmuştu: Öfkeyi arıyordu. Birden öfkelendi ve yüzü kıpkırmızı oldu.</p>

  <p>“Ya bizim iki yüz frank? Ondan ne haber?”</p>

  <p>“On para borcum yok size,” dedi Sarah.</p>

  <p>“İki yüz franga pazarlık etmedik mi? Daha bu sabah? Melun’da? Garajda?”</p>

  <p>“Evet, ama beni Gien’e götürmeniz için verecektim size iki yüz frangı: Siz beni elimde çocukla yol ortasında bıraktınız.”</p>

  <p>“Sizi ben bırakmadım: Araba yolda kaldı.”</p>

  <p>Başını sallıyordu adam, şakaklarında damarları iri iri meydana çıkmıştı. Gözleri tuhaf bir memnuniyetle parlıyordu. Sarah korkmadı.</p>

  <p>“İki yüz frangı istiyorum.”</p>

  <p>Sarah çantasını açtı:</p>

  <p>“Alın, yüz frank veriyorum. Bunu da vermek zorunda değilim, ama vereceğim, cebinizde benimkinden kat kat fazla para olduğunu da biliyorum. Yüz frangı sizinle uğraşmamak için veriyorum, anladınız mı?”</p>

  <p>Adam parayı aldı, cebine attı, sonra yeniden elini uzattı, düşünceli gözleri, kocaman açık ağzıyla, yüzü hâlâ kıpkırmızı, bakıyordu:</p>

  <p>“Yüz frank daha vereceksiniz!”</p>

  <p>“Bir kuruş bile vermem. Çekilin önümden!”</p>

  <p>Adam kımıldadı, öfkesinin elinde tutsaktı artık. Yüz frangı gerçekten istediği yoktu aslında: Belki de küçük oğlan yola düşmeden gelsin, ona sarılsın öpsün istiyordu, bu isteği kendi lehçesiyle dile getiriyordu. İki adım daha attı ve Sarah onun çantayı elinden alacağını anladı.</p>

  <p>“Dokunmayın bana!”</p>

  <p>“Ya yüz frangımı verirsiniz ya da çantanızı alırım.”</p>

  <p>Birbirlerinin gözlerinin içine baktılar. Adamın canı çantayı almak istemiyordu, hiç istemiyordu, apaçık belliydi istemediği ve Sarah öylesine yılgın, öylesine duygusuzdu ki şu anda çantayı hemen bırakabilirdi adama. Ama oyunu sonuna kadar oynamak ve bitirmek gerekti. Öylece, karşı karşıya durdular, rollerini unutuvermişler gibi, sonra Sarah konuştu:</p>

  <p>“Ya, öyle mi? Deneyin bakalım!”</p>

  <p>Adam çantayı yakaladı, çekmeye başladı. İstese bir çekişte Sarah’nın elinden koparıp alabilirdi çantayı, ama başını yana döndürmüş, gelişigüzel çekmekte devam ediyordu; Sarah da sapı sımsıkı tutmuş, çantayı kendine doğru çekiyordu, birden Pablo ağlamaya başladı. Yaya sürüsü uzaklaşıp gitmiş, otomobil resmî geçidi gene başlamıştı. Sarah kendini acınacak kadar gülünç hissediyordu. Çantanın sapını müthiş bir öfkeyle çekiyordu; adam da kuvvetle çekti ve çantayı elinden aldı. Sonra bir Sarah’ya, bir elindeki çantaya baktı, yüzünde derin bir şaşkınlık vardı; belki de çantayı almak aklına bile gelmemişti, hiç istememişti, ama olan olmuştu bir kez: Çanta elindeydi, parmaklarının ucunda sallanıyordu.</p>

  <p>“Çantayı verin,” dedi Sarah.</p>

  <p>Adam yanıt vermiyordu; yüzünde budala bir inat vardı. Sarah öfkeden boğulacağını sandı ve bir an otomobillere dönerek bütün öfkesini kusarcasına haykırdı:</p>

  <p>“Hırsız vaaar!”</p>

  <p>Kocaman, siyah bir Buick yanlarından geçiyordu.</p>

  <p>“Kesin,” dedi adam, “sersemlik istemez.”</p>

  <p>Sarah’nın omzunu yakaladı, kadın şiddetle silkinerek iki adım geri attı ve kelimeler, hareketler büyük bir rahatlık ve kesinlikle bir anda benliğinden dışarı taştı: Buick’in basamağına sıçradı, kapının tokmağına sımsıkı yapıştı.</p>

  <p>“Hırsız! Hırsız var!”</p>

  <p>Buick’in camından bir kol uzandı, olanca kuvvetiyle Sarah’yı itti:</p>

  <p>“Delirdiniz mi? İnin, parçalanacaksınız!”</p>

  <p>Sarah aklını kaybettiğini sandı, çıldırmıştı: Nefis bir şeydi bu. Elleri kapının tokmağında kenetli, “Durun!” diye haykırdı. “Durun! Hırsız var! Hırsız...”</p>

  <p>“İnin diyorum! Duramam, arkadaki arabayla çarpışacağım. Görmüyor musunuz?”</p>

  <p>Sarah çılgın öfkesinin bir anda söndüğünü duydu. Kendini koyverdi, yere atladı, tekerlendi; adam tam zamanında elini uzatmıştı, genç kadını yakaladı, ayağa kaldırdı. Pablo bağırıyor, ağlıyordu. Şenlik sona ermişti: Sarah ölmek istiyordu. Çantasını açtı, bir yüz franklık çıkardı, adama uzattı:</p>

  <p>“Alın! Beş dakika sonra kendinizden utanacaksınız.”</p>

  <p>Adam, gözlerini kaldırmadan parayı aldı, çantayı yere bıraktı.</p>
<p>“Şimdi çekilin yolumdan!”</p>

  <p>Adam kenara çekildi. Pablo hâlâ hıçkırıyordu. Sarah şefkatsiz bir sesle, “Sus Pablo, ağlama,” dedi. “Hadi hadi, geçti, ağlama...” </p>
<p>Uzaklaştılar. Adam kapalı dudaklarının arasından söyleniyordu:</p>

  <p>“Benzin paramı kim verecek?”</p>

  <p>İnce uzun, esmer karıncalar bütün yola yayılmıştı, Sarah birkaç saniye yanları sıra yürümeyi denedi, ama kornaların müthiş feryadı onu hendeğe doğru sürükledi.</p>

  <p>“Arkamdan gel,” dedi Pablo’ya.</p>

  <p>Ayağı burkuldu, durdu.</p>

  <p>“Otur şuraya.”</p>

  <p>Çimenlerin üzerine oturdular. Böcekler, kocaman, ağır hareketli, esrarlı böcekler önlerinden geçip gidiyordu; adam sırtını onlardan tarafa dönmüştü, neye yarayacaklarını bilmediği, yararsız, gereksiz yüz franklıklar hâlâ sımsıkı kapalı avucundaydı; otomobiller, dev ıstakozlar gibi gıcırdayarak yürüyor, ağustosböceklerininkine benzer seslerle inliyordu. İnsanlar iri böceklere dönüşmüşlerdi.</p>

  <p>Sarah korkuyordu.</p>

  <p>“Kötü adam o,” dedi Pablo. “Kötü, kötü...”</p>

  <p>Sarah ihtirasla, “Kimse kötü değildir,” dedi.</p>

  <p>“Neden ki çantayı kaptı öyleyse?”</p>

  <p>“Neden ki, denmez: Çantayı neden kaptı?”</p>

  <p>“Çantayı neden kaptı?”</p>

  <p>Sarah, “Korkuyordu,” dedi.</p>

  <p>“Şimdi niye bekliyoruz?” diye sordu Pablo.</p>

  <p>“Otomobillerin geçmesini; yolda yürüyebilmek için.”</p>

  <p>Yirmi dört kilometre. Çocuk en çok yedi-sekiz kilometreyi yürüyebilirdi. Sarah ani bir kararla kalktı, hendeğin kenarına tırmandı, elini sallamaya başladı. Otomobiller önünden gelip geçiyordu ve Sarah, gizli, ürkek, sır dolu gözler, karınca gözleri tarafından gözleniyormuş gibi tuhaf bir duyguya kapıldı.</p>

  <p>“Ne yapıyorsun anne?”</p>

  <p>Sarah acı bir sesle, “Hiç,” dedi, “aptallık.”</p>

  <p>Hendeğin içine doğru indi, Pablo’nun elini tuttu, yan yana, tek kelime konuşmadan yolu seyrettiler. Yolu, yolun üzerinde peş peşe tırmanan dev kaplumbağaları. Gien, yirmi dört kilometre. Gien’den öte Nevers, Limoges, Bordeaux, Hendaye. Hendaye, konsolosluk binaları, oradan oraya boş bir çabalama, bekleme odalarında insanları küçük düşüren, ezen, bitmek bilmeyen saatler. Lizbon’a giden bir tren bulabilmesi büyük, beklenmedik bir şans olurdu. Ve Lizbon’da, New York’a giden bir vapur bulabilmesi bir mucize... New York’ta Gomez on parasızdı mutlaka. On parasızdı ve bir kadınla yaşıyordu: Sonuna kadar utanç ve acı demekti bu. Telgrafı açacak, “Allah kahretsin!” diyecekti. Kalın, bir hayvanınki gibi şehvetli dudaklarıyla sigara içen iri, sarışın kadına dönerek anlatıyor: “Karım geliyor! Kötü oldu bu.” Rıhtımda; öbürleri mendillerini sallıyorlar; o kendi mendilini sallamıyor; kımıldamıyor; gemiye kötü gözlerle bakıyor yalnızca. Sarah, “Tanrı tanığımdır ki,” diye düşündü, “yalnız olsam, bir daha hayatın boyunca benden söz edildiğini bile duymazdın: Asla! Ama bana verdiğin çocuğu yaşatabilmem için yaşamak zorundayım.”</p>

  <p>Otomobiller uzaklaşmıştı, yol bomboştu şimdi. Yolun karşı yakasında sarılı yeşilli tarlalar ve ufuk boyunca tepeler görünüyordu. Bisikletli bir adam geçti; yüzü solmuş, ter gömleğine kadar çıkmıştı; öfkeyle, hırsla pedala basıyordu. Sarah’a şaşkın gözlerle bakarak haykırdı:</p>

  <p>“Paris yanıyor! Yangın bombaları attılar!”</p>

  <p>“Ne? Ne?”</p>

  <p>Ama adam duymadı bile, son otomobillere yetişmiş, bir Renault’nun arkasına yapışmıştı. Az sonra gözden kayboldu. Paris yanıyor! Niçin yaşamalı, niçin? Bu küçük, cılız hayatı devam ettirme çabası niye? Korkak, umutsuz, kaygılı, diyardan diyara sürüklensin; yarım asır boyunca bin yıllık laneti çökük omuzlarında taşısın diye mi? Yirmi yaşında, makineli tüfeklerin taradığı bir yolda, parçalanmış bağırsaklarını avuçlarıyla zapt etmeye çalışarak can çekişsin diye mi? Babanın kanıyla sen gururlu, şehvetli ve zalim olacaksın. Benim kanımla Yahudi. Çocuğun elini yakaladı:</p>

  <p>“Hadi! Gel! Gidiyoruz.”</p>

  <p>Kalabalık, yoğun, inatçı ve amansız, yolu, yolun iki yanı boyunca tarlaları istila etmişti: Bir sel gibi. Ayakların yere sürtünmesiyle oluşan tuhaf, dertli gürültüden başka tek ses duyulmuyordu. Sarah bir an müthiş bir korkuya kapıldı, tarlalardan içeri koşmak, kaçmak geldi içinden; ama doğruldu, Pablo’yu yakaladı, yanında onu da sürükleyerek kendini akıntıya koyverdi. Koku. İnsanların kokusu, sıcak, buruk, kükürt tadında, ekşi ve rayihalı; düşünen hayvanların doğaya zıt, doğaya aykırı kokusu. Melon şapkalar altında gizlenmeye çalışmış kıpkırmızı iki ense arasından uzakta, yolun ucunda yıldırım hızıyla küçülen, yok olan son otomobilleri gördü; son umutları. Pablo gülmeye başlamıştı, Sarah şaşkın, döndü baktı.</p>

  <p>“Şşştt!” dedi. Utanmıştı, çocuğa anlattı: “Gülme, burada gülünmez.”</p>

  <p>Çocuk gürültüsüzce, usul usul gülüyordu.</p>

  <p>“Niye gülüyorsun?”</p>

  <p>“Sanki cenazedeymişiz gibi,” dedi Pablo.</p>

  <p>Sarah sağında, solunda yüzlerin, kaygılı gözlerin varlığını hissediyordu, ama başını çevirip bakmaya cesareti yoktu. İnsanlar yürüyorlardı; yürümekte inat ediyorlardı, Sarah’nın yaşamak inadı gibi bir inattı bu; toz üzerlerinden göğe doğru yükseliyor, sonra gene üstlerine iniyordu; onlar yürüyorlardı. Sarah dimdik, başı yukarıda, gözlerini enseler arasından çok uzaklara dikmişti, kendi kendine, “Onlar gibi olmayacağım,” diyordu. Ama, bir an, bu ortak yürüyüşün onu ele geçirdiğini hissetti, yürüyüş ona sokulmuş, kalçalarından karnına yükselmiş, içine girmişti; içinde kocaman bir yürek gibi atıyordu, zorlanarak atıyordu. Ortaklığın yüreğiydi bu, herkes’in yüreği.</p>

  <p>Pablo birden, “Naziler yakalarlarsa, bizi öldürürler mi?” diye sordu.</p>

  <p>“Şşştt!” dedi Sarah. “Bilmiyorum.”</p>

  <p>“Burada kaç kişi varsa hepsini öldürürler mi?”</p>

  <p>“Sus diyorum sana: Bilmiyorum. Sus şimdi.”</p>

  <p>“Öyleyse koşalım, anne. Koşalım.”</p>

  <p>Sarah çocuğun elini sımsıkı tuttu:</p>

  <p>“Koşma. Beraber yürüyoruz işte. Öldürmeyecekler bizi, korkma.”</p>

  <p>Solunda hırıltılı bir nefes. Beş dakikadır dikkat etmeden dinliyordu. Nefes içine doğru aktı, süzüldü, ciğerlerine yerleşti. Onun nefesi oldu. Sarah başını çevirdi ve kır saçları terle alnına yapışmış ihtiyar bir kadın yüzü gördü. Beyaz soluk yanaklı, gözlerinin altında sağlıksız şiş torbacıklarıyla kentte yaşamış bir ihtiyarın yüzüydü bu. Altmış uzun yıl Montrouge’deki bir güneşsiz avluda, Clichy’de bir küçük dükkânın arkasındaki tek odada yaşamıştı mutlaka; şimdi onu oradan koparıp almışlar ve yolun üzerine bırakı vermişlerdi; uzun, şişkin bir çantayı kalçasına yapıştırarak kucaklamıştı; her adım, bir düşüştü: Her adımda bir ayağından öbür ayağına düşüyor, başı aynı anda salınarak yuvarlanıyordu. “Bu yaşta ona yola düşmesini kim söyledi acaba? İnsanlar, zaten var olan bahtsızlıklarıyla yetinemiyorlar mı ki bunlara yenilerini katıyorlar? İsteye dileye, kendi elleriyle...” Sevme dürtüsü bir anda ana sütü gibi göğüslerine doldu: Ona yardım edeceğim, elindeki yükü alacağım, yorgunluğunu, bahtsızlığını, acısını alacağım sırtıma. Usulca sordu:</p>

  <p>“Yalnız mısınız, madam?”</p>

  <p>İhtiyar kadın başını çevirip bakmadı bile.</p>

  <p>Sarah, daha yüksek, “Madam!” dedi.</p>

  <p>İhtiyar kuşkulu gözlerle baktı.</p>

  <p>“Çantanızı taşıyabilirim,” dedi. “Sarah, yorulmuşsunuz.”</p>

  <p>Bir an durdu, yanıt bekledi; sevecen gözlerle ince uzun çantaya bakıyordu. Sonra ısrarla, “Verin,” dedi, “rica ederim. Çocuk yürüdüğü kadar çantanızı taşıyayım.”</p>

  <p>“Hayır,” dedi ihtiyar kadın, “vermem.”</p>

  <p>“Ama çok yorgunsunuz. Sonuna kadar dayanamazsınız sonra.”</p>

  <p>İhtiyar nefretle baktı, iki adım geriledi, “Çantamı kimseye vermem,” dedi.</p>

  <p>Sarah içini çekti, sustu. Kullanamadığı sevgi içini bir balon gibi şişiriyordu. İnsanlar sevilmek istemiyorlar. Birkaç baş onlardan yana döndü, Sarah kızardı. Sevilmek istemiyorlar, alışık değiller buna.</p>

  <p>“Daha çok uzak mı anne?”</p>

  <p>Sarah, birden korkmuş gibi, “En az yola çıktığımız zamanki kadar uzak,” dedi.</p>

  <p>“Beni kucağına al!”</p>

  <p>Sarah omuz silkti. “Özellikle yapıyor, kadının çantasını taşımak istedim diye kıskandı.”</p>

  <p>“Biraz daha yürümeye gayret et.”</p>

  <p>“Yürüyemiyorum, anne. Kucağına al beni.”</p>

  <p>Öfkeyle çocuğun avucundaki elini çekti; bütün gücümü tüketecek ve kimseye yardım edemeyeceğim artık. Çocuğu kalçasına yaslayarak taşıyacaktı, ihtiyar kadının çantasını taşıdığı gibi; onlar gibi olacaktı.</p>

  <p>Pablo tepinerek, “Kucağına al,” diye sızıldandı. “Kucağına al.”</p>

  <p>Sert bir sesle, “Daha yorulmadın,” dedi. “Arabadan yeni indik daha.”</p>

  <p>Çocuk ayaklarını sürüyerek yola koyuldu; Sarah, başı dimdik, onu düşünmemeye çalışarak yürüyordu. Birkaç saniye sonra gözucuyla baktı; çocuk ağlıyordu. Usul usul, gürültüsüzce ağlıyordu; yalnızca kendisi için ağlıyor, ara sıra küçük elini yanağına götürerek gözyaşlarını siliyordu. Sarah birden utandı. “Çok katı yürekliyim,” diye düşündü. “Gururumu doyurmak için herkese karşı iyiyim, ama ona karşı katıyım, çünkü o benim, bana ait o.” Kendini başkalarına harcıyordu, herkese, insanlara veriyordu ve kendini unutuyordu çoğu zaman, Yahudi olduğunu, lanet ve ölümün kendisini kovaladığını unutuyordu; tümüyle ve kendinin dışında bir insan sevgisine sığmıyordu; bu sırada Pablo’dan nefret ediyordu, nefret ediyordu çünkü Pablo kendi etinden kopmuş bir etti ve ona bir ayna gibi ırkını, aslını aksettiriyordu. Kocaman elini çocuğun küçük kafasına dayayarak düşündü: “Babanın kafatasıyla ananın lanetli kanını taşıyorsun, bunun suçu sende değil ki.” İhtiyarın ta ciğerlerine sokulan hırıltılı nefesi. “Cömert olmaya hakkım yok.” Çantayı sol eline geçirdi ve diz çöktü.</p>

  <p>“Boynuma sarıl,” dedi. Sesi neşeliydi. “Ağırlığını çok verme bana. Hadi! Hop! Kalkıyoruz.”</p>

  <p>Çocuk ağırdı, melekler gibi gülüyor, güneş yanaklarından süzülen gözyaşlarını kurutuyordu, Sarah ötekilere benzemişti şimdi, sürüde bir koyun; her solukta nefes borusunu yalayan ateşten diller; omzu yırtan, koparan keskin, kof bir acı; göğsünün içinde çılgınca gümbürdeyen, arzulanmamış, istenmemiş, cimri, açgözlü bir yorgunluk. Bir annenin, bir Yahudi’nin yorgunluğu, onun yorgunluğu, onun alınyazısı. Umut ağır ağır sönüyor, yok oluyordu: Gien’e asla varamayacaktı. Ne o, ne de ötekiler. Kimsenin umudu yoktu. Ne ihtiyar kadının, ne melon şapkalı iki ensenin, ne lastiği patlamış bir arabayı iten kadınla erkeğin. Ama kalabalığın tutsağı olmuşuz, kalabalık yürüyor, biz yürüyoruz; biz bu başı sonu olmayan dev kırkayağın ayaklarından başka bir şey değiliz artık. Umut öldükten sonra yürümek niye? Yaşamak niye? Niçin?</p>

  <p>Bağırmaya başladıkları zaman Sarah çok da şaşırmadı, dağılıverdikleri, hendeklere doğru atılıp, çukurlara sığındıkları sıra o durdu. Çantayı yere bıraktı, yolun ortasında, yapayalnız ve gururlu, bekledi; göğün homurtusunu duyuyordu, ayaklarının dibinde şimdiden kendisinden çok daha uzun olan kendi gölgesine bakıyor, Pablo’yu sımsıkı göğsüne bastırıyordu; kulakları uzak bir patlayışın titreşimleriyle doldu, bir saniye boyunca bir ölüydü Sarah. Ama gürültü dindi, başını kaldırdı, göğün berrak mavi suyunda kaçışan kolsuz bacaksız, kara suböceklerini gördü; insanlar hendeklerden çıkıyorlardı; yeniden yaşamaya koyulmak gerekti, yeniden yürümeye koyulmak gerekti.</p>

  <div class="bosluk-1"></div>

  <p>“Çok kötü olmadı,” dedi Ritchi. “Bizi yemeğe davet etti, üstelik sana beş yüz dolar da avans verdi.”</p>

  <p>“Öyle,” dedi Gomez.</p>

  <p>Modern Art Museum’un birinci katında, Sergi Salonu’ndaydılar. Gomez sırtını Ritchi’ye ve tablolara dönmüştü; alnını cama dayamış, dışarı, bahçenin betonuna, cansız, sararmış çimenlerine bakıyordu. Başını çevirmeden, “Şimdi,” dedi, “artık bir yerde bir iş bulmaktan başka şeyler de düşünebilirim.”</p>

  <p>Ritchi, iyi niyetle, “Mutlu olmalısın şimdi,” dedi.</p>

  <p>Bu gizli bir ihtardı: İş buldun, yeni dünyanın, dünyaların en güzelinin sana verdiği bir işte çalışacaksın; apaçık bir heyecan, bir memnunluk göstermen, bunu açıkça belli etmen gerekir şimdi. Gomez Ritchi’ye karanlık gözlerle baktı: Mutlu mu? Mutlu olan sensin, çünkü artık beni sırtında hissetmeyeceksin.</p>

  <p>Kendini, alabildiğine nankör hissediyordu.</p>

  <p>“Mutlu mu?” dedi. “Bakalım, göreceğiz.”</p>

  <p>Ritchi’nin yüzü katılaşır gibi oldu:</p>

  <p>“Memnun değil misin?”</p>

<p>Gomez alayla, “Bakalım,” diye tekrar etti. “Göreceğiz bakalım.”</p>
 <p>Alnını yeniden serin cama bıraktı, çimenlere açgözlülükle karışık bir tiksintiyle bakıyordu. Bu sabaha kadar, Tanrı’ya şükür, renkler onu rahat bırakmıştı. Sırlı bir dünyanın büyüsüne kapılmış, alınyazısıyla gururlu, bu gururla çılgına dönmüş, günde yüz kez kendi kendine, “Ben ressamım!” diye tekrarlayarak Paris sokaklarında dolaştığı uzak, geçmiş günlerin anılarını içine gömmüştü Gomez. Ama bugün bir şeyler olmuştu. Ramon para vermişti ona, Gomez Chili White Wine içmiş ve üç yıldan beri ilk kez Picasso’dan söz etmişti. Ramon, “Picasso’dan sonra,” demişti, “bir ressam ne yapabilir, bilmiyorum.” Gomez gülümsemişti: “Ben biliyorum.” Ve içinde, ruhunda kupkuru, kavurucu bir alev canlanmıştı. Lokantadan çıktıklarında sanki Gomez gözlerinden ameliyat olmuştu, bir neşterle gözlerindeki perdeyi kesip almışlardı: Yeryüzünün tüm renkleri aynı anda tüm ışıklarıyla donanmıştı, ona bir bayram şenliği sunuyordu. 1929’daki gibi, Redoute şenliğiydi, Karnaval’dı, Fantasia’ydı bu; renkler, bir hasta hücreye hücum eden kan gibi insanların ve maddelerin yüzeyine hücum etmişti bir anda; bir eteğin moru morarıyor, kopkoyu, dehşet verici bir mora dönüşüyor, bir barın kapısındaki kırmızı kıpkızıl kesiliyor, renkler maddelerin içinde korkmuş bir yüreğin bilekte atışı gibi kocaman kocaman, çılgın vuruşlarla atıyordu; maddenin heyecanıydı bu, atılışı, saldırışıydı, patlamalara kadar giden titreyişiydi; maddeler patlayacak, bin parçaya ayrılacak ya da bir anda düşüp ölecek, yok olacaktı ve şimdi hepsi birden haykırıyor, çılgınca haykırıyordu, fuardı bu. Gomez omuz silkti: Alınyazısına inanmaz olduğu gün ona renkleri geri vermişlerdi; ne yapmak gerektiğini biliyorum, çok iyi biliyorum, ama bir başkası yapacak bunu. Ritchi’nin koluna yapışmış, adımlarını sıklaştırmıştı, ama renkler ona saldırıyor, gözlerinin içinde, kan ve safra dolu kesecikler gibi patlıyordu. Ritchi onu müzeye sürüklemişti, müzedeydi şimdi ve orada, camın ardında bu yeşil vardı; bu doğadan kopmamış yeşil, bu tamamlanmamış, yarıda kalmış, belirsiz yeşil, organik bir salgı gibi: Süt gibi, bal gibi; bu alınmaya, kullanılmaya hazır yeşil vardı; çekip alırım yeşili, alacağım ve onu doludizgin bir yeşil yapacağım... Nasıl yapabilirim: Ben artık çizmiyorum, boyamıyorum. İçini çekti: Bir gazetede sanat eleştirileri yazan sıradan bir adama çılgın bir yeşillikle zamanını öldürsün diye para vermezlerdi, o yalnızca başkalarının düşünceleri üzerinde durup düşünebilirdi. Ardında, başkalarının sahiplendiği renkler tuvallerin üzerinde serilip yatıyordu: Ekstreler, esanslar, düşünceler. O renkler sınırlarının en ucuna, en sonuna varabilecek kadar şanslıydılar: Onlara sahip olanlar o durgun, bekleyen renkleri almışlar, bir dev balon gibi şişirmişler, şişirmişler, onları kendi kendilerinin en son sınırına varıncaya dek zorlamışlardı. Ve şimdi kaderleri tamamlanmıştı renklerin, müzelerde, öylece saklanmaktan başka yapılacak şey kalmamıştı. Başkalarının renkleri: Şimdi, onun payına düşen bundan ibaretti.</p>

  <p>“Hadi,” dedi, “parayı hak etmem gerek...”</p>

  <p>Döndü baktı: Bir kliniğin beyaz, pürüzsüz duvarlarında Mondrian’ın elli tuvali: Makinelerin serinlettiği salonda sterilize edilmiş, tereddütsüz resimler; kuşkuyu çekecek hiçbir şey yok; bu renkler mikropların ve insan tutkularının el değdiremeyeceği bir yerde, korunmuş. Tablolardan birine yaklaştı, uzun uzun baktı. Ritchi Gomez’in yüzünü seyrediyordu, gülümsedi.</p>

  <p>“Bana bir şey demiyor bu,” dedi Gomez.</p>

  <p>Ritchi birden ciddileşti, yüzünde anlayışlı bir anlam vardı. Sabırlı bir hoşgörüyle, “Tabii,” dedi. “Hemen oluvermez bu, ağır ağır geri gelecek sana.”</p>

  <p>Gomez öfkeli bir sesle, “Geri mi gelecek?” dedi. “Hayır, bu değil...”</p>

  <p>Ritchi tabloya baktı. Gri bir fon üzerinde dimdik yükselen siyah bir sütun, iki yatay çizgiyle kesilmişti; yatay çizgilerden birinin ucunda mavi bir yuvarlak vardı.</p>

  <p>“Senin Mondrian’ı sevdiğini sanırdım.”</p>

  <p>“Ben de öyle sanıyordum,” dedi Gomez.</p>

  <p>Başka bir tuvalin önünde durdular. Gomez bakıyor, <i>anımsamaya</i>, kendini anımsamaya çalışıyordu.</p>

  <p>Ritchi gizli bir kaygıyla, “Bunlar hakkında bir şeyler yazmak zorunda mısın?” diye sordu.</p>

  <p>“Hayır, değilim. Ama Ramon ilk yazıyı vermemi istiyor. Öyle sanıyorum ki böylesinin daha doğru olacağını düşünüyor, hemen işe girişmemin yani.”</p>

  <p>“Dikkatli ol,” dedi Ritchi. “Saldırgan yazılarla başlamamaya dikkat et.”</p>

  <p>Gomez canı sıkkın, “Neden?” dedi. “Neden saldırgan olmasın?”</p>

  <p>Ritchi tatlı bir alayla gülümsedi:</p>

  <p>“Amerikan toplumunu tanımadığın nasıl da belli oluyor. Amerikalı kendisini korkutacak şeylerden hoşlanmaz. Sen şimdi kendine bir isim yapacaksın her şeyden önce: Sade ve Amerikalının sağduyusuna ters düşmeyecek sözler söyleyeceksin, hem de tatlı tatlı söyleyeceksin. Ama ille de birilerine saldırmak istiyorsan, Mondrian’ı seçmeyeceksin, çünkü Mondrian tanrımızdır bizim.”</p>

  <p>“Vay canına,” dedi Gomez. “Senin tanrın soru sormuyor demek ki.”</p>

  <p>Ritchi dilini şaklatarak başını salladı, “Sürüyle soru soruyor,” dedi.</p>

  <p>“Evet, ama şaşırtıcı, düşündürücü sorular değil.”</p>

  <p>“Ha!” dedi Ritchi, “yani cinsiyet hakkında, hayatın anlamı ya da toplumların yoksulluğu hakkında sorular demek istiyorsun. Değil mi? Üniversiteyi Almanya’da okuduğunu unutmuştum. ‘Gründlichkeit’ hikâyesi ha?” Gomez’in omzuna vurarak güldü: “Bunların modası geçmiş şeyler olduğunu sen de kabul edersin ama...”</p>

  <p>Gomez yanıt vermedi.</p>

  <p>“Bence,” dedi Ritchi, “sanat insanlara şaşırtıcı, düşündürücü sorular sormak için yaratılmamıştır. Bak, diyelim, biri bana, anamla yatmayı isteyip istemediğimi soruyor: Kapı dışarı ederim herifi, bilimsel bir anket yapmıyorsa tabii. Böyle olunca, bir ressamın benim en saklı duygularım, komplekslerim hakkında bana soru sormaya nasıl olup da kendinde hak göreceğini anlayamıyorum.” Ritchi tatlı tatlı gülümsüyordu, Gomez’e gönül alıcı gözlerle bakarak devam etti: “Ben de herkes gibiyim, kendime, ama yalnızca kendime ait bazı sorunlarım var kuşkusuz. Ne var ki bu sorunları çözemez hale gelince müzeye koşmam kardeşim: Telefonu açar, bir ruh doktorundan randevu isterim. Herkesin kendi işi: Psikanaliz yapacak olan adam bana soru sorabilir, ona inanırım, çünkü o da bu işe kendi kendine aynı soruları sorarak başlamıştır. Sanatçıya gelince... O yalnızca kendi işiyle uğraşmaya razı olmadıkça ileri geri, doğru yanlış, her şeyden söz açacaktır. Ama ben, onun tarafından karşımda tutulan aynada, kendimi seyretmek istemiyorum.”</p>

  <p>Gomez sabırla, “Peki senin istediğin nedir onlardan?” diye sordu.</p>

  <p>Tuvali keyifsiz bir dikkatle seyrediyordu. “Katışıksız bir su bu,” diye düşündü.</p>

  <p>“Onlardan ‘saf’lık ve ruh ‘temizliği’ istiyorum. Bu resim...” dedi Ritchi. “Bu tuval...”</p>

  <p>“Evet?”</p>

  <p>Ritchi, dinsel bir heyecanla, “Meleklere özgü bir şey,” diye anlattı. “Meleklere yakışan, kutsal bir şey. Biz Amerikalılar mutlu insanlara, mutlu olma çabası içindeki insanlara seslenen bir sanat istiyoruz.”</p>

  <p>“Ben mutlu değilim,” dedi Gomez. “Ve bütün sevdiklerim, dostlarım bütün kendi insanlarım kurşuna dizilmiş, öldürülmüş, hapse atılmışken mutlu olmayı deneyecek olursam, dünyanın en aşağılık, en adi adamıyım demektir.”</p>

  <p>Ritchi dilini bir kez daha şaklattı, “Dostum,” dedi, “insan olarak duygularını çok iyi anlıyorum, evet; faşizm, müttefiklerin uğradığı bozgun, İspanya, karın, çocuğun; biliyorum, haklısın. Ama bütün bunların üstüne çıkabilmen gerek.”</p>

  <p>“Hayır,” dedi Gomez. “Bunların üstüne çıkamam, unutamam. Asla!”</p>

  <p>Ritchi hafifçe kızardı, kırgın bir sesle, “Sen,” dedi, “ne çiziyordun peki? Grevleri mi? Korkunç katliamları mı? Silindir şapkalı kapitalistleri, askerlerin halka ateş açtığı kanlı sahneleri mi, ha?”</p>
<p>Gomez gülümsedi, “Biliyor musun?” dedi. “Ben bir devrim sanatının varlığına hiçbir zaman tam olarak inanmadım aslında. Ve şimdi, hiç inanmıyorum artık.”</p>

  <p>“Eee, o halde?” dedi Ritchi. “Böylece ikimiz aynı noktada buluşmuş oluyoruz işte.”</p>

  <p>“Belki de; ne var ki ben, şu anda, toptan sanata inanmaktan vazgeçip geçmediğimi soruyorum kendi kendime.”</p>

  <p>Ritchi, “Ya devrime toptan inanıyor musun hâlâ?” diye sordu.</p>
<p>Gomez yanıt vermedi. Ritchi gülümsedi, “Siz Avrupalı aydınlar tuhafsınız,” dedi, “çok tuhaf: Sizi harekete geçmekten alıkoyan bir aşağılık duygusu var sanki.”
</p>
  <p>Gomez şiddetle döndü ve Ritchi’yi kolundan yakaladı:</p>

  <p>“Gel!” dedi. ‘Yeter, yetecek kadar gördüm hepsini. Mondrian’ı ezbere biliyorum, rahat rahat on yazı yazarım istesem. Yukarı çıkalım şimdi.”</p>

  <p>“Nereye?”</p>

  <p>“Yukarı. Ötekileri görmek istiyorum.”</p>

  <p>“Hangi ötekileri?”</p>

  <p>Üç sergi salonundan geçtiler. Gomez çevreye bakmadan yürüyor, Ritchi’yi önü sıra iterek götürüyordu.</p>

  <p>Ritchi keyifsiz bir sesle, “Hangi ötekileri?” diye tekrar sordu.</p>

  <p>“Ötekiler, hepsi: Klee, Rouault, Picasso: Korkutucu, şaşırtıcı sorular soranlar.”</p>

  <p>Merdivenin altındaydılar. Gomez durdu. Ritchi’ye utanca benzer bir duyguyla bakarak alçak sesle, “Bunlar benim 1936’dan beri gördüğüm ilk tablolar,” dedi.</p>

  <p>Ritchi büyük bir şaşkınlıkla, “1936’dan beri...” diye tekrarladı.</p>
<p>“İspanya’ya 1936’da gittim. O sıra bakır üzerine kabartma gravür yapıyordum, hatta biri yarım kaldı, masamın üzerinde; tamamlayamadım.”</p>

  <p>“1936’dan beri! Ha? Peki Madrid’de? Prado’daki tuvaller?”</p>

  <p>“Hepsi kaldırılmış, sarılıp sarmalanmış, bir yerlere saklanmıştı.”</p>

  <p>Ritchi başını salladı, “Çok acı çekmiş olmalısın,” dedi.</p>

  <p>“Hayır,” dedi Gomez kabaca, “çekmedim.”</p>

  <p>Ritchi’nin şaşkınlığı ayıplayan bir küçümsemeye dönüştü, “Ben,” dedi, “kendim, ömür boyu elime fırça almadım. Ama her resim sergisine giderim, bu bir zorunluk benim için. Bir sanatçı, bir ressam nasıl olur da dört uzun yıl tek tuval görmeden yaşayabilir?”</p>

  <p>“Dur,” dedi Gomez, “dur, acele etme. Bir dakikaya kadar, hâlâ bir ressam mıyım, değil miyim, anlayacağım.”</p>

  <p>Merdiveni tırmandılar, bir salona girdiler. Solda, duvarda, bir Rouault vardı, kırmızı ve mavi. Gomez tablonun önünde durdu.</p>

  <p>“Bu bir sihirbaz kral,” dedi Ritchi.</p>

  <p>Gomez yanıt veremedi.</p>

  <p>Ritchi, “Ben,” diye devam etti, “Rouault’dan pek bir şey anlamam. Sen, kuşkusuz, sen zevk alıyorsun...”</p>

  <p>“Sus biraz!”</p>

  <p>Gomez birkaç saniye daha baktı, sonra başını öne eğdi:</p>

  <p>“Gidelim.”</p>

  <p>“Rouault’yı seviyorsan bir de karşıda, salonun dibinde var,” dedi Ritchi. “Ben onu daha çok beğeniyorum.”</p>

  <p>“İstemez,” dedi Gomez. “Değmez. Ben kör olmuşum.”</p>

  <p>Ritchi ona bakıyordu, ağzını açtı, fakat sustu. Gomez omuz silkti, “Öldürmemek gerekmiş...” diye söylendi.</p>

  <p>Merdiveni indiler, Ritchi azametli bir tavırla somurtuyordu. Gomez, “Beni kuşkulu, karanlık buluyor,” diye düşündü. Ritchi; Ritchi bir melekti, evet, öyleydi; berrak gözlerinin derinliklerinde meleklere özgü inadı okumak mümkündü; büyük dedeleri, büyük nineleri de birer melektiler. Boston meydanlarında büyücüleri, sihirbazları yakmışlardı. “Ben terliyorum, on parasızım, kafamın içi kuşkulu, karanlık düşüncelerle dolu: Avrupa’dan getirilmiş düşünceler. Amerika’nın suçsuz yüzlü melekleri sonunda yakacaklar beni.” Orada ölüm kampları, burada ateş! İş seçime kalıyordu.</p>

  <p>Kapının yanında satış pavyonuna gelmişlerdi. Gomez saygıyla elini uzattı, albümlerden birini aldı, reprodüksiyonlara bakmaya başladı: Sanat iyimserdir.</p>

  <p>“Harika fotoğraflar yapmaya başladık,” dedi Ritchi, “şu renklere bak: Gerçek tablodakilerden farksız.”</p>

  <p>Ölmüş bir asker, bağıran bir kadın: Huzurlu bir yürekte yankılar. Sanat iyimserdir: İnsanoğlunun acıları hoş görülebilir, madem bu acılarla güzellikler yaratılıyor... Ben <i>huzurlu değilim</i>, ben tanık olduğum acıları hoş görmek <i>istemiyorum</i>. Paris... Gomez birden Ritchi’ye döndü.</p>

  <p>“Sanat her şey değilse eğer,” dedi, “yalnızca bir gönül eğlencesidir.”</p>

  <p>“Ne dedin?”</p>

  <p>Gomez sert bir hareketle albümü kapadı.</p>

  <p>“Olanaksız,” dedi, “‘Kötü’yü çizmek olanaksız!”</p>

  <p>Kuşku birden Ritchi’nin bakışlarını dondurdu, bön bir ifadeyle Gomez’e bakıyordu. Sonra birden kocaman bir gülüşle yüzü aydınlandı, parmak uçlarıyla Gomez’i göğsünden doğru itekleyerek, “Anlıyorum, dostum,” dedi. “Dört yıl savaşmak kolay değil. Şimdi senin her şeye yeniden alışman gerek.”</p>

  <p>“Gerek yok,” dedi Gomez, “sanat eleştirileri yazmak için tam kıvamındayım şimdi.”</p>

  <p>Bir sessizlik oldu, sonra Ritchi acele, “Zemin katta bir sinema var, biliyor musun?” dedi.</p>

  <p>“Hayır. Buraya ilk kez geliyorum.”</p>

  <p>“Belgesel filmler gösteriliyor.”</p>

  <p>“Sen gitmek mi istiyorsun?”</p>

  <p>“Benim buralarda beklemem gerek, saat beşte bir işim var.”</p>

  <p>Lake tahtadan bir panoya sokularak programı okudular:</p>

  <p>“<i>Doğuya Giden Kervan</i>” dedi Ritchi. “Üç kez seyrettim bu filmi. Ama tekrar görebilirim, Transvaal’deki elmas madenleri. İlginç!” Gomez’e bakarak gevşek bir sesle, “Gelir misin?” diye sordu.</p>

  <p>“Elmas madenlerini sevmem,” dedi Gomez.</p>

  <p>Ritchi rahatlamış göründü. Dudaklarını dışarı dışarı taşıran geniş bir gülümsemeyle Gomez’e baktı, sonra dostça omzuna vurarak, “<i>See you again</i>,” dedi. Özgürlüğüne ve anadiline aynı anda kavuşuyordu sanki.</p>

  <p>“Ona teşekkür etmenin tam sırası,” diye düşündü Gomez. Ama tek kelime söyleyemedi. Sessizce elini sıktı.</p>

  <p>Dışarıda, ahtapot; bin vantuz bedenine aynı anda yapıştı, su derisinin gözeneklerinde kabarcıklanıyor, gömleğini boydan boya ıslatıyordu, gözlerinin önünden akkor haline gelinceye kadar ısıtılmış bir çelik levha geçiriyorlardı sanki. Varsın olsun! Varsın olsun! Müzeden ayrıldığı için memnundu: Sıcak, korkunç bir felaketti, bir tufandı, ama gerçekti. Yüz katlı dev binaların sivri çatılarıyla tüm Avrupa göklerinden daha yükseğe ittiği bu vahşi Hint göğü gerçekti; Gomez tuğladan yapılmış gerçek evler arasında yürüyordu, hiç kimsenin resmini çizmeyi düşünemeyeceği kadar çirkin, ama gerçek tuğla evler; Claude Lorrain’in gemileri gibi, bir tuvale vuruluvermiş hafif, incecik fırça darbelerine benzeyen bu uzak, yüksek gökdelen gerçekti; o gerçekti, tuğla evler; Claude Lorrain’in gemileri gerçek değildi; tablolar, düştür! Sierra Madre’de, bir gün, sabahtan akşama kadar dövüştükleri bir köyü düşündü: Yolun üzerinde gerçek bir kırmızı vardı. Gomez acı bir zevkle; “Bundan böyle asla elime fırça almayacağım,” diye düşündü. Camın bu yüzünde, bu yanında, burada hele burada, bu öldürücü sıcağın ağırlığı altında ezilmiş, bu yakan, kavuran kaldırımlarda; gerçek yüksek duvarlarıyla çepeçevre etrafını sarıyor, ufkun, en incelerine varıncaya dek tüm çatlaklarını örüp kapatıyordu; yeryüzünde, bu sıcaktan ve bu taş yığınlarından başka bir şey yok yoktu, düşler olmasa. Yedinci Cadde’ye saptı; kalabalık, dev bir med dalgası gibi üzerine geldi, dalgalar köpüksüz tepelerinde parlak, ama ölü gözlerden demetler sürüklüyordu, kaldırım titriyordu, kaldırım, üzerine savrulmuş, gelişigüzel dağılmış, ateş kesilmiş renklerle leke lekeydi, kalabalık güneşte ıslak bir çarşaf gibi tütüyordu; gülümseyişler ve gözler <i>not to grin is a sin</i>, dalgın gözler ya da kararlı gözler, aceleci ya da ağır, ama hepsi ölü. Oyunu sürdürmeyi denedi: Gerçek insanlar, hayır hayır; olanaksız! Her şey ellerinin arasında parçalandı, yok oldu, sevinci ağır ağır söndü; insanların, portrelerdekilere benzeyen gözleri vardı. İnsanlar Paris’in düştüğünü biliyorlar mı? Düşünüyorlar mı? Hepsi aynı aceleci adımlarla yürüyüp geçiyorlardı, geçerken gözlerinin beyaz köpüğü ona sürtünüyordu. “Bunlar gerçek değil,” diye düşündü Gomez, bunlar taklit, kukla. Gerçekleri nerede? Herhangi bir yerde, ama burada değil. Hiç kimse gerçekten burada değil, ne ben, ne ötekiler. Gomez’in benzeri otobüse bindi, gazeteyi okudu, Ramon’a gülümsedi, Picasso’dan söz açtı, Mondrian’lara baktı. Ben Paris’teydim, adım adım; Royale Caddesi insansızdı, Concorde Meydanı insansızdı, Meclis binasının üzerinde Alman bayrağı dalgalanıyordu, Zafer Anıtı’nın altından bir S.S. kıtası geçiyordu, gök uçaklarla delik deşikti. Tuğla duvarlar yıkıldı, kalabalık toprağın derinliklerine gömüldü, Gomez Paris sokaklarında yapayalnız, yürüyordu. Paris’te, gerçeğin içinde, <i>tek gerçek</i> kanda, nefrette, yenilgide, ölümde. Yumruklarını sıkarak: “Alçak Fransızlar!” diye mırıldandı. “Erkekçe göğüs germeyi bilemediler, tavşanlar gibi kaçtılar, biliyordum ben, biliyordum onların sonunun geldiğini.” Sağa döndü, 56’ncı Sokağa saptı, bir Fransız lokantasının önünde durdu “<i>A’la petite Coquette.</i>” Kırmızı yeşil boyalı kapıya bakarak bir an kararsız kaldı, sonra içeri girdi: Fransızların ne surat takındığını görmek istiyordu.</p>

  <p>İçerisi loş ve hemen hemen de serindi, perdeleri çekmişler, lambaları yakmışlardı.</p>

  <p>Gomez bu insan elinden çıkma ışığa kavuşmaktan mutluluk duydu. Dipteki karanlık ve sessizliğe gömülü salon, lokantaydı. Kısa kesilmiş saçlı, iriyarı bir genç adam barda oturuyordu, gözlüğünün ardında gözleri kıpırtısız, bir yere takılıydı; ara sıra başı göğsüne doğru düşüyor, ama aynı anda gururlu bir tavırla başını kaldırıyordu. Gomez taburelerden birine oturdu. Barmeni uzaktan tanıyordu.</p>

  <p>Fransızca, “Bir duble scotch,” dedi. “Gazete var mı?”</p>

  <p>Barmen çekmeden bir <i>New York Times</i> çıkardı, uzattı. Keyifsiz, soluk yüzlü sarışın bir genç adamdı; Burgonva şivesiyle konuşmasa Gomez onun Liile’li olduğunu sanabilirdi. Gomez <i>Times</i>’ı okur gibi yaptı sonra birden başını kaldırdı. Barmen bıkkın gözlerle ona bakıyordu.</p>

  <p>“Haberler hiç parlak değil, ha?” dedi Gomez.</p>

  <p>Barmen başını salladı.</p>

  <p>“Paris düştü,” dedi Gomez.</p>

  <p>Barmen anlamsız bir ses çıkararak başını salladı, küçük bir kadehe viski doldurdu, viskiyi büyük bir bardağa boşalttı; sonra içkiyi tekrar kadehten kadehe geçirdi ve Gomez’e doğru sürdü. Gözlüklü Amerikalı camlaşmış gözlerini bir an onlara çevirdi, sonra başı gevşek bir hareketle sallandı, onlara selam verir gibi.</p>

  <p>“Soda?”</p>

  <p>“Lütfen.</p>

  <p>Gomez cesaretini kaybetmemişti, tekrarladı:</p>

  <p>“Sanırım Fransa’nın sonu geldi artık.”</p>

  <p>Barmen yanıt vermedi, derin derin göğüs geçirdi, Gomez adamın konuşamayacak kadar kaygılı olduğunu düşündü. Hemen de sevgiyle ısrar etti:</p>

  <p>“Öyle düşünmüyor musunuz?”</p>

  <p>Barmen Gomez’in bardağına soda doldurdu. Gomez gözlerini bu ağlamaklı aydede yüzünden ayıramıyordu. Tam sırası gelince ona farklı bir sesle, “Siz İspanya için ne yaptınız? Eh! Şimdi dans etme sırası sizde,” demek için tetikte, bekliyordu.</p>

  <p>Barmen gözlerini ve işaretparmağını yukarı kaldırdı, ağır, kalın bir sesle konuştu; ses, biraz tıkalı, genizden konuşan bir Burgonyalı sesiydi:</p>

  <p>“Herkes ektiğini biçer!”</p>

  <p>Gomez alayla, “Evet,” dedi, “herkes ektiğini biçer.”</p>

  <p>Barmen parmağını Gomez’in başının üstünde, havada, daireler çizerek dolaştırıyordu: dünyanın sonu geldiğini bildiren bir kuyrukluyıldız. Yüzünde dertli anlamlar yoktu.</p>

  <p>“Fransa en yakın dostlarını yüzüstü bırakmanın, terk etmenin kendisine pahalıya mal olduğunu anlayacak,” dedi.</p>

  <p>Gomez şaşkın, “Ne demek bu?” diye düşündü. Kendi yüzünde dile getirmek istediği kin ve nefret dolu, küstah zafer sevincini barmenin gözlerinde okuyarak şaşalamıştı.</p>

  <p>Adamı yoklamak istercesine ihtiyatla, “Çekoslovakya...” diye söze başladı.</p>

  <p>Barmen omuz silkti, küçümseyen bir ifadeyle, “Çekoslovakya...” diye güldü.</p>

  <p>“Ne ya?” dedi Gomez. “Adamları orta yerde bırakıverdiniz.” </p>
<p>Barmen gülümsüyordu:</p>

  <p>“Mösyö,” dedi, “Fransa daha On Beşinci Louis zamanında tarihi boyunca yapacağı en büyük yanlışı yapmıştı. Üst tarafı...”</p>

  <p>“Ya!” dedi Gomez. “Kanadalısınız herhalde.”</p>

  <p>“Montrealliyim.”</p>

  <p>“Söylesenize.”</p>

  <p>Gomez gazeteyi tezgâhın üzerine bıraktı. Bir an sustular, sonra Gomez sordu:</p>

  <p>“Buraya, size Fransızlar gelmez mi?”</p>

  <p>Barmen Gomez’e, arkasında bir yeri gösterdi. Gomez döndü: Beyaz örtülü küçük bir masada oturmuş bir ihtiyar, önündeki gazeteye bakarak düşünüyordu. Parlak, haşin gözleri, kırlaşmış bıyığıyla, yılların yoğurduğu, işlediği, oyduğu, yıpranmış yüzüyle gerçek bir Fransız. Gözlüklü adamın gergin, parlak Amerikalı yanaklarının yanında onunkiler ucuz ve kötü bir maddeden yapılmışa benziyordu. Yüreğinde gerçek bir umutsuzlukla gerçek bir Fransız.</p>
<p>“Bak sen,” dedi Gomez. “Görmemişim onu.”</p>

  <p>Barmen, “Roanne’lıdır,” diye anlattı. “Müşterimizdir, her zaman gelir.”</p>

  <p>Gomez viskisini bir dikişte bitirdi ve tabureden kayarak ayağa kalktı. “İspanya için ne yaptınız siz?” İhtiyar, kendisine doğru gelen Gomez’e şaşmadan baktı. Gomez masanın önünde durdu ve bu ihtiyar yüzü açgözlü bir hırsla seyretti.</p>

  <p>“Fransız mısınız?”</p>

  <p>“Evet,” dedi ihtiyar.</p>

  <p>“Size bir kadeh bir şey ikram etmek istiyorum.”</p>

  <p>“Mersi. Bugün sırası değil.”</p>

  <p>Acı verme zevki Gomez’ın yüreğini heyecanla kabartmıştı. Parmağını gazetenin iri puntolu başlığına koyarak sordu:</p>

  <p>“Bunun için mi?”</p>

  <p>“Bunun için.”</p>

  <p>“Ben de bunun için size bir kadeh içki ikram etmek istiyordum,” dedi Gomez. “On yıl kaldım Fransa’da, karım ve küçük oğlum hâlâ oradalar. Viski mi içersiniz?”</p>

  <p>“Sodasız olsun, o halde.”</p>

  <p>Gomez, “Bir viski sodasız, bir sodalı,” diye seslendi.</p>

  <p>Sustular. Gözlüklü Amerikalı taburenin üzerinde yan dönmüş, sessizce onlara bakıyordu.</p>

  <p>İhtiyar birden sordu:</p>

  <p>“İtalyan değilsiniz herhalde, değil mi?”</p>

  <p>Gomez gülümsedi:</p>

  <p>“Hayır,” dedi, “İtalyan değilim.”</p>

  <p>“Kalleş herifler,” dedi ihtiyar. “Kalleştir İtalyanlar.”</p>

  <p>“Ya Fransızlar?” Gomez en tatlı sesiyle sordu:</p>

  <p>“Kimseniz var mı Fransa’da?”</p>

  <p>“Paris’te yok. Moulins’de yeğenlerim var.”</p>

  <p>Gomez’e dikkatle bakıyordu, “Buraya geleli çok olmadı herhalde,” dedi.</p>

  <p>“Siz?” dedi Gomez.</p>

  <p>“1897’de geldim.” Ekledi: “Hiç sevmem bunları.”</p>

  <p>“Niye gitmiyorsunuz?”</p>

  <p>İhtiyar omuz silkti:</p>

  <p>“İyi kazanıyorum.”</p>

  <p>“Ticaret mi yapıyorsunuz?”</p>

  <p>“Berberim. Dükkânım iki blok ötede. Her üç yılda bir Fransa’ya giderdim, yazın, tatil yapardım. Bu yıl da gidecektim, ama, işte gördünüz...”</p>

  <p>“İşte,” dedi Gomez.</p>

  <p>İhtiyar, “Sabah beri,” dedi, “belki kırk kişi geldi dükkâna. Böyle günler olur bazen. Her şeyi istediler: Sakal, saç, yıkama, friksiyon, masaj... Belki de hiç olmazsa üç-beşinin bana memleketimden söz ettiğini sanırsınız, değil mi? Kaz kafalılar! Tek kelime konuşmadan gazete okuyorlardı, ben omuzlarının üstünden görüyordum yazıları. Çoğu yirmi yaşlarında çocuklardı, ama tek kelime söylemediler. Eğer bir taraflarını kesmedimse, şanslarına şükretsinler: Ellerim öyle titriyordu. Sonunda... dükkânı bıraktım, buraya geldim.”</p>

  <p>“Umurlarında mı?” dedi Gomez. “Vız gelir onlara.”</p>

  <p>“Hayır, tam da öyle değil, tam da vız geldiğinden değil. Ama söylenmesi gereken lafı bulup söylemezler. Paris, onlara bir şeyler diyen bir isimdir aslında. Onun için de ağızlarını açıp Paris’ten söz edemezler. Konuşmazlar: Bu onlara dokunduğu için konuşmazlar. Böyledir bunlar.”</p>

  <p>Gomez Yedinci Cadde’deki kalabalığı düşündü.</p>

  <p>“Sokaklardaki tüm o adamlar,” dedi, “hepsi Paris’i mi düşünüyorlar diyorsunuz?”</p>

  <p>“Bir yönden, evet! Ama, bilir misiniz, onlar bizim gibi düşünmezler, başka türlü çalışır kafaları. Bir Amerikalı için hoşuna gitmeyen bir şeyi düşünmek demek, aslında onu düşünmemek için gereken her şeyi yapmak demektir.”</p>

  <p>Barmen kadehleri getirmişti. İhtiyar kendi kadehini aldı, “İşte böyle!” dedi. “Hadi bakalım, sağlığınıza!”</p>

  <p>“Sağlığınıza,” dedi Gomez.</p>

  <p>İhtiyar kederle gülümsedi, “İnsan kadeh kaldırırken ne dileyeceğini bilemiyor,” dedi.</p>

  <p>Bir an durdu, düşünüyordu; sonra, “Evet,” dedi, “evet; Fransa için kaldırıyorum kadehimi. Gene de Fransa için!”</p>

  <p>Gomez Fransa için kadeh kaldırmak istemiyordu.</p>

  <p>“Amerika’nın savaşa girmesi için!”</p>

  <p>İhtiyar kesik kesik güldü, “Ha,” dedi, “bunun için daha pek çok kadeh kaldırırsınız.”</p>

  <p>Gomez kadehini boşalttı, barmene döndü:</p>

  <p>“Birer kadeh daha!”</p>

  <p>İçmek istiyordu, içmek zorunda hissediyordu kendini. Az önce Fransa için kaygılanmakta yalnız olduğunu sanıyordu, Paris’in düşmesi yalnızca ona ait bir şeydi: Aynı zamanda İspanya için bir bahtsızlık ve Fransa’ya hak edilmiş bir ceza. Şimdi bu kaygının yalnızca kendi malı olmadığını, bu kaygının barın çevresinde dolanıp durduğunu, biraz karışık, sınırları belirsiz bir sürekli sızı halinde altı milyon ruhun şeffaflığı içinden gelip geçtiğini biliyordu. Bu dayanılmaz bir şeydi: Onun Paris’le olan, yalnızca kendinin olan bağı koparıvermişlerdi; o şimdi yeni gelmiş bir zavallı göçmenden, pek çokları gibi ortak bir korkulu saplantıyla zehirlenmiş herhangi bir zavallı göçmenden başka bir şey değildi artık.</p>

  <p>İhtiyar, “Bilmem ki beni anlayabilecek misiniz?” diyordu. “Kırk yıl var ki buradayım, ilk kez bu sabah gerçekten bir yabancı olduğumu hissettim. Tanırım bu adamları, kendi kendimi aldattığımı sanmayın, hayır! Ama ne de olsa, buna karşın, bana el uzatacak, benimle iki kelime konuşacak birinin çıkacağını ummuşum gene de. Tuhaf, değil mi?”</p>

  <p>Dudakları titriyordu, düşte gibi tekrarladı:</p>

  <p>“Yirmi yaşında gencecik adamlar...”</p>

  <p>Gomez, “Bu bir Fransız,” diye düşünüyordu. Zorluyordu kendini. “Bize: ‘Frente crapular’ diyenlerden biri.” Ama sevinemiyordu: “Çok ihtiyar,” diye karar verdi kendi kendine. İhtiyar belirsiz bir yerlere bakıyordu, birden, kendi de pek inanmadan, “Bakın,” dedi, “belki de saygılarından konuşmuyorlar.”</p>

  <p>“Hımmm!” dedi Gomez.</p>

  <p>“Mümkündür,” dedi ihtiyar, “bu adamlarla her şey mümkündür.”</p>

  <p>Aynı sesle devam etti:</p>

  <p>“Roanne’da bir evim vardı. Oraya çekilmek, hayatımı orada tüketmek istiyordum. Şimdi, burada geberip kalacağımı düşünüyorum: Bu, hayata bakışını değiştiriyor insanın.”</p>

  <p>Gomez, “<i>Tabii</i>,” diye düşündü, <i>“tabii</i>, burada gebereceksin.” Başını çevirdi; canı hemen şimdi kalkıp, gitmek, uzaklaşmak istiyordu. Ama kendini tuttu, birden kanının yüzüne hücum ettiğini duydu, kıpkırmızı olmuştu, gözlerini ihtiyarın dertli gözlerinin ta içine daldırarak, ıslık çalan bir sesle sordu:</p>

  <p>“İspanya’ya yardımı destekliyor muydunuz?”</p>

  <p>İhtiyar gerçek bir şaşkınlıkla, “Yardım mı?” diye sordu. “Nasıl yardım?”</p>

  <p>Gomez’e ilgiyle bakıyordu:</p>

  <p>“İspanyol musunuz?”</p>

  <p>“Evet”</p>

  <p>“Çok acı çektiniz siz de.”</p>

  <p>Gomez renksiz bir sesle, “Fransızlar bize yardım etmediler,” dedi.</p>

  <p>“Etmediler. Bakın: Amerikalılar da bize yardım etmiyor. İnsanlar ve ülkeler birbirine benzer: Herkes kendi çıkarına.”</p>

  <p>“Evet,” dedi Gomez, “herkes kendi çıkarına.”</p>

  <p>Barcelona’yı savunmak için küçükparmağını kımıldatmamıştı bu adam, şimdi Barcelona düştü; Paris düştü ve biz, ikimiz sürgünüz burada, yapayalnız; birbirimize benziyoruz. Garson masanın üzerine iki kadeh bıraktı; gözlerini birbirlerinden ayırmadan kadehlere uzandılar.</p>

  <p>“İspanya için!” dedi ihtiyar.</p>

  <p>Gomez tereddüt etti, sonra birden, dişlerinin arasından fısıldar gibi konuştu:</p>

  <p>“Fransa’nın kurtuluşuna içiyorum!”</p>

  <p>Sustular. Sefil, aşağılık bir şeydi bu. New York’ta bir barın dibinde, kırılmış, eski, pejmürde iki kukla; kuklalar İspanya için, Fransa için kadeh kaldırıyor; Sefalet! Sefalet! İhtiyar gazetesini özenle katladı, kalktı:</p>

  <p>“Dükkâna dönmem gerek. İkinci seferkiler benden.”</p>

  <p>“Hayır,” dedi Gomez. “Hayır, hayır. Barmen, içkilerin hepsi benden.”</p>

  <p>“Mersi o halde.”</p>

  <p>İhtiyar kapıya doğru yürüdü, Gomez onun topalladığını fark etti, “Zavallı ihtiyar!” diye düşündü.</p>

  <p>Barmen’e, “Bir viski daha,” dedi.</p>

  <p>Amerikalı taburesinden inmiş, sallanarak ona doğru gelmişti. “Sarhoşum ben,” dedi.</p>

  <p>“Ya?” dedi Gomez.</p>

  <p>“Görmüyor musunuz?”</p>

  <p>“Fark etmedim. Ne tuhaf, değil mi?”</p>

  <p>“Neden sarhoş oldum, biliyor musunuz?”</p>

  <p>“Beni hiç ilgilendirmez.”</p>

  <p>Amerikalı hırıltıya benzer bir ses çıkardı ve kendini az önce ihtiyar Fransız’ın kalktığı sandalyeye bıraktı.</p>

  <p>“Hunlar Paris’i aldılar da ondan,” dedi.</p>

  <p>Yüzü karardı, devam etti:</p>

  <p>“1927’den bu yana aldığım haberlerin en kötüsü bu.”</p>

  <p>“1927’de ne oldu?”</p>

  <p>Sarhoş, parmağını dudağına götürerek yüzünü buruşturdu:</p>
<p>“Şşştt! Yalnızca bana ait bir şey...”</p>

  <p>Başını masanın üzerine koydu ve uyudu. Barmen tezgâhtan ayrıldı, Gomez’e, “İki dakikalık göz kulak olun,” dedi. “Zaman geldi. Gidip taksi çağırmam gerek.”</p>

  <p>“Kim bu adam?” dedi Gomez.</p>

  <p>“Wall Street’te çalışıyor.”</p>

  <p>“Gerçekten Paris düştü diye mi içti?”</p>

  <p>“Öyle dediyse, öyledir. Ne var ki, geçen hafta Arjantin’deki olaylar yüzünden sarhoş olmuştu, önceki hafta Salt Lake City’deki felaket yüzünden! Her cumartesi dut gibi sarhoş olur, ama asla nedensiz içmez.”</p>

  <p>“Çok duygusal, desene!” dedi Gomez.</p>

  <p>Barmen acele adımlarla çıktı gitti. Gomez başını ellerinin arasına almış, duvarı seyretmeye koyulmuştu; masasının üzerinde bıraktığı bakır kabartma gravürü tüm ayrıntılarıyla görüyordu. Dengenin tamamlanabilmesi için sol tarafa karanlık bir yığın, bir gölge koymak gerekti. Bir küçük ağaç, bir çalılık örneğin. Evet evet, bir küçük ağaç! Gravürü, masayı, geniş pencereyi görür gibi oldu ve ağlamaya başladı.</p>
</body>
</html>