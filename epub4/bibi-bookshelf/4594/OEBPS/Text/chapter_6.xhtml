<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Pazartesi, 17 Haziran</h2>

  <p>“Gel,” dedi Pinette, “hadi gel!”</p>

  <p>“İstemiyorum.”</p>

  <p>“Hadi hadi! Gel işte!”</p>

  <p>Mathieu’ya yalvaran, çekici gözleriyle bakıyordu.</p>

  <p>“Kafa ütüleme,” dedi Mathieu.</p>

  <p>İkisi yan yana, ağaçların altındaydılar, meydanın ortasında; kilise karşılarındaydı, belediye sağda. Belediyenin önünde, en alt basamağa oturmuş, Charlot düş görüyordu. Dizlerinde açık bir kitap vardı. Askerler isteksiz adımlarla dolaşıyorlardı, kimi tek başına, kimi ötekilerle birlikte; özgürlüklerini ne yapacaklarını bilemiyorlardı. Mathieu’nun başı gülle gibiydi, sancıyordu, gece sabaha kadar içmiş gibi.</p>

  <p>“Ne o?” dedi Pinette. “Mezbahadan kaçmış ineğe benziyorsun.”</p>

  <p>“Mezbahadan kaçmış ineğim,” dedi Mathieu.</p>

  <p>O öldürücü dostluk sarhoşluğunu yaşamıştı; insanlar, ayın beyazlığında alev alevdi ve hayat, yaşanmaya değiyordu. Sonra meşaleler sönmüştü; yatmaya gitmişlerdi, çünkü yapabilecekleri başka bir şey yoktu ve çünkü henüz, birbirlerini sevmeye alışık değildiler. Şimdi, bir büyük şenliğin ertesi günüydü; insan ölmek istiyordu.</p>

  <p>“Saat kaç?” diye sordu Pinette.</p>

  <p>“Beşi on geçiyor.”</p>

  <p>“Allah kahretsin! Geç kaldım.”</p>

  <p>“Eh, ne duruyorsun? Gitsene!”</p>

  <p>.”Yalnız gitmek hoşuma gitmiyor.”</p>

  <p>“Seni yer diye mi korkuyorsun?”</p>

  <p>“Yok, ondan değil,” dedi Pinette. “Ondan değil...”</p>

  <p>Nippert, onları görmeden, bakışları kendi içine çevrili, kendi üzerine kapanmış, yanlarından geçti.</p>

  <p>“Nippert’i al,” dedi Mathieu.</p>

  <p>“Nippert’i mi? Deli misin?”</p>

  <p>Bakışlarıyla Nippert’i kovaladılar, görmeyen gözleri ve sallanan yürüyüşü içlerine bir tuhaf kasvet vermişti.</p>

  <p>“Kiliseye girecek,” dedi Pinette. “Yemin ederim, kiliseye gidiyor.”</p>

  <p>Birkaç saniye bekledi, sonra eliyle kalçasını döverek bağırdı:</p>

  <p>“Girdi işte, kiliseye girdi!”</p>

  <p>Nippert gözden kaybolmuştu; Pinette Mathieu’ya döndü ve keyifsiz gözlerle baktı.</p>

  <p>“Sabahtan beri en azından ellisi geldi kiliseye,” dedi. “Arada biri çiş etmek için çıkıyor, sonra gene içeri giriyor. Ne yapar bu sersemler orada?”</p>

  <p>Mathieu yanıt vermedi. Pinette kafasını kaşıyordu:</p>

  <p>“Bir gidip baksak mı?”</p>

  <p>“Seninki bekliyor,” dedi Mathieu, “zaten geç kaldın.”</p>

  <p>“Benimkinin anasını katır tepsin,” dedi Pinette.</p>

  <p>İsteksiz adımlarla uzaklaştı; Mathieu kestane ağaçlarından birine yaslandı. Yol ortasına bırakılmış irice bir paket; alaydan geri kalan bundan ibaretti işte; Fransa’nın bütün köyleri bunlarla doluydu; Almanlar geçerken topluyordu onları. “Ne bekliyorlar? Tanrım! Ne bekliyorlar daha? Gelsinler artık!” Yıkılış, gündelik, alışılmış, olağan bir şeydi artık; güneşti, ağaçlardı, havaydı ve bu sinsi ölüm özlemiydi; ama dün geceden ona, ağzının içine yayılmış, soğumuş bir dostluk tadı kalmıştı. Çavuş, yanında iki askerle ona doğru geliyordu; Mathieu baktı: Gece, ayın beyazlığında bu dudaklar ona gülümsemişti. Ama hiçbir şey yoktu şimdi; haşin, kapanık yüzleri ay çarpmasından ve gece yarısı heyecanlarından korunmak, sakınmak gerektiğini haykırıyordu yalnızca; herkes kendi için ve Tanrı herkes için; insanlar başkaları için dertlensinler diye gelmiyor dünyaya. Onlar da şenliğin ertesi günündeydiler bugün. Mathieu cebinden çakısını çıkardı, kestane ağacının kabuğunu soymaya koyuldu. Dünya üzerinde bir yere kendi adını yazmak istemişti canı.</p>

  <p>“Adını mı yazıyorsun?”</p>

  <p>“Evet.”</p>

  <p>“Ha ha!”</p>

  <p>Güldüler, geçtiler. Arkalarından başka askerler geliyordu; Mathieu’nun bugüne dek hiç görmediği adamlar. Tıraşları uzamış, parlak gözleriyle tuhaf, ürkütücü adamlar; biri topallıyordu. Kepenkleri kapalı kasap dükkânının önünde, kaldırımın kenarına oturmak için meydanı geçtiler. Sonra, başkaları geldi, daha başkaları geldi arkadan, Mathieu’nun hiç tanımadığı adamlar, silahsız, pantolonları dolaksız, yüzleri kül rengi, postallarında eski, kurumuş çamurlarla tuhaf halli adamlar. Bunları sevmek daha kolay olurdu belki. Pinette, Mathieu’nun yanına gelmişti, yeni gelenlere kötü gözlerle baktı.</p>

  <p>“Ne haber?” dedi Mathieu.</p>

  <p>Pinette, “Hepsi kilisede,” dedi. Sonra hayal kırıklığı ile ellerini birbirine kavuşturarak anlattı: “Şarkı söylüyorlar...”</p>

  <p>Mathieu çakısını kapadı; Pinette, “Adını mı yazacaktın?” diye sordu.</p>

  <p>Mathieu çakıyı cebine soktu:</p>

  <p>“Yazacaktım,” dedi, “ama çok zaman alıyor.”</p>

  <p>İriyarı bir oğlan yanlarında ayakta durmuştu; yüzü yorgun ve dağınıktı, çökük yakasının üstünde kül rengi bir sis.</p>
<p>Gülümsemeden,“Merhaba, arkadaşlar!” dedi.</p>

  <p>Pinette döndü, baktı.</p>

  <p>“Merhaba,” dedi Mathieu.</p>

  <p>“Burada subay var mı?”</p>

  <p>Pinette gülmeye başladı:</p>

  <p>“Duyuyor musun?” diye sordu Mathieu’ya. Yeni gelene dönerek ekledi: “Hayır oğlum, yok. Subay yok burada; biz demokrasi içinde yaşıyoruz.”</p>

  <p>“Anlaşıldı,” dedi yeni gelen.</p>

  <p>“Hangi birliktensin sen?”</p>

  <p>“Kırk ikinci alay.”</p>

  <p>“Kırk ikinci alay mı?” diye homurdandı Pinette. “Hiç duymadım. Neredesiniz?”</p>

  <p>“Epinal’de.”</p>

  <p>“Epinal mi? Peki ne bok yemeye geldiniz buraya?”</p>

  <p>Asker omuz silkti; Pinette birden kaygıyla sordu:</p>

  <p>“Sizin alay buraya mı geliyor yoksa? Subayıyla, mubayıyla ha?”</p>

  <p>Bu kez asker güldü, az ötede kaldırıma oturmuş dört askeri işaret ederek kısaca, “İşte,” dedi “bizim alay.”</p>

  <p>Pinette’in gözleri tutuştu:</p>

  <p>“Epinal’de işler boktan ha?”</p>

  <p>“Boktandı. Şimdi ortalık süt limandır herhalde.”</p>

  <p>Topuklarının üstünde döndü, arkadaşlarına doğru yürüdü. Pinette gözünü ondan ayıramıyordu:</p>

  <p>“Kırk ikinci alay,” dedi, “kırk iki, hiç duydun mu? Ben bugüne dek kimseden duymadımdı, kırk ikinci alayı!”</p>

  <p>“Adama burun kıvırmak için neden değildi bu,” dedi Mathieu. Pinette omuz silkti, küçümseyen gözlerle baktı:</p>

  <p>“Boyuna birileri çıkıp geliyor,” dedi, “ne idüğü belirsiz acayip acayip herifler. İnsan artık bir ayağını uzatıp oturamayacak.”</p>

  <p>Mathieu yanıt vermedi; kestane ağacının kabuğundaki sıyrıkları seyrediyordu.</p>

  <p>“Hadi,” dedi Pinette. “Gel! Üçümüz kırlara gideriz, kimseleri de görmeyiz oralarda, azıcık kafamızı dinleriz, hadi!”</p>

  <p>“Sevgilinle senin aranda ben ne bok yiyeyim istiyorsun yani? Yapacağınızı yapmak için bana gerek yok herhalde.”</p>

  <p>Pinette acıklı bir sesle, “Hemen yapmayacağız ki,” dedi. “Önce oturup konuşuruz.”</p>

  <p>Sonra birden irkildi, hırsla, “Şuraya bak,” dedi “şuraya bak! İşte biri daha, bir yabancı daha!”</p>

  <p>Bir asker geliyordu karşıdan, kısacık, kavruk bir adam; dimdik yürüyordu. Kanlı bir sargı bezi sağ gözünü kapamıştı.</p>

  <p>Pinette ani bir heyecanla, “Belki de çevremizde kanlı bir dövüş oluyor,” dedi, sesi umutla titremişti. “Belki biz de dövüşürüz!”</p>
<p>Mathieu yanıt vermedi. Pinette gözü sarılı adamı durdurdu, “Hey buraya bak!”</p>

  <p>Adam durdu ve tek gözüyle baktı.</p>

  <p>“Vuruşuyorlar mı orada?”</p>

  <p>Adam yanıt vermeden baktı. Pinette Mathieu’ya döndü, “Bu heriflerden de hiçbir şey anlaşılmıyor ki,” dedi.</p>

  <p>Adam yürüdü gitti. Birkaç metre yürüdükten sonra durdu, arkasını bir kestane ağacına dayadı ve yere, toprağa çöküp kalana kadar ağaç boyunca ağır ağır kaydı. Şimdi oturmuştu, dizleri bükük, çenesi dizlerine dayalı.</p>

  <p>“İyi değil bu,” dedi Pinette.</p>

  <p>“Gel!” dedi Mathieu.</p>

  <p>Yaklaştılar.</p>

  <p>“Bana bak,” dedi Pinette, “kötü müsün?”</p>

  <p>Asker yanıt vermedi.</p>

  <p>“Hey! Kötü müsün diyorum?”</p>

  <p>Mathieu askere, “Yardım edelim sana,” dedi, “neyin var, ha?”</p>
<p>Pinette adamı koltuklarından tutup kaldırmak için eğildi, sonra birden doğruldu:</p>

  <p>“Gerek kalmadı!”</p>

  <p>Adam, tek gözü alabildiğine açık, dudakları aralık, yere oturmuştu. Yüzünde tatlı bir gülümseme vardı.</p>

  <p>“Gerek kalmadı mı?”</p>

  <p>“Öyle ya! Baksana!”</p>

  <p>Mathieu eğildi, başını askerin ceketine dayadı.</p>

  <p>“Haklısın,” dedi.</p>

  <p>“Eh,” dedi Pinette, “gözlerini kapayalım bari.”</p>

  <p>Parmak uçlarıyla ölünün tek gözünü kapadı; dikkatle, başını geriye atmış, alt dudağı üst dudağının üzerinde, özenle, dikkatle kapadı adamın gözünü. Mathieu ona bakıyordu, ölüye bakmıyordu; ölünün geçerliği kalmamıştı artık.</p>

  <p>“Bütün ömrünü ölü gözü kapamakla geçirdiğini sanır seni gören,” dedi Mathieu.</p>

  <p>“Ohoo!” dedi Pinette, “çok ölü gördüm ben. Ama savaş başlayalı gördüğüm ilk ölü bu.”</p>

  <p>Ölü, tek gözü kapalı, kendi hakkında düşünülenlere gülümsüyordu. Ölmek çok da zor değildi galiba. Kolaydı hatta, kolay ve hemen de keyifli bir şey. “Öyleyse, öyleyse yaşamak niye?” Her şey gökte uçmaya başladı. Diriler, ölüler, kilise, ağaçlar. Mathieu sıçradı. Bir el omzuna dokunmuştu. Yüz yerinde kül renkli bir sis olan iriyarı oğlandı bu; bulanık gözleriyle ölüye bakıyordu.</p>

  <p>“Ne oldu?”</p>

  <p>“Öldü.”</p>

  <p>“Gérin bu,” diye tanıttı iriyarı oğlan.</p>

  <p>Batıya döndü:</p>

  <p>“Hey, çocuklar! Çabuk buraya gelin!”</p>

  <p>Kaldırımda oturan dört asker kalktılar, koşmaya başladılar.</p>
 
<p>İriyarı oğlan, “Gérin ölmüş,” diye bağırdı.</p>
  <p>“Allah kahretsin!”</p>

  <p>Ölünün çevresini aldılar ve usulca yanına sokuldular:</p>
<p>“Düşmemesi ne tuhaf be.”</p>

  <p>“Bazen böyle olur. Ayakta dimdik duran birini biliyorum.”</p>

  <p>“Öldüğü kesin mi?”</p>

  <p>“Öyle diyorlar.”</p>

  <p>Hepsi birden ölünün üzerine eğildiler. Biri nabzını tutmuştu, öteki yüreğini dinliyordu, üçüncüsü cebinden bir ayna çıkardı, polis romanlarındaki gibi, aynayı adamın dudaklarına yanaştırdı. Sonra hepsi birden, içleri rahatlamış olarak doğruldular.</p>

  <p>İriyarı oğlan başını salladı:</p>

  <p>“Hay koca sersem!” dedi, “hay koca sersem!”</p>

  <p>Dört baş birden sallandı, koro halinde tekrarladılar:</p>

  <p>“Hay koca sersem!”</p>

  <p>Ufak tefek, şişman olan Mathieu’ya döndü:</p>

  <p>“Yirmi kilometre yol yürüdü,” dedi. “Katır gibi inat etmeseydi ölmezdi. Yaşardı pekâlâ.”</p>

  <p>Mathieu, ölünün adına özür diler gibi, “Almanların eline düşmek istemedi herhalde,” dedi.</p>

  <p>“N’olacak yani? Almanların cankurtaranları var; hastaneleri var. Yolda söyledim de ona. İki öküzü boğazlamışlar gibi kan akıyordu yarasından. Söyledim ona. Ama katır kafasına laf girmedi. Eve gideceğim diye kafasına koymuştu bir kez.”</p>

  <p>“Evi neredeymiş?” diye sordu Pinette.</p>

  <p>“Cahors’da. Orada kasap dükkânı vardı.”</p>

  <p>Pinette omuz silkti:</p>

  <p>“Buradan Cahors’a gidilmez,” dedi.</p>

  <p>“Gidilmez ya.”</p>

  <p>Sustular ve şaşkın gözlerle ölüye bakakaldılar.</p>

  <p>“Ne yapacağız şimdi? Gömecek miyiz?”</p>

  <p>“Yapacak başka şey kalmadı.”</p>

  <p>Ölüyü koltuklarından, diz altlarından tutup kaldırdılar. Hâlâ onlara gülümsüyordu ölü, ama yüzü her geçen saniyeyle biraz daha ölü sarılığı alıyordu.</p>

  <p>“Biz de yardım edelim,” dedi Pinette.</p>

  <p>“İstemez.”</p>

  <p>Pinette heyecanla, “Edelim, edelim,” dedi. “Yapacak hiçbir işimiz yok nasılsa. Bize de bir değişiklik olur.”</p>

  <p>İriyarı asker ona suçlayan gözlerle baktı:</p>

  <p>“Hayır,” dedi. “Bu iş bize ait. Bizdendi o, ölüsünü de biz gömeceğiz.”</p>

  <p>“Nereye gömeceksiniz?”</p>

  <p>Ufak tefek şişman olan, bir baş hareketiyle ileride bir yeri işaret etti:</p>

  <p>“Oraya.”</p>

  <p>Cesedi ağır ağır sallayarak yürümeye başladılar; dördü de en az taşıdıkları ölü kadar ölüye benziyorlardı.</p>

  <p>“Belki de çocuk dindardı be,” dedi Pinette. “Belki de...”</p>

  <p>Durdular şaşkınlıkla baktılar. Pinette kiliseyi gösterdi:</p>

  <p>“Kilisede it sürüsü kadar papaz var,” dedi.</p>

  <p>İriyarı asker elini soylu ve korkutucu bir hareketle havaya kaldırdı:</p>

  <p>“Hayır. Hayır, hayır. Bu iş bize ait. Biz gömeceğiz onu.</p>

  <p>Kendi çevresinde bir yarım daire çizdi, ötekilerin ardı sıra yürüdü. Meydanı boydan boya geçtiler, gözden kayboldular.</p>

  <p>“Ne olmuş o sıska oğlana?” diye bağırdı Charlot. “Hasta mı?”</p>

  <p>Mathieu döndü baktı: Charlot başını kaldırmış, kitabı yanına, merdivenin üzerine bırakmıştı.</p>

  <p>“Evet. Hasta, kalbi durmuş.”</p>

  <p>“Allah kahretsin,” dedi Charlot. “Başımı kaldırıp da bakmadım; ölmüş ha? Götürürlerken gördüm. Bizden biri değil ya?”</p>

  <p>“Değil.”</p>

  <p>“Neyse.”</p>

  <p>Charlot’ya doğru yürüdüler. Belediye binasının pencerelerinden şarkılarla karışık korkunç sesler taşıyordu.</p>

  <p>“Ne oluyor burada?” diye sordu Mathieu. “Ne bu?”</p>

  <p>Charlot gülümsedi, kısaca, “Kerhane!” dedi.</p>

  <p>“Bu gürültüde okuyorsun ha?”</p>

  <p>Charlot çocukça bir utançla, “Pek de okuyamıyorum,” dedi.</p>

  <p>“Nedir o kitap?”</p>

  <p>“Biliyorsun işte: Vaulabelle.”</p>

  <p>“Ben Longin okuyor sanıyordum.”</p>

  <p>Charlot alayla, “Longin mi?” dedi. “Ha! Okuyor tabii. Tam da okuyacak halde şimdi Longin.”</p>

  <p>Başparmağıyla omzunun üstünden arkasındaki açık pencereyi işaret etti:</p>

  <p>“İçeride,” dedi. “Geberip gidene kadar içecekmiş.”</p>

  <p>“Longin mi? Longin sudan başka bir şey içmez ki!”</p>

  <p>“İyi işte, git de gör! İçer mi, içmez mi!”</p>

  <p>“Saat kaç?” diye sordu Pinette.</p>

  <p>“Beş buçuk.”</p>

  <p>Pinette Mathieu’ya döndü:</p>

  <p>“Gelmiyorsun ha? İnat ettin.”</p>

  <p>“Gelmiyorum.”</p>

  <p>“Öyleyse otur bilmem nerenle oyna.”</p>

  <p>Güzel miyop gözlerini Charlot’nun gözlerine indirdi:</p>

  <p>“Amma boktan iş be.”</p>

  <p>“Nedir o boktan iş?”</p>

  <p>“Bir paçoz ayarladı,” dedi Mathieu.</p>

  <p>“Canın çekmiyorsa bize kamanço et kardeşim.”</p>

  <p>“Olmaz,” dedi Pinette. “Kız bana kesildi bir kez.”</p>

  <p>“Öyleyse boktan iş, deme.”</p>

  <p>Pinette gelişigüzel bir hareket yaptı, sırtını döndü, yürüdü. Charlot gözleriyle onu kovalıyordu, gülümsedi:</p>

  <p>“Kadınların hoşuna gidiyor kerata,” dedi.</p>

  <p>“Öyle,” dedi Mathieu.</p>

  <p>“Hiç kıskanmıyorum doğrusu,” dedi Charlot. “Şu sıra bir karının üstüne atlamayı hiç canım çekmiyor.”</p>

  <p>Merakla Mathieu’ya bakıyordu:</p>

  <p>“Korku insanı azdırırmış güya.”</p>

  <p>“Eee?”</p>

  <p>“Bu laf bana uymuyor; benimki kabuğundan çıkmış salyangoza döndü.”</p>

  <p>“Korkuyor musun sen?”</p>

  <p>“Korku desen, korkmuyorum. Ama midemin üstüne bir şey geldi oturdu, gitmiyor. Anladın mı?”</p>

  <p>“Biliyorum.”</p>

  <p>Charlot birden Mathieu’nun koluna yapıştı; alçak sesle, “Otur şuraya,” dedi, “sana bir şey söyleyeceğim.”</p>

  <p>Mathieu oturdu.</p>

  <p>“Herifler kendilerinden büyük yalanlar atıyorlar,” dedi Charlot. “Boktan yalanlar.”</p>

  <p>“Nasıl yalanlar?”</p>

  <p>Charlot tereddüt ediyor gibiydi, kelimeleri arayarak zorlukla konuşuyordu:</p>

  <p>“Bak,” dedi, “biliyor musun? Gerçekten boktan laflar ediyorlar.”</p>

  <p>“Ne mesela? Söylesene?”</p>

  <p>“Cabel Çavuş söyledi... Almanlar bizi iğdiş edeceklermiş.”</p>

  <p>Gözlerini Mathieu’nun gözlerinden ayırmadan güldü.</p>

  <p>“Eh,” dedi Mathieu, “gerçekten de boktan bir laf etmiş.”</p>

  <p>Charlot gülüyordu:</p>

  <p>“İnandım sanma,” dedi, “inanmadım: Çok zaman alır o iş. Bizimle o kadar uğraşamazlar.”</p>

  <p>Sustular. Mathieu Vaulabelle’i karıştırıyor, sinsi bir ümitle Charlot’nun kitabı kendisine bırakacağını sanıyordu. Charlot heyecansız bir sesle, “Almanya’da,” dedi, “Yahudileri iğdiş ediyorlar mıymış bu herifler?”</p>

  <p>“Yok, daha neler!”</p>

  <p>Charlot aynı heyecansız sesle, “Bunu anlatmışlardı bana,” dedi. “Biri anlatmıştı.”</p>

  <p>Ani bir hareketle Mathieu’yu omuzlarından yakaladı. Mathieu bu korkuyla altüst olmuş çocuk yüzünü görmeye dayanamadı, gözlerini kaçırarak ayaklarına bakmaya çalıştı.</p>

  <p>“Bana ne yaparlar dersin?” diye fısıldadı Charlot. “Ne yaparlar bana ha?”</p>

  <p>“Herkese ne yaparlarsa.”</p>

  <p>Bir sessizlik oldu. Mathieu, “Nüfus cüzdanını yırt at,” dedi. “Üstünde ne kadar belge varsa yırt, at. Yok et hepsini.”</p>

  <p>“Çoktan yırttım hepsini.”</p>

  <p>“Öyleyse?”</p>

  <p>“Yüzüme bak,” dedi Charlot.</p>

  <p>Mathieu kendini zorlayarak gözlerini kaldırmak istedi, kaldıramadı.</p>

  <p>“Sana yüzüme bak, diyorum!”</p>

  <p>“Ne olacak, baktım işte. Ne var?”</p>

  <p>“Yahudi’ye benziyor muyum?”</p>

  <p>“Hayır,” dedi Mathieu, “benzemiyorsun.”</p>

  <p>Charlot göğüs geçirdi; belediye binasından bir asker çıkmıştı, sallanıyordu, üç basamak indi, dördüncüde tökezledi, Mathieu’yla Charlot’nun arasından uçarak yuvarlandı, yolun ortasına serildi kaldı.</p>

  <p>“Herif dut gibi,” dedi Mathieu.</p>

  <p>Yerde yatan dirseklerine dayanarak başını kaldırmaya çalıştı, kustu, başı tekrar düştü, bir daha kımıldamadı.</p>

  <p>Charlot, “Levazım ambarından şarap yürütmüşler,” diye anlattı. “Geçerlerken görecektin onları, nereden bulmuşlarsa bir alay maşrapa bulmuşlar, bir de koca kazan, ağzına kadar şarap dolu. Pfff! İğrendim be.”</p>

  <p>Longin birinci kat pencerelerinden birinde göründü, geğirdi. Gözleri kan çanağına dönmüştü, yüzünün bir yanına kapkara bir şey sürülmüştü.</p>

  <p>Charlot sertlikle, “Kılığını bulmuş!” diye bağırdı.</p>

  <p>Longin gözlerini kırpıştırarak onlara baktı; uzun uzun baktıktan sonra tanıdı ve trajedi oynar gibi kollarını havaya kaldırarak hıçkırdı:</p>

  <p>“Delarue!”</p>

  <p>“Ne?”</p>

  <p>“Kendimden iğreniyorum.”</p>

  <p>“Çık git öyleyse.”</p>

  <p>“Kendi kendime gidemiyorum.”</p>

  <p>“Geliyorum,” dedi Mathieu.</p>

  <p>Kalktı, Vaulabelle’i sıkı sıkı göğsüne bastırarak yürüdü.</p>
<p>“Depoda iyilik kalmış sende,” dedi Charlot.
</p>
  <p>“Zaman geçirmek için.”</p>

  <p>İki basamak çıktı. Charlot bağırdı:</p>

  <p>“Hey! Kitabımı ver.”</p>

  <p>Döndü, kitabı fırlattı, kapıyı itti, duvarları beyaz boyalı bir koridora girdi ve birden, ani bir korkuyla durdu: Uykulu, çatlak, korkunç bir ses Matz topçuları şarkısını söylüyordu. Bu ses ona 1924’te, dul ve kederinden delirmiş halasını görmeye gittiği Rouen Tımarhanesi’ni hatırlatmıştı; deliler parmaklıklı pencerelerin ardında şarkı söylüyorlardı. Soldaki duvarda bir afiş gördü, sokuldu, okudu: “Genel seferberlik.” Ve birden “ben asker değildim,” diye düşündü. Ses bir an uyuşuyor, kendi üzerine doğru yığılıyor, sonra, müthiş bir çığlık halinde tekrar yükselmek için hırıltılar arasında sönüyordu. Asker değildim ben, her şey ne kadar uzak şimdi. Afişte, birbirine çaprazlanmış iki küçük bayrağa bakıyor ve kendini alpaka ceket, kolalı yakayla görüyordu. Alpaka ceketi olmamıştı, kolalı yakası olmamıştı, ama sivilleri hayalinde böyle çiziyordu. “Yeniden sivil olmak tiksindirecek beni,” diye düşündü. Zaten yeryüzünden silinmeye mahkûm bir insan cinsi bu. Longin’in, “Delarue!” diye hıçkıran sesini duydu, solunda açık bir kapı gördü, içeri daldı. Güneş alçalmıştı bile; uzun, yayvan ışınları salonu aydınlatmadan ikiye bölüyordu. Keskin bir şarap kokusu boğazını kavurdu; Mathieu gözlerini kırpıştırdı ve tozlu aydınlıkta önce beyaz bir duvarı boydan boya lekeleyen bir harita seçebildi; sonra küçük bir dolabın tepesine tünemiş, bacakları boşlukta, batan günün kızıllığında çamurlu postallarını sallayan Ménard’ı gördü. Şarkıyı söyleyen oydu; bu çılgın neşeden korkmuş gözleri, kocaman açılmış ağzının üstünde yusyuvarlak, sağa sola dönüp duruyordu; ses, gövdesinden tek başına çıkıyordu sanki, başına buyruk; ses, onda, midesinin, bağırsaklarının özsuyunu, damarlarının kanını emerek korkunç bir şarkı haline getiren dev bir asalak gibi yaşıyordu; Ménard kıpırtısız, kolları iki yanından sarkmış oturuyor, ağzından çıkan bu iğrenç, bu hükmedilmez dev böceğe dehşetle bakıyordu. Odada tek sandalye yoktu, her şey talan edilmişti anlaşılan. Keyifli çığlıklar dört yanını dolaştı:</p>

  <p>“Hey Delarue! Merhaba Delarue!”</p>

  <p>Mathieu gözlerini yere indirdi ve adamlar gördü. Biri kusmuğunun içinde bayılıp kalmıştı, biri horluyordu, boydan boya yatmış, horluyordu, bir üçüncü duvara dayanmış, oturmuştu, ağzı açıktı, tıpkı Ménard gibi, ama şarkı söylemiyordu; kül renkli bir sakal bir kulağından öbür kulağına yüzünü örtüyordu, gözlüklerinin arkasında gözleri kapalıydı.</p>

  <p>“Selam Delarue! Selam Delarue!”</p>

  <p>Sağında başka birileri vardı, daha az kötü halde birileri. Guiccioli, yere oturmuş, ayrık bacaklarının arasına, yere, şarap maşrapasını koymuştu; Latex’le Grimaud Türkler gibi bağdaş kurmuşlardı; Grimaud maşrapasını sapından tutmuştu, yere vuruyor, Ménard’in şarkısına tempo tutuyordu; Latex pantolonunun ön düğmelerini çözmüş, elini, bileğine kadar pantolonundan içeri sokmuştu, Guiccioli, bir şeyler söyledi, ama kelimeler şarkıcının sesiyle basıldı, kayboldu.</p>

  <p>Mathieu, elini boru gibi yaparak kulağına dayadı:</p>

  <p>“Ne dedin?”</p>

  <p>Guiccioli öfkeden kızarmış gözlerini Ménard’a çevirdi:</p>

  <p>“Yeter, sus be, Allah kahretsin! Kulaklarımız patladı.”</p>

  <p>Ménard sustu, ağlamaklı bir sesle:</p>

  <p>“Söylemeden edemiyorum,” dedi.</p>

  <p>Sonra, hemen ardından, gene sesinin emrine boyun eğerek <i>Camaret’nin Kızları</i>’na başladı.</p>

  <p>“İşimiz var,” dedi Guiccioli.</p>

  <p>Çok da kızmış görünmüyordu şimdi; Mathieu’ya bir çeşit böbürlenmeyle baktı:</p>

  <p>“Hey, şuraya bak!” dedi. “Ne neşeli, ha? Herkes neşeli burada; biz bitirim herifleriz vallaha, bitirim, kafa kıran, göz patlatan çetesi burada!”</p>

  <p>Grimaud başıyla; evet, dedi, gülüyordu. Dikkatle, ağır ağır, yabancı bir dille konuşuyormuş gibi:</p>

  <p>“Suratsızları sokmayız içeri,” dedi.</p>

  <p>“Farkındayım,” dedi Mathieu.</p>

  <p>“Bir tane parlat bakalım!”</p>

  <p>Salonun ortasında, ağzına kadar levazım ambarının şarabı ile dolu bir kazan vardı. Şarabın yüzünde siyah siyah bir şeyler dolaşıyordu.</p>

  <p>“Reçel kaynatmışlar bunun içinde,” dedi Mathieu. “Nereden buldunuz bunu?”</p>

  <p>“Sana ne be?” dedi. Guiccioli. “İçiyor musun, vereyim mi, içmiyorsan bas git şuradan.”</p>

  <p>Zor konuşuyordu, gözlerini açık tutmak için olanca gücüyle kendini zorladığı belliydi, ama yüzündeki saldırgan ifade yumuşamamıştı.</p>

  <p>“İçmiyorum,” dedi Mathieu. “Longin’i götürmek için geldim.”</p>

  <p>“Nereye götüreceksin?”</p>

  <p>“Dışarı, hava almaya.”</p>

  <p>Guiccioli maşrapasını iki eliyle yakaladı, dikip içti:</p>

  <p>“Al götür,” dedi, “sana engel olacak değilim. Burada durmadan bir şeyler anlatıp anlatıp zırlıyor; kafa ütülüyor. Anasını satarım böyle işin; sana söyledim ben, biz burada eğleniyoruz, anladın mı? Kafayı çekip sonra da karı gibi zırlayanın işi yok burada.”</p>
<p>Mathieu Longin’i kolundan yakaladı:
</p>
  <p>“Hadi,” dedi, “yürü gidelim.”</p>

  <p>Longin irkildi, sinirli bir hareketle kolunu Mathieu’nun elinden kurtardı:</p>

  <p>“Dur biraz,” dedi, “alışayım.”</p>

  <p>“Alış bakalım,” dedi Mathieu.</p>

  <p>Dolaba bir göz atmak için döndü, camların arkasında örümceklenmiş, tozlu, cilt cilt kitaplar vardı. Okunacak bir şeyler. Ne olursa okuyacaktı. Medeni kanun bile olsa. Dolap kilitliydi; açmak için boşuna zorladı kilidi.</p>

  <p>Guiccioli, “Camı kır, camı!” dedi.</p>

  <p>Mathieu korkuyla, “Daha neler,” dedi.</p>

  <p>“Niye kırmıyorsun? Almanlar gelince ne güzel indirecekler hepsini, gör bak!”</p>

  <p>Ötekilere dönerek anlattı:</p>

  <p>“O ayı herifler gelince dört tarafı ateşe verecekler, Delarue hâlâ camı kırmaya korkuyor. İyi mi?”</p>

  <p>Ötekiler alayla güldüler.</p>

  <p>“Pis burjuva!” dedi Grimaud. Sesinde açık bir küçümsemeyle Mathieu’ya bakıyordu.</p>

  <p>Latex, Mathieu’nun ceketini yakaladı:</p>

  <p>“Hey, Delarue. Bak bak!”</p>

  <p>Mathieu döndü.</p>

  <p>“Nereye bakayım?”</p>

  <p>Latex elini pantolonunun düğmeleri çözük önüne vurarak, “Şuna bak, şuna,” dedi. “Bak ve saygıyla selam ver! Altı! Tam altı tane çıkardı peş peşe.”</p>

  <p>“Altı mı? Altı ne?”</p>

  <p>“Altı tane velet çıkardı, anladın mı, tam altı tane! Her biri dörder beşer kiloluk, nah, böyle böyle piçler; şimdi kim ekmek verir onlara bilmem ama... Tam altı tane!” Sonra kasıklarına doğru eğilerek konuştu: “Bize daha ne aslan yavruları yumurtlayacaksın sen, hey! Düzineyle... Seni hergele, çapkın seni! Şuna bak, şuna!”</p>

  <p>Mathieu gözlerini kaçırdı.</p>

  <p>Latex, “Şapkanı çıkar, selam ver!” diye öfkeyle bağırdı. “Sen ne bilirsin, miskin!”</p>

  <p>“Şapkam yok,” dedi Mathieu.</p>

  <p>Latex ötekilere baktı:</p>

  <p>“Sekiz yılda altı piç! Benden erkeği var mı içinizde?”</p>

  <p>Mathieu Longin’e döndü:</p>

  <p>“Eee, geliyor musun? Hadi.”</p>

  <p>Longin kötü kötü baktı:</p>

  <p>“Bırak yakamı,” dedi. “Beni zorlama. Hiç hoşlanmam böyle işten.”</p>

  <p>“Seni zorlamıyorum. Beni sen kendin çağırdın.”</p>

  <p>Longin parmağını upuzun uzattı:</p>

  <p>“Senden hiç hoşlanmıyorum, Delarue. Baştan beri sevmedim seni.”</p>

  <p>“Ben de öyle,” dedi Mathieu.</p>

  <p>Longin rahatladı:</p>

  <p>“İyi öyleyse,” dedi. “Öyleyse anlaşacağız seninle.” Mathieu’ya bakarak güldü; “Bir kere,” dedi, “niye içmeyecekmişim? Ha? Ne yararım olacak sanki içmezsem, ha? Ne yararım olacak?”</p>

  <p>“İçince zırıl zırıl ağlıyorsun,” dedi Guiccioli.</p>

  <p>“İçmezsem, daha bok olurum be.”</p>

  <p>Ménard şarkı söylüyordu:</p>

  <div class="poems">
    <p><i>Ölürsem a dostlar; ölürsem,<br/>Şarap fıçısıyla gömün beni.</i></p>
  </div>

  <p>Mathieu Longin’e baktı:</p>

  <p>“Canının istediği kadar iç.”</p>

  <p>Longin, birden hayal kırıklığına uğramış gibi kaşlarını çattı: “Ha? Ne dedin?”</p>

  <p>Mathieu, “Canının istediğini yap,” dedim. “Canın çekiyorsa otur iç; ben gidiyorum.”</p>

  <p>“Çıkıp gideyim,” diye düşünüyordu. Ama karar veremiyordu bir türlü. Onlara doğru eğilmişti; sarhoşluğun ve bahtsızlığın şekerli, bereketli, cömert kokusunu ciğerlerine dolduruyordu; “Nereye gideceğim?” diye düşünüyor, başı dönüyordu. Tiksinmiyordu, yıkılışlarını son damlasına kadar içip tüketen bu sona ermişler sürüsü tiksinti vermiyordu Mathieu’ya. Tiksindiği, nefret ettiği biri varsa, o da kendisiydi. Longin yarı dolu maşrapasını almak için öne eğildi ve dizlerinin üzerinde kapaklandı.</p>

  <p>“Allah kahretsin.”</p>

  <p>Kazana kadar dizlerinin üzerinde süründü, elini, ta dirseğine kadar şaraba daldırdı, şarabı şakır şakır akıtarak maşrapasını çıkardı aldı, içmek için maşrapaya doğru kapandı, şarap titreyen dudaklarının kenarlarından tekrar kazana döküldü.</p>

  <p>“Kötüyüm,” dedi. “Kötüyüm ben.”</p>

  <p>Guiccioli, “Öt, çıkar hepsini!” diye öğüt verdi.</p>

  <p>“Nasıl çıkarayım?” diye sordu Longin. Yüzü bembeyazdı, zor nefes alıyordu.</p>

  <p>Guiccioli iki parmağını gırtlağına soktu, yana döndü, eğildi, peş peşe öğürür gibi yaptı, yapışkan bir salya kustu.</p>

  <p>Elinin tersiyle dudaklarını silerek, “İşte,” dedi, “böyle yap.”</p>

  <p>Longin, dizleri üstünde, iki büklüm, maşrapayı sol eline geçirdi, sağ elinin parmaklarını ağzına soktu.</p>

  <p>“Hey!” diye bağırdı Latex. “Dur ulan, şarabın içine kusacak.”</p>

  <p>“Delarue,” diye bağırdı Guiccioli. “İt şunu, it! Çabuk, it şunu!”</p>
<p>Mathieu Longin’i itti, Longin, parmakları gırtlağında, oturuverdi. Hepsi ona cesaret vermek için bir şeyler söylüyorlardı. Longin parmaklarını çekti, geğirdi.</p>

  <p>“Çekme elini,” dedi Guiccioli. “Oluyor işte.”</p>

  <p>Longin öksürdü, boğulur gibi, kıpkırmızı oldu.</p>

  <p>“Olmuyor işte,” diye hıçkırdı. “Olmuyor.”</p>

  <p>Guiccioli Öfkeyle, “Bok tulumu!” dedi. “Kusmasını bilmiyorsan içme! Amma kafa ütüledin ha!”</p>

  <p>Longin ceplerini karıştırıyordu, diz üstü kalktı, sonra kazana doğru eğildi.</p>

  <p>“N’apıyorsun?” diye bağırdı Grimaud.</p>

  <p>Longin, kazandan, uçlarından şarap damlayan bir paçavra çıkarırken:</p>

  <p>“Kafama bir ıslak bez koyacağım,” dedi. “İyi gelir.” Bezi boydan boya alnına yapıştırdı, çocuksu bir yakarmayla, “Delarue,” dedi, “şunu arkadan düğümlesene, n’olur.”</p>

  <p>Mathieu mendilin iki köşesini tuttu, Longin’in ensesinde düğümledi.</p>

  <p>“Oh!” dedi Longin. “İyi geldi.”</p>

  <p>Bez alnını ve sol gözünü kapatmıştı, şarap kıpkırmızı, yanaklarından süzülüyor, boynundan içeri damlıyordu.</p>

  <p>Guiccioli güldü:</p>

  <p>“Çarmıhta İsa!” dedi.</p>

  <p>“Bak,” dedi Longin, “bunda haklısın. Doğru söylüyorsun: İsa gibi adamım ben.”</p>

  <p>Maşrapasını doldursun diye Mathieu’ya uzattı.</p>

  <p>“Yok, olmaz,” dedi Mathieu. “Çok içtin. Yeter artık.”</p>

  <p>“Ne diyorsam onu yap!” diye haykırdı Longin. “Ne diyorsam onu yap Allah belanı versin!” Ağlamaklı bir sesle: “Dertliyim, dertli!” dedi, “dertli!”</p>

  <p>Guiccioli telaşla, “Delarue, ver şuna,” dedi. “Allah aşkına. Yoksa gene kardeşinden laf etmeye başlayacak.”</p>

  <p>Longin azametle baktı:</p>

  <p>“Canım isterse kardeşimden laf ederim,” dedi. “Kim karışabilir bana? Sen mi engel olacaksın yoksa? Sen?”</p>

  <p>“Gözünü seveyim rahat bırak beni,” dedi Guiccioli.</p>

  <p>Longin Mathieu’ya döndü.</p>

  <p>“Kardeşim Hossegor’da,” diye anlattı.</p>

  <p>“Asker değil öyleyse?”</p>

  <p>“Asker mi? Ha ha! Keyfine bakar o! Karıcığını koltuğuna alıp çamların altında dolaşıyordur şimdi; kendi kendilerine; zavallı Paul, diye de beni konuşuyorlardır. Ha ha! Zavallı Paul, şansı yokmuş diyorlardır, sonra da beni düşüne düşüne çamların altında iş beceriyorlardır mutlaka. Zavallı Paul, ha? Ben de onların...”</p>

  <p>Bir an durdu, düşündü, sonra, “Kardeşimi sevmem,” diye hüküm verdi.</p>

  <p>Grimaud gözlerinden yaşlar akıtarak gülüyordu. Longin, birden sinirlendi:</p>

  <p>“Ne var gülecek?”</p>

  <p>Guiccioli öfkeyle, “Yasak mı gülmek?” dedi. Grimaud’ya dönerek babacan bir sevgiyle, “Gül kardeşim,” dedi, “gül! Keyfine bak! Buraya eğlenmek için geldik biz.”</p>

  <p>“Karımı düşünüyorum da,” dedi Grimaud, “gülmem geliyor.”</p>

  <p>“Senin karından bana ne be?” diye hırsla söylendi Longin. “Vız gelir bana.”</p>

  <p>“Sen kardeşini anlatıp duruyorsun. Ben de karımdan laf ederim. Sana ne? Ne karışıyorsun?”</p>

  <p>“Nesi var karının?”</p>

  <p>Grimaud parmağını dudaklarına yapıştırdı.</p>

  <p>“Susst!” dedi. Guiccioli’ye eğilerek bir sır verir gibi fısıldadı: “Karımın bir suratı vardır, tıpkı kıçım gibi.”</p>

  <p>Guiccioli konuşmak istedi. Grimaud sert bir sesle, “Konuşma!” dedi. “Beni dinle! Evet, tıpkı kıçıma benzer. Lamı cimi yok. Aynı kıçım gibi. Bak, dur bir dakika!” Biraz doğrularak elini kaba etinin altına doğru soktu, arka cebini karıştırdı. “Bak, resmini göstereyim. Kusmazsan, aferin sana!”</p>

  <p>Sustu, uzun uzun cebini karıştırdı, sonra nefes nefese, elini çekti:</p>

  <p>“Neyse,” dedi, “dedim işte: Kıçıma benziyor. Lafıma inanırsın herhalde. Yalan söylemeyeceğim ya; ne diye yalan söyleyeyim, ne yararı var yalan söylememin?”</p>

  <p>Longin birden ilgilenmiş göründü:</p>

  <p>“Sahiden mi?” dedi. “Çirkin mi çok?”</p>

  <p>“Dedim ya; suratı kıçıma benziyor.”</p>

  <p>“Nasıl yani? Neresi çirkin?”</p>

  <p>“Her yanı. Memeleri dizlerinde, kıçı topuklarında. Anladın mı? Ya bacakları, bir görsen, geberip yatarsın! Ya çiş ettiği zaman...”</p>

  <p>Longin güldü:</p>

  <p>“Öyleyse karını bana kamanço et, arkadaş!” dedi. “Tam bana göreymiş. Ben hep böyleleriyle yattım, ha; güzel biri oldu mu, kardeşim atlardı hemen.”</p>

  <p>Grimaud göz kırptı:</p>

  <p>“Veremem arkadaş. Çünkü verecek olursam, başka bir tane bulmam gerek. Eh, onu da zor bulurum, ben de bir boka benzemiyorum, çünkü anlarsın ya. Hayat bu!” İçini çekerek sözünü bitirdi: “İnsan elindekiyle mutlu olmasını bilmeli.”</p>

  <p>Ménard şarkı söylüyordu:</p>

  <div class="poems">
    <p><i>İşte hayat bu işte hayat;<br/>Kötüler tazeyi alır, iyiler bayat.</i></p>
  </div>

  <p>“Hayat!” dedi Longin. “Hayat! Biz, hayatlarını hatırlayıp zırıldayan ölüleriz. Allah kahretsin. Hayatlarımız da bir şeye benzemiyordu ya!”</p>

  <p>Guiccioli maşrapayı Longin’e doğru fırlattı, maşrapa Longin’in yanağını sıyırdı, şarap kazanına düştü.</p>

  <p>Guiccioli çılgın bir öfkeyle, “Sıktın artık,” diye bağırdı. “Yeter be! Benim de derdim var, ama herkesin kafasını ütülemiyorum. Burada eğleneceğiz biz, anlaşıldı mı?”</p>

  <p>Longin, Mathieu’ya umutsuzca baktı:</p>

  <p>“Al, götür beni buradan. Al, götür.”</p>

  <p>Mathieu onu koltuklarından yakalayıp kaldırmak için eğildi; Longin yılan gibi kıvrıldı, kaçtı.</p>

  <p>Mathieu sabırsızlandı:</p>

  <p>“Bıktım be,” dedi. “Geliyor musun, gelmiyor musun?”</p>

  <p>Longin sırtüstü yatmıştı, kurnaz kurnaz güldü:</p>

  <p>“Gelmemi istiyorsun, değil mi? Ha? Gelmemi istiyorsun?”</p>

  <p>“İster gel, ister gelme. Yalnızca karar ver! Ne yapacaksın?”</p>

  <p>“İyi öyleyse,” dedi Longin. “Gel, bir tane de sen iç. Ben düşünürken sen de içersin.”</p>

  <p>Mathieu yanıt vermedi. Grimaud maşrapasını uzattı:</p>

  <p>“Al!”</p>

  <p>Mathieu eliyle maşrapayı itti.</p>

  <p>“Mersi.”</p>

  <p>Guiccioli gerçekten şaşmıştı:</p>

  <p>“Neden içmiyorsun?” dedi. “Herkese yetecek kadar var; içebilirsin.”</p>

  <p>“Canım istemiyor; susamadım.”</p>

  <p>Guiccioli gülmeye başladı.</p>

  <p>“Susamamış! Bizim susamadan içenler çetesi olduğumuzu bilmiyor musun sen?”</p>

  <p>“Canım içmek istemiyor,” dedim.</p>

  <p>Guiccioli kaşlarını kaldırdı:</p>

  <p>“Hepimizin canı istiyor da seninki niye istemiyor? Ha? Niye?”</p>

  <p>Mathieu’ya suçlayarak bakıyordu:</p>

  <p>“Yontuldun, sanmıştım, ama aldanmışım, Delarue.”</p>

  <p>Longin dirseğine yaslanarak doğruldu:</p>

  <p>“Görmüyor musunuz?” dedi. “Bizi beğenmiyor, hor görüyor.”</p>

  <p>Bir sessizlik oldu. Guiccioli soran gözlerini Mathieu’nun gözlerine dikmişti, sonra birden her şeyden vazgeçmiş gibi kendini koyuverdi, gözleri kapandı. Dudaklarında acınası bir gülümsemeyle, gözleri hâlâ kapalı, söylendi:</p>

  <p>“Bizi beğenmeyen, çıkıp gidebilir,” dedi. “Kimseyi zorla tutmuyoruz biz; burada kendi kendimize eğleniyoruz biz.”</p>

  <p>“Ben kimseyi hor görmüyorum,” dedi Mathieu.</p>

  <p>Sonra sustu: “Hepsi sarhoş, bense içmedim,” diye düşündü. Bu düşünce ona tuhaf bir üstünlük duygusu verdi, bu duygudan utanç duydu. “Daha fazlasına katlanmaya güçleri yetmediği için sarhoş olmuşlar hepsi.” Ama hiç kimse onların kahreden umutsuzluğunu paylaşamazdı, onlar kadar sarhoş olmadıkça. “Buraya gelmemeliydim,” diye düşündü, “gelmemeliydim buraya.”</p>

  <p>Longin, hastalıklı bir öfkeyle tekrarlıyordu:</p>

  <p>“Bizi hor görüyor, ayıplıyor bizi. Sinemaya gelir gibi gelmiş buraya, kusan, zırıldayan sarhoş herifler seyrederek eğleniyor.”</p>

  <p>“Sen kendin için konuş,” dedi Latex, “beni katma. Ben zırıldamıyorum.”</p>

  <p>Guiccoli bıkkın bir sesle, “Aman, bırak şunu!” dedi. “Bırak.”</p>
<p>Grimaud düşünceli gözlerle Mathieu’yu seyrediyordu:</p>

  <p>“O bizi beğenmiyorsa,” dedi, “ben de onun suratının ortasına işerim.”</p>

  <p>Guiccioli gülmeye başladı:</p>

  <p>“Suratının orta yerine işeyecek senin,” diye tekrarladı. “Suratının orta yerine işeyecek.”</p>

  <p>Ménard şarkı söylemiyordu artık; usulca dolabın tepesinden aşağı kaydı, ayaklarını yere bastı, bir an tuzağa düşürülmüş gibi korkuyla bakındı, sonra rahatladı, gülümsedi, derin derin nefes aldı ve olduğu yerde, öylece, dizlerinin üzerine düştü, yıkıldı. Bayılmıştı. Kimse dönüp bakmadı; hepsi dimdik önlerine bakıyorlar, ara sıra derinliklerinde kötü anlamlar okunan bakışlarını Mathieu’nun yüzüne çeviriyorlardı. Mathieu kocaman, hantal bedenini ne yapacağını bilemiyordu: Buraya hiçbir kötülük düşünmeden, yalnızca Longin’e yardım etmek için gelmişti. Ama gelirken, yanı sıra utanç ve pişmanlığı da beraber getireceğini düşünmesi gerekti. Onun yüzünden bu insanlar bir anda kendi kendilerinin bilincine varmışlar, kendilerini görmüşlerdi; onların dilini konuşmuyordu Mathieu ve buna karşın, istemeden onların tanığı, onların dışında, onları yargılayan bir yabancı bilinç, bir yargıç olmuştu karşılarında. Bu çöp ve şarap dolu iğrenç kazan tüylerini ürpertiyordu, ama iğrendiği için kendi kendinden nefret ediyordu: “Arkadaşlarımın hepsi sarhoşken, ben içmeyi reddedecek kadar önemli bir kişi miyim? Neyim ki ben, kimim?”</p>

  <p>Latex düşünceliydi, karnının alt tarafını okşuyor, düşünüyordu. Birden, Mathieu’dan yana döndü, gözlerinde tuhaf bir ateş yanmıştı; sonra maşrapasını bacaklarının arasına çekerek karnına yapıştırdı, çiş edecekmiş gibi maşrapaya daldı:</p>

  <p>“Oğlan şarap banyosu yapsın. İyi gelir, besler.”</p>

  <p>Guiccioli kahkahayla güldü. Mathieu gözlerini kaçırdı ve Grimaud’nun alaylı bakışlarıyla karşılaştı.</p>

  <p>“Ne biçim yere düştüm diye düşünüyorsun, ha?” dedi Grimaud. “Sen bizi tanımıyorsun daha. İnsan bizimle oldu mu, her şeyi beklemeli. Ha ha! Her şeyi beklemeli!”</p>

  <p>Öne eğildi, Latex’e bakarak bir suçortağı sinsiliğiyle göz kırptı: “Hey, Latex!” diye bağırdı. “Dik şu maşrapayı kafana!”</p>

  <p>Latex de aynı sinsi alayla göz kırparak kırıttı:</p>

  <p>“Ayyy! Nasıl içeceğim acaba?”</p>

  <p>Sonra maşrapayı yakaladı, gözlerini Mathieu’dan ayırmadan gürültüyle içti. Longin kahkahayla gülüyordu, hepsi gülüyorlardı. Benim yüzümden bunların hepsi! Latex maşrapayı yere bırakmıştı, dilini şaklattı:</p>

  <p>“Bizim oğlan şarabı tatlandırmış be!”</p>

  <p>“Gördün mü?” dedi Guiccioli. “Gördün mü? Nasıl? Nasıl adamlarmışız biz? Ha? Gördün ya?”</p>

  <p>Grimaud, “Sen daha bir şey görmedin,” diye söylendi. “Daha hiçbir şey görmedin daha. Daha dur bakalım!” Titreyen parmaklarıyla pantolonunun düğmelerini çözmeye çalışıyordu; Mathieu Guiccioli’ye doğru eğildi usulca:</p>

  <p>“Ver maşrapayı,” dedi, “ben de eğlenmek istiyorum.”</p>

  <p>Guiccioli keyifli bir sesle, “Maşrapam şaraba düştü,” dedi. “Çek çıkar.”</p>

  <p>Mathieu elini kazana daldırdı, parmaklarını oynatarak arandı, parmak uçları kazanın dibini tırmaladı, ağzına kadar dolu maşrapayı çıkardı. Grimaud’nun parmakları hareketsiz kalmıştı; başını eğdi, birkaç saniye parmaklarını seyretti, sonra ellerini ceplerine soktu, gözlerini Mathieu’ya doğru kaldırdı.</p>

  <p>Latex yumuşamış bir sesle:</p>

  <p>“Gördün mü?” dedi. “Dayanamayacağını biliyordum ben.” </p>
<p>Mathieu içti. Şarapla birlikte ağzının içine yapışkan, renksiz, kıvamlı bir şeyler, pıhtı pıhtı bir şeyler doldu; eğildi, yapışkan, renksiz pıhtıları tükürdü, maşrapayı yeniden kazana daldırdı. Grimaud ağzını kocaman açarak gülüyordu:</p>

  <p>“Biri bizi gördü mü,” dedi, “dayanamaz artık; içmeden duramaz. Ha ha! Bizi gören dayanamaz, kıskanır bizi.”</p>

  <p>Guiccioli alayla güldü:</p>

  <p>“Bize acımalarındansa, kıskanmaları daha iyidir,” dedi. “Ne dersin?”</p>

  <p>Mathieu durdu, parmağını uzattı, şarabın yüzünde çırpınan bir karasineği çıkardı, sinek uçtu, sonra şarabı içti. Latex işinin ustası bir bakışla seyretmişti:</p>

  <p>“Bu,” dedi, “bir sinek haşlaması değildi. Düpedüz intihardı kardeşim.”</p>

  <p>Maşrapa boşalmıştı.</p>

  <p>“Öyle zor sarhoş oluyorum ki,” dedi Mathieu.</p>

  <p>Maşrapayı üçüncü kez, tekrar doldurdu. Şarap tuhaf, şekerli bir tatla koyu, kıvamlıydı.</p>

  <p>Mathieu, birden kuşkulanmıştı:</p>

  <p>“İşediniz mi yoksa içine?” dedi.</p>

  <p>Guiccioli küskün, “Deli misin be?” dedi. “Bir kazan şarabı berbat edeceğiz ha? Oynattın mı sen?”</p>

  <p>“Bana ne?” dedi Mathieu. “İşeseniz de umurumda değil artık.”</p>

  <p>Maşrapayı bir dikişte bitirdi, derin derin nefes aldı.</p>

  <p>Guiccioli ilgiyle, “Ey?” dedi. “Nasıl? Daha iyi misin şimdi?”</p>

  <p>Mathieu başını salladı.</p>

  <p>“Yok! Olmadı daha.”</p>

  <p>Maşrapayı aldı; dişleri kenetlenmiş, kazanın üzerine abanırken ardında Longin’in alaylı sesini duydu:</p>

  <p>“Şaraba bizden iyi dayandığını göstermek istiyor,” dedi Longin.</p>

  <p>Mathieu birden döndü:</p>

  <p>“Hayır! Yalan! Keyiflenmek için içiyorum ben.”</p>

  <p>Longin, dimdik, yere çökmüştü tekrar, alnındaki bez burnunun ucuna düşmüştü. Bezin üstünde Mathieu onun yusyuvarlak, kıpırtısız ihtiyar tavuk gözlerini görüyordu.</p>

  <p>“Senden hoşlanmıyorum ben,” dedi Longin. “Senden hoşlanmıyorum, Delarue.”</p>

  <p>“Biliyorum. Daha önce söylemiştin.”</p>

  <p>“Çocuklar da hoşlanmıyorlar,” dedi Longin. “Okumuş olduğun için senden çekiniyorlar, ama sevmiyorlar, anladın mı?”</p>

  <p>Mathieu kenetli dişlerinin arasından, “Niye sevsinler beni?” dedi.</p>

  <p>Longin, “Hiçbir şeyi herkes gibi yapmazsın sen,” dedi. “Kafayı çektiğin zaman bile bizim gibi olamazsın. Sen...”</p>

  <p>Mathieu, Longin’e şaşkın gözlerle bakıyordu, sonra birden döndü, elini kaldırdı ve kolunun bütün gücüyle elindeki maşrapayı dolabın camlarına savurdu.</p>

  <p>“Sarhoş olamıyorum ben,” diye boğulan sesiyle haykırdı. “Olamıyorum. Gördünüz işte! Gördünüz!”</p>

  <p>Kimse konuşmadı; Guiccioli dizinin üzerine sıçrayan iri bir cam parçasını dikkatle, parmak uçlarıyla tutarak aldı, yere bıraktı. Mathieu bir adımda Longin’in yanına gelmişti, kollarından sımsıkı yakalayarak çekti, ayağa kaldırdı, “Hadi, kalk!”</p>

  <p>“Ne var be, ne oluyorsun?” diye bağırdı Longin. “Sen kendi işine bak, Aristo! Sen kendi küflü kafana bak!”</p>

  <p>“Ben seni götürmek için geldim buraya,” dedi Mathieu. “Beraber gideceğiz. Hadi, yürü!”</p>

  <p>Longin çılgın bir öfkeyle debeleniyordu:</p>

  <p>“Bırak beni! Bırak ulan, bırak diyorum. Çek elini, çek elini, yoksa gebertirim.”</p>

  <p>Mathieu onu sürüklemeye başlamıştı. Longin birden döndü, parmaklarını onun gözlerine sokmak için saldırdı.</p>

  <p>“Hayvan!” dedi Mathieu.</p>

  <p>Longin’in kolunu bıraktı, çekildi ve çenesine doğru korkunç bir yumruk savurdu; Longin sallandı, topuklarının üzerinde döndü, yığılırken Mathieu onu tekrar yakaladı, boş bir çuval gibi omzuna vurdu.</p>

  <p>“İşte!” dedi. “Alın bakalım! Canım isterse ben de eğlenmesini bilirim.”</p>

  <p>Hepsinden nefret ediyordu. Hepsinden. Çıktı ve sırtında yüküyle merdiveni indi.</p>

  <p>Charlot kahkahayla güldü:</p>

  <p>“Hey! O sırtındaki ne, arkadaş?”</p>

  <p>Mathieu meydanı geçti ve Longin’i bir kestane ağacının dibine bıraktı. Longin tek gözünü açtı, bir şey söylemek istedi, kustu.</p>

  <p>“Geçti mi biraz?”</p>

  <p>Longin tekrar kustu.</p>

  <p>İki öğürtü arasında, “Daha iyi şimdi,” dedi.</p>

  <p>“Ben gidiyorum,” dedi Mathieu. “Ötmen bitince bir güzel uyku çek. Bir şeyin kalmaz.”</p>

  <p>Postanenin önüne geldiği zaman nefes nefeseydi. Kapıyı çaldı. Pinette açtı ve onu sevinçli gözlerle seyretti:</p>

  <p>“Ooo! Sonunda gelmeye karar verebildin, ha?”</p>

  <p>“Evet,” dedi, Mathieu, “sonunda gelmeye karar verdim.”</p>

  <p>Pinette’in arkasında, yarı karanlıkta postacı kadın görünmüştü.</p>

  <p>“Güzel arkadaşımız korkmuyor bugün,” dedi Pinette. “Kırlarda bir küçük gezinti yapacağız.”</p>

  <p>Kadın keyifsiz gözlerle baktı: “Gelişim hiç hoşuna gitmedi,” diye düşündü Mathieu. Ama umurunda değildi bu.</p>

  <p>“Sen şarap kokuyorsun,” dedi Pinette.</p>

  <p>Mathieu yanıt vermeden gülümsedi. Postacı kadın siyah eldivenlerini giymişti. Kapıyı kapadı, anahtarı iki kez kilitte döndürdü. Yola koyuldular. Kadın elini Pinette’in koluna bırakmıştı, Pinette öbür koluyla Mathieu’nun koluna girdi. Yolda askerlere rastladılar, askerler el salladı.</p>

  <p>Pinette onlara, “Pazar gezmesi yapıyoruz,” diye bağırdı.</p>

  <p>“Hahaha” diye güldüler. “Subaylar ensemizde olmadıkça her gün pazar bize.”</p>

  <p>Güneşin çiğ beyazlığında ay ışığının sessizliği; çölde başıboş, amaçsız dolaşan, bu alçıdan yontulmuş, kaba saba şekiller, geleceğin <i>canlı türlerine insan cinsinin ne olduğunu gösterecek</i>. Bir uçtan bir uca uzanmış bembeyaz yıkıntılar, oluk oluk, siyah, yapışkan bir içyağı sızıntısıyla ağlıyor. Kuzeydoğuda bir zafer anıtı, kuzeyde bir Roma tapınağı; güneyde bir köprü bir başka tapınağa götürüyor insanı; bir havuzda durgun, kokuşmuş su, taştan yapılmış bir bıçak sivri ucuyla göğü deliyor. Taştan yapılmış; taştan; tarihin şekeriyle ağdalanmış, reçelleşmiş bir taştan; Roma, Mısır, taş devri: İşte bir ünlü, bir dillere destan okumuş alandan geri kalanlar yalnızca bunlar. “Kalanlar bunlar!” diye düşündü, ama mutluluk duygusu tavsamıştı. Felaket kadar tekdüze ne vardır: Alışmaya başlamıştı bile. Ağzında, boğazında alevli, yakıcı bir yaz tadıyla, mutlu, ama yorgun, demir parmaklığa yaslandı: Bütün gün dolaşmıştı; artık bacakları onu taşıyamayacak kadar yorgundu, ama yürümesi, gene yürümesi gerekti. Ölü bir kentte insanların yürümesi gerekti. “Küçük bir ödülü hak ettim artık,” diye düşündü. Ne olursa olsun, bir ödül herhangi bir şey, bir köşe başında onun için çiçekleniverecek bir mutluluk nedeni. Ama hiçbir şey yoktu. Çepeçevre çöl her yanı; küçük, hiçbir özelliği olmayan saray parçacıkları, oradan oraya sıçrıyor, atılıyordu, siyah ve beyaz, güvercinler, taş heykellerle beslenerek taş kesilmiş ve geçmişin bilinmedik çağlarından beri yaşayan iri kuşlar. Bu maden katılığındaki dünyada tek sevinçli ışık, Crillon Oteli’nin üzerindeki Nazi bayrağıydı.</p>

  <p><i>Ey! Denizlerin ipeği ve kutupların buzdan çiçekleri üzerinde kanlı bir etin yarattığı bayrak!</i></p>

  <p>Kan renkli kumaşın ortasında, çocuk yatağımın örtülerinde sihirli Japon fenerlerinin yaptığı yuvarlak lekeye benzeyen yuvarlak ve bembeyaz leke; yuvarlağın içinde siyah, korkunç yılan düğümü, Kötü’nün İşareti, benim İşaretim. Her an bayrağın kıvrımları arasında kıpkızıl bir damla oluşuyor, kopuyor, yolun taşları üzerine düşüyor: <i>Erdem</i> kan kaybediyor, <i>Erdem</i> yaralı. Erdem ölüyor. “Erdem ölüyor,” diye mırıldandı. Ama bu dünkü kadar sevinç vermiyordu ona. Üç gün boyunca kimseyle tek kelime konuşmamıştı ve sevinç katılaşmıştı, taş kesilmişti; bir an yorgunluk bakışlarını bulandırdı; dönsem mi, diye düşündü. Hayır, dönemezdi: Varlığım her yerde bekleniyor. Yürümek. Göğün uğultulu yırtılışını huzurlu bir sevinçle karşıladı: Uçak güneşte pırıl pırıldı, nöbet değişimiydi bu, ölü kentin bir başka tanığı daha vardı, ölü kent ölü başını kaldırmış, başka gözlere bakıyordu. Daniel gülümsedi: Uçağın mezar taşları arasında aradığı, bulmaya çabaladığı oydu, kendisiydi. O yalnızca ve yalnızca benim için burada. Alanın ortasına atılmak ve mendilini sallamak için delice bir istek duydu. Bombalarını atsalar! Bu bir yeniden dünyaya geliş olurdu, kent yaşadığı ve çalıştığı günlerdeki gibi çelik homurtularıyla canlanır, evlerin taş yüzlerine güzel, renkli, asalak çiçekler asılırdı. Uçak gelip geçti; Daniel’in çevresinde bir uzak, bilinmedik gezegenin sessizliği yaratıldı yeniden. Yürümek! Bu soğumuş, buz kesilmiş gezegenin yüzeyinde durmadan yürümek.</p>

  <p>Ayaklarını sürüyerek yürümeye koyuldu, toz ayakkabılarını beyazlatıyordu. Birden irkildi: Şu anda belki de yenmişlerden biri, güçlü, gururlu ve avare bir general, bir yerde, alnını camlardan birine dayamış, ölmüş ve tarihe mal olmuş olan Paris kentinin kalıntıları arasına nasılsa sokulmuş, dolaşan bu saygısız yabancıyı gözlüyordu. Bir anda bütün pencereler sinsi Alman gözleri oldu karşısında: Oyun olsun diye, eğlenmek için dikleşti, adımlarını uzun uzun atarak dans eder gibi yürümeye koyuldu; eğlenceli bir oyundu bu. Nekropol’ün bekçisiyim ben. Tuillerie Sarayı, Tuillerie Bahçeleri; yolda karşıdan karşıya geçerken başını bir sağa, bir sola çevirdi, alışkanlıktan; ama uzun, yeşil bir ağaç tünelinden başka bir şey göremedi. Solferino Köprüsü’ne sapıyordu ki, birden yüreği deli deli atarak durdu: Ödül! Kutsal ödül! Baldırlarından ensesine kadar yakıcı bir ürperti bütün bedenini dolaştı, elleri ayakları buz kesmişti, kımıldamadan durdu, nefes alamıyordu, bütün canlılığı, yaşama gücü yalnızca gözlerinde toplanmıştı şimdi: Suçsuz bir iç rahatlığı ile ona sırtını dönerek suya eğilen genç erkeğin ince, taze bedenini gözleriyle yiyordu. “Mutlu, öldüresiye mutlu bir rastlaşma!” Daniel heyecanlıydı: Bu çocuğun oraya yalnızca onun için getirilip bırakılmış olduğu, beyaz, ipek gömleğinin manşetlerinden görünen ince uzun, güçlü ellerinin, kendi gizli ve kutsal diliyle ona: O bana verildi, benimdir o! diyen sırlı sözcükler olduğu öylesine açık, öylesine belliydi, öylesine gerçekti ki, gecenin rüzgârı bir anda tüm ses kesilerek adını çağırsa ya da bulutlar eflatun gökte beyaz kümeleriyle onun adını yazsalar Daniel bunun kadar büyülenemez, bundan çok deliye dönemezdi. Çocuk sarışın, kıvırcık saçları, yuvarlak omuzlarıyla incecik, uzun ve çok gençti, hemen de bir gencecik kadın gibi; kalçaları dar ve yuvarlak, sırtı dik ve güçlü; küçücük nefis kulakları vardı. On dokuz-yirmi yaşlarında olmalıydı. Daniel bu küçük kulaklara bakıyor, “Mutlu, öldüresiye mutlu bir rastlaşma bu!” diye düşünüyor ve korkuyordu. Bütün bedeni, yakın tehlike hissetmiş bir böcek gibi taş kesilmişti, taş kesilmiş, <i>görünüşüyle ölmüştü</i>; benim için en korkunç tehlike, güzelliktir. Elleri gitgide soğuyor, demirden parmaklar boğazının çevresindeki halkayı her saniye biraz daha sıkıştırıyordu. Güzellik, tuzakların en sinsisi ve en sokulganı, uslu ve emre hazır bir gülümsemeyle kendini sunuyor, sesleniyordu ona, her haliyle onu bekler görünüyordu. Ne korkunç yalan. Bu ona sunulmuş sıcak, tatlı ense aslında hiçbir şeyi ve hiç kimseyi beklemiyordu: O bir ceketin yakasıyla kendi kendi okşuyor, kendi kendinden zevk alıyordu. Gri kumaşın altında canlılığını hissettiği genç, biçimli, sıcak ve sarışın tüylü bacaklar, kendi etinden ve kendi sıcağından haz duyuyordu yalnızca. Bu genç beden bir hurma ağacı gibi yapayalnız ve sır doluydu, yaşıyor, nehre bakıyor ve bilinmedik şeyler düşünüyordu; o beden benim oysa, bana verilmiş, o benim malım ve beni tanımıyor, bilmiyor beni. Daniel birden, bir korku bulantısıyla kendini kaybeder gibi oldu, her şey sallandı dünyada; çocuk, elle tutulamayacak kadar küçük ve uzak, uçurumun dibinden ona sesleniyordu; güzellik çağırıyordu onu; güzellik, benim kaderim. “Her şey yeniden başlayacak gene,” diye düşündü. Her şey: umut, bahtsızlık, utanç, çılgınlıklar. Ve sonra, birden, Fransa’nın artık yaşamadığını hatırladı: “<i>Her şeyi yapabilirim artık!</i>” Sıcak yakıcı ve keskin ışınlarla karnından parmak uçlarına fışkırdı, yorgunluk bir anda yok olmuştu, kan ağır vuruşlarla şakaklarına aktı: “İnsan cinsinin hayatta kalabilmiş bahtsız temsilcileri, yok olmuş, kaybolmuş bir ulustan arta kalmış bahtsız kişiler, birbirimizi bulmamız, buluşmamız gerek bizim; bundan daha doğal ne olabilir?” Adını şimdiden Mucize koyduğu insana doğru iki adım attı, kendini genç, iyilikle dolu ve ona götürdüğü baş döndürücü, çıldırtıcı müjdelerle yüklü, ağır, kündeli hissediyordu. Ve hemen de aynı anda, durdu: Mucize’nin bütün organlarıyla titrediğini fark etmişti; istem dışı bir hareket genç bedenini geriye atıyor, sonra boynunu öne, suyun parıltılı yüzeyine doğru eğerek karnını taş parmaklığa yaslıyordu. Daniel sinirli: “Küçük sersem!” diye düşündü. Çocuk bu tanrılara özgü anın yüceliğine layık değildi, hayır, buluşmaya bütün varlığı ile katılmamıştı, kutsal haberi beklemek için apaçık ve pürüzsüz kalması gereken ruh öldürücü kaygılarla sarsılıyordu. “Küçük budala!” Birden, Mucize ayağını kaldırdı ve taş parmaklığa atlamak ister gibi anlaşılmaz bir hareket yaptı. Çocuk, bir ayağı havada, korkuyla dönüp baktığı an, Daniel ona doğru atılmak üzereydi. Çocuk Daniel’i fark etti ve Daniel, tebeşirden bir yüzde alev alev yanan fırtınalı gözler gördü; çocuk birkaç saniye kararsız kaldı, ayağı, kaldırımın taşlarına çarparak yere indi ve bir eli parmaklığın üzerinde, sallanarak, sarhoş adımlarla yürüdü. Sen, kendini öldürmek istiyorsun!</p>

  <p>Daniel’in heyecanı bir anda dondu, buz kesildi. Buydu demek, yalnızca buydu: Sersemliklerinin sonuçlarına katlanamayacak kadar zayıf, korkak bir küçük budala, bir küçük sersem. Birden, şehvet kasıklarını alevden bir rüzgâr gibi yaladı; çocuğun ardından, bir avcının soğuk sevinciyle yürümeye başladı. İncecik, buzlu bir terle üşüyordu sanki: Kendini kurtulmuş, tertemiz ve olabildiğince kötü hissediyordu. İçin için böylesini arzulamıştı hep, ama gene de şimdi, oyuna devam ediyor ve çocuğa kin duymaktan vazgeçmiyordu; sen, kendini öldürmek istiyorsun demek! Küçük budala! Bunun kolay bir iş olduğunu sanıyorsun herhalde! Ha ha! Senden çok daha güçlüleri başaramadılar, senden çok daha güçlüleri... Çocuk, ardında bir yabancının varlığını hissetmişti, uzun adımlar atarak, genç bir tayın yürüyüşüyle, koşar gibi yürüyordu. Köprünün ortasında birden, yanı sıra taş parmaklığa sürtünerek sürüklenen sağ elini fark etti; el, sağ kolunun ucunda kaderini boyun eğmiş bir hareketle, dik ve kıpırtısız havaya kalktı, sonra bu eli zorla indirdi ve acele, cebine soktu; başını omuzlarının arasına gömerek tekrar yürümeye koyuldu. Karanlık, kuşku verici bir hali var, diye düşündü Daniel, işte bunun için seviyorum bunları. Genç adam adımlarını sıklaştırmıştı, Daniel de hızlandı; acımasız bir kahkaha dudaklarının ucuna kadar yükseldi: Acı çekiyor, bir an önce bitirmek istiyor işi, acele ediyor, ama yapamıyor, çünkü ardında ben varım. Yürü bakalım, yürü, koş, peşini bırakmayacağım senin! Köprünün sonunda çocuk bir an kararsız kaldı, sonra Orsay Rıhtımı’na doğru yürüdü; aşağı, su kıyısına inen merdivenlerden birinin önünde durdu, sabırsız bir hareketle döndü, Daniel’e baktı, bekledi. Kısa, kısacık bir zaman içinde Daniel sapsarı, bitkin ve öldüresiye güzel bir yüz, küçük, gevşek dudaklı bir ağız ve gururlu, iri gözler gördü. İlgisiz bir tavırla gözlerini yere indirdi, ağır adımlarla yürüdü, başını kaldırıp bakmadan çocuğun yanından geçti, gitti. Birkaç adım attı, başını usulca yana çevirerek omzunun üzerinden arkasına baktı: Çocuk yok olmuştu. Daniel telaşsız adımlarla parmaklığa doğru yürüdü, sarktı, aşağıya baktı. Çocuk oradaydı, rıhtımın taşları üzerinde, ayakkabısının ucuyla demir bir halkayı küçük küçük tekmeleyerek düşünceli gözlerle suya bakıyordu; olabildiğince sessiz ve hemen, çabuk, görünmeden aşağı rıhtıma inmek gerekiyordu. Yirmi metre ileride bir duvar çıkıntısının dikkatsiz gözlerden sakladığı, küçük, demir bir merdiven vardı. Daniel usul usul, sessiz adımlarla indi: İçinde çılgın bir sevinç vardı. Merdivenin dibinde, duvara yapışarak durdu baktı: Çocuk, rıhtımın en ucunda, kenarda, nehri seyrediyordu. Seine, yeşilimsi ağır sularıyla akıyordu, küçük, ölü dalgacıklarının üzerinde, deri değiştiren bir dev yılan gibi kirli yeşil rengi zehirli bir kükürt sarısına dönüyor, su yumuşak, kıvamlı, esmer renkli, acayip şekilli bir şeyleri de birlikte sürüklüyordu; bu hastalıklı nehre atılmak hiç çekici görünmüyordu şu anda. Çocuk eğildi, bir çakıl taşı aldı, suya fırlattı, sonra gene döndü, bir ruh hastasının ısrarlı dikkatiyle gözlerini suya dikti. Hadi hadi, bırak, dön, bugün olamayacak istediğin şey. Beş dakika sonra sönüvereceksin, ayılacaksın. Ona gerektiği kadar zaman bırakmalı mıyım? Burada sessiz, kıpırtısız durmak, beklemek; onun çırpınmaktan vazgeçmesini, alçaklığının çamuruna, kurtulamayacağı kadar derine, çamura gömülmesini beklemek ve sonra, o döndüğü zaman, korkunç bir kahkahayla gülmek! Böylesi çok daha şanslıydı; böylelikle o, ölünceye kadar unutamayacağı bir kinle nefret ederdi ondan. Halbuki şimdi, şu anda, onu boğulmaktan alıkoymak ister gibi üzerine atılacak olursam, durumu kurtarmak için öfkeyle debelense, homurdansa bile, için için, kendisini böylesine bir çılgınlığı yapabilecek kadar güçlü sandığım ve hele onu, kendi kendisiyle çırılçıplak ve apaçık, göz göze gelmekten alıkoyduğum için bana borçlu hissedecektir kendini. Daniel diliyle kurumuş dudaklarını ıslattı, derin bir nefes aldı ve fırladı. Genç adam, korkuyla geri döndü; Daniel kolundan yakalamasa yuvarlanacaktı; kekeledi:</p>

  <p>“Sizi... Sizi...”</p>

  <p>Ama Daniel’i tanıdı ve rahatlamış göründü; gözlerinin derinliklerinde korku yerini gerçek bir öfkeye bıraktı. Korktuğu bir başkasıydı, demek.</p>

  <p>Gururlu başını kaldırarak sordu:</p>

  <p>“Ne istiyorsunuz?”</p>

  <p>Daniel hemen yanıt vermedi: Arzu nefesini kesiyordu. Zorlukla, “Genç Narsis!” diye inledi. “Genç Narsis!”</p>

  <p>Bir an sonra, “Narsis suya öylesine eğildi ki, düştü ve öldü!” diye devam etti.</p>

  <p>“Ben Narsis değilim,” dedi çocuk, “dengemi de kolay kaybetmem, yardımınıza gerek yok.”</p>

  <p>“Bir öğrenci herhalde,” diye düşündü Daniel.</p>

  <p>Kabaca, “Kendini öldürmek mi istiyordun?” diye sordu.</p>

  <p>“Çıldırdınız mı siz?”</p>

  <p>Daniel gülmeye başladı, çocuk kıpkırmızı oldu. Renksiz bir sesle, “Siz kendi işinize bakın,” dedi, “rahat bırakın beni!”</p>

  <p>Daniel, çocuğun kolunu tutan parmaklarını biraz daha sıkarak.</p>

  <p>“Canımın istediğini yaparım!” dedi. “Anladın mı?”</p>

  <p>Çocuk güzel gözlerini önüne eğdi ve Daniel, tekmeyi yememek için birden geri sıçradı. Doğrulurken; tekme ha! diye düşündü. Gelişigüzel, başını kaldırıp bakmadan atılan tekmeler! Zevkten başı dönüyordu. Sessiz, hareketsiz, derin derin nefesler alıyorlardı; çocuk başını kaldırmamıştı hâlâ ve Daniel saçlarının inanılmaz yumuşaklığını parmaklarıyla dokunmuşçasına hissetti.</p>

  <p>“Ya! Demek kadınlar gibi tekme atıyorsun. Tıpkı kadınlar gibi.”</p>

  <p>Çocuk, sanki yukarı kaldırmak istiyormuş da kaldıramıyormuş gibi güzel başını zorlukla sağa sola salladı. Birkaç saniye sonra, yapmacık bir kabalıkla, “Defolun gidin şuradan!” dedi. “Bırakın beni.” Sesinde güvenden çok inat vardı, ama sonunda başını kaldırabildi, Daniel’in gözlerinin içine, kendisini de korkutan bir küstahlıkla, dimdik, baktı. Sonra, gözleri ağır ağır kayarak Daniel’in gözlerinden kaçtı ve Daniel bu ona sunulmuş güzel, kapanık yüzü keyfince seyretti. “Gurur ve iradesizlik,” diye düşündü. “Ve kötü niyet. Elle tutulamaz, şekilsiz, işlenmemiş bir hayal suçun ıstırabıyla altüst olmuş küçük, ürkek bir burjuva yüzü; büyüleyici, taze, ama cimri bir güzellik.” Aynı anda, bacak kemiğine bir tekme yedi, acıyla yüzünü buruşturmaktan kendini alamadı:</p>

  <p>“Seni küçük budala, küçük çılgın seni! Seni ne diye bir güzel pataklamıyorum hâlâ, bilmem!”</p>

  <p>Çocuğun gözleri alev alev yandı:</p>

  <p>“Deneyin isterseniz!”</p>

  <p>Daniel onu şiddetle sarsarak gülmeye başladı:</p>

  <p>“Deneyeyim, ha?” dedi. “Ya denersem? Seni şimdi şuracıkta altıma alıp evire çevire bir dövsem, bana engel olabileceğini mi sanıyorsun, ha?”</p>

  <p>Çocuk mosmor oldu ve acı acı güldü:</p>

  <p>“Hayır,” dedi, “korkmuyorum sizden.”</p>

  <p>“Budala!” dedi Daniel.</p>

  <p>Onu ensesinden yakaladı ve öne bastırarak çocuk bedenini eğmeye çalıştı.</p>

  <p>Çocuk, umutsuz bir çırpınışla:</p>

  <p>“Hayır, hayır! diye korkuyla inledi. Bırakın beni!”</p>

  <p>“Bana gene tekme savurmaya kalkışacak mısın?”</p>

  <p>“Hayır, ama bırakın beni. Bırakın!”</p>

  <p>Daniel gevşedi, çocuk doğruldu. Dehşete düşmüştü çocuk, gözleri büyümüştü. “Bunun tadını daha önceden tatmışsın sen, acemi teke seni!” diye düşündü Daniel. “Biri seni yola koyarak benim işimi kolaylaştırmış. Biri; ama kim? Bir baba mı? Ya da bir âşık? Ama hayır; bir âşık değil, olamaz: Sonra bu işe bayılacağız biz, ama şimdilik gencecik bir bakire gibiyiz; el sürülmemiş, dokunulmamış.”</p>

  <p>Elini çocuğun yakasından çekmeden, sordu:</p>

  <p>“Demek,” dedi “kendini öldürmek istiyordun. Peki ama, neden?”</p>

  <p>Çocuk inatla susuyordu.</p>

  <p>“Canının istediği kadar inat et,” dedi “Daniel. Bana ne? Kendini öldüremedin işte, görüyorsun ya.”</p>

  <p>Çocuk, renksiz bir gülümsemeyle, kendi kendisine yanıt verir gibi başını salladı. Daniel sabırsızlıkla: “Boşuna dolanıp duruyoruz,” diye düşündü. “Bu çıkmazdan çıkıp, kurtulmak lazım.” Yeniden çocuğu sarsmaya başladı:</p>

  <p>“Niye gülüyorsun? Söylesene! Söyle!”</p>

  <p>Genç adam gözlerinin içine baktı:</p>

  <p>“Yakamı bırakmanızı bekliyorum,” dedi.</p>

  <p>“Pekâlâ,” dedi, “Daniel, işte, hemen bırakıyorum.”</p>

  <p>Elini çekti ve cebine soktu.</p>

  <p>“Peki, sonra?” diye sordu.</p>

  <p>Çocuk kıpırdamadı; hâlâ gülümsüyordu. Sabrımı tüketecek. “Bak, beni dinle, ben mükemmel yüzerim, iki kişiyi daha boğulmaktan kurtardım senden önce. Birini fırtınada hem de, korkunç bir fırtınada.”</p>

  <p>Çocuk, bir genç kızın sinsi ve alaylı gülüşüyle güldü:</p>

  <p>“Ha, bu sizde bir mani demek ki!”</p>

  <p>“Belki de,” dedi Daniel. “Belki de gerçekten bir manidir.” Sonra ellerini iki yana açarak güldü: “Atla istersen! Hadi! Canın istiyorsa hemen atla! Bırakırım seni, bol bol su yutarsın ve bunun ne kadar zevkli bir şey olduğunu anlarsın. Sonra, uzun uzun soyunurum, suya atlarım, çenene bir yumruk indiririm, anlıyor musun? Ve seni yarı ölü, sırılsıklam berbat, sahile çıkarırım.”</p>

  <p>Alayla güldü:</p>

  <p>“Bir insanın hayatında yalnızca bir kez intihara kalkışabileceğini bilirsin herhalde. Kendine geldikten sonra, bir daha böylesine bir deliliği aklına bile getirmezsin artık.”</p>

  <p>Çocuk, ona saldıracakmış gibi bir adım attı:</p>

  <p>“Benimle ne hakla böyle konuşuyorsunuz? Kimsiniz siz? Ne hakla böyle konuşabiliyorsunuz benimle? Size bu hakkı kim verdi?”</p>

  <p>Daniel hâlâ gülüyordu:</p>

  <p>“Ha ha! Bu hakkı bana kim mi verdi? Bir düşün bakalım, biraz düşün. Bulursun.”</p>

  <p>Sonra birden atıldı, çocuğun elini yakaladı:</p>

  <p>“Ben burada oldukça, asla öldüremeyeceksin kendini,” dedi, “asla, çıldırsan, aklını kaybetsen bile öldüremeyeceksin. Anladın mı? Ben senin efendinim, yaşamının ve ölümünün mutlak hâkimiyim ben!”</p>

  <p>Çocuk, tuhaf bir gülümsemeyle dudak büktü:</p>

  <p>“Ama ne yazık ki, her zaman burada olamayacaksınız: burada, yanımda.”</p>

  <p>“Yanılıyorsun: Ben her zaman senin yanında olacağım,” dedi Daniel. Zevkle ürperdi: Güzel, fındık kabuğu rengindeki gözlerde bir merak kıvılcımı yakalamıştı.</p>

  <p>“Ben dediğiniz gibi, gerçekten kendini öldürmek istiyor olsam da, bundan size ne? Beni tanımıyorsunuz bile.”</p>

  <p>Daniel neşeyle, “Söyledin ya?” dedi. “Bu bir mani bende. İnsanların akıllarına eseni yapmalarına engel olurum hep.”</p>

  <p>Sonra eğilerek iyi niyetli gözlerle baktı:</p>

  <p>“Bu kadar önemli mi gerçekten?”</p>

  <p>Çocuk yanıt vermedi. Ağlamamak için bütün gücüyle, kendi kendisiyle savaşıyordu. Daniel öylesine heyecanlandı ki gözyaşları gözlerine hücum etti. Bereket çocuk, bu gözyaşlarını fark edemeyecek kadar kendi iç dünyasına kapanmıştı. Daniel birkaç saniye daha bu sarışın başı okşamak için duyduğu delice isteğe karşı koyabildi; sonra sağ eli kendiliğinden, usulca cebinden çıktı, bir körün ürkek, beceriksiz hareketleriyle sarı, yumuşak saçların üzerine doğru indi. Daniel bu eli, ateşe değmiş gibi hızla çekti: “Hayır! Daha çok erken. Korkuturum onu...” Çocuk başını hırsla salladı, kıyı boyunca birkaç adım yürüdü. Daniel nefesini tutmuş, bekliyordu: “Çok erkendi, çok! Sersem, çok erkendi daha.” Kendi kendini cezalandırmak için öfkeyle, acı bir öfkeyle düşündü: “Eğer giderse, kımıldamayacağım bile, gitsin.” Ama ilk hıçkırıkları duyar duymaz koştu ve onu kollarına aldı. Çocuk şimdi Daniel’in göğsüne bırakmıştı kendini, ağlıyordu.</p>

  <p>Daniel altüst olmuştu:</p>

  <p>“Zavallı çocuğum!” diye mırıldanıyordu. “Zavallı çocuğum!”</p>

  <p>Onu avutmak ya da hiç olmazsa onunla birlikte gözyaşı dökebilmek için sağ elini verebilirdi. Birkaç saniye sonra çocuk başını kaldırdı. Artık ağlamıyordu, ama gözyaşları güzel yüzünde usul usul süzülüyordu hâlâ; Daniel bu gözyaşlarını dilinin ucuyla toplamak ve ıstırabın tuzlu tadını ağzında duyabilmek için onları içmek isterdi. Genç adam ona tuhaf gözlerle bakıyordu:</p>

  <p>“Nasıl gördünüz beni?”</p>

  <p>“Geçiyordum.”</p>

  <p>“Asker değil misiniz siz?”</p>

  <p>Daniel soruyu buruk bir keyifsizlikle yanıtladı:</p>

  <p>“Hayır. Bu savaş benim savaşım değil ve beni hiç ilgilendirmiyor,” dedi. “Hiç ilgilendirmiyor.”</p>

  <p>Sonra acele, devam etti:</p>

  <p>“Şimdi sana bir teklifim var. Beni dinle; sen, hâlâ kendini öldürmeye kararlı mısın?”</p>

  <p>Çocuk yanıt vermedi, yüzünde inatçı ve soğuk bir kararlılık belirmişti.</p>

  <p>“Pekâlâ,” dedi Daniel, “dinle öyleyse; dinle! Ben, seni korkuttum, diyelim ki seni korkutarak eğlendim biraz. Ama aslında gerçekten sağlı sollu düşünülmüş ve kararlaştırılmış, haklı bir intihar girişimine engel olmak aklımdan bile geçmez. Hem sonra, biliyorsun ki seni tanımıyorum, ölmüşsün, ölmemişsin, vız gelir bana. Onun için... gerçekten önemli nedenler varsa, senin kendini öldürmene engel olmam ben.”</p>

  <p>Daniel sustu, baktı, genç adamın yüzünden bütün kanı çekilmişti. İhtirasla: “Her şey bitti sanmıştın, ha?” diye düşündü.</p>
 
<p>Yüzüğünün iri taşını göstererek devam etti:</p>
  <p>“Bak!” dedi. “Bu taşın içinde korkunç bir zehir var. Bu zehri her zaman yanımda taşırım ben, hatta geceleri bile; günün birinde gururumun katlanamayacağı kadar ağır ve ezici şartlarla karşı karşıya bulursam kendimi...”</p>

  <p>Sustu, yüzüğün tuhaf şekilli taşını okşadı, sonra usulca iterek taşı kaldırdı. Çocuk, bulanık kül rengi, küçük, yuvarlak haplara tiksintiyle karışık bir korkuyla baktı.</p>

  <p>“Şimdi bana her şeyi anlat,” dedi Daniel. “Sorunun ölmeni gerektirecek kadar ağır ve çaresiz olduğuna inanacak olursam, hapın birini sana vereceğim: Her şeye karşın bu, soğuk bir banyodan daha iyidir.” Daniel birden sustu, başını kaldırdı baktı, fikrini değiştirmiş gibi elini uzattı: “Ya da,” dedi, “hemen al istersen. Sana bir şey sormayacağım.”</p>

  <p>Çocuk, yanıt vermedi, dilini kupkuru dudaklarında gezdirdi.</p>

  <p>“İstiyor musun? Al, verdim sana; benim yanımda alırsın zehri, yanından ayrılmam, sonuna kadar beklerim.” Çocuğun elini eline aldı: “Elini elimden bırakmam, sonra da, her şey olup bittikten sonra gözlerini kapatırım. İster misin?”</p>

  <p>Çocuk başını salladı:</p>

  <p>“Bunun zehir olduğu nereden belli?” dedi. “Ya değilse?” Kendini zorlayarak konuşuyordu.</p>

  <p>Daniel genç ve pürüzsüz bir kahkahayla güldü:</p>

  <p>“Ha! Yoksa müshil hapı mı veriyorum sana! Ha? Yut da anlarız bakalım ne olduğunu, hadi, yut!”</p>

  <p>Çocuk yanıt vermedi; yanakları hâlâ bembeyaz, gözbebekleri iri iri ve simsiyahtı, ama Daniel’e sinsi ve cilveli bir gülümsemeyle bakarak tekrar başını salladı.</p>

  <p>“Demek istemiyorsun, öyle mi?”</p>

  <p>“Hayır. Hemen almayacağım.”</p>

  <p>Daniel yüzüğünün tuhaf şekilli taşını hafifçe iterek kapadı; soğuk bir sesle.</p>

  <p>“Nasıl istersen,” dedi. “Adın ne senin?”</p>

  <p>“Adımı söylemem mi gerek?”</p>

  <p>“Evet. O güzel, küçük adını öğrenmek istiyorum.”</p>

  <p>“O kadar merak ediyorsanız, söyleyeyim... Adım, Philippe.” </p>
<p>Daniel genç adamın koluna girdi:</p>

  <p>“Pekâlâ, Philippe. Demek önce anlatmak, içini boşaltmak istiyorsun. Gel, gidelim öyleyse. Eve, benim evime gidelim.”</p>

  <p>Genç adamı merdivene doğru götürdü, basamakları tırmanmasına yardım etti. Sonra, kol kola konuşmadan, rıhtım boyunca yürüdüler. Philippe inatçı bir somurtkanlıkla başını önüne eğmişti; bütün bedeniyle titriyordu şimdi, kendini olanca ağırlığıyla Daniel’in koluna bırakmıştı, her adım atışta kalçasıyla Daniel’in bedenine yaslanıyordu. Yeni sanılacak kadar güzel, ama en azından bir yıldır giyildiği belli, tozlu kunduralar, iyi bir terzi elinden çıkmışa benzeyen gri, flanel bir kostüm, mavi ipek gömlek ve beyaz, zarif bir kravat. 1938’in Montparnasse modasıydı bu; dikkatle, özenle, usta bir elle dağıtılmış, ihmal edilmiş güzel saçlar: Bu gözalıcı bütünde ağır basan bir Narsisizm hissediliyordu. Neden asker olmamış acaba? Yaşı küçük mutlaka; ama göründüğünden çok daha yaşlı da olabilir; korku ve baskı erkeklerde çocukluğu uzatır. Bu çocuğu intihara iten nedenin yoksulluk olmadığı muhakkak. O halde? Dördüncü Henri Köprüsü’nden geçerlerken Daniel birden durdu, baktı:</p>

  <p>“Almanlar yüzünden mi intihara kalkıştın yoksa?” diye sordu.</p>

  <p>Philippe şaşmış göründü, başını salladı. Bir melek kadar güzeldi. Daniel tutkuyla; sana yardım edeceğim ben, diye düşündü, yardım edeceğim sana. Philippe’i kurtarmak, onu bir insan, bir erkek yapmak istiyordu, sana benim olan her şeyi vereceğim, her şeyimi vereceğim, bildiklerimin hepsini bileceksin. Hepsini. Avlular bomboş ve karanlıktı, kokmuyordu artık. Ama kent kimlik değiştirmişti şimdi. Bir saat öncesine kadar, dünyanın sonuydu ve Daniel kendini bir tarihî anıt kadar yaşlı, önemli ve eski hissediyordu. Şimdi, sokaklar ağır ağır kendine geliyordu, Daniel, bir savaş öncesi pazarının derinliklerinde, haftanın ve güneşin hayat verdiği ve yepyeni, ışıl ışıl, gepgenç bir pazartesinin bir müjde gibi ufukta göründüğü o korkulu, güzel, baş döndürücü saatte, ağır ağır kımıldayan bu sokaklarda dolaşıyordu. Bir şey vardı başlayacak, yeni bir şey: Bir yeni hafta, yepyeni bir aşk hikâyesi. Başını kaldırdı ve gülümsedi: Tutuşmuş bir cam ona bakan güneşi olanca kızıllığı ile geri verdi, bu bir simgeydi; tatlı, baygın bir çilek kokusu birden genzini doldurdu, bu da bir başka simgeydi, uzakta bir gölge koşarak Montmartre Sokağı’nı geçti, gene bir simge. Kader ne zaman yolunun üzerine bir Çocuk-Tanrının göz kamaştırıcı güzelliğini çıkaracak olsa, gök ve yer ona böyle, mutlu ve muzip bir yüzle gülümser ve göz kırpardı. Daniel bitkindi, istek ve tutku tüm gücünü tüketmişti, ama pürüzsüz, bütün kuşkulardan uzak ve genç hayatların yanı sıra, sessiz ve boyun eğmiş adımlarla yürümeye öylesine alışmıştı ki sonunda, Çocuk-Tanrılara âşık erkeklerin o sabırlı, o bayıltıcı bekleyişini tuhaf bir şehvetle arzular olmuştu. Seni gözlüyorum, bakışlarımın kucağında çırılçıplaksın sen, sana, uzaktan sahip oluyorum, kendimden hiçbir şey vermeden, yalnızca gözlerimle, duyularımla; şimdiden genç sırtının oyuğunu tanıyorum, kıpırtısız ellerimle okşuyorum seni, sana gömülüyorum ve sen, hiçbir şey bilmiyorsun. Bu öne eğik, taze ensenin kokusunu içine çekmek için eğildi, ama birden, sert bir naftalin kokusu genzini doldurdu. Doğruldu, arzu biranda buz kesmişti, gülümsedi: Gerçeğin, kupkuru, kaskatı gerçeğin, çıldırtıcı bir heyecanın peşi sıra saldırarak yaptığı bu oyunlara bayılırdı, öfkeye bayılırdı. Keyifle: Bakalım, usta bir dedektif miyim? diye düşündü. İşte, Almanların Paris’e girdikleri gün kendini suya atmak isteyen genç bir şair! Niçin? Tek ve çok önemli ipucu: ceketindeki sert naftalin kokusu. Bu ceketi çoktandır giymiyordu demek. Kendini öldüreceği gün, çoktandır giymediği bu giysiyi sırtına geçirmesinin nedeni ne olabilir? Niçin değiştirmiştir kıyafetini? Çünkü dün giydiğini giymesine olanak yoktur. Çünkü dün giydiği, bugün onun tanınmasına ve ele geçmesine yol açabilecek bir giysi, yani bir üniforma. Demek, o bir askerdir, genç bir asker. Ama ne işi var burada? Hotel Continental’de ya da Hava Bakanlığında görevli bile olsa, şimdiye kadar, ötekilerle birlikte çoktan kaçmış, Tours yolunu tutmuş olması gerekirdi. Öyleyse? Öyleyse, her şey apaçık ve besbelli. Besbelli. Daniel durdu, kapıyı gösterdi:</p>

  <p>“Geldik.”</p>

  <p>Philippe birden, “İstemiyorum,” dedi.</p>

  <p>“Ne istemiyorsun?”</p>

  <p>“Sizinle gelmek istemiyorum.”</p>

 <p>“Almanların gelip seni götürmesini bekleyeceksin demek ki.”</p>
 <p>Philippe ayaklarına bakarak, “İstemiyorum,” diye mırıldandı. “Size söyleyeceğim hiçbir şey yok, sizi tanımıyorum.”</p>

  <p>“Ha!” dedi Daniel. “Buydu demek. Buydu, ha?”</p>

  <p>Genç adamın başını avuçlarının içine aldı, zorla kaldırdı yüzünü.</p>

  <p>“Sen beni tanımıyorsun,” dedi, “ama ben seni tanıyorum. Serüvenini de anlatabilirim sana, istersen...”</p>

  <p>Gözlerini Philippe’in gözlerine daldırarak devam etti:</p>

  <p>“Kuzey Ordusu’ndaydın,” dedi, “sonra bir gün müthiş bir panik oldu orada, sen de herkes gibi yaptın ve kaçtın. Sonra... sonra da bir daha birliğini bulamadın. Eve döndün, ama ailen de çoktan başının çaresine bakmış, kaybolmuştu; yapayalnız, eve girdin, üniformanı çıkardın, sivil elbiseni giydin ve dosdoğru Seine Kıyısı’na gittin, kendini öldürmek için. Gerçekten vatansever olduğun için değil, hayır! Ama bir korkak, bir alçak olduğun inancına katlanamıyordun. İşte hepsi bu kadar. Nasıl, aldanıyor muyum?”</p>

  <p>Çocuk kımıldamıyordu, ama siyah gözbebekleri biraz daha genişlemişti: Daniel dudaklarının tahta gibi kupkuru kesildiğini hissetti, korku bir med dalgası gibi yükseliyor, ruhunu boğuyordu; inançtan çok öfkeyle tekrar etti:</p>

  <p>“Söyle, aldanıyor muyum? Aldanıyor muyum?”</p>

  <p>Philippe usulca acıyla inledi, sonra bedeni gevşedi, çöktü; korku dalgası alçaldı, geri çekildi, sevinç Daniel’in nefesini kesti, yüreği çıldırdı, göğsünde sağır gümbürtülerle atmaya başladı.</p>

  <p>“Gel!” diye fısıldadı. “Gel, ilacını biliyorum ben.”</p>

  <p>“Neyin ilacını?”</p>

  <p>“Her şeyin. Sana öğretecek çok şeyim var.”</p>

  <p>Philippe yorgun ve rahatlamış görünüyordu; Daniel onu sokak kapısına doğru sürükledi. Montmartre’da, Montparnasse’da avladığı güzel, taze çocukları evine getirmeye cesaret edememişti şimdiye kadar. Ama kapıcı ve öbür kiracılar, hepsi, Montargis’le Gien arasında bir yerlerde, yol üzerinde bitkin, perişan yürüyorlardı şimdi, bugün, bayram günüydü. Daniel, Philippe’in kolunu bırakmadan anahtarı kilide soktu. Kapıyı açtı, kenara çekildi:</p>

  <p>“Gir!”</p>

  <p>Philippe uykulu adımlarla girdi.</p>

  <p>“Salon karşıda.”</p>

  <p>Sırtını Philippe’e döndü, kapıyı kilitledi, anahtarı cebine attı. Salona girdiği zaman Philippe’i etajerin önünde buldu. Genç adam küçük heykellere hayran gözlerle bakıyordu.</p>

  <p>“Ne güzel şeyler.”</p>

  <p>“Evet,” dedi Daniel, “fena değil. Gerçek Hint elişi hem de, Hindistan’da aldım.”</p>

  <p>“Ya bu?” diye sordu Philippe.</p>

  <p>“O... Ölmüş bir çocuğun portresi. Meksika’da, biri ölünce, hemen ölüler ressamını çağırırlarmış eskiden. Ölüler ressamı cesedin başucunda oturur, henüz soğumamış olan ölü yüzün, yaşayan bir insanın çizgileriyle, portresini yaparmış. İşte bu küçük resim böyle yapılmış bir portre.”</p>

  <p>Philippe Daniel’e dikkatle baktı;</p>

  <p>“Meksika’ya gittiniz mi hiç?”</p>

  <p>“İki sene kaldım Meksika’da.”</p>

  <p>Philippe, ölümün kucağında evrenin en ulaşılmaz, en büyük ve inanılmaz sırrına ermişlerin o ciddi ve doymuş gözleriyle gözlerinin içine bakan bu hüzünlü ve ciddi, solgun, güzel, çok güzel çocuk yüzüne kendini kaybetmişçesine heyecanlı, hayran, bakıyordu. Birbirlerine benziyorlar, diye düşündü Daniel. İkisi de sarışın, ikisi de dertli ve solgun, biri tablonun bu yanında, öbürü öteki yanında, ölümü arzulamış çocukla gerçekten ölmüş olan birbirlerine bakıyorlardı; ölüm, onları birbirinden ayıran ölüm buydu işte: Bir hiç, tuvalin düz, kıpırtısız yüzeyi.</p>

  <p>“Çok, çok güzel...” diye mırıldandı Philippe.</p>

  <p>Birden dayanılmaz bir yorgunluk Daniel’in nefesini tüketti. İçini çekti ve en yakın koltuğa çöktü. Malvina geldi, dizlerinin üzerine sıçradı.</p>

  <p>Daniel hayvanı okşuyordu:</p>

  <p>“Hadi, Malvina, hadi, otur bakalım şuraya! Hadi, uslu otur bakalım.”</p>

  <p>Philippe’e döndü, zayıf bir sesle, “Şurada, dolapta viski var,” dedi. “Hayır, orada değil, sağdakinde. Şu küçük Çin dolabında. Evet, kadehler de oradadır. Hadi, sen ikram et, sen evin genç kızısın şimdi.”</p>

  <p>Philippe iki kadehe viski koydu, birini Daniel’e uzattı, sonra geldi, Daniel’in önünde ayakta durdu. Daniel içti ve kendini yeniden genç, yeniden güçlü hissetti:</p>

  <p>“Şair olsaydınız,” dedi, “birbirimize rastlayışımızdaki mucizeyi hissederdiniz.”</p>

  <p>Çocuk, tuhaf, kışkırtıcı bir gülümsemeyle baktı.</p>

  <p>“Şair olmadığımı kim söyledi size?”</p>

  <p>Daniel’e tam karşıdan bakıyordu; eve gireli havası değişmişti; Daniel, onu ürküten aile babaları herhalde, diye düşündü. Benim bir baba olmadığımı anladığı için korkmuyor artık benden.</p>

<p>Kararsızmış, düşünüyormuş gibi duraladı.</p>
  <p>“Beni gerçekten ilgilendirip ilgilendirmediğinizi düşünüyorum,” dedi, “karara varamadım.”</p>

  <p>Philippe, “Geç kaldınız,” dedi, “bunu daha önce düşünmek gerekirdi.”</p>

  <p>Daniel gülümsedi:</p>

  <p>“Hayır, geç kalmadım. Zaman var daha. Senden sıkılırsam, kapı dışarı atarım seni.”</p>

  <p>Philippe, “Benim için yorulmayın,” dedi, “değmez.”</p>

  <p>Kapıya doğru yürüdü.</p>

  <p>“Dur,” dedi Daniel. “Bana gereksinimin olduğunu biliyorsun.”</p>
<p>Philippe gülümsedi, geldi, koltuğa oturdu. Poppée ayaklarına sürtünüyordu, genç adam hayvanı aldı, kucağına oturttu. Kediyi usulca, yumuşak hareketlerle okşadı. Hayvan itiraz etmedi.</p>

  <p>“Senin için başarılı bir sınav bu,” dedi Daniel. “Poppée yabancılara sokulmaz, kendini sevdirmez.”</p>

  <p>Philippe uzun uzun, ürkütücü, giz dolu bir gülümsemeyle baktı. Sonra gözlerini indirerek sordu:</p>

  <p>“Kaç kediniz var?”</p>

  <p>“Üç.”</p>

  <p>“Bu da sizin için başarılı bir sınav.”</p>

  <p>Horlamaya başlayan Poppée’nin başını kaşıyordu. Daniel, bu çocuk benden çok daha egemen görünmüyor kaderimize, diye düşündü, hoşuma gittiğini biliyor. Birden çocuğu tedirgin etmek için sordu:</p>

  <p>“Ey, anlat bakalım. Ne oldu sana?”</p>

  <p>Philippe bacaklarını yana açarak Poppée’yi yere bıraktı, hayvan korktu, koşarak gitti, koltuğun altına saklandı.</p>

  <p>“Hiç! Keşfettiniz işte. Söylediklerinize ekleyebileceğim bir şey yok.”</p>

  <p>“Neredeydin?”</p>

  <p>“Kuzeyde. Parny diye bir yerde.”</p>

  <p>“Eee, peki sonra?”</p>

  <p>“Sonra, sonrası: Hiç! İki gündür siperde, bekliyorduk. Birden tanklarla uçaklar geldi.”</p>

  <p>“Aynı zamanda mı geldiler?”</p>

  <p>“Aynı zamanda geldiler.”</p>

  <p>“Sen de korktun, öyle mi?”</p>

  <p>“Hayır. Korkmaya zaman yoktu, korkmadım ya da korku, sandığımız duygu değil. Başka bir şey.”</p>

  <p>Yüzü sertleşmiş, birden ihtiyarlamıştı sanki. Bıkkın bir ifadeyle uzağa, boşluğa bakıyordu.</p>

  <p>“Hepsi koştular,” dedi. “Ben de koştum onlarla.”</p>

  <p>“Sonra?”</p>

  <p>“Sonra! Yürüdüm, bir kamyon buldum, gene yürüdüm. Önceki gün buraya geldim.”</p>

  <p>“Yürürken ne düşünüyordun?”</p>

  <p>“Düşünmüyordum, yürüyordum yalnızca.”</p>

  <p>“Kendini öldürmek için neden bugüne kadar bekledin?”</p>

  <p>“Annemi görmek istiyordum,” dedi Philippe.</p>

  <p>“Ama annen de gitmişti, göremedin.”</p>

  <p>“Evet. Göremedim.”</p>

  <p>Başını kaldırdı, Daniel’e alev alev yanan gözlerle baktı.</p>

  <p>“Beni bir alçak, bir korkak sanmakla yanıldınız,” dedi. Sesi pürüzsüz ve bıçak gibi keskindi. “Korkak değilim ben.”</p>

  <p>“Öyle mi? Neden kaçtın o halde?”</p>

  <p>“Koştum, çünkü hepsi koşuyorlardı.”</p>

  <p>“Ama sonra kendini öldürmeye karar verdin.”</p>

  <p>“Evet, öyle. Daha doğrusu... Ölmek istediğimi sandım.”</p>

  <p>“Neden?”</p>

  <p>“Anlatması uzun sürer.”</p>

  <p>“Acelen ne?” dedi Daniel, “al, bir viski daha iç bakalım.” </p>
<p>Philippe bir viski daha içti. Yanakları pembeleşmişti. Usulca güldü.</p>

  <p>“İş, benimle kalsa yalnızca,” dedi, “korkak, hatta alçak olmak umurumda bile olmazdı. Ben, barış yanlısıyım, çünkü. Savaşta kahramanlık ha? Kahramanlık nedir? Hayal kısırlığı yalnızca. Orada, savaşta kafası işlemeyen hayvanlar kahramandı hep, gerçek hayvanlar. Ama ne yaparsınız ki kötü bir alınyazısı benim bir kahramanlar ailesi içinde dünyaya gelmemi gerektirmiş. Öyle olunca...”</p>

  <p>“Anlaşıldı,” dedi Daniel, “baban çekirdekten yetişme bir kahraman asker senin.”</p>

  <p>Philippe, “Yedek subaydı,” diye düzeltti. “1927’de, savaşta yakalandığı bir hastalıktan öldü: Barıştan bir ay önce bir hücum sırasında gazla zehirlenmiş. Bu şerefli ölüm annemi büyülemiş olacak ki çok bekleyemedi, 1933’te bir başka kahramanla, bir generalle evlendi yeniden.”</p>

  <p>Daniel güldü:</p>

  <p>“Yazık,” dedi, “bu kez hayal kırıklığına uğrayacak: Generaller süslü yataklarında ölürler çünkü.”</p>

  <p>Philippe korkunç bir kinle, “Ha ha!” dedi. “Bu öylesi değil. Konuşan bir hayvan bu: Yalnızca yer, kadınlarla yatar, öldürür, kiliseye gider ve düşünmez. Asla hiçbir şey düşünmez.”</p>

  <p>“İri, esmer bir adamdır mutlaka,” dedi Daniel. “Bıyıklı, tüylü, iri, esmer bir adam.”</p>

  <p>“Evet, öyle, esmer, iri, bıyıklı, tüylü. Teke gibi koktuğu için de kadınlar bayılıyorlar ona.”</p>

  <p>Birbirlerine bakarak güldüler.</p>

  <p>Daniel, “Sen,” dedi, “pek de bayılıyora benzemiyorsun ama.”</p>

  <p>“Nefret ediyorum!” dedi Philippe.</p>

  <p>Kıpkırmızı olmuştu, kıpırtısız gözlerle Daniel’e baktı:</p>

  <p>“Bende Oeidipus kompleksi var,” dedi.</p>

  <p>Daniel ilgisiz bir sesle:</p>

  <p>“Yani,” dedi, “annene mi âşıksın?”</p>

  <p>Philippe yanıt vermedi: Yüzünde tuhaf, korkutucu anlamlar dolaşıyordu. Daniel ona doğru eğilerek gülümsedi:</p>

  <p>“Yoksa üvey babana mı tutkunsun, ha?”</p>

  <p>Philippe dehşetle irkildi, az önce yüzünden çekilen kan bir anda yanaklarına hücum etmişti, sonra Daniel’in gözlerinin içine bakarak kahkahayla güldü:</p>

  <p>“Neler geliyor aklınıza!”</p>

  <p>Daniel de güldü.</p>

  <p>“Onun yüzünden kendini öldürmeye kalkıştın,” dedi. “Değil mi? Öyleyse?”</p>

  <p>Philippe hâlâ gülüyordu:</p>

  <p>“Hayır! Kesinlikle hayır! Hiç ilgisi yok onunla! Hiç ilgisi yok!”</p>

  <p>“Öyleyse neden ölmek istedin? Bir an cesaretini kaybetmiş olduğun için Seine’e koştun, halbuki cesaretten, kahramanlıktan nefret ettiğini söylüyorsun! Demek sen, onun seni yargılamasından korktun. Seni hor görmesinden...”</p>

  <p>“Annemin hakkımdaki yargısından korktum ben. Annemin benim korkaklığım nedeniyle utanç duymasına katlanamıyorum. Annem...”</p>

  <p>“Annenin bunu sorun yapmayacağını benim kadar sen de biliyorsun.”</p>

  <p>Philippe yanıt vermedi, dudağını ısırdı.</p>

  <p>“Elimi omzuna koyduğum zaman dehşete düştün,” dedi Daniel. “Beni o sanmıştın, değil mi?”</p>

  <p>Philippe birden ayağa kalktı, gözleri alev alev yanıyordu: “Bana vurdu,” dedi. “Bana elini kaldırdı.”</p>

  <p>“Ne zaman?”</p>

  <p>“İki yıl önce. O günden bu yana her an onu sırtımda hissettim.”</p>

  <p>“Kendini çırılçıplak, onun kollarında hayal ettiğin oldu mu hiç?”</p>

  <p>Philippe yalansız bir öfkeyle, “Siz delisiniz!” dedi. “Çıldırmışsınız.”</p>

  <p>“Her neyse. Gerçek olan, onun sana egemen olduğudur. Sen dize gelmişsin, dört ayak üstünde yürüyorsun, o senin sırtına biniyor, genç, acemi bir katırmışsın gibi emrediyor sana, hükmediyor. Hiçbir zaman gerçek benliğinle yaşamıyorsun: Ya onun gibi düşünüyorsun ya ona karşı. Ama gerçek Philippe olarak değil! Hiçbir zaman! Barışçısın, kahramanlıktan nefret ediyorsun. Değil mi? Hayır, değil! O asker olmasaydı, cesur olmasaydı, kahramanlık savunucusu olmasaydı sen barışçı olmayı aklına bile getirmezdin.”</p>
<p>Daniel de kalktı, Philippe’i omuzlarından yakalayarak gözlerinin içine baktı.</p>

  <p>“Bak bana!” dedi. “Kurtulmak istiyor musun? Söyle! İstiyor musun? Seni kurtaracağım ben.”</p>

  <p>Philippe irkildi, omuzlarını Daniel’in parmaklarından kurtararak geri çekildi. Kuşkuyla bakıyordu:</p>

  <p>“Nasıl yapacaksınız bunu?”</p>

  <p>“Pek çok şey öğretebilirim sana. Pek çok.”</p>

  <p>“Ruh doktoru musunuz siz?”</p>

  <p>“Onun gibi bir şey.”</p>

  <p>Philippe başını salladı:</p>

  <p>“Öyle bile olsa,” dedi, “bu benimle neden ilgilendiğinizi anlatmaya yetmez.”</p>

  <p>Daniel gülümsedi:</p>

  <p>“Ben insan ruhuna meraklı amatör bir araştırıcıyım.” Sonra tutkulu bir heyecanla ekledi: “Ve senin ruhun, berraklığını gölgeleyebilecek bütün kötü tortulardan ayıklanması gereken, renkli, inanılmayacak kadar güzel bir ruh benim gözümde.”</p>

  <p>Philippe yanıt vermedi, dudaklarında mutlu bir gülümseme belirdi. Daniel ellerini ovuşturarak odanın içinde dolaşmaya başlamıştı. Heyecanla, “İşe,” dedi, “bütün değerleri sıfıra indirmekle başlayacağız. Öğrenci misin?”</p>

  <p>“İdim.”</p>

  <p>“Hukukta?”</p>

  <p>“Edebiyat lisansı yapıyordum.”</p>

  <p>“Çok güzel! Şu halde söyleyeceklerimi rahatça anlayacaksın. Uygulamak istediğim kuşku yöntemidir. Daha doğru bir deyimle, sistematik kuşku yöntemi. Ama kelime oyunlarıyla değil, hareketlerle, anladın, değil mi? Böylece, senin kendinle getirmediğin, dış etkilerle edindiğin ne varsa hepsi buharlaşıp yok olacak. Ve geride sen kalacaksın. Katışıksız, gerçek bir sen. Tamam mı? Anlaştık mı?”</p>

  <p>Philippe çocuksu bir merakla onu seyrediyordu.</p>

  <p>“Şu anda, bulunduğun noktada kaybedeceğin bir şey yok sanırım,” dedi Daniel.</p>

  <p>Philippe omuz silkti:</p>

  <p>“Hiçbir şey yok.”</p>

  <p>“Şu halde kabul ediyorsun,” dedi Daniel. “Seni çömez olarak yanıma alıyorum. Cehenneme inişe derhal başlayacağız.” Haşin gözlerle çocuğa bakarak ekledi: “Ama, bir şartım var: Bana yatırım yapmayacaksın.”</p>

  <p>Philippe aynı haşin gözlerle yanıt verdi:</p>

  <p>“O kadar aptal değilim!”</p>

  <p>Daniel, bakışlarını onun gözlerinden ayırmadan, “Beni,” dedi “bir kurumuş, buruşmuş kabuk gibi sırtından çıkarıp attığın gün, iyileşmiş olacaksın.”</p>

  <p>“Korkmayın,” dedi Philippe.</p>

  <p>Daniel, “Kurumuş, buruşmuş bir kabuk gibi,” dedi, güldü.</p>
<p>“Kurumuş, buruşmuş bir kabuk gibi,” diye tekrarladı Philippe. İkisi birden güldüler. Daniel Philippe’in kadehini doldurdu.
</p>
  <div class="bosluk-1"></div>

  <p>Kadın birden:</p>

  <p>“Şuraya oturalım,” dedi.</p>

  <p>“Neden oraya?”</p>

  <p>“Orası daha yumuşak.”</p>

  <p>“Görüyor musunuz?” dedi Pinette. “Postacı güzeli yumuşak yerlerden hoşlanıyor.”</p>

  <p>Ceketini çıkardı, çimenlerin üzerine serdi:</p>

  <p>“Gel,” dedi, “en yumuşak yerini şuraya koy bakalım.”</p>

  <p>Bir buğday tarlasının yanında, çimenlerin üzerine oturdular. Pinette sol elini yumruk yaptı, yan gözle genç kadına bakarak başparmağının ağzına soktu, üfler gibi yaptı. Sol kolunun pazusu, bir pompayla şişiriliyormuş gibi ağır ağır kabardı.</p>
 <p>“Dokunabilirsin!”</p>

  <p>Kadın acemi, ürkek parmağını Pinette’in koluna dokundurdu: Şişmiş kas o an yok oldu parmağın ucunda, Pinette sönen bir balonun çıkardığı incecik ıslığa benzer bir ses çıkardı.</p>

  <p>Kadın, “Ayyy!” dedi.</p>

  <p>Pinette Mathieu’ya döndü:</p>

  <p>“Haha!” dedi. “Mauron beni burada, yol kenarında, ceketi çıkarmış, keyif çatarken görseydi, ha? Ne yapardı?”</p>

  <p>“Mauron,” dedi Mathieu, “dörtnala koşuyor şimdi.”</p>

  <p>“Koşsun bakalım,” dedi Pinette, “koşmazsa anasını fallarlar sonra.” Kadına doğru eğilerek anlattı: “Mauron, bizim yüzbaşı. Doğanın kucağında şimdi, açık havada.”</p>

  <p>“Doğanın kucağında mı?” diye tekrarladı kadın.</p>

  <p>“Evet, açık havada koşu yapıyor. Sağlığa çok iyiymiş açık havada koşmak.” Alayla güldü: “Kendi kendimizin komutanıyız şimdi, bize emir verecek kimse yok, aklımıza eseni yapabiliriz; bak, örneğin, canın çektiyse şimdi hemen kalkar, okula gider ve yüzbaşının süslü yatağında bir güzel uyku çekebilirsin. Şimdi köyün sahipleri biziz! Köy, bizim şimdi!”</p>

  <p>“Pek uzun sürmeyecek bir saltanat,” dedi Mathieu.</p>

  <p>“İyi ya, öyleyse fırsattan son kırıntısına kadar yararlanmaya bakalım.”</p>

  <p>“Burada oturmayı yeğlerim,” dedi genç kadın.</p>

  <p>“Peki, ama neden? Sana, hiç kimse karışamaz diyorum, kimse; niye burada yattın, diyemez.”</p>

  <p>“Ama köyde insanlar var daha.”</p>

  <p>Pinette kadına azametle baktı:</p>

  <p>“Gerçekten,” dedi, “senin bir devlet memuru olduğunu unutmuştum. Bir pot kırarsan, bakanlıktan hesap sorarlar sana.” Mathieu’ya bir suç ortağının sinsi gülüşüyle göz kırparak devam etti: “Halbuki biz,” dedi, “bize hesap soracak bir Allahın kulu yok, işsiz güçsüz, yersiz yurtsuz bir alay serseriyiz biz. Ne yerin yasası ilgilenir bizimle, ne göğün! Gelip geçiyoruz işte, bir yandan girip, öbür yandan çıkıyoruz. Siz, siz bir toprağa bağlısınız, dünya üzerinizden akıp gider, ama siz kalırsınız. Biz ise dünyanın peşi sıra sürükleniyoruz. Geçit kuşlarıyız biz, göçmen kuşlarız, yirminci yüzyılın haçlılarıyız. Değil mi? Kurtlarız, biz koca dişli, iri pençeli, kanlı, vahşi hayvanlar; bir sürü kötü kurt! Ha ha!”</p>

  <p>Bir avuç ot koparmıştı, kadının çenesini gıdıklıyordu; sonra onun iri, siyah gözlerine bakarak şarkı söylemeye koyuldu, gülümsüyordu:</p>

  <p>“<i>Hain kurttan kim korkar?</i>”</p>

  <p>Genç kadın kızardı, gülümsedi, şarkıya devam etti:</p>

  <p>“<i>Biz korkmayız! Biz korkmayız!</i>”</p>

  <p>Pinette keyifle,</p>

  <p>“Hehey!” dedi. “Hehey, bebeğim!” Sonra gözleri ileride belirsiz bir yere takıldı, dalgın bir sesle tekrarladı: “Hehey, bebeğim! Bebeğim! Bebeğim!”</p>

  <p>Birden sustu. Gök kırmızı; yeryüzünde hava serin ve masmaviydi. Mathieu ellerinin, kaba etlerinin altında bitkinin, böceklerin ve toprağın birbirine girmiş, karmaşık, iç içe yaşantısını duyuyordu; hırçın, ıslak ve bitli dev bir baş; avuçlarına yapışan apaçık, çıplak ve gerçek korkuydu bu. Tuzak! Voge’larla Ren arasında tuzağa yakalanmış, insan olabilme umudundan yoksun milyonlarca insan; bu geniş yeşil orman onlar yok olduktan sonra yaşamaya devam edecekti; yeryüzünde herhangi bir manzara, bir tarla ya da evrenin her çağında, her noktasında var olabilme özelliğiyle silahlanmış o kişiliksiz ve cansız canlılardan biri olmadıkça var olmak ve yaşamak mümkün değilmiş gibi. Avuçlarının altında otlar, bir intihar özlemi kadar baştan çıkarıcıydı; toprağa bastırarak ezdiği otlar ve gece, gecenin içinde yerde sürünerek oradan oraya koşan kaçak, korkmuş, suçlu düşünceler ve ince, uzun, sayısız bacaklarıyla bir anda ezilip yok oluncaya kadar ayaklarının dibinde sallanıp duran kır örümceği. Genç kadın göğüs geçirdi. Pinette, “Ne var, yavru kuş?” diye sordu.</p>

  <p>Kadın yanıt vermedi. Uzunca bir burun, alt dudağı hafifçe taşmış ince, keskin bir ağızla yüzü küçük, solgun ve heyecanlıydı.</p>

  <p>“Ne var? Ha? Söyle bana, ne oldu?”</p>

  <p>Kadın susuyordu. Yüz metre Ötelerinde, güneşle yeryüzü arasından dört asker, altın yaldızlı sisin içinde simsiyah, yürüyorlardı. Biri durdu, batıya döndü; yaldızlı aydınlık, hayalini silik bir gölge yapmıştı, siyah değildi şimdi, batan günün kızıllığı içinde siyahtan çok eflatundu; başı açıktı adamın, kasketsizdi. Arkasından yürüyen geldi, ona çarptı, itti, gölgeleri buğdayların üstünde bir gemi gibi kaydı; peşlerinden gelen, kolları havada, arkaları sıra kaydı; en gerideki başakları elindeki değnekle iki yana savurarak yol açıyordu.</p>
<p>“Gene yabancılar!” dedi Pinette.</p>

  <p>Genç kadının çenesini parmak uçlarıyla tutmuş, kaldırmış, yüzüne bakıyordu, kadının gözleri dolu doluydu.</p>

  <p>“Şuna bak,” dedi, “hiç de keyifli değilsin.”</p>

  <p>O askerlere özgü sertlikle konuşmak istiyordu, ama sesinde kendine güvenen bir erkeğin kararlı katılığı yoktu; çocuksu ağzından geçerken kelimeler yavanlaşıyor, yumuşuyordu.</p>

  <p>“Elimde değil,” dedi kadın.</p>

  <p>Kadını göğsüne doğru çekti.</p>

  <p>“Hadi hadi, sus bakalım. Ağlama! Bak, biz ağlıyor muyuz?” Güldü, tekrarladı: “Biz ağlıyor muyuz?”</p>

  <p>Genç kadın başını Pinette’in omzuna bıraktı, Pinette usulca saçlarını okşadı, yüzünde gururlu bir mutluluk vardı.</p>

  <p>“Sizi alıp götürecekler,” dedi kadın.</p>

  <p>“Yok canım!”</p>

  <p>Kadın ağlıyordu:</p>

  <p>“Sizi götürecekler,” diye hıçkırdı.</p>

  <p>Pinette’in çocuk yüzü sertleşti:</p>

  <p>“İnsanların, bana acımalarından hoşlanmam,” dedi.</p>

  <p>“Sizi alıp götürmelerini istemiyorum.”</p>

  <p>“Bizi alıp götüreceklerini kim söyledi sana? Fransızların nasıl dövüştüğünü göreceksin yakında, hem de en yakın locadan seyredeceksin.”</p>

  <p>Kadın bebekleri korkuyla iri iri açılmış siyah gözlerini Pinette’in gözlerine kaldırdı; öylesine dehşete düşmüştü ki ağlayamıyordu.</p>

  <p>“Dövüşmeyeceksiniz.”</p>

  <p>“Vay vay vay vay!”</p>

  <p>“Dövüşmeyeceksiniz, dövüşmemeniz gerek, savaş bitti bir kez.” </p>
<p>Pinette kadına alaylı gözlerle baktı:
</p>
  <p>“Ha!” dedi. “Haha! Haha!”</p>

  <p>Mathieu doğruldu, gitmek istiyordu.</p>

  <p>Genç kadın, “Daha dün tanıdık birbirimizi...” diye mırıldandı.</p>

  <p>Alt dudağı titriyordu, ince, uzun yüzünü öne eğmişti, soylu, düşünceli ve hüzünlü bir hali vardı, genç soylu bir at gibi.</p>

  <p>“Yarın...” dedi.</p>

  <p>“Oh oh!” dedi Pinette. “Yarına kadar...”</p>

  <p>“Yarına kadar, yarına kadar bir gece var yalnızca.”</p>

  <p>Pinette göz kırptı:</p>

  <p>“Tabii,” dedi, “bir gececik kaldı önümüzde. Azıcık eğlenebileceğimiz bir gece.”</p>

  <p>“Eğlenmek istemiyorum ben.”</p>

  <p>“Eğlenmek istemiyor musun? Gerçek mi? Gerçekten, eğlenmek istemiyor musun?”</p>

  <p>Yanıt vermedi genç kadın, bakıyordu. Pinette, “Üzgün müsün?” dedi.</p>

  <p>Kadın, dudakları aralık, ona bakıyordu.</p>

  <p>“Benim yüzümden mi?” diye sordu Pinette.</p>

  <p>Beceriksiz bir sevecenlikle kadına doğru eğildi, ama hemen aynı anda doğruldu, dudaklarını ısırdı, yüzünde kötü bir anlam belirmişti.</p>

  <p>“Hadi hadi!” dedi. “Aldırma, bebek: Daha iyileri gelecek arkadan. Biri gider, onu gelir. N’olacak?”</p>

  <p>“Gelecekler beni ilgilendirmez.”</p>

  <p>“Geldikleri zaman öyle söylemeyeceksin ama. Acayip heriflerdir onlar, bilmezsin sen. Fiyakalıdırlar ha! Bir omuzlar, böyle böyle! Kalçalar, şu kadarcık!”</p>

  <p>“Kimden bahsediyorsunuz siz?”</p>

  <p>“Kimden olacak? Almanlardan tabii.”</p>

  <p>“Onlar insan değil benim gözümde.”</p>

  <p>“Beğenmiyorsun demek. Ya ne istiyordun?”</p>

  <p>“Hayvan hepsi.”</p>

  <p>Pinette tarafsız bir gülümsemeyle başını salladı:</p>

  <p>“Yanılıyorsun,” dedi. “Onlar yakışıklı ve cesur askerlerdir. Fransızlara benzeyemezler tabii, ama gene de iyi askerdirler.”</p>

  <p>Kadın, “Benim gözümde hayvan hepsi,” diye mırıldandı.</p>

  <p>“Bu lafı çok söyleme,” dedi Pinette, “çünkü sonra, fikrini değiştirdiğin zaman bu lafı söylemiş olmak rahatsız edecek seni. Onlar savaşı kazanmış olarak geliyorlar, anladın mı? Seni yenmiş, savaşı kazanmış bir Sezar, ona karşı koyamazsın, elinden geçeceksin ister istemez, hem de sırıta sırıta. Git Parisli kızlara bir sor istersen. Hadi! Git de sor. Ne güzel eğleniyorlardır şu sıra. Ha ha! Bacak kaldırma yarışı yapıyorlar şimdi.”</p>

  <p>Kadın birden doğruldu, Pinette’in ellerinden sıyrıldı:</p>

  <p>“İğrendiriyorsunuz beni!” dedi. “Susun!”</p>

  <p>“Neden, güzelim? Neden? Ne var?”</p>

  <p>“Fransızım ben!” dedi kadın.</p>

  <p>“İyi ya! Paris’tekiler de Fransız. Ne çıkar? O işe engel olmaz bu.”</p>

  <p>“Bırakın beni!” dedi kadın. “Gitmek istiyorum.”</p>

  <p>Pinette sapsarı oldu, alayla gülmeye başladı.</p>

  <p>Mathieu, “Kızmayın,” dedi. “O sizi kızdırmak için söylüyor zaten.”</p>

  <p>Genç kadın, “İleri gidiyor ama,” dedi. “Beni ne sanıyor?”</p>

  <p>Mathieu usulca, ‘Yenilmiş olmak kolay değil,” dedi. “Alışmak için zaman ister. Onun normal hayatında ne kadar nazik, nasıl yumuşak olduğunu bilemezsiniz. Kuzu gibidir.”</p>

  <p>“Haha!” dedi Pinette. “Haha!”</p>

  <p>“Kıskanıyor da ondan,” dedi Mathieu. “Kıskançlığından böyle konuşuyor.”</p>

  <p>Kadın yumuşamıştı:</p>

  <p>“Beni mi kıskanıyor?” diye sordu.</p>

  <p>“Tabii ya! Kendisi taş kırarken burada size sokulmaya çalışacak bütün o yakışıklı herifleri düşündükçe deli oluyor.”</p>

  <p>Pinette hâlâ alay ediyordu:</p>

  <p>“Taş kırarken ya da kuyruğu titretirken...” dedi. “Olmaz mı yani?”</p>

  <p>Kadın birden, “Hayır, hayır! diye bağırdı. “Ölmenizi istemiyorum. Öldürmeyeceksiniz kendinizi! Öldürtmeyeceksiniz!”</p>

  <p>Pinette gülümsedi:</p>

  <p>“Tam bir kadın gibi konuşuyorsun şimdi,” dedi. “Tıpkı bir kadın gibi, bir küçük kız gibi! Bir küçücük kız gibi...” Sokulmuş, kadını gıdıklıyordu.</p>

  <p>Kadın iki büklüm oldu, kıvranıyor, küçük kahkahalarla gülüyordu.</p>

  <p>“Yapma!” diye azarladı. “Yapma! Kötü çocuk oldun bugün!”</p>
<p>Mathieu, rahatsız olmuştu:</p>

  <p>“Korkmayın!” dedi. “Onun için üzülmeyin, korkacak bir şey yok, her şey kolaycacık olup bitecek. Bakın, suratına bakın, kaç gündür doğru dürüst yemek bile yemedi. Levazımda erzak yok.”</p>

  <p>Pinette’le kadın aynı anda dönüp baktılar, gözlerinde, sevişmeleri yarıda kesilivermiş gibi ayılmış ve nefret dolu anlamlar yanıp söndü. Mathieu Pinette’e sertlikle bakıyordu, Pinette bir an ona baktı, sonra başını öne eğdi; çocuksu bir küskünlükle dizlerinin arasından bir tutam ot yoldu. Yolda askerler yürüyordu. Birinin elinde bir tüfek vardı, bir sirk palyaçosu gibi tüfeği komik hareketlerle havada sallayarak gülüyordu.</p>

  <p>Çarpık bacaklı, ufak tefek olanı, “Serseri! diye bağırdı.</p>

  <p>Asker tüfeği namlusundan tuttu, golf sopasıymış gibi hesaplı hareketlerle salladı, sonra olanca hızıyla yere doğru savurdu, iri bir çakıl sıçradı, yirmi adım öteye düştü. Pinette, kaşlarını çatmış, onlara bakıyordu:</p>

  <p>“İşi hemen sululuğa vuranlar da var,” dedi.</p>

  <p>Mathieu yanıt vermedi. Genç kadın Pinette’in elini dizine koymuş, parmaklarıyla oynuyordu.</p>

  <p>“Nikâh yüzüğünüz var,” dedi.</p>

  <p>Pinette, elini belirsiz bir hareketle çekerek, “Görmedin miydi?” dedi.</p>

  <p>“Görmüştüm. Evli misiniz?”</p>

  <p>“Parmağımda nikâh yüzüğü olduğuna göre...”</p>

  <p>Kadın kederle, “Evet...” diye mırıldandı. “Öyle.”</p>

  <p>“Bak, yüzüğü ne yapacağım şimdi,” dedi Pinette.</p>

  <p>Yüzünü buruşturarak parmağından çıkardı, buğdayların arasına fırlattı.</p>

  <p>Genç kadın, şaşırmıştı:</p>

  <p>“Ayy! Aman...” diye kekeledi.</p>

  <div class="bosluk-1"></div>

  <p><i>Masanın üzerinden bıçağı aldı, Ivich’in eli kanıyordu, bıçağı ani bir hareketle avucuna sapladı</i>, hareketler, küçük, suçsuz gösteriler, neye yarıyor bütün bunlar, neye? Buna özgürlük diyordum ben; esnedi.</p>

  <p>“Altın mıydı?”</p>

  <p>“Evet.”</p>

  <p>Genç kadın hafifçe doğruldu, erkeği dudaklarından öptü. Mathieu davranmış, oturmuştu:</p>

  <p>“Hadi bakalım, tüyüyorum ben.”</p>

  <p>Pinette ona ürkek gözlerle baktı:</p>

  <p>“Otursana!” dedi. “Otur beş dakika daha.”</p>

  <p>“Bana ihtiyacınız yok artık.”</p>

  <p>“Otur diyorum sana,” dedi Pinette, “önemli bir işin yoksa...”</p>

  <p>Mathieu gülümsedi, kadını gösterdi:</p>

  <p>“Ama bak, o kalmamı istemiyor pek.”</p>

  <p>“O mu? Yok canım, niye istemesin; seni seviyor.” Kadına doğru eğildi, okşayan bir sesle, “En iyi arkadaşım Mathieu. Sen de seviyorsun, değil mi?” diye sordu.</p>

  <p>“Tabii,” dedi kadın.</p>

  <p>Mathieu, “Benden nefret ediyor,” diye düşündü, ama kalkıp gitmedi. Zaman, akmaz olmuştu: Bu kızıl renkli toprağa yayılmış, titriyordu. Ani bir hareket ve Mathieu zamanı gene ta kemiklerinin içinde hissedecekti, eski, yıllanmış bir romatizma gibi. Sırtüstü uzandı. Gök, gökyüzü, pembe ve anlamsız; gökyüzüne yuvarlanmak mümkün olsaydı! Yapılacak hiçbir şey yok, çaresiz. Aşağıda, dipte yaşamak için yaratılmışız biz, bütün kötülük bundan geliyor.</p>

  <p>Buğdaylar boyunca kayıp gidişlerini gördüğü dört asker tarlanın çevresini dolaşıp, yola çıkmışlardı; çayırın sınırında peş peşe yürüyorlardı şimdi. İstihkâmcıydılar hepsi, Mathieu hiçbirini tanımıyordu; önde yürüyen çavuş, Pinette’e benziyordu, sırtında gömlek vardı yalnızca, Pinette gibi gömleğinin kollarını sıvamış, yakasını tüylü göğsüne kadar açmıştı; peşinden yürüyen esmer, güneşte yanmış olanı ceketini omuzlarına atmıştı, sol eline bir tutam başak almıştı, sağ eliyle başakları ufalıyordu; sağ elini açtı, ağzına götürdü, dilini çıkardı, başının küçük bir hareketiyle küçük, altın pırıltılı tanecikleri ağzına attı. Üçüncü, daha uzun boylu ve yaşça daha büyüktü herhalde, avucunu açmış, sarı saçlarını parmaklarıyla tarıyordu. Ağır ağır, düşte gibi, bir sivilin kıvrak salınışıyla yürüyorlardı; sarışın, iri, uzun boylu genç adam saçlarının arasındaki elini indirdi, avuçlarını, kendisini hapseden asker elbisesinden sonunda kurtularak güneşe kavuşan bu bedenin erkek yapısının keyfini çıkarmak ister gibi, omuzlarında, boynunda dolaştırdı. Birbirinin peşi sıra, hemen aynı anda durdular üçü de, Mathieu’ya baktılar. Mathieu bir başka, uzak çağın bakışı altında eridiğini ve bitkileştiğini hissetti, o, hayvanların baktığı bir çayırdı şimdi. Esmer olan, “Kemerimi düşürdüm,” dedi.</p>

  <p>Ses, bu yumuşak, huzurlu, insansız dünyayı rahatsız etmedi: Bir söz değildi bu; sessizliği yaratan o değişmez, yumuşak gürültülerden biriydi. Sarışının dudaklarından, bir öncekine benzer bir küçük gürültü süzüldü:</p>

  <p>“Aldırma, Almanlar bulup alırlar arkadan.”</p>

  <p>Dördüncü sessizce geliyordu; durdu, başını kaldırdı ve yüzü, göğün boşluğunu aksettirdi.</p>

  <p>“Hey!” dedi.</p>

  <p>Eğildi, bir gelincik kopardı, ağzına koydu. Doğrulurken, genç kadına sımsıkı sarılmış, Pinette’i gördü; gülmeye başladı:</p>

  <p>“Zorlu bir güreş, ha?” dedi.</p>

  <p>“Epey zorlu,” dedi Pinette.</p>

  <p>“Hava serinliyor.”</p>

  <p>“Serinlesin, daha iyi ya.”</p>

  <p>Dört baş, Fransızlara özgü anlayışla sallandı, sonra anlayış kayboldu, yerinde sonsuz bir rahatlık kaldı, başlar sallanmakta devam ediyordu. Mathieu, ‘Hayatlarında ilk kez dinleniyorlar,” diye düşündü.</p>

  <p>Dinleniyorlardı, zorla yürüyüşlerin, teftişlerin, talimlerin, izinlerin, bekleyişlerin ve umutların yorgunluğuyla dinleniyorlardı, savaşın ve çok daha eski bir hastalığın: Barışın yorgunluğuyla dinleniyorlardı. Buğdayların arasında, ormanın kenarında, köy yolunda daha başkaları vardı, küçük gruplar halinde, başka dinlenenler; bir korkunç hastalıktan yeni kalkmış, iyileşme çabasında insanlar kervanı kırlardan yürüyüp gidiyordu.</p>

  <p>Çavuş, “Hey, Pirard!” diye bağırdı.</p>

  <p>Mathieu döndü. Pirard, Yüzbaşı Mauron’un emir eri, yol kenarında durmuş çişini ediyordu; ağır hareketli, hoyrat, sinsi bir Brötanyalıydı Pirard. Mathieu ona şaşkınlıkla baktı; batan günün ışığı iriyarı, hantal köylünün toprak rengindeki sağlıksız yüzünü kızıla boyamıştı, gözleri acayip bir anlamla durgunlaşmış, bu gözlerden o kurnaz ve ikiyüzlü, hesaplı anlam yok olmuştu, belki de hayatında ilk kez, gökyüzünde bilinmedik bir elin çizdiği işaretleri, güneşin sır dolu, gizli yüzünü görüyordu. Elinden, pantolonunun önünde unutulmuş sanılan berrak, sarı bir su fışkırıyordu.</p>

  <p>“Hey, Pirard!”</p>

  <p>Pirard sıçradı.</p>

  <p>“N’apıyorsun?” diye sordu çavuş.</p>

  <p>“Hava alıyorum.”</p>

  <p>“İşiyorsun be, hayvan! Kadınlar var burada.”</p>

  <p>Pirard gözlerini ellerine indirdi, şaşkın, baktı birkaç saniye, sonra acele pantolonunun düğmelerini ilikledi.</p>

  <p>“Farkında bile değilim,” dedi.</p>

  <p>Genç kadın, “Zararı yok,” dedi.</p>

  <p>Pinette’in göğsüne biraz daha sokuldu, çavuşa gülümsedi. Etekleri sıyrılmıştı, ama indirmek akima gelmedi; bir suçsuz dünyada yaşıyorlardı. Erkekler kadının bacaklarına baktılar, ama iyi niyetle, kaygılı bir hayranlıkla: Gökyüzü yaratıklarıydı hepsi, suçsuz dümdüz bakışları vardı.</p>

  <p>“Peki,” dedi esmer olan. “Peki, hadi bakalım, eyvallah! Gezintiye devam.”</p>

  <p>Uzun, iriyarı sarışın güldü:</p>

  <p>“Gezelim de iştahımız açılsın.”</p>

  <p>“İyi eğlenceler,” dedi Mathieu.</p>

  <p>Güldüler: Hepsi, köyde, ağza atılacak bir lokma bile kalmadığını biliyorlardı. Levazım’ın erzak depoları sabah, erkenden didik didik aranmıştı.</p>

  <p>“İştahtan yana eksiğimiz yok!” dedi birisi.</p>

  <p>Kimse kımıldamadı; artık gülmüyorlardı, çavuşun gözlerinde belirsiz bir korku yanıp söndü: Yürüyüp gitmekten korkmuştu sanki. Mathieu neredeyse, gitmeyin, oturun şuraya, diyecekti.</p>

  <p>Çavuş, sakin bir sesle, “Hadi bakalım!” dedi,</p>

  <p>Yola doğru yürüdüler; gidişleri akşamın serinliğinde incecik, çabucak kapanan bir çatlak yaptı; bu çatlaktan azıcık bir zaman aktı, Almanlar üç-beş adım daha yaklaştılar, çelikten parmaklar Mathieu’nun yüreğini bir mengene gibi sıktı. Sonra kanama kesildi, zaman yeniden pıhtılaştı, dondu, gökyüzü yaratıklarının gelişigüzel dolaştığı sonsuz, geniş bir park kaldı geride. “Ne sonsuz boşluk bu,” diye düşündü Mathieu. Büyük, sonsuz büyük biri, bir dev, ardında doğayı ikinci sınıf askerlere terk ederek, birden uçup gitmişti. Bir eski çağ güneşinin altında bir ses dolaşıyor: Pan öldü, onlar aynı yokluğu hissettiler. Ölen kim, bu kez? Fransa mı? Hıristiyan dünya mı? Umut mu? Toprak ve tarlalar ağır ağır başlangıçtaki yararsızlıklarına geri dönüyorlardı; söyleyemedikleri ve koruyamadıkları topraklar üzerinde bu insanlar nedensiz ve amaçsızdılar; birer hiç. Her şey yepyeni görünüyordu, oysa akşam, gelecek gecenin karanlık çizgisiyle sınırlanmıştı; bu gecenin koynunda, bir kuyrukluyıldız kendini yeryüzüne atacaktı. Bombalayacaklar mı? Tören çok yakındı herhalde. Dünyanın ilk günü müydü, yoksa son günü müydü bu? Gözle görülürcesine koyulaşan, siyahlaşan buğdaylar, gelincikler, hepsi, her şey aynı anda doğuyor ve ölüyordu sanki. Mathieu gözlerini bu sessiz durgun kargaşada dolaştırdı, düşünüyordu: Umutsuzluk cenneti bu.</p>

  <p>“Dudakların buz gibi,” dedi Pinette.</p>

  <p>Kadına sokulmuş, öpüyordu.</p>

  <p>“Üşüdün mü?” diye sordu.</p>

  <p>“Hayır.”</p>

  <p>“Seni öptüğüm zaman, hoşuna gidiyor mu?”</p>

  <p>“Çok.”</p>

  <p>“Öyleyse dudakların neden buz gibi böyle?”</p>

  <p>Kadın yanıt vermedi, sonra, usulca, “Sahiden kadınlara tecavüz ederler mi?” diye sordu.</p>

  <p>“Deli olma,” dedi Pinette.</p>

  <p>Kadın tutkuyla, “Öp beni!” dedi. “Öp beni! Her şeyi unutmak istiyorum.”</p>

  <p>Erkeğin başını elleriyle yakaladı, kendine çekti, otlara doğru yuvarlandılar.</p>

  <p>“Kuşum!” dedi Pinette. “Küçücük kuşum!”</p>

  <p>Kadının üzerine boylu boyunca uzandı, yattı. Mathieu otlara karışmış bir tutam saç görebildi. Sonra, hemen aynı anda baş kalktı yeniden, yüzdeki gururlu, hırçın ve inatçı maske düşmüştü; gözler yumuşak, pürüzsüz bir çıplaklığın içinden Mathieu’ya, görmeden, bakıyordu; bu gözlerde sonsuz bir yalnızlık vardı.</p>

  <p>“Canım, bir tanem, gel, gelsene,” diye inledi genç kadın.</p>

  <p>Baş kımıldamadı, kıpırtısız bembeyaz, kör, bakıyordu hâlâ. Mathieu bu karanlık gözlere bakarak: Erkeklik görevini yapıyor, diye düşündü. Pinette kadını altına yatırmıştı, onu toprağa bastırarak eziyor, toprağa, kararsız bekleyen otlara bastırarak gömüyordu; sırtüstü yatmış toprağı karnının altında hapsediyordu, toprak çağırıyordu onu, karnıyla ona aşılanacak, köklenecekti onda, o suydu, kadındı, o aynaydı; bütün yüzeyiyle gelecek kuşakların kahraman savaşçısını, erkeği, yenmiş ve kazanmış gururlu askeri aksettiriyordu; doğa , heyecanlı, arzu dolu, sırtüstü uzanmış, onu bütün yenilgilerden temizleyerek içine alıyor, çağırıyordu; gel, canım, bir tanem, gel. Ama o sonuna dek erkek kalmak istiyordu, avuçlarıyla toprağa yaslanıyor, kısalmış, bükülmüş kolları bilinmedik bir dev kuşun kanatlarına benziyordu, başını bu yumuşak, karmakarışık, uslu arzunun üzerinde dimdik tutuyor, aşağıdan, topraktan seyredilmek, hayran olunmak, ölesiye arzulanmak; hayvansı bir sıcaklık gibi topraktan bedenine geçen bu zaferle keyfince oynamak; “Peki, sonra? Ya sonra ne olacak?” diye düşünmek için kendini yokluğun, bıkkınlığın anaforuna kapıp koyvermek istiyordu. Sonra kadın kollarını boynuna doladı, ensesini bastırdı. Baş zafer ve aşk karanlığına gömüldü, toprak üzerlerine kapandı. Mathieu sessizce kalktı, uzaklaştı; tarlayı geçti, henüz aydınlık olan yolda, kavakların yaptığı lekeler arasında gelişigüzel dolaşan gökyüzü yaratıklarından biri oldu. Erkekle kadın simsiyah otların içinde kaybolmuşlardı; ellerinde çiçek demetleriyle askerler geçiyordu, içlerinden biri elindeki demeti yüzüne doğru kaldırdı, burnunu çiçeklerin arasına daldırdı, derin nefeslerle çiçekleri koklayarak boş ve amaçsız özgürlüğünü, acı ve hak edilmemiş hiçliğini ciğerlerine doldurdu. Gece yeşilliği insan yüzlerini kemiriyordu; herkes birbirine benziyordu şimdi, Mathieu: Ben de onlara benziyorum, diye düşündü. Biraz daha yürüdü, önünde bir yıldızın tutuştuğunu gördü ve ıslık çalan, karanlık, gölgeleşmiş birine sürtündü. Gölge döndü, Mathieu onun gözlerini gördü, birbirlerine bakarak gülümsediler, bu dün gecenin gülümsemelerinden biriydi, bir dostluk gülümsemesi.</p>

  <p>“Hava serin,” dedi gölge.</p>

  <p>“Evet,” dedi Mathieu, “iyice serinledi hava.”</p>

  <p>Birbirlerine söyleyebilecekleri başka bir şey yoktu, gölge yürüdü gitti. Mathieu onu bakışlarıyla kovaladı; insanoğlunun her şeyi yapabileceğini gözlerindeki alevden okuyabilmek için onun her şeyi, hatta umudunu bile kaybetmesi mi gerekiyordu? Pinette sevişiyordu; Guiccioli’yle Latex, belediye binasında, sarhoş, baygın, yerlerde yatıyorlardı; yollarda, gökyüzü yaratıkları korkularını peşleri sıra sürükleyerek dolaşıyorlardı; kimse için gerekli değilim artık. Nereye gideceğini bilemediği için kendini oracıkta yere, yolun kenarına bırakıverdi. Gece ağzından, gözlerinden, burun deliklerinden, kulaklarından süzülerek başının içine doldu, o hiç kimse değildi artık, hiçbir şey değildi. Bahtsızlıktan ve geceden başka bir şey değildi artık. Charlot! diye düşündü ve sıçrayarak kalktı; korkusuyla yapayalnız, acı çeken Charlot’yu düşündü ve utandı; ben o sarhoş domuzlarla şenlik yaparken Charlot yapayalnızdı, gürültüsüzce, usulca korkuyordu ve ben ona yardım edebilirdim.</p>

  <p>Charlot az önce bıraktığı yerde oturuyordu; kitabının üzerine kapanmıştı. Mathieu yanına gitti, elini saçlarında dolaştırdı:</p>

  <p>“Gözlerini kör edeceksin.”</p>

  <p>“Okumuyorum,” dedi Charlot. “Düşünüyorum.”</p>

  <p>Başını kaldırmıştı, kalın, çocuk dudakları bir gülümsemeyle büküldü.</p>

  <p>“Ne düşünüyorsun?”</p>

  <p>“Dükkânı düşünüyorum. Yağma etmişlerdir, değil mi?”</p>

  <p>“Sanmam,” dedi Mathieu.</p>

  <p>Belediyenin karanlık pencerelerini işaret ederek sordu:</p>

  <p>“Bu serserilerden ne haber?”</p>

  <p>“Bilmem,” dedi Charlot. “Epeydir sesleri çıkmıyor.”</p>

  <p>Mathieu basamaklardan birine çöktü.</p>

  <p>“İşler parlak değil, ha?”</p>

  <p>Charlot kederle gülümsedi.</p>

  <p>“Benim için mi geri döndün?” diye sordu.</p>

  <p>“İçim sıkıldı. Belki senin de için sıkılmıştır diye düşündüm. İki laf ederiz belki,” dedim.</p>

  <p>Charlot yanıt vermedi, başını salladı.</p>

  <p>“Gideyim mi?” dedi Mathieu.</p>

  <p>Charlot, “Hayır,” dedi, “gitme. Senden rahatsız olmam ben. Ama bana yardım da edemezsin. Ne diyeceksin bana? Almanların adam yemediklerini mi? Cesur olmak, sıkı durmak gerektiğini mi? Bunların hepsini ezbere biliyorum ben.”</p>

  <p>İçini çekti, kitabı kapadı, yere, yanına bıraktı.</p>

  <p>“Yahudi olman gerek,” dedi. “Yoksa anlayamazsın. Elini Mathieu’nun dizine koydu, özür diler gibi, “Korkan ben değilim,” dedi, “içimde, damarlarımda ırkım korkuyor. Buna kimse çare bulamaz.”</p>

  <p>Mathieu susuyordu; yan yana, sessiz, kıpırtısız, biri çökmüş, yıkılmış, öbürü yararsız, gereksiz, karanlığın çepeçevre etraflarını sarıp, onları yok etmesini bekleyerek, oturdular.</p>

  <div class="bosluk-1"></div>

  <p>Caddelerin, sınırlarının dışına taştığı ve akşamın kıvamlı, ağdalı buharında eridiği saatti, pencereler yarı karanlığın içinde uzun, ağır, hareketsiz bir hareketle kayıp gidiyordu, oda bir küçük saldı, yüzüyordu, viski şişesi bir Aztek tanrısıydı; Philippe, bu huzurlu, ince uzun, gümüş rengi bitkiydi; aşk, aşktan da fazla bir şeydi ve dostluk tüm dostluk değildi. Daniel, saklanmış, dostluktan söz ediyordu, Daniel bir sıcak ve huzurlu sesten ibaretti. Bir an durdu, nefes aldı, Philippe bu arada konuştu:</p>

  <p>“Hava ne kadar karardı. Elektriği açsak mı?”</p>

  <p>Daniel haşin bir sesle, “Cereyanı kesmedilerse,” dedi.</p>

  <p>İsteksizce kalktı; ışığın sınavından geçme anı gelmişti. Pencereyi açtı, boşluğa eğildi ve sessizliğin menekşe kokusunu içine çekerek derin nefesler aldı; çok geceler, burada, kendimden kaçmak istedim, büyüyen, gitgide büyüyen ayak sesleri duydum, düşüncelerime basarak yürüyorlardı. Gece yumuşak, güzel, vahşiydi. Gecenin, kim bilir kaç kez berelenmiş etindeki yara kapanmıştı. Dopdolu, insan eli değmemiş gece, insansız bir güzel gece, nefis, çekirdeksiz bir kan portakalı. Panjurları istemeye istemeye kapadı, düğmeyi çevirdi ve oda bir anda karanlıktan dışarı fırladı, maddeler korkuyla kabuklarına çekiliverdi. Philippe’in yüzü Daniel’in bakışlarında şekillendi yeniden, Daniel bu henüz kesilmiş, kanlı yere yuvarlanmış, haşin çizgili başın, bu ona ilk kez görüyormuşçasına şaşkın ve korkulu gözleriyle bakan kanlı, dev başın, bakışlarının içinde eridiğini hissetti. “Sıkı durmak gerek,” diye düşündü. Korkmuştu, bu çılgın hayal oyununa son vermek için elini kaldırdı, öbür eliyle ceketini sımsıkı kavramıştı, gülümsedi; olanca açıklığıyla, çırılçıplak, keşfedilmekten korkmuştu.</p>

  <p>“Bana niye bakıyorsun öyle? Beni güzel buluyor musun?”</p>

  <p>Philippe heyecansız bir sesle, “Çok güzel hem de,” dedi. “Çok güzel.”</p>

  <p>Daniel döndü ve aynada, ürkek bir zevkle, güzel, karanlık yüzünü buldu. Philippe gözlerini yere indirmişti; ağzını eliyle gizleyerek güldü.</p>

  <p>“İlkokul öğrencileri gibi gülüyorsun,” dedi Daniel.</p>

  <p>Philippe birden somurttu. Daniel ısrar ediyordu:</p>

  <p>“Niye güldün, söyle!”</p>

  <p>“Hiç, güldüm, öyle.”</p>

  <p>Sarhoş gibiydi, içkiden, güvensizlikten, yorgunluktan. Daniel, daha fazla dayanamayacak, diye düşündü. Her şey gülerek olup bitebilse, bir yatılı okul şakası gibi, gülerek; çocuk gülerek divana yuvarlanacak, kendisiyle boğuşmalarına, kulağının arkasını sıcak, ateşli dudaklarla öpmelerine yumuşak debelenmelerle, kısık kahkahalarla, oyun oynar gibi karşı koyacaktı yalnızca. Daniel ani bir hareketle sırtını döndü, odanın öbür ucuna doğru yürüdü; çok erken, çok erken, çok erken daha, sersemlik etmeye gelmez! Yarın! Yarın gidip öldürecek kendini ya da beni alt etmeye kalkışacak. Çocuğa doğru dönmeden, çılgın arzusunun gözle görülür kanıtını onun şaşkın bakışlarından gizleyebilmek için ceketini ilikledi, kalçalarına doğru çekerek indirdi.</p>

  <p>“İşte!” dedi, “öyle!”</p>

  <p>“Bak bana! Gözlerime bak!”</p>

  <p>Bakışlarını çocuğun bakışlarına daldırdı, başını salladı, rahatlıkla, ağır ağır konuştu:</p>

  <p>“Sen bir korkak değilsin,” dedi, “biliyordum bunu.”</p>

  <p>İşaretparmağını uzattı, çocuğun göğsüne dokundu;</p>

  <p>“Sen, paniğe kapılıp kaçtın ha? Yok canım! İmkân yok. Senin yapabileceğin şey değil bu. Düpedüz karar verdin ve yürüdün! Sorunun sensiz çözülmesini istedin. Fransa için neden kendini öldürtesin, ha? Neden? Fransa umurunda değil senin. Umurunda bile değil. Umurunda bile değil!”</p>

  <p>Philippe başıyla bir işaret yaptı, Daniel odada bir aşağı, bir yukarı dolaşmaya başlamıştı.</p>

  <p>Sevinçli bir heyecanla, “Hepsi bitti artık,” dedi. “Bitti, hesabı görüldü. Benim senin yaşındayken umut bile edemediğim bir şans bu senin için.” Eliyle acele bir işaret yaparak, “Hayır hayır,” dedi, “bana rastlayışından bahsetmeyeceğim. Senin şansın <i>tarihin akışında</i>. Burjuva ahlakın duvarlarını yıkmak mı istiyordun? İşte, bak, Almanlar sana yardıma geldiler işte. Ha ha! Bu her şeyi silip süpürecek kasırgayı göreceksin; aile babalarını göreceksin, diz çökmüş, yalvaran aile babalarını, Almanların çizmelerini yaladıklarını ve tekmelerini rahatça savursunlar, diye kıçlarını nasıl sevinçle onlara döndüklerini göreceksin; üvey babanı göreceksin, dört ayak olmuş, yerde sürünür göreceksin onu; bu savaşın gerçek ve en büyük yenilmişi odur aslında, onu göreceksin, onu küçümseyecek, hor görebileceksin, göreceksin.”</p>

  <p>Gözlerinden yaşlar fışkırana kadar güldü; “Ne kasırga olacak ama! Ne kasırga!” diye tekrarlıyordu. Sonra birden Philippe’e dönerek fısıldadı:</p>

  <p>“Onları sevmek gerek.”</p>

  <p>Philippe, korkmuştu, usulca, “Kimleri?” diye sordu.</p>

  <p>“Almanları. Onlar dostlarımız, müttefiklerimiz bizim.”</p>

  <p>Philippe, “Almanları sevmek...” diye mırıldandı. “Ama... tanımıyorum onları.”</p>

  <p>“Tanıyacağız, korkma, onları da tanıyacağız; subayların, göbekli feldmareşallerin evlerinde yemek yiyeceğiz, Parisliler yarı aç, yarı tok sokaklarda dolaşırken biz kocaman, siyah Mercedeslere bineceğiz.”</p>

  <p>Philippe gizlice esnedi; Daniel omuzlarından yakalamış onu sarsıyordu.</p>

  <p>“Almanları seveceksin,” dedi. “Bu senin ilk irade antrenmanın olacak.”</p>

  <p>Çocuk çok heyecanlanmış görünmüyordu; Daniel onu bıraktı, kollarını iki yana açarak kötü bir gülüşle, “İşte,” dedi, “caniler çağı başlıyor. Caniler çağı.”</p>

  <p>Philippe tekrar esnedi; Daniel onun küçük, sivri dilini gördü.</p>

  <p>Philippe, özür diler gibi, “Uykum geldi,” dedi. “İki gece gözümü kırpmadım.”</p>

  <p>Daniel öfkelenmek gerektiğini düşündü, ama her yeni serüvenin başlangıcında olduğu gibi gevşemiş, dağılmıştı. Philippe’i şiddetle arzulamıştı, kasıklarında bir ağırlık vardı şimdi. Sancı gibi bir ağırlık. Birden canı bir an önce yalnız kalmak istedi.</p>

  <p>“İyi,” dedi, “gidiyorum. Komodinin çekmesinde pijamalar var. Al, giy.”</p>

  <p>Çocuk, gevşek bir sesle, “Gerek yok,” dedi, “gideceğim.”</p>

  <p>Daniel gülümseyerek baktı, “Sen bilirsin,” dedi, “nasıl istersen; ama yollarda askerlerle burun buruna geleceğin kesin, onların sana neler edeceğini Allah bilir; sen kız gibi güzelsin, Almanlar da, hepsi, oğlanlara düşkün heriflerdir. Hem sonra, eve gidebildiğini düşünelim, bütün kaçmak istediklerini bulacaksın orada. Duvarlarda üvey babanın resimleri, ha? Değil mi? Yok mu? Odalarda hâlâ dalgalanan ananın baygın kokusu...”</p>

  <p>Philippe duymamış gibiydi. Kalkmak için bir hareket yaptı, sonra tekrar divana yıkıldı.</p>

  <p>Uykulu bir sesle, “Haaah!” diye inledi.</p>

  <p>Daniel’e baktı, şaşkın, ürkek bir gülümsemeyle baktı. “Kalsam daha iyi olacak galiba.”</p>

  <p>“İyi öyleyse, hadi, iyi geceler!”</p>

  <p>Philippe esneyerek, “İyi geceler,” dedi.</p>

  <p>Daniel yürüdü, şöminenin yanından geçerken duvardaki bir küçük sütuna dokundu ve bir kitaplık ağır ağır kendi üzerinde döndü, sarı ciltli bir sıra kitabı meydana çıkardı.</p>

  <p>“Bu,” dedi Daniel, “cehennemin ta kendisi işte. Bunları ileride, daha sonra okuyacaksın: Bunlar senden söz eden kitaplar.”</p>

  <p>Philippe anlamadan, “Benden mi?” diye tekrarladı.</p>

  <p>“Evet, daha doğrusu, senin durumundan.”</p>

  <p>Etajeri itti, kapadı, kapıyı açtı. Anahtar kapının dışında kalmıştı, çekip aldı, Philippe’e doğru fırlattı:</p>

  <p>“Hayaletlerden ya da hırsızlardan korkarsan,” diye alayla güldü, “kapını kilitleyebilirsin.”</p>

  <p>Kapıyı arkasından kapadı, karanlıkta, odanın içinde yürüdü, başucundaki lambayı buldu, yaktı, yatağın üzerine oturdu. Sonunda yalnızdı! Altı saat durmadan yürüyüş ve dört uzun saat, bu dikkatle maskelenmiş kötülük prensi rolü; ölüyorum yorgunluktan. İçini çekti; yalnızlığının tadını çıkarmak için derin derin göğüs geçirdi; kimse tarafından işitilmemenin zevkini çıkarmak için, şımarık bir çocuk gibi inledi: “Kasıklarım ağrıyor.” Kimse tarafından görülmemenin zevkini çıkarmak için, ağlamaklı bir ifadeyle yüzünü buruşturdu. Ama sonra gülümsedi ve ılık su dolu bir banyoya kendini koy verir gibi usulca arkaya yaslandı; bu uzun, elle tutulmaz arzulara, bedeninin her şeyiyle bu doyurulamamış arzuya hazırlanışına alışıktı o; sırtüstü yatarsa daha az acı çekeceğini, ağrıyı daha az duyacağını deneyerek öğrenmişti. Lamba tavanda ışıktan bir yuvarlak çiziyordu, yastıklar serindi. Daniel, kıpırtısız, yarı ölü, gülümsüyor, dinleniyordu: Rahat ol, rahat ol: Sokak kapısını kilitledim, anahtar cebimde; zaten yorgunluktan ölü gibi uyuyacaktır ta öğleye kadar. Barışsevermiş; yok canım, sahi mi? Ha ha! Pek de parlak görünmüyor doğrusu. Mutlaka bir tutulacak yanı vardı, ama bulamadım daha. Nathanael’ler, Rimbaud’lar, ama genç kuşak şaşırtıyordu onu: Ne tuhaf, anlaşılmaz karışım; Narsisizmle sosyal fikirler, bu iki kutup bir araya gelebilir mi? Ne olursa olsun, kaba taslağıyla iş, çok da kötü olmamıştı doğrusu; çocuk burada, elinin altında, kilitli kapıların ardındaydı. Bir terslik olduğu, bir kuşku belirdiği an, sistematik çözme yöntemini uygulayabilirdi ki bu yöntem her zaman iyi sonuç vermişti. “Seni elde edeceğim ben,” diye düşünerek gülümsedi, “seni elde edeceğim ve sen o ünlü sosyal fikirlerinin ne kılığa girdiğini göreceksin o zaman!” Bu soğumuş, buz kesmiş heyecan midesinde bir sancı gibi olanca ağırlığıyla duruyordu, onu yok etmek için gerçek bir sinizm bombardımanına ihtiyacı vardı. Eğer onu uzunca bir süre zapt edebilirsem, başarılı bir iş sayılır bu; kızağa çekilmeye ihtiyacım var, evde birinin bulunması iyi olur. Kermesler, Graff’la Toto, Marius, yasak <i>Arzu</i>; bitti hepsi. Bitti! Bitmişti, Batı Garı’nın taş basamaklarındaki sonu gelmez bekleyişler, ayağı bir hayvan leşi gibi kokmuş askerlerin iğrenç, korkunç bayağılığı bitmişti artık; kendimi düzene koyuyorum. (<i>Dehşet bitti!</i>) Yatağın kenarına oturdu, soyunmaya başladı; kararlıydı, ciddi bir ilişki olacaktı bu. Uykusu gelmişti, rahattı, huzurluydu, pijamasını almak için kalktı, huzurlu olduğunu fark etti, bir çeşit şaşkınlıkla; “Acı duymuyorum!” diye düşündü. “Huzurluyum, sakinim!” Aynı anda arkasında birinin varlığını eliyle dokunmuşçasına hissetti, hızla döndü baktı, kimseyi göremedi ve azap keskin bir acı gibi benliğini ikiye biçti. Gene mi! Gene mi! Her şey yeniden başlıyordu, her şeyi biliyordu Daniel, her şeyi çok öncesinden kestirebilir, gelecek korku dolu, bahtsız yılları dakikası dakikasına anlatabilirdi; uzun, çok uzun, bitmek bilmeyen, acılı sonu; her şey oradaydı, o korkunç sonda. Kapalı kapıya bakıyordu, acı çekiyordu, düşünüyordu. “Geberip gideceğim bu kez!” ve ağzında, gelecek ıstırapların acı, iğrenç saframsı tadını duydu.</p>

  <div class="bosluk-3"></div>

  <p>Bir ihtiyar, “İyi yanıyor ha!” dedi.</p>

  <p>Herkes oradaydı, yolun üzerinde; askerler, ihtiyarlar, kadınlar. İlkokul öğretmeni bastonunu uzatmıştı, ufukta bir yeri gösteriyordu, bastonun ucunda bir yalancı güneş vardı, dönüyordu, soluk, ağarmış şafağı gizleyen bir ateş top; yanan, Robertville’di.</p>

  <p>“İyi yanıyor!”</p>

  <p>“Yanıyor ya! Yanıyor ya!”</p>

  <p>İhtiyarlar, elleri aralarında, ağır ağır, bir sağa, bir sola sallanarak, derin ve acelesiz sesleriyle; “Yanıyor ya! Yanıyor ya!” diyorlardı. Charlot, Mathieu’nun kolunu bıraktı:</p>

  <p>“Korkunç!” dedi.</p>

  <p>İhtiyar döndü, Charlot’ya baktı:</p>

  <p>“Köylünün kaderi bu, oğlum,” dedi. “Savaş olmazsa, o zaman kuraklık olur, kar yağar, don olur; köylü için barış yoktur yeryüzünde.”</p>

  <p>Askerlerin elleri alacakaranlıkta kızları buluyor, kalabalıktan kısık, tutuk kahkahalar yükseliyordu; Mathieu ardından, köyün insanları boşalmış sokaklarında oynayan çocukların çığlıklarını duyuyordu.</p>

  <p>Bir kadın yanlarına doğru geldi, kucağında bir çocuk vardı:</p>
<p>“Yangını Fransızlar mı çıkarmış?” diye sordu.</p>

  <p>“Şaşırdınız mı, teyze?” dedi Lubéron. “Yangını ayılar çıkarmıştır.”</p>

  <p>Bir ihtiyar, hayretle baktı, “Ayılar mı?” diye tekrarladı.</p>

  <p>“Evet, ayılar. Alman ayıları.”</p>

  <p>İhtiyar inanmış görünmedi:</p>

  <p>“Almanlar geçen sefer de geldiler, 1914’te. Çok da kötülük yapmadılar; hiç kötü insanlar değillerdi, gördük biz.”</p>

  <p>Lubéron, sinirli bir sesle, “Peki niye çıkaralım yangını?” dedi. “Deli miyiz biz?”</p>

  <p>“Onlar niye çıkarsın? Her yeri yakarlarsa nerede oturacaklar?”</p>

  <p>Sakallı bir asker elini kaldırarak onları susturdu:</p>

  <p>“Bizim enayiler karıştırmıştır ortalığı,” dedi. “Tutmuş, ateş etmiştir biri, heriflerden birini gebertmiştir. Onlar da kızmış, ateşe vermişlerdir köyü.”</p>

  <p>Kadın, korkuyla döndü, baktı:</p>

  <p>“Siz?” diye sordu. “Ya siz?”</p>

  <p>“Biz, ne?”</p>

  <p>“Böyle sersemce işler yapmayacaksınız.”</p>

  <p>Askerler gülmeye başladılar.</p>

  <p>Biri, rahat bir gülüşle, “Yooo!” dedi. “Bizimle korkmanıza gerek yok. Canımızın kıymetini biliriz biz.”</p>

  <p>Birbirlerine baktılar, güldüler:</p>

  <p>“Canımızın kıymetini biliriz, şarkıyı da biliriz, ha! Ha!”</p>

  <p>“Tam barışa üç gün kala gidip heriflere dipçik atacağız, ha? Ha! Ha!”</p>

  <p>Kadın çocuğunun başını okşuyordu, umutla baktı, heyecanla, “Barış mı artık?” diye sordu. “Barış mı olacak?”</p>

  <p>İlkokul öğretmeni kuvvetle, kelimelere basa basa konuştu:</p>

  <p>“Evet, barış ya! Barış olacak tabii. Bunu unutmamalı!”</p>

  <p>Kalabalıkta bir ürperti dolaştı; Mathieu sırtında hemen de sevinçle söylenmiş bu sözlerin utanç dolu, hafif rüzgârını duydu.</p>

  <p>“Barış olacak! Barış olacak!”</p>

  <p>Robertville’i yakan alevleri seyrediyor ve aralarında, tekrarlıyorlardı: “Barış olacak yakında. Barış! Savaş bitti!” Mathieu yola bakıyordu; iki yüz metre ilerisinden, karanlıktan fırlıyordu yol, ayaklarının dibine kadar kararsız bir beyazlık halinde uzanıp geliyor ve sonra, ardında, kepenkleri kapalı köy evlerinin arasındaki karanlık havuza dalıyor, kayboluyordu. Çılgın maceralara susamış, öldürücü, güzel yol; artık tek yöne açılan, güzel yol. Bu yol bugün bin yıl öncesine dönmüş, bin yıl öncesinin vahşi ırmağı olmuştu; buraya, bu kepenkleri kapalı evlere içi canilerle dolu korkunç kayıkları getirecekti. Charlot derin derin içini çekti, Mathieu tek kelime söylemeden Charlot’nun kolunu sıktı.</p>

  <p>Bir ses, “İşte, işte! Geliyorlar!” dedi.</p>

  <p>“Ne?”</p>

  <p>“Almanlar; geliyorlar, işte bak!”</p>

  <p>Gölgeler dalgalandı, silahlı askerler, tüfekler koltuklarının altında, birer birer, peş peşe gecenin siyah, kıpırtısız suyundan çıktılar. Ağır hareketlerle, dikkatle her an ateş etmeye hazır, yürüyorlardı.</p>

  <p>“Geldiler! Geldiler!”</p>

  <p>Mathieu önünden, arkasından itildi, savruldu, sallandı; geniş ve sınırları belirsiz bir dev iskele, kalabalığı çevresinde harekete getirmişti, sarsıyor, savuruyor, çalkalıyordu.</p>

  <p>“Kaçalım, çocuklar!” diye bağırdı Lubéron.</p>

  <p>“Deli misin? Nasılsa gördüler bizi, durup beklemekten başka çare yok.”</p>

  <p>“Beklemek mi? Gelip toptan hepimizi gebertsinler diye mi?”</p>

  <p>Kalabalık kocaman, derin, yorgun bir nefesle inledi. Aynı anda öğretmenin keskin sesi karanlığı deldi:</p>

  <p>“Kadınlar geriye! Erkekler, silahlarınızı atın, çabuk! Ellerinizi havaya kaldırın!”</p>

  <p>Mathieu, öfkeden delirmiş gibi, haykırdı:</p>

  <p>“Hayvanlar! Görmüyor musunuz? Gelenler bizimkiler, Fransızlar.”</p>

  <p>“Fransızlar...”</p>

  <p>Kısacık bir an, her şey durdu, ürkek, tuhaf ayak sesleri duyuldu ve sonra biri can sıkıntısıyla, “Fransızlar mı?” dedi. “Nereden çıktı bunlar şimdi?”</p>

  <p>Fransızlardı gerçekten, bir teğmenin kumandasında on-on beş kişi. Yüzleri simsiyah ve haşindi. Köyün insanları yolun kenarına dizilmişlerdi şimdi, dost olmayan gözlerle, onların gelişini seyrediyorlardı. Fransızlar evet, ama bilinmedik, yabancı ve belki de tehlikeli bir başka Fransa’dan gelen Fransızlar. Tüfekleriyle. Gecenin karanlığında. Karanlıktan ve savaştan gelen, artık barışa kavuşmuş olan bu yere savaşı geri getiren Fransızlar. Parisliler belki, belki Bordeauxlular, yani, tam anlamıyla Almanlar değil. Yeni gelenler, kimseye bakmadan, yolun iki yanındaki yumuşak, gevşek düşmanlığın arasından geçtiler; gururlu ve düşünceli yüzleri vardı. Teğmen bir emir verdi, durdular.</p>

  <p>“Hangi birlik var burada?” diye sordu.</p>

  <p>Ayrıca kimseye sormadan, herkese sorar gibiydi. Bir sessizlik oldu. Teğmen soruyu tekrarladı.</p>

  <p>Biri, isteksizce, “Altmış birinci tümen,” dedi.</p>

  <p>“Subaylarınız nerede?”</p>

  <p>“Tüydüler.”</p>

  <p>“Ne?”</p>

  <p>Asker, apaçık bir memnunlukla tekrarladı:</p>

  <p>“Tüydüler.”</p>

  <p>Teğmen dudak büktü, üstelemedi.</p>

  <p>“Belediye başkanlığı nerede?” diye sordu.</p>

  <p>Charlot, her zaman olduğu gibi yardıma hazır, bir adım attı:</p>
<p>“Solda, yolun sonunda,” dedi. “Yüz metre var, yok.”</p>

  <p>Subay birden döndü, Charlot’ya baktı:</p>

  <p>“Bu ne hal?” dedi. “Bir üstle nasıl konuşulacağını bilmiyor musun sen? Esas duruşa geç! Benimle konuşurken; teğmenim, demen gerektiğini bilmiyor musun?”</p>

  <p>Birkaç saniyelik ağır bir sessizlik oldu. Subay Charlot’nun gözlerinin içine bakıyordu; Mathieu’nun sağında askerler subaya bakıyorlardı.</p>

  <p>“Emredersiniz, teğmenim.”</p>

  <p>“İşte böyle!”</p>

  <p>Subay hor gören gözlerini kalabalığın üzerinde dolaştırdı, eliyle bir hareket yaptı ve küçük birlik yürüdü. Askerler sessizce onların uzaklaşmasını, karanlığa dalıp yok olmasını seyrettiler.</p>

  <p>Lubéron inler gibi, “Subaylarla hesap kapanmamış mıydı?” dedi.</p>

  <p>Sinirli ve acı bir ses, “Subaylarla mı?” diye tekrarladı. “Sen o hayvan herifleri tanımıyorsun galiba. Biz geberene kadar yakamızı bırakmazlar onlar bizim.”</p>

  <p>Bir kadın ani bir çığlıkla, “Hiii!” diye hıçkırdı. “Burada mı dövüşecekler yoksa?”</p>

  <p>Kalabalıkta gülüşmeler oldu ve Charlot, “Korkma, teyze!” dedi. “Bir şey olmaz. Deli mi bu herifler?”</p>

  <p>Yeni bir sessizlik oldu, bütün başlar kuzeye dönmüştü. Robertville, şimdiden tarihe terk edilmiş, yapayalnız, erişilmeyecek kadar uzakta, bir yabancı ülkede, sınırların ötesinde, bahtsız bir kaderle yanıyordu hâlâ. Dövüş, ölüm, ateş, Robertville’in alınyazısıydı, buraya, bize ulaşamaz, buraya, bize el süremezdi. İnsanlar ağır ağır, gevşek adımlarla kalabalıktan kopmaya, köye doğru uzaklaşmaya başladılar. Dönüyorlardı, yataklarına dönüyorlardı, rahat rahat uyuyacaklar ve sabah, erkenden, taze ve dinlenmiş yüzleriyle Almanları karşılamaya hazırlanacaklardı. “Ama namussuzluk bu!” diye düşündü Mathieu. “Namussuzluk.”</p>

  <p>“Eh,” dedi Charlot, “ben de gideyim.”</p>

  <p>“Yatacak mısın?”</p>

  <p>“Sorar mısın?”</p>

  <p>“Ben de geleyim mi?”</p>

  <p>Charlot esnedi:</p>

  <p>“Yok canım,” dedi keyfine bak.</p>

  <p>Yürüdü gitti, Mathieu yalnız kaldı: “Bir avuç tutsağız burada,” diye düşündü. Ama arkadaşlarına kızamıyordu, ne suçu vardı onların; on aylık bir kürek cezasına çarpılmışlardı birlikte; şimdi iktidar el değiştiriyordu, Alman subaylarının emrine giriyorlardı şimdi; bundan böyle bir Feldwebel’i, bir Oberleutnant’ı selamlayacaklardı, bu da çok büyük değişiklik sayılmazdı, subaylar kast’ı dünyanın her yerinde birbirinin aynıydı çünkü, değişmezdi; kürek mahkûmları için değişmiş hiçbir şey yoktu, hapis devam ediyordu, o kadar! Ben, kendimi suçluyorum yalnızca diye düşündü. Öfkem kendime! Ama kendini suçlu bulduğu için de suçluydu, çünkü böylece kendini bütün ötekilerden üstün görüyordu, demek ki! Herkese karşı affedici, kendine karşı acımasız, bu da suçlu gururunun bir başka kurnazlığı değil miydi? Suçsuz ve suçlu, çok haşin ve çok yumuşak, acımasız ve affedici, iktidarsız ve sorumlu, bir ortak kaderle yan yana ve kendi kaderiyle yapayalnız, apaçık beyniyle tüm bilinç ve baştan sona aldatılmış, tutsak ve hükümdar: Ben de herkes gibiyim işte, herkesten farksız. Biri kolunu yakaladı. Postacı kadındı bu. Gözleri karanlıkta bütün yüzünü tutuşturmuştu.</p>
<p>“Arkadaşıysanız, engel olun ona!” dedi.</p>

  <p>“Ne dediniz?”</p>

  <p>“Dövüşmek istiyor, engel olun ona.”</p>

  <p>Kadının ardından sapsarı yüzü, ölü gözleri, dudaklarında tuhaf, anlamsız bir gülümsemeyle Pinette de görünmüştü.</p>

  <p>“Ne yapmak istiyorsun, küçük?” diye sordu Mathieu.</p>

  <p>“Size dövüşmek istiyor, dedim. Kulaklarımla duydum; gitti, o yüzbaşıyla konuştu, ben de sizinle geleceğim, dövüşmek istiyorum, dedi.”</p>

  <p>“Yüzbaşı mı? Hangi yüzbaşı?”</p>

  <p>“Yüzbaşı işte, o az önce askerleriyle geçen.”</p>

  <p>Pinette elleri arkasında, durmuş, gülüyordu.</p>

  <p>“O yüzbaşı değil bir kez,” dedi, teğmen.</p>

  <p>“Gerçekten, dövüşmek mi istiyorsun?” diye sordu Mathieu.</p>

  <p>“Eeeh be! Amma kafa ütülediniz hepiniz! Yeter be!”</p>

  <p>Postacı kadın atıldı:</p>

  <p>“Gördünüz mü?” dedi. “Gördünüz mü? Dövüşmek istiyor, dedim size. Kulaklarımla duydum. O askerlerle beraber gidecek.”</p>

  <p>“Onların dövüşmeye gittiklerini ne biliyorsunuz? Kim söyledi size dövüşeceklerini?”</p>

  <p>“Yüzlerini görmediniz mi? Gözlerinde ölüm var hepsinin. Genç kadın, parmağıyla Pinette’i göstererek hıçkırdı; “Şuna bakın! Tanıyamıyorum, bakarken korkuyorum, nasıl değişti! İnsan değil, canavar!”</p>

  <p>Mathieu omuz silkti:</p>

  <p>“Peki benden ne istiyorsunuz? Ben ne yapabilirim?”</p>

  <p>“Arkadaşı değil misiniz?”</p>

  <p>“Arkadaşı olduğum için ne yapabilirim, diyorum ya size?”</p>

  <p>“Madem arkadaşınız, ona, kendini öldürtmeye hakkı olmadığını hatırlatmak önce sizin göreviniz.”</p>

  <p>Kadın elleriyle Mathieu’nun omuzlarına yapışarak bağırdı:</p>
<p>“Hakkı yok bunu yapmaya! Hakkı yok!”</p>

  <p>“Niçin?”</p>

  <p>“Niçin mi? Nedenini biliyorsunuz pekâlâ.”</p>

  <p>Pinette yumuşak, ama kararlı bir gülümsemeyle, “Ben askerim,” dedi. “Anladın mı? Dövüşmek zorundayım; askerler dövüşmek için yaratılmıştır.”</p>

  <p>“Öyleyse niçin bana geldin? Niçin? Niçin?”</p>

  <p>Genç kadın umutsuz bir isyanla Pinette’in koluna sarıldı, titriyordu:</p>

  <p>“Sen benimsin!” dedi. “Benimsin.”</p>

  <p>Pinette kolunu öfkeyle çekerek, “Ben kimsenin değilim,” dedi.</p>

  <p>“Evet,” dedi kadın, “evet, benimsin!” Sonra Mathieu’ya dönerek ateşli bir sesle, “Söyleyin, söyleyin ona!” dedi. “Kendini öldürtmeye hakkı olmadığını söyleyin ona. Söylemek göreviniz. Niçin susuyorsunuz ?”</p>

  <p>Mathieu susuyordu; kadın saldıracak gibi Mathieu’ya doğru atıldı, yüzü alev alev yanıyordu, Mathieu onu ilk kez arzu edilecek bir kadın olarak gördü.</p>

  <p>“Arkadaşıyım diyorsunuz,” diye bağırdı kadın, “sonra, sonra başına korkunç bir felaket geleceği zaman, vız geliyor size, susup seyrediyorsunuz.”</p>

  <p>“Hayır, vız gelmiyor.”</p>

  <p>“Yani sizce koca bir orduya budala bir çocuk gibi tek başına silah çekmesi, korkulacak bir felaket değil mi? Öyle mi? Ha? Bari bir işe yarayacak olsa! Bir Allahın kulu dövüşmüyor artık. Kimse dövüşmüyor. Savaş bitti.”</p>

  <p>“Biliyorum,” dedi Mathieu.</p>

  <p>“Biliyor musunuz? Eee? Öyleyse niye onunla konuşmuyorsunuz? Ne bekliyorsunuz?”</p>

  <p>“Bana fikrimi sormasını bekliyorum.”</p>

  <p>“Henri! Yalvarırım, konuş onunla. Sor, fikrini sor, senden büyük o, senden daha iyi bilir bunları.”</p>

  <p>Pinette itiraz etmek ister gibi elini kaldırdı, sonra bir şey geldi aklına ve yüzünü, Mathieu’nun onda hiç tanımadığı sinsi bir gülümsemeyle buruşturarak elini indirdi.</p>

  <p>“Bunu onunla tartışmamı mı istiyorsun?” diye sordu.</p>

  <p>“Evet. Madem beni, sözümü dinleyecek kadar sevmiyorsun...”</p>

  <p>“Pekâlâ. Anlaştık. Konuşacağım. Ama önce sen git buradan.”</p>

  <p>“Neden?”</p>

  <p>“Çünkü! Kadınları ilgilendiren bir mesele değil bu.”</p>

  <p>“Hayır, beni ilgilendirir, herkesten önce benim sorunum bu. Seninle benim sorunumuz.”</p>

  <p>“Yeter!” dedi Pinette. “Deli edeceksin beni,”</p>

  <p>Sonra dirseğiyle Mathieu’nun kaburgalarına doğru vurdu. Mathieu acele, “Yok canım, gitmenize gerek yok,” dedi. “Siz burada oturun, biz şosede dolaşırız, daha iyi.”</p>

  <p>“Evet, şosede dolaşın, sonra da bir daha dönmeyin, ben de burada saatlerce sizi bekleyeyim.”</p>

  <p>“Sen aklını mı oynattın?” dedi Pinette. “Nereye gidebiliriz? Senin yirmi adım ötende dolaşacağız. Sen baktıkça bizi görürsün oturduğun yerde.”</p>

  <p>“Peki arkadaşın sana dövüşme, derse, sözünü dinleyecek misin?”</p>

  <p>“Tabii,” dedi Pinette. “Ben her zaman onun sözünü dinlerim.” </p>

  <p>Genç kadın Pinette’in boynuna asılarak mırıldandı:</p>

  <p>“Döneceğine yemin ediyor musun? Dövüşmeye karar versen bile? Arkadaşın sana git, dövüş dese bile? Ha? Seni bir daha görememektense, arkandan ağlamaya razıyım. Yemin et! Ediyor musun? Yemin ediyor musun?”</p>

  <p>“Evet, evet, evet.”</p>

  <p>“Söyle. Yemin ettiğini söyle; yemin ediyorum, de!”</p>

  <p>“Yemin ediyorum,” dedi Pinette.</p>

  <p>Kadın, Mathieu’ya döndü:</p>

  <p>“Siz,” dedi, “siz de onu bana getireceğinize yemin ediyor musunuz?”</p>

  <p>“Tabii ediyorum.”</p>

  <p>“Çok kalmayın,” dedi kadın, “hem de çok uzaklara gitmeyin.” </p>

  <p>Şoseye çıktılar, Robertville’e doğru birkaç adım yürüdüler; otlar, ağaçlar karanlıkta peş peşe meydana çıkıyordu. Birkaç dakika sonra Mathieu döndü baktı; kadın, dimdik, hareketsiz, karanlıkta hemen de görülemeyecek kadar karanlık duruyor, onları görmeye çalışıyordu. Bir adım daha ve onu göremez olacaklardı artık. Aynı anda kadın seslendi:</p>

  <p>“Çok uzaklaşmayın, sizi göremiyorum!”</p>

  <p>Pinette gülmeye başladı; ellerini ağzının iki yanında boru gibi tutarak bağırdı:</p>

  <p>“Huhuuu! Huhuuu!”</p>

  <p>Yeniden yürümeye koyuldular. Pinette hâlâ gülüyordu: </p>

  <p>“Kendini bana kız diye yutturmaya kalkıştı da ondan,” dedi. “Anladın mı?”</p>

  <p>“Haaa!”</p>

  <p>“Yani, kendisi öyle söyledi. Ben hiçbir şey fark etmedim.”</p>

  <p>“Öyle kızlar vardır; yalan söylediklerini sanırsın, halbuki aslında gerçekten bakiredirler. Ama sen fark edemezsin.”</p>

  <p>“Yok canım!” dedi Pinette.</p>

  <p>“Bazen olur bu.”</p>

  <p>“Hadi be sen de! Git işine! Hem farz et ki, öyle kızlar var, bunun tutup da bana çatması acayip bir rastlantı, değil mi?”</p>

  <p>Mathieu gülümsedi, yanıt vermedi; Pinette karanlıkta görünmez bir şeye saldırır gibi hırsla başını salladı:</p>

  <p>“Hem bana baksana!” dedi. “Ben onu zorla becermedim ya! Bir kız akıllı uslu durursa kimse zorla binemez tepesine. Anladın mı? Bak, benim karım örneğin; ikimiz de arzudan geberiyorduk, ama düğün olup bitmeden elimi bile süremedim ona.”</p>

  <p>Eliyle karanlıkta belirsiz bir hareket yaptı:</p>

  <p>“Kül yutmam ben,” dedi. “Bilmem neresi kaşınıyordu karının, ben ona iyilik ettim. İşte o kadar.”</p>

  <p>“Ya çocuk yaptınsa?” dedi Mathieu.</p>

  <p>Pinette gerçek bir hayretle, “Ben mi?” dedi. “Şaşırdın mı sen? Ha ha! Beni tanımadığın belli. Ben ustayım o işte. İlk evlendiğimizde karım çocuk istemiyordu, paramız yoktu çünkü, ben kendimi kullanmasını öğrendim o zaman. Hiç sektirmem.” Sonra gülerek omuz silkti: “O keyfine baktı, ben de keyfime baktım; ödeştik.”</p>

  <p>“Eğer gerçekten ilk olarak seninle yattıysa,” dedi Mathieu, “keyfine bakmış olabileceğini sanmam.”</p>

  <p>Pinette haşin bir sesle, “İyi ya,” dedi, “olabilir! O zaman, suç bende değil. Kendi bileceği şey.”</p>

  <p>Sustular. Sonra Mathieu başını kaldırdı ve karanlıkta Pinette’in gözlerini aradı.</p>

  <p>“Dövüşecekleri gerçek mi?” diye sordu.</p>

  <p>“Gerçek.”</p>

  <p>“Köyde mi?”</p>

  <p>“Ya nerede dövüşsünler istiyorsun?”</p>

  <p>Mathieu’nun yüreği daraldı. Sonra, birden, ağacın altında kusan Longin’i; yere, tahtaların üzerine serilmiş, uyuyan Guiccioli’yi; Barış! Barış! diye bağırarak Robertville’in yanışını seyreden Lubéron’u düşündü. Hırsla güldü:</p>

  <p>“Niye gülüyorsun?”</p>

  <p>“Çocuklara gülüyorum,” dedi Mathieu. “Epey şaşıracaklar herhalde.”</p>

  <p>“Ne demezsin.”</p>

  <p>“Teğmen seni istiyor mu?”</p>

  <p>“Tüfek bulursam. Bana; tüfek bulursan, durma gel, dedi.”</p>

  <p>“Kararlı mısın?”</p>

  <p>Pinette tüyler ürpertici bir gülümsemeyle baktı.</p>

  <p>“Bak bana...” dedi Mathieu.</p>

  <p>Pinette öfkeyle döndü baktı:</p>

  <p>“Aklım başımda benim,” dedi. “Çocuk da değilim. Kimsenin öğüdüne ihtiyacım yok.”</p>

  <p>“Pekâlâ!” dedi Mathieu. “Dönelim.”</p>

  <p>“Hayır; yürü!”</p>

  <p>Birkaç adım attılar. Pinette birden, “Şu hendeğe atla!” dedi.</p>

  <p>“Ne?”</p>

  <p>“Hadi, çabuk! Atla!”</p>

  <p>Atladılar, tırmandılar ve kendilerini buğdayların ortasında buldular.</p>

  <p>Pinette, “Solda,” diye anlattı, “köye giden bir patika var.”</p>

  <p>Mathieu tökezledi ve diz üstü kapaklandı.</p>

  <p>“Allah kahretsin!” dedi. “Ne bok yiyoruz buralarda be? Gece yarısı?”</p>

  <p>“Karının suratını görmeye dayanamayacağım daha fazla,” dedi Pinette. “Yürü!”</p>

  <p>Yoldan doğru bir kadın sesi kulaklarına kadar geldi:</p>

  <p>“Henri!” diye bağırıyordu kadın. “Henri!”</p>

  <p>“Ne yapışkan karı!” dedi Pinette.</p>

  <p>“Henri! Beni bırakma!”</p>

  <p>Pinette Mathieu’yu kolundan çekti, buğdayların arasına yattılar; genç kadının yolda koştuğunu duydular; Mathieu’nun yanağını bir dalın sivri ucu sıyırmıştı, parmaklarının arasından göremediği bir hayvan kayıp gitti.</p>

  <p>“Henri! Beni bırakma, ne istersen yap hiç karışmayacağım, ama gel, bırakma beni; hiçbir şey demeyeceğim, söz veriyorum sana, ama gel, beni bırakma, böyle bırakma beni! Henriiiii! Henri-i-i-i-i! Bir kerecik öpmeden bırakıp gidemezsin beni.”</p>

  <p>Genç kadın, nefes nefese, hıçkırarak, yanlarından geçip gitti.</p>

  <p>Pinette, “Neyse ki, mehtap yok daha,” diye fısıldadı.</p>

  <p>Mathieu güçlü bir toprak kokusu duyuyordu; toprak avuçlarının altında yumuşak ve nemliydi, yanı başında Pinette’in kesik kesik nefeslerini dinliyor, “Köyde dövüşecekler,” diye düşünüyordu. “Köyde dövüşecekler.”</p>

  <p>Kadın iki kez daha bağırdı, sesi korkuyla bozulmuş, kısılmıştı, sonra, ayak sesleri birden yer değiştirdi, aksi yönde uzaklaştı.</p>

  <p>“Seni seviyor,” dedi Mathieu.</p>

  <p>“Sevgisini katır tepsin onun,” dedi Pinette.</p>

  <p>Kalktılar. Mathieu kuzeybatıda, çalılıkların hemen üstünde kıpırdayan, büyüyüp küçülen ateşten topu gördü, heriflerden birini gebertmişlerdir, onlar da kızmış, ateşe vermişlerdir köyü.</p>

  <p>Pinette sinsi bir öfkeyle, “Ne duruyorsun?” diyordu. “Git, avut onu. Hadi.”</p>

  <p>“Rahatsız oldum,” dedi Mathieu. “Hem sonra, kıç baş hikâyeleriyle uğraşacak keyfim yok bugün. Ama ne olursa olsun, madem ertesi gün yüzüstü bırakacaktın, altına almaman gerekirdi. Suç sende.”</p>

  <p>Pinette, öfkeyle, “Has... tir!” diye söylendi. “Sana bakarsan her şey suç zaten.”</p>

  <p>“İşte, patikaya geldik,” dedi Mathieu.</p>

  <p>Yürüdüler. Pinette, “Ay çıkıyor,” dedi.</p>

  <p>Mathieu başını kaldırdı ve ufukta bir başka ateş gördü: Bir gümüş yangınıydı bu.</p>

  <p>“Tabak gibi meydana çıktık demektir,” dedi Pinette.</p>

  <p>“Yarından önce geleceklerini sanmam,” dedi Mathieu. “Ancak yarın sabah, belki...”</p>

  <p>Bir sessizlik oldu, sonra Mathieu, Pinette’e bakmadan, “Hepinizi öldürecekler,” dedi, “biriniz bile kurtulamayacak.”</p>

  <p>Pinette, boğuk bir sesle, “Savaş bu!” dedi.</p>

  <p>Mathieu çabuk çabuk, “Hayır,” dedi, “hayır, burada yanılıyorsun işte. Savaş değil, savaş yok artık.”</p>

  <p>“Barış imzalanmadı daha.”</p>

  <p>Mathieu Pinette’in elini yakaladı, parmaklarını avucunda sıktı usulca; parmaklar buz gibiydi.</p>

  <p>“Gerçekten,” dedi, “yirmi kurşun yiyip delik deşik olmayı gerçekten canın çekiyor mu? Ha?”</p>

  <p>“Hayır, canım delik deşik olmak istemiyor; o orospu çocuklarından birini olsun temizlemek istiyor canım.”</p>

  <p>“O ikisi beraber gider zaten.”</p>

  <p>Pinette yanıt vermedi, elini Mathieu’nun elinden çekti. Mathieu bir şeyler söylemek istiyordu: “Boşu boşuna ölecek!” diye düşünüyordu ve bu düşünceyle boğulacak gibi oluyordu. Ama birden tepeden tırnağa ürperdi ve sustu: “Ne hakla engel olacağım ona? Karşılığında ona ne verebilirim?” Döndü, genç adama baktı, usulca ıslık çaldı, Pinette duymadı; duymuyordu, son gecesinin karanlığında yürüyordu yalnızca ve hiçbir yere gitmiyordu: O gideceği yere çoktan varmıştı; ölümü doğumuyla çoktan birleşmiş, bir ortak nokta olmuştu, ayın beyaz ışığında yürüyordu ve gelecek günün güneşi yaralarını aydınlatıyordu. Kendi kendisinin peşinde koşmuyordu artık, kendinde bütünüyle vardı o, kendinde bütünüyle yaşıyordu, bütün Pinette’ler aynı anda var oluyorlardı, aynı bedende, yoğun ve kapalı. Mathieu içini çekti, usulca Pinette’in kolunu tuttu, 18 Haziran 1940’ta dövüşürken vurulan asil ruhlu, tatlı, sevgi dolu ve cesur, genç memurun kolunu tuttu, Mathieu. Ona baktı, gülümsedi; geçmişin uzak karanlığından Pinette de Mathieu’ya gülümsedi; Mathieu gülümseyişi gördü ve kendini dehşet verici bir yalnızlıkla yapayalnız hissetti. Onu benden ayıran bu dev kabuğu kırabilmek için, onun geleceğinden öte bir gelecek arzulamamak, onun yarın son kez göreceği güneşten başka bir güneşi istememek gerek; onunla aynı zaman akışı içinde, aynı dakikaları yaşamak için, aynı ölümle ölmeyi arzulamak gerek onunla.</p>

  <p>Ağır bir sesle, “Aslında senin yerine benim ölüme gitmem gerek,” dedi Mathieu. “Çünkü benim yaşamaya devam etmem için hiçbir neden yok.”</p>

  <p>Pinette ona sevinçli gözlerle baktı, birden hemen de onunla aynı yüzyılda yaşar gibi olmuştu:</p>

  <p>“Sen mi?”</p>

  <p>“Ta başından beri aldandım ben.”</p>

  <p>“İyi ya,” dedi Pinette, “sen de gel. Her şey silinir böylece ve her şey yeniden başlar, sıfırdan.”</p>

  <p>Mathieu gülümsedi:</p>

  <p>“Her şey silinir, ama her şey yeniden başlamaz.”</p>

  <p>Pinette ani bir hareketle kolunu onun boynuna doladı. Tutkuyla, “Delarue,” dedi, “sevgili arkadaşım, dert ortağım, gel benimle, gel. Beraber olsak, yan yana, öyle sevinirim ki; ötekileri, hiçbirini tanımıyorum aslında.”</p>

  <p>Mathieu düşündü: Ölmek, bu çoktan ölmüş hayatın ölümsüzlüğüne girmek, omuz omuza ölmek, iki kişiye bir ölüm... başını salladı:</p>
<p>“Hayır.”</p>

  <p>“Ne, hayır dediğin ne?”</p>

  <p>“İstemiyorum.”</p>

  <p>“Ölümden mi korkuyorsun?”</p>

  <p>“Hayır. Ama enayice bir şey bu.”</p>

  <p>Elini bir bıçak vuruşuyla ikiye biçmek, nikâh yüzüğünü fırlatmak, Almanlara saldırıp ölmek; peki sonra? Kırmak, kökünden koparmak, yıkmak, bir çare değil bu, çözüm çaresi değil; bir anlık çılgınlık, yok, özgürlük bu değil. Biraz, biraz alçakgönüllü olabilseydim.</p>

  <p>Pinette, sinirli bir sesle, “Neden budalaca olsun?” dedi. “Ben bir Alman gebertmek istiyorum, neden budalalık olsun bu?”</p>

  <p>“Bir değil, yüz Alman gebertebilirsin. Ama savaş gene de kaybedilmiş olacak.”</p>

  <p>Pinette alayla güldü, “Ha!” dedi. “Ben onurumu kurtarmış olacağım ama.”</p>

  <p>“Kimin gözünde?”</p>

  <p>Pinette başı önünde, yanıt vermeden yürüyordu.</p>

  <p>“Hatta adına bir anıt diktiklerini farz etsek bile!” dedi Mathieu. “Hatta cesedini törenle yakıp küllerini Zafer Anıtı’nın altına gömseler! Bunlar bütün bir köyün yakılmasını göze almak için yeter ve haklı nedenler mi sence?”</p>

  <p>“Varsın yansın, köy,” dedi Pinette. “Savaş bu.”</p>

  <p>“Kadınlar var, çocuklar var.”</p>

  <p>“Kaçsınlar, uzaklara, kırlara kaçsınlar,” dedi Pinette. Sonra ahmakça bir inatla, “Ahha!” dedi. “Temizlenmesi gerek bu işin.” </p>

  <p>Mathieu elini onun omzuna koydu:</p>

  <p>“Demek karını bu kadar çok seviyorsun ha?” diye mırıldandı.</p>

  <p>“Karımın ne ilgisi var şimdi bununla?”</p>

  <p>“Ölmeyi göze alışın hep onun için değil mi, karın için?” </p>

  <p>Pinette birden döndü, boğulur gibi, “Çıldırtma beni!” diye bağırdı. “Yeter! Miskin öğütlerinle deli edeceksin beni. Yeter artık! Ha ha! Kitaplar insana yalnızca bunları öğretiyorsa, okumadığım için şükretmeliyim Tanrı’ya.”</p>

  <p>Köyün ilk evlerine varmışlardı; birden, Mathieu bağırdı, olanca sesiyle bağırıyordu:</p>

  <p>“Yeter artık! Yeter! Yeteeer!”</p>

  <p>Pinette ona bakmak için durdu:</p>

  <p>“N’oluyorsun?”</p>

  <p>Mathieu şaşkın, “Hiç,” dedi. “Deli oluyorum galiba.”</p>

  <p>Pinette omuz silkti:</p>

  <p>“Okula gidiyorum,” dedi. “Tüfekler orada, sınıfta duruyor.” </p>

  <p>Kapı aralıktı; girdiler. Avlunun taş döşemesinde askerler uyuyordu. Pinette cep fenerini çıkardı; duvarda aydınlık bir yuvarlak karanlıktan kesilip alınmışçasına canlı, oradan oraya dolaştı.</p>

  <p>“İşte, orada.”</p>

  <p>Duvarın dibinde tüfekler vardı, üst üste yığılmış tüfekler. Pinette birini aldı. Fenerin aydınlığında, uzun uzun, dikkatle baktı. Bağırdığı için utanmıştı Mathieu. Beklemek ve beynini apaçık, kaskatı ve soğuk tutmak gerekti. Kendini daha önemli ve daha uygun bir fırsat için saklamak gerekti. Böyle çocukça çılgınlıklar hiçbir şeyi halletmezdi. Pinette’e bakarak gülümsedi:</p>

  <p>“Kutudan sigara seçer gibisin,” dedi.</p>

  <p>Pinette, tüfeklerden birini beğenmişti, kayışı omzuna geçirdi.</p>

  <p>“Bunu alıyorum. Hadi, yürü, işimiz bitti.”</p>

  <p>“Feneri ver,” dedi Mathieu.</p>

  <p>Aydınlığı tüfek yığınında dolaştırdı; tüfeklerin, tıpkı yazı makineleri gibi canı sıkkın ve ciddi bir görünüşleri vardı. Bu maden parçalarıyla insanların öldürülebileceğine inanmak o kadar zordu ki şu anda. Mathieu eğildi, gelişigüzel birini aldı.</p>

  <p>Pinette, şaşkın, “Ne o,” dedi, “ne yapıyorsun?”</p>

  <p>“Görüyorsun,” dedi Mathieu: “Tüfek seçiyorum.”</p>

  <div class="bosluk-1"></div>

  <p>Kadın, kapıyı yüzlerine kaparken, “Hayır!” diye bağırdı.</p>

  <p>Kapının önünde, kolları sarkmış, insanları etkileyemez olduğu zaman takındığı o suçsuz bahtsızlık ifadesiyle kalakalmıştı, dişlerinin arasından, “Namussuz cadı!” diye mırıldandı, kendi duyabileceği kadar yüksek sesle ve kadının duyamayacağı kadar alçak sesle, hayır, benim zavallı Jacques’im, hayır; her şeyi söyle, ama “Namussuz cadı,” deme, hayır! Gözlerini indir, mavi gözlerini indir şimdi, yere bak, ayaklarının dibine; hakseverlik, senin o erkeklere özgü güzel oyuncağın paramparça, ayaklarının dibinde duruyor, bak; sana ölesiye azap çektiren yürüyüşünle dön, otomobile dön; biliyorum: Tanrı’yla görülecek bir küçük hesabın var, ama bunu bir başka gün, sonra, ileride, Kıyamet Günü’nde konuşursun Tanrı’yla, şimdi değil. (Ona ölesiye azap çektiren yürüyüşüyle döndü, otomobile doğru yürüdü.) “Namussuz cadı!” Yok, hayır, başka bir şey bulmalıydı söyleyecek, “suratsız” ya da “kafasız” gibi, ama “namussuz cadı” değil, onun argosuna özeniyorsun; hayır, o hiçbir şey söylemezdi, insanlar kapılarını ardına kadar açarlardı ona, yataklarını, yemeklerini, sırtlarındaki gömleklerini verirlerdi, o, kocaman elini kırmızı yatak örtüsüne dayamış, yüzünde çocukça bir utançla; “Odette,” derdi, bizi karıkoca sandılar. Ben, bir şey söylemezdim; o, ben şurada, yerde yatarım, derdi; ben, hayır, olmaz, bir gece çabucak geçer, zarar yok, bu yatakta yan yana uyuruz, derdim ona, Jacques, gel, gözlerimi kapat, düşüncemi ez, yok et, unuttur her şeyi, ağırlığını, acımasızlığını duyur bana, bana hükmet, onunla yapayalnız bırakma beni; geliyor, merdiveni iniyor, öylesine saydam, çok önceden, çok uzaktan görülebilecek kadar öylesine besbelli ki, bir eski anıya benziyor; sağ kaşını kaldırarak içini çekeceksin, otomobilin yanında ayakta duracak, kaputa yasladığın elinin parmaklarını sinirli bir hareketle oynatacaksın, bana derin derin, uzun uzun bakacaksın sonra, sağ kaşını kaldırarak içini çekti, arabaya yaslandı, kaputa dayadığı elinin parmaklarını sinirli hareketlerle oynatarak derin ve düşünceli gözlerle baktı; orada duruyordu, genç kadının üzerine doğru eğilmişti; orada, parmak uçlarıyla okşadığı kocaman ve hoyrat gecenin karanlığında, boşlukta, hareketsiz duruyordu, gözle görülmez, maddesiz bir varlık gibi alışılmış ve eski; maddesiz bedeninin ardında karanlık ve yoğun gölgesiyle çiftliği, yolu, yolda yürüyen köpeği görüyorum, her şey yepyeni, ondan başka, o bir erkek, bir koca değil, toplumca onaylanmış, alışılmış bir fikir; onu çağırıyorum, ama bana yardım etmiyor. Erkeğe bakarak gülümsedi, çünkü ona her zaman gülümsemek gerekti, doğanın huzurunu ve yumuşaklığını, mutlu bir kadının güven dolu iyimserliğini veriyordu böylece; onun öne eğilmiş gölgesinin altında geceye karışarak eriyordu genç kadın, içinde, derinliğinde, bilinmedik bir yerlerde Mathieu’yu saklayan bu büyük, dişi, geceye karışarak eriyordu; erkek gülümsemedi, burnunu kaşıdı, bu, kardeşinden alınmış bir el hareketi, genç kadın korkuyla irkildi; ne oluyor bana, neler düşünüyorum, ayakta uyuyorum galiba, yok hayır, ben bu sinsi, ikiyüzlü ihtiyar kadın değilim, değilim daha, düş gördüm bir an, sözcükler boğazının karanlık gecesine gömüldü, her şey unutuldu, suyun yüzünde onların alışılmış, toplumca onaylanmış durgun ve iki taraflı sıradanlığı kaldı yalnızca. Genç kadın yumuşak bir sesle sordu:</p>

  <p>“Ne oldu?”</p>

  <p>“Hiçbir şey olmadı. Samanlıkları falan yokmuş. Halbuki var samanlıkları, gördüm, avlunun dibinde. Ama beni bir cani, bir haydut sandı galiba, bende hayduda, caniye benzer hal var mı?”</p>

  <p>“Biliyor musun,” dedi genç kadın, “on dört saattir yoldayız, toz toprak içinde kaldık.”</p>

  <p>Erkek ona daha dikkatle baktı ve genç kadın burnunun karanlıkta bir uzak deniz feneri gibi ışıdığını hissetti; şimdi bana burnumun parladığını söyleyecek.</p>

  <p>“Gözlerinin altı şişmiş, vah, küçük kızım; ne kadar yorgunsun kim bilir.”</p>

  <p>Genç kadın acele çantasını açtı, pudriyerini çıkardı, küçük aynada haşin bir dikkatle kendine baktı; insanları korkutacak kadar çirkinim; ayın aydınlığında yüzü, üzerinde kara lekelerle, yıpranmış bir mermerden oyulmuşa benziyordu; çirkinlik, umurumda değil şu anda, ama pislikten nefret ederim.</p>

  <p>Jacques şaşkın bir tavırla, “<i>Ne yapmalı şimdi?</i>” diye soruyordu.</p>

  <p>Genç kadın pudriyerin ponponunu hafif hareketlerle burnunda, yanaklarında, gözlerinin altında dolaştırıyordu:</p>

  <p>“Ne istersen,” dedi.</p>

  <p>“Senden fikir soruyorum.”</p>

  <p>Ponponu tutan eli havada yakalamış, gülümseyen bir otoriteyle avucunda hapsetmişti. Senden fikir soruyorum, senin fikrini sorduğum zaman, sana ne zaman bir fikir soracak olsam; benim sevgili Jacques’ım, sen de biliyorsun ki hiçbir zaman kendi fikrinden başkasını beğenmezsin. Ama kendi fikirlerinin kusursuzluğuna daha kesin inanmak için başkalarınınkini tartaklamak gereğini duyardı hep. Genç kadın, gelişigüzel, laf olsun diye, “Gidelim,” dedi, “belki daha konuksever birilerine rastlarız.”</p>

  <p>“Yok! Çok mersi! Bu kadarlık bir deneme bana yeter. Haha! Köylülerden nefret ediyorum, nefret!”</p>

  <p>“Doğru gidelim istersen, bir yerde durmadan.”</p>

  <p>Jacques gözlerini açtı:</p>

  <p>“Bütün gece mi?”</p>

  <p>“Yarın sabah Grenoble’a varırız, Blériot’larda birkaç saat kalıp dinleniriz istersen, sonra, öğleden sonra tekrar yola çıkarız, gece Castellane’de kalırız. Öbür gün Juan’da oluruz. Ha?”</p>

  <p>“Olacak şey değil.”</p>

  <p>Fikrini daha iyi anlatmak için daha ciddi bir yüz takındı:</p>

  <p>“Çok yorgunum. Direksiyon başında uyuyakalırım, bir hendeğin dibinde buluruz kendimizi. Olacak şey değil.”</p>

  <p>“Nöbetleşe kullanalım arabayı.”</p>

  <p>“Nöbetleşe mi? Güzel kızım, şunu o küçük kafana iyice sok; ben seni bu miyop gözlerle, gece yarısı direksiyon başına geçirmem. Anladın mı? Düpedüz cinayet olur bu. Yollar arabayla, otomobille, kamyonla dolu. Ömründe otomobil yüzü görmemiş herifler, korkudan aklını oynatmış, gözü dönmüş, deliler gibi araba sürüyorlar. Çocuk musun sen? Olacak şey değil; bu yollarda ancak bir erkek araba kullanabilir.”</p>

  <p>Üstlerinde bir gürültü oldu, kepenkler açıldı, pencereden bir gölge göründü, öfkeli bir ses, “Uyuyacağız,” diye bağırdı. “Kesin gürültüyü! Gidin, başka yerde paylaşın kozunuzu! Nedir bu?”</p>

  <p>Jacques hırstan titreyen bir sesle, “Anladık!” dedi. “Gidiyoruz. Çok nazik ve çok konukseversiniz doğrusu!”</p>

  <p>Arabaya girdi, kapıyı gürültüyle çarparak kapadı, gaza bastı; Odette gözucuyla baktı: Susmak en iyisiydi; seksenle gidiyorlardı şimdi, bütün farlar sönüktü, her an bir hava saldırısı olabilirdi, neyse ki dolunay, kocaman ve bembeyaz, tepelerindeydi; genç kadın birden kapıya doğru savruldu:</p>

  <p>“Ne yapıyorsun?”</p>

  <p>Jacques, hemen de hiç hız kesmeden, yan yollardan birine sapmıştı. Birkaç dakika daha gittiler, araba yol kenarına sokularak yavaşladı, bir ağaç kümesinin altında durdular.</p>

  <p>“Geceyi burada geçiririz.”</p>

  <p>“Burada mı?”</p>

  <p>Jacques yanıt vermeden kapıyı açtı, çıktı. Odette de arkasından inmişti arabadan. Hava serin, tatlı kokuluydu.</p>

  <p>“Dışarıda mı yatacağız?”</p>

  <p>“Hayır.”</p>

  <p>Genç kadın siyah, yumuşak otlara özlemle baktı, eğildi, otları, bir serin suymuş gibi usulca, parmak uçlarıyla okşadı:</p>

  <p>“Ah, Jacques! N’olur, burada yatalım. Öyle güzel ki. Bir yastık alırız, örtüleri de çıkarırız...”</p>

  <p>Jacques, “Hayır,” dedi, “olmaz.” Kararlı bir sesle, “Arabada yatacağız,” diye anlattı, “böyle bir gecede yollarda kimlerin dolaşacağı belli olmaz.”</p>

  <p>Genç kadın, erkeğin, elleri ceplerinde, genç ve canlı adımlarla bir aşağı, bir yukarı dolaşmasını seyrediyordu. Karanlık ağaçların arasında, işitilmeyen bir müziğe uyarak dans ediyordu sanki. Sonra durdu, genç kadın karşısında bakışları kaçak ve suçlu, gizli bir korkuyla ihtiyarlamış, bozulmuş bir yüz gördü, düşünüyordu: Bir şey vardı mutlaka, yolunda gitmeyen bir şey; utanmıştı sanki; arabanın yanına geldi, sihirli kemanın gençliği, canlılığı erimiş, üzerine dökülmüş, ayaklarına kadar akmıştı ve onu hoyratça kaldırıyor, havalandırıyordu. Jacques arabada uyumaktan nefret eder. Kimi cezalandırıyor böylece? Kendini mi, beni mi? Genç kadın birden kendini, bilinmez neden, suçlu hissetti.</p>

  <p>Jacques, “Neyin var?” dedi. “Niye bu kadar durgunsun? Bak işte gece yarıları, yollardayız; tam senin bayıldığın şey, heyecan, serüven...”</p>

  <p>Genç kadın önüne baktı; ben gitmek istemiyordum, Jacques, Almanlar umurumda değil benim, evde, evimde kalmak istiyordum; savaş sürerse, ondan kopmuş, tümüyle kopmuş olacağız, hatta... Ölürse, bilmeyeceğiz öldüğünü. Alçak sesle, “Kardeşimle Mathieu’yu düşünüyorum,” dedi.</p>

  <p>Jacques, acı bir gülümsemeyle, “Şu sırada Raoul Carcassonne’da, sıcak yatağında uyuyor,” dedi.</p>

  <p>“Ama Mathieu...”</p>

  <p>Jacques bu kez alayla güldü:</p>

  <p>“Biliyorsun,” dedi Mathieu, “cephede değil, geride. Onun için hiçbir tehlike söz konusu olamaz. Olsa olsa tutsak alırlar onu. Bütün askerlerin siperlerde vurulup ölecek birer kahraman olduğunu sanıyorsun galiba. Hayır, şekerim, hayır güzelim: Mathieu Fransa’nın bilmem neresinde bir yerde bir kurmay başkanlığında yazıcıdır olsa olsa, bir kasabadaki insan ne kadar rahatsa, o da o kadar rahattır orada; hatta belki bizim şu andaki durumumuzdan çok daha iyi durumdadır.”</p>

  <p>Odette gözlerini kaldırmadan, “Tutsak olmak hoş bir şey değil herhalde,” dedi.</p>

  <p>Jacques ona düşünceli gözlerle baktı:</p>

  <p>“Söylemediğim şeyleri söylemiş farz etme beni! Mathieu’nun durumu beni de korkutuyor. Ama o sağlam ve dayanıklı bir insandır, evet evet, sandığından çok daha sağlam ve dayanıklı. Gevşek, dağınık görünüşünün altında taş gibi bir iradesi vardır onun, bütün o bitmeyen kararsızlıkları bir oyundur aslında, bu oyunlarla o kendine bir başka, kimseninkine benzemeyen kişilik yapmış oluyor. Anlıyorsun, değil mi? Orada da kendine en uygun yeri bulur; bir Alman subayına sekreter örneğin, hatta belki çocuklarına Fransızca öğretmeni; tam ona göre, bir iş olur bu, tam ona göre!” Sağlıksız bir gülümsemeyle, “Tam ona göre diye,” tekrarladı. Sonra eğildi, bir sır verir gibi alçak sesle, “Ne düşünüyorum, biliyor musun?” dedi, “Savaş belki kafasının içini düzene sokar onun, böylece, savaştan bir başka Mathieu olarak döner.”</p>

  <p>Odette, boğazı kupkuru, zorlukla konuşuyordu:</p>

  <p>“Ne kadar sürer bu?” diye sordu.</p>

  <p>“Nereden bileyim?” dedi Jacques.</p>

  <p>Başını salladı, devam etti:</p>

  <p>“Şu kadarını söyleyebilirim; bu savaş çok uzun sürebilir, yıllarca. Alman ordusunun gelecek hedefi İngiltere olacaktır çünkü.”</p>

  <p>“İngilizler dövüşeceklerdir ama,” dedi Odette.</p>

  <p>Jacques acı bir gülümsemeyle:</p>

  <p>“Kuşkusuz,” dedi, “dövüşecekler. Ama dövüşmelerini istemeli miyiz acaba?” Kollarını iki yana açarak başını salladı; “Hangisi daha iyi, karar veremiyorum! Dövüşmeleri mi? Dövüşememeleri mi?”</p>

  <p>Neyi istemeliyiz? Neye dua etmeliyiz? Neye? Başlangıçta her şey çok basit görünmüştü Odette’e; zafere dua etmek gerektiğine inanmıştı, tıpkı 1914’te olduğu gibi. Ama şimdi kimse zaferi arzular görünmüyordu. Neşeyle gülmüştü, tıpkı annesinin Neville savunması sırasında güldüğü gibi ve kuvvetle, inançla tekrarlamıştı: “Evet, kazanacağız, kazanacağız! Zafer bizimdir. Bizim olmaması imkânsız!” Sonra, sonra kendinden iğrenmişti, çünkü gülümseyişi yalandı, savaştan nefret ediyordu aslında, zaferine varıncaya dek nefret ediyordu savaştan. Ama insanlar gülümsemiyorlardı, susuyor ve başlarını sallıyorlardı, Odette’e, saygısızca bir şey yapmış gibi suçlayan gözlerle bakıyorlardı. O zaman Odette susmuştu, susmuş ve onların Almanya’dan, İngiltere’den, Rusya’dan söz edişlerini dinlemiş, çoğu zaman neyi arzuladıklarını anlayamamıştı, düşünmüştü: “O burada olsa anlatırdı bana.” Ama o burada değildi, hatta mektup bile yazmıyordu; upuzun dokuz ay içinde, o da yalnızca Jacques’a, iki mektup göndermişti. Ne düşünüyor? O biliyordur kesinlikle, o anlıyordur. Ya bilmiyorsa? Anlamıyorsa? Ya hiç kimse anlamıyorsa? Birden korkuyla başını kaldırdı: Jacques’in yüzünde o hâlâ ona güven verebilen rahatlığı bulabilmek istiyordu, işlerin yolunda gittiğini, insanların hâlâ kurtuluşu umut etmeleri için haklı ve gerçek nedenler olduğunu onun gözlerinde okumak istiyordu. Kurtuluşu umut etmek! Hangi kurtuluşu? Müttefiklerin zaferinden yalnız Rusya’dan yararlanabileceği doğru muydu? Bu çok tanıdık, fazla tanıdık yüzü sorguya çekiyordu ve birden yüz ona yepyeni bir yüz gibi göründü: Gözlerde korku vardı şimdi, dudakların ucunda bir alay tortusu çöküp kalmıştı, ama bu suçüstü yakalanmış bir çocuğun somurtkan küstahlığına benziyordu daha çok. “Bir şey var, içi rahat değil.” Paris’ten yola çıktıklarından beri bir garipti, Jacques, bazı çok haşin, bazen yumuşak, fazla yumuşak. Erkeklerin kendi kendilerini suçlu hissetmeleri, katlanılamayacak kadar feci bir şeydi.</p>

  <p>“Canım sigara içmek istiyor,” dedi Jacques.</p>

  <p>“Sigaran yok mu?”</p>

  <p>“Yok.”</p>

  <p>“Al,” dedi Odette, “bende dört tane var.”</p>

  <p>“De Rezske”ydi sigaralar, Jacques dudak büktü, isteksiz bir hareketle aldı; paketi cebine sokarken, “Saman gibi,” dedi.</p>

  <p>Sigarayı yaktı, peş peşe iki nefes çekti, Odette tütün kokusunu içine çekti ve sigara içme isteği boğazını daladı. Çoktandır, onu sevemez olduğu o uzak günden beri Odette, o yanında içtiği zaman susuzluğunu, yediği zaman açlığını hissetmekten, o yanında derin nefeslerle uyurken, yatakta, ölesiye bir uyku ihtiyacıyla azap çekerek onun uykusunu seyretmekten anlaşılmaz bir haz duyar olmuştu, rahatlatıcı, garip bir duyguydu bu: Jacques onun isteklerini alıyor ve onun adına hükmediyordu bu isteklere, onları kutsal ve erişilmez duygular haline getiriyor, yoğunlaştırıyor, son sınıra kadar doyuruyordu; Odette’inkinden çok daha erkekçe, daha ahlaklı ve daha kesin bir doyuştu bu. Şimdiyse...</p>

  <p>Genç kadın usulca gülümsedi:</p>

  <p>“Bir tane de bana ver,” dedi.</p>

  <p>Jacques bir an anlamadan baktı, sonra kaşlarını kaldırarak gülümsedi:</p>

  <p>“Ay! Affedersin güzelim, düşünmeden soktum cebime.”</p>

  <p>Paketi cebinden çıkardı.</p>

  <p>“Paket sende kalsın,” dedi Odette, “bir sigara ver bana.”</p>
<p>Sessizce, birbirlerine bakmadan sigaralarını içtiler. Kendi kendinden korkuyordu Odette, çok genç bir kızken benliğini altüst eden o şiddetli ve karşı konulmaz duyguları hatırlıyor ve korkuyordu. O şiddetli duygular geri gelecekti belki de. Jacques peş peşe öksürdü, konuşmak istiyor benimle. Ama bekliyor, kıvamını bekliyor, her zamanki gibi. Odette sabırla sigarasını içiyor, bekliyordu: Konuya bir yengecin kaçak tavrıyla gireceğini biliyordu: yan yan. Jacques doğruldu, kendini hazırlamıştı, genç kadına dikkatle baktı:</p>

  <p>“İşte böyle, Odette!” dedi.</p>

  <p>Odette, herhangi bir anlama gelebilecek gelişigüzel bir gülümsemeyle baktı, Jacques elini karısının omzuna koymuştu şimdi:</p>
<p>“Bunun çılgınca bir serüven olduğu kesin,” dedi.</p>

  <p>“Evet,” dedi Odette, “evet, çılgın bir serüven.”</p>

  <p>Jacques hâlâ karısının gözlerine bakıyordu. Sigarasını arabanın marşpiyesine bastırarak söndürdü, ayakkabısının ucuyla ezdi. Genç kadına biraz daha sokularak kuvvetle, inandırmak ister gibi, “Bizim için hiçbir tehlike söz konusu olamaz,” dedi.</p>

  <p>Odette cevap vermedi, Jacques yumuşak, ama inatçı, yineledi:</p>
<p>“Evet,” dedi, “hiçbir tehlike olamaz. Almanların kötü hareket etmeyeceklerine inanıyorum, çünkü onlar, kötü hareket etmemeleri gerektiğini çok iyi biliyorlar.”</p>

  <p>Odette kaç gündür aynı şeyi düşünüyordu, ama Jacques’in gözlerinde, onun kendisinden beklediği cevabı okudu. Başını salladı; “Belli olmaz ” dedi. “Kim bilir? Belki Paris’i yakıp yıkmışlar, ateşe vermişlerdir.”</p>

  <p>Jacques omuz silkti:</p>

  <p>“Yok canım, olmaz öyle şey. Ancak kadınların aklına gelebilecek cinsten bir düşünce bu.”</p>

  <p>Karısına doğru eğildi, sabırla anlattı:</p>

  <p>“Dinle Odette, anlamaya çalış: Berlin, barıştan hemen sonra Fransa’yı Mihver devletleri safına almak isteyecektir. Hatta belki, Birleşik Devletleri savaş dışında tutabilmek için Amerikan ulusunun bize olan sevgisinden faydalanmayı bile düşünüyorlardır. Yani, sözün kısası, savaşı kaybetmiş bile olsak, elimizde çok değerli kozlar var. Muzip bir gülüşle ilave etti: Hatta... hatta politikacılarımız yeteri kadar zeki ve usta olsalar, oynanacak ne oyunlar var daha. Neyse! İşte durum böyle! Şimdi bu koşullarda Almanların, Fransız kamuoyunun nefretini üzerlerine çekecek, onlara Fransız ulusunu kaybettirecek boş ve gereksiz şiddet hareketlerine kalkışmaktan sakınacaklarını söylemek, temelsiz bir iddia sayılmaz, değil mi?”</p>

  <p>Odette, iç sıkıntısıyla, “Evet,” dedi, “bence de öyle.”</p>

  <p>“Ha,” dedi Jacques.</p>

  <p>Genç kadına küskün gözlerle, alt dudağını ısırmış bakıyordu. Yüzünde öylesine bir hayal kırıklığı vardı ki Odette çabucak ilave etti:</p>

  <p>“Ama gene de belli olmaz. Nasıl güvenebilir insan? Mesela biri tutup bir pencereden üstlerine ateş edebilir, onlar da...”</p>

  <p>Jacques’in gözleri alevlendi:</p>

  <p>“Hayır, hayır! Hiçbir şey olmayacaktır. Eğer en küçük bir tehlike söz konusu olsaydı ben yola çıkmaya razı olmazdım. Gitmeye karar verdim, çünkü hiçbir şey olmayacağını biliyordum.”</p>

  <p>Odette onun korkulu gözleriyle salona girişini tekrar görür gibiydi, en özentili, en kaçak sesiyle, “Odette, derhal valizleri hazırla, yarım saate kadar yola çıkıyoruz,” deyişini! Bir sigara yakmak istemişti, ama elleri öylesine titriyordu ki, vazgeçmişti sonunda. Bütün bu sözlerle neye varmak istiyor? Neye yarar şimdi bunlar. Jacques kötü kötü gülüyordu:</p>

  <p>“Aslında!” dedi. “Bu, nöbeti terk etmek oldu benim için ama...”</p>

  <p>“Sen nöbette değildin zaten.”</p>

  <p>“Adadakilerin şefiydim,” dedi Jacques. Bütün itirazları peşin reddeder gibi elini kaldırdı: “Biliyorum, gülünç bir şey bu aslında; ben de Champenois’nın ısrarı üzerine peki demek zorunda kalmıştım zaten. Ama ne olsa faydamız dokunabilirdi orada. Hem sonra başkalarına da örnek olurduk.”</p>

  <p>Odette dost olmayan gözlerle bakıyordu: Evet anlıyorum, evet evet, Paris’te kalman gerekirdi, aksini söylememi isteme benden. Jacques içini çekti:</p>

  <p>“Neyse, olan olmuştur! İnsanların, birbiriyle bağdaşabilir görevleri olsaydı yalnızca, yaşamak çok daha kolay olurdu.” Tekrar içini çekerek gülümsedi: “Bu sözlerle içini sıkıyorum senin,” dedi, “bunlar, erkeklerin düşüneceği şeyler.”</p>

  <p>“Ben de anlayabildiğimi sanıyorum.”</p>

  <p>Jacques, “Tabii canım,” diye söylendi, “tabii sevgilim.” Sonra yapayalnız ve erkeksi bir gülümsemeyle Odette’in bileğini tuttu, inandırıcı bir sesle devam etti: “Bana ne yapabilirdi? En kötü olasılıkla, eli ayağı tutan, işe yarayacak erkekleri Almanya’ya götürebilirler. Eee, peki sonra? Mathieu orada işte. Ne olmuş? Evet, onun kalbi benim gibi teklemiyor, doğru ama... Anımsıyor musun? O hayvan binbaşı beni kıtaya çıkarmaya kalkışmıştı. Nasıl sinirlenmiştim...”</p>

  <p>“Evet.”</p>

  <p>“Öfkeden delirmiştim, her şeyi yapabilirdim, Anımsıyorsun, değil mi? Nasıl hırslanmıştım! Ha? Nasıl hırslanmıştım!”</p>

  <p>Jacques arabanın marşpiyesine oturdu, başını ellerinin arasına aldı; dimdik önüne bakıyordu.</p>

  <p>“Charvoz kaldı,” dedi.</p>

  <p>“Ha?”</p>

  <p>“Charvoz kaldı. Sabah garajda rastladım ona, ben gideceğimizi söylediğim zaman şaşmış göründü.”</p>

  <p>Odette gelişigüzel, “Onun durumu başka,” dedi.</p>

  <p>“Evet,” dedi Jacques. Sesinde acı bir anlamla, “Evet,” dedi, “o evli değil!”</p>

  <p>Odette solunda, ayakta duruyordu, Jacques’ın saçlarının altında yer yer parlayan kafasına bakıyor, düşünüyordu: Buydu, demek buydu!</p>

  <p>Jacques dalgın gözlerle baktı, dişlerinin arasından, “Seni emanet edebileceğim kimse yoktu,” dedi.</p>

  <p>Odette, bütün vücuduyla irkildi:</p>

  <p>“Ne dedin?”</p>

  <p>“Seni emanet edebileceğim, güvenilir bir kimsemiz yoktu, dedim. Halana kadar seni tek başına gönderemezdim. Sonra...”</p>

  <p>Odette titreyen sesiyle, “Yani,” dedi, “benim için mi yola çıktığını söylemek istiyorsun?”</p>

  <p>“Bu bir vicdan borcuydu benim için.”</p>

  <p>Karısına sevecenlikle baktı:</p>

  <p>“Son günlerde o kadar sinirliydin ki, sana baktıkça üzülüyordum.”</p>

  <div class="bosluk-1"></div>

  <p>Odette konuşamıyor, cevap veremiyordu, dili tutulmuştu sanki, öylesine şaşkındı: Neden, neden bu sözler? Kendini neden zorluyor bu kadar? Jacques, asabi bir neşeyle devam etti:</p>

  <p>“Kepenkleri açmaya korkuyordun, bütün gün karanlıkta yaşıyorduk, durmadan konserve alır olmuştun, evde sardalye kutularından geçilmez olmuştu. Sonra, Lucien de kötü etkiliyordu seni, görmüyor değildim; evde olmadığı zaman daha rahat, daha az sinirli oluyordun. Lucien sinirli, korkak, geveze de üstelik: Bütün o tecavüz edilen kadınlar, kesilen kollar bacaklar masallarına aptal gibi inanıp, seni de inandırmaya uğraşıyordu.”</p>

  <p>Hayır, istemiyorum. İstemiyorum. Bana söyletmek istediği şeyi söylemek istemiyorum. Bana söyletmek istediği şeyi söylemek istemiyorum. Hayır! Onun gözümden düşmesine izin verirsem, bana tutunacak hiçbir değer kalmaz dünyada. Ne kalır bana? Ne kalır? Gerçek bir korkuyla geri geri gitti. Jacques çelik gibi soğuk, kaskatı gözlerle ona bakıyordu, ona: “Söyle! Hadi söyle!” diyor gibi. Ve yeniden, bu kartal bakışlarının, bu erkek, bu koca bakışlarının karşısında kendini suçlu hissetti, belki gitmek, kaçmak istiyorum sandı, belki korkmuş göründüm ona, belki, belki kendim bilincine varmadığım halde korkuyordum. Hangisi gerçek? Gerçek olan hangisi? Şu ana kadar, gerçek Jacques’ın söylediğiydi her zaman; şimdi ona inanmaz olursam, neye inanabilirim dünyada? Başını öne eğerek, “Paris’te kalmak istemiyordum,” dedi.</p>

  <p>Jacques, şefkatle, “Korkuyor muydun?” diye sordu.</p>

  <p>“Evet,” dedi Odette. “Korkuyordum.”</p>

  <p>Odette başını kaldırdığı zaman onun gülerek kendisine baktığını gördü:</p>

  <p>“Hadi hadi!” dedi. “Gözde büyütülecek şeyler değil bunlar: Açık havada yatarak bir gece. Ne çıkar? Tam bizim yaşımıza göre bir serüven değil, ama gene de bundan az çok zevk alabilecek kadar genciz henüz. Ha? Elini usulca karısının ensesine koydu. Hyrése’de, 936’da, çadırda yatmıştık bir gece, hatırlıyor musun? Unutmadığım güzel anılarımızdan biridir o gece.”</p>

  <p>Odette cevap vermedi; arabanın kapısına dayanmıştı, tokmağı yakalamış, bütün gücüyle sıkıyordu. Jacques eliyle ağzını gizleyerek esnedi:</p>

  <p>“Çok geç oldu. Yatalım artık.”</p>

  <p>Odette başını salladı. Yakınlarında bir gece kuşu öttü, Jacques gülmekten katıldı:</p>

  <p>“Kır eğlencesi tam!” dedi. Sonra ciddi bir yüzle, “Sen arkaya geç,” diye devam etti. “Belki biraz ayaklarını uzatabilirsin. Ben önde, direksiyonda uyuyacağım.”</p>

  <p>Arabaya girdiler. Jacpues kapıları kapadı, sağ kapıyı kilitledi, sol kapının emniyetini açtı.</p>

  <p>“Rahat mısın?”</p>

  <p>“Rahatım.”</p>

  <p>Jacques tabancasını çıkarmıştı, dudaklarında alaylı bir gülümsemeyle kontrol ediyordu:</p>

  <p>“İşte,” dedi, “tam korsan dedemin bayılacağı macera.” Odette’e muzip gözlerle baktı: “Ailede hepimiz az buçuk korsanız zaten,” dedi. “Değil mi?”</p>

  <p>Odette hiçbir şey söylemiyordu. Jacques karısının çenesini tutarak yüzünü kendi yüzüne doğru kaldırdı:</p>

  <p>“Öp beni canım!”</p>

  <p>Odette dudaklarında erkeğin sıcak, aralık dudaklarının ağırlığını duydu; Jacques çok eskiden yaptığı gibi usulca Odette’in dudaklarını yaladı. Odette ürperdi, sonra omuzlarından aşağı kayan ve göğüslerini okşayan elinin sıcaklığını duydu.</p>

  <p>“Vay benim yavrucuğum,” diyordu Jacques. “Vah küçücük, korkak kızım benim.”</p>

  <p>Odette birden irkilerek bütün vücuduyla geri çekildi:</p>

  <p>“Uykum var,” dedi, “çok uykum var.”</p>

  <p>Jacques gülümsedi:</p>

  <p>“İyi uykular güzelim!”</p>

  <p>Döndü, kollarını direksiyonda çaprazladı, başını kollarına bıraktı. Odette dimdik, kıpırtısız, oturuyor, bekliyordu. Peş peşe derin nefesler aldı Jacques; hayır, uyku değil bu. Daha kıpırdanıyor. O, kafasında kendi yarattığı Odette hayaliyle uyanık, bilinçli, yanındayken Odette hiçbir şey düşünemezdi; hep böyle oldu, baştan beri: O yanımda olduğu zaman asla hiçbir zaman keyfimce, rahatça düşünemedim ben. Ama uyumuştu: Başını sağa sola çevirmiş, sonra peş peşe, üç kere homurdanmıştı. Odette kendini koyuverdi, rahatlamıştı: O bir hayvandı şimdi, uyuyordu. Uyuyordu, Jacques uyuyordu, savaş uyuyordu, erkeklerin dünyası bu uyuyan başın karanlığında boğulmuş, uyuyordu; Odette uyumuyordu, dimdik, kımıltısız, bembeyaz bir ay ışığı gölünün ortasında oturmuştu, gözleri tozla buğulanmış camlarda takılı, çok çok eski bir hayal geri gelmişti birden: İncecik, pembe bir yolda koşuyordum, on iki yaşındaydım, yüreğim korkulu bir sevinçle çarparak durdum, yüksek sesle, “Bu dünya bensiz olmaz!” dedim kendi kendime. “Bu dünya bensiz olmaz,” diye mırıldandım, “bensiz olmaz bu dünya! Ama neden? Kime, neye gerekliyim ben?” Kime, neye gerekli olduğunu bilemiyordu, savaşı düşünmeye çalıştı, gerçeği orada bulacağını sanıyordu. “Zaferden yalnızca Rusların yararlanacağı doğru mu?” Korkuyla hemen vazgeçti ve sevinci acı bir hayal kırıklığına döndü: “Hayır, bilmiyorum, hiçbir şey bilmiyorum.”</p>

  <p>Canı sigara içmek istedi birden, gerçek bir istek değildi bu, asabi bir itme. İstek büyüdü, büyüdü, göğüslerini şişirdi. Egemen çocukluğunun isteklerine benzer doludizgin, karşı konulmaz bir duygu: Jacques paketi cebine koydu. Neden içiyordu Jacques? Onun ağzında tütünün buruk tadı nasıl iç sıkıcı, yasalara uygun nasıl düzenli bir yavan tortu olurdu kim bilir? Benden çok sigara içmesi için sebep yok. Eğildi. Baktı. Jacques hafif nefeslerle uyuyordu. Elini uzattı, ceketin cebine kaydırdı, paketi aldı, sonra sessizce kapıyı açtı, dışarı çıktı. Yaprakların arasında ay ışığı, yolun üzerinde, bembeyaz, kocaman lekeler halinde ay ışığı, bu serin, taze hava, gece kuşunun çığlığı, hepsi, hepsi benim şimdi. Bir sigara yaktı, savaş uyuyor, Berlin uyuyor, Moskova, Churchill, Politbüro uyuyor, politikacılar uyuyor, hepsi, her şey uyuyor ve kimse görmüyor <i>benim gecemi:</i> ben, gerekliyim dünyaya; konserve kutuları, cephedekilerin öksüzleri içindi. Birden, tütünden nefret ettiğini fark etti, sigarasından iki nefes daha çekti, fırlatıp attı: Sigarayı neden böylesine tutkuyla istediğini bilmiyordu. Yapraklar küçük küçük hışıldıyor, doğa, bir eski tahta ev gibi sessizlikte büyüyen seslerle çıtırdıyordu. Yıldızlar, bilinmedik, kocaman hayvanlardı: Odette korktu: Jacques uyumuştu ve Odette çocukluğunun karanlık dünyasını, o yanıtsız kalmış sorularla dolu garip, sınırsız dünyayı bulmuştu yeniden: Yıldızların adlarını, ayın, yeryüzüne olan ortalama uzaklığını, bölgenin nüfusunu, halkın neyle geçindiğini, bölgenin tarihini Jacques bilirdi; o uyuyor şimdi, ben onu hor görüyorum ve hiç, hiçbir şey bilmiyorum: Odette kendini bu faydalanamayacağı dünyada kaybolmuş hissetti, bu yalnızca <i>görülmek</i> ve <i>dokunulmak</i> için yaratılmış dünyada. Arabaya koştu, hemen, hemen onu uyandırmak istiyordu, Bilimi, Endüstriyi, Ahlakı uyandırmak istiyordu. Kapının tokmağını yakaladı, eğildi baktı ve camın ardında kocaman, açık bir ağız gördü. “Neye yarar?” dedi kendi kendine. Marşpiyeye oturdu ve her geceki gibi, Mathieu’yu düşünmeye koyuldu.</p>

  <div class="bosluk-3"></div>

  <p>Teğmen karanlık merdiveni koşarak tırmanıyordu; ötekiler peşi sıra koşuyor, döne döne tırmanıyorlar. Gecenin en karanlık olduğu an teğmen durdu, başının arkasıyla bir kapağı itti ve birden gümüş pırıltılı bir aydınlık gözlerini kamaştırdı.</p>

  <p>“Arkamdan gelin.”</p>

  <p>Anılar ve işitilmez gürültülerle dolu serin ve berrak geceye çıktılar. Bir ses, “Kimdir o?” dedi.</p>

  <p>“Benim,” dedi teğmen.</p>

  <p>“Hazır ol!”</p>

  <p>“Rahat,” dedi teğmen.</p>

  <p>Çan kulesinin tepesinde, dört köşe bir düzlükteydiler. Dört köşede dört sütun küçük çatıyı tutuyordu. Sütunların arasında bir metre yükseklikte bir taş duvar dolaşıyordu çepeçevre. Gök her yandaydı. Ay taş döşemeye sütunlardan birinin kıpırtısız gölgesini düşürmüştü.</p>

  <p>“Ne haber?” dedi teğmen. “Yeni bir şey var mı?”</p>

  <p>“Yok, teğmenim.”</p>

  <p>Teğmenin karşısında üç askerdiler; omuzlarında tüfeklerle ince uzun, zayıf üç genç adam. Mathieu’yla Pinette teğmenin arkasında duruyorlardı, rahatsızdılar, ne yapmak gerektiğini kestiremiyorlardı.</p>

  <p>Üç avcıdan biri, “Burada mı kalıyoruz, teğmenim?” diye sordu.</p>

  <p>Teğmen, “Evet,” dedi. “Closson’la dört kişiyi belediyede bıraktım, ötekiler benimle birlikte okulda bekleyecek. Drayer’i haberci ayırdım.”</p>

  <p>“Emriniz?”</p>

  <p>“Derhal ateş. Cephane bitene kadar.”</p>

  <p>“Bu ne?”</p>

  <p>Boğuk feryatlar, sağır vuruşlar; gürültü sokaktan geliyordu. Teğmen gülümsedi:</p>

  <p>“Belediyede bulduğum kuşları şarap mahzenine kapattım,” dedi. “Yer biraz dar ama, bir gececik, bir şey olmazlar. Bir gececik; yarın sabah Almanlar bizi temize havale ettikten sonra onları oradan keklik gibi toplarlar.”</p>

  <p>Mathieu askerlere bakıyordu: Arkadaşları adına utanmıştı, ama karşısındaki üç yüzde hiçbir değişiklik olmadı.</p>

  <p>“Ha!” dedi teğmen. “Gece, on birde köylüler meydanda toplanacak. Ateş etmeyin sakın. Onları ormana gönderiyorum, geceyi orada geçirecekler. Onlar çıkıp gittikten sonra sokakta kimi görürseniz ateş edeceksiniz. Ve ne olursa olsun asla aşağı inmek yok: İnerseniz biz ateş ederiz size. Ona göre!”</p>

  <p>Döndü, kapağa doğru yürüdü. Üç asker sessizce Mathieu’yla Pinette’e bakıyorlardı.</p>

  <p>“Teğmenim,” dedi Mathieu.</p>

  <p>Teğmen döndü baktı.</p>

  <p>“Ha, sizi unutmuştum.” Ötekilere dönerek: “Bunlar bizimle birlikte dövüşmek istiyorlar,” dedi. Tüfekleri var, ben de kurşun verdim. Bakın bakalım, işe yararlarsa ne âlâ. Beceremezlerse kurşunları alırsınız ellerinden.”</p>

  <p>Askerlere dost gözlerle baktı:</p>

  <p>“Eyvallah, çocuklar! Kolay gelsin!”</p>

  <p>Ötekiler saygıyla, “Güle güle teğmenim,” dediler.</p>

  <p>Teğmen bir an tereddüt etti, ilk iki-üç basamağı, karanlıkta, ihtiyatla, yoklayarak indi, sonra kapağı başının üzerine çekerek kapadı. Askerler Mathieu’yla Pinette’e bakıyorlardı hâlâ, gözlerinde merak ya da sempati yoktu. Düpedüz bakıyorlardı. Mathieu iki adım geri gitti, sütunlardan birine yaslandı. Tüfek rahatsız ediyordu onu: Bazı büyük bir serbestlikle, alışkın hareketlerle taşıyor, sonra birden şaşalıyor, nereye koyacağını bilemiyordu. Sonunda omzundan çıkardı, özenle yere, taşların üzerine koydu. Pinette yanına gelmişti; ikisi yan yana, sırtları aya dönük, durdular. Aksine üç asker ayın beyaz aydınlığının tam ortasındaydılar. Aynı siyah, yapışkan köpük, oyuk yanaklarını kaplamış, üçü aynı donuk, korkunç, gece kuşu gözleriyle, dimdik bakıyorlardı.</p>

  <p>“Misafirlikte gibiyiz ha?” dedi Pinette.</p>

  <p>Mathieu gülümsedi; üç asker gülümsemedi. Pinette Mathieu’ya sokuldu, fısıldadı:</p>

  <p>“Hoşlanmadılar bizden.”</p>

  <p>“Canları cehenneme!”</p>

  <p>Şaşkın, rahatsız sustular. Mathieu taş parmaklıktan sarktı, tam altlarında kestane ağaçlarının üst üste yığılmış yumaklarını gördü.</p>

  <p>“Gidip şunlarla konuşacağım,” dedi Pinette.</p>

  <p>“Otur oturduğun yerde!”</p>

  <p>Pinette askerlere doğru yürümüştü bile.</p>

  <p>“Ben, Pinette,” dedi. “Bu da Delarue.”</p>

  <p>Durdu, bekledi. En uzun boylu olan başıyla bir işaret yaptı, öbür ikisi kımıldamadılar. Pinette hafifçe öksürerek boğazını temizledi.</p>

  <p>“Dövüşmeye geldik,” dedi.</p>

  <p>Ötekiler hâlâ konuşmuyorlardı. İriyarı sarışın, yüzünü buruşturdu, başını çevirdi. Pinette şaşırmıştı, kararsız, “Şimdi, ne yapacağız?” diye sordu.</p>

  <p>İriyarı sarışın başını geriye atarak esnedi. Mathieu onun onbaşı olduğunu gördü.</p>

  <p>“Ne yapacağız biz?” diye tekrar sordu Pinette.</p>

  <p>“Hiç.”</p>

  <p>“Nasıl hiç?”</p>

  <p>“Şimdilik hiçbir şey yapmayacaksınız.”</p>

  <p>“Peki sonra?”</p>

  <p>“Sonra... zamanı gelince söyleriz.”</p>

  <p>Mathieu gülümsedi:</p>

  <p>“Sıktık sizi, ha?” dedi. “Üçünüz, yalnız olmayı yeğlerdiniz herhalde.”</p>

  <p>İriyarı sarışın, düşünceli gözlerle baktı, sonra Pinette’e dönerek sordu:</p>

  <p>“Nesin sen?”</p>

  <p>“Metroda memur.”</p>

  <p>Onbaşı acı bir alayla güldü. Ama gözleri gülmüyordu:</p>
<p>“Kendini hâlâ evinde sanıyorsun galiba!” dedi. “Dur bakalım, zaman var daha.”</p>

  <p>“Ha! Yani, burada neyim demek istiyorsun?”</p>

  <p>“Evet.”</p>

  <p>“Gözcü.”</p>

  <p>“Peki o, arkadaşın?”</p>

  <p>“Telefoncu.”</p>

  <p>“Geri hizmet, yani.”</p>

  <p>“Evet.”</p>

  <p>Onbaşı kendini zorlayarak bakıyordu, dikkatini gözlerinde toplamakta zorluk çekiyor gibiydi.</p>

  <p>Mathieu’ya döndü:</p>

  <p>“Neyin var senin?” dedi. “Çok sağlam görünmüyorsun.”</p>

  <p>“Kalp.”</p>

  <p>“Bugüne kadar kimseye ateş açtığınız oldu mu hiç?”</p>

  <p>“Hayır, hiç,” dedi Mathieu.</p>

  <p>Onbaşı arkadaşlarına baktı, ötekiler konuşmadılar, başlarını salladılar. Pinette boğuk bir sesle, “Elimizden geleni yaparız,” dedi.</p>

  <p>Uzun, yüklü bir sessizlik oldu. Onbaşı ensesini kaşıyarak bakıyordu, sonra içini çekti ve karar vermiş göründü. Doğruldu, heyecansız bir sesle:</p>

  <p>“Ben, Clapot” dedi. “Burada emirleri ben veririm. Bunlar da Chasserieau’yla Dandieu. Siz, size söylenileni yapacaksınız yalnızca. Biz işi biliyoruz. On beş gündür dövüşüyoruz, alışkınız. Tamam mı?”</p>

  <p>Pinette şaşkın gözlerle onlara baktı:</p>

  <p>“On beş gün mü? Nasıl olur? Biz...”</p>

  <p>“Evet, on beş gün! Siz yan gelip yatasınız diye biz on beş gündür dövüşüyoruz,” dedi Dandieu. “Şaştın mı?”</p>

  <p>Pinette kıpkırmızı oldu. Mathieu çene kemiklerinin kenetlendiğini hissetti. Clapot, uzlaştırıcı bir gülümsemeyle, “Görevimiz, düşmanı oyalamaktı,” dedi.</p>

  <p>Kimse konuşmadı, yalnızca birbirlerine bakıyorlardı. Mathieu tedirgindi, huzursuzdu: “Hiçbir zaman içlerinden biri olamayacağız,” diye düşünüyordu. “On beş gündür dövüşüyorlardı onlar, biz bu on beş günü ağaç altlarında siftinerek geçirdik. İçlerinden biri olmamıza olanak yok, hiçbir zaman! İş, son anda, son kurşun atılırken silaha sarılmakla bitse, çok kolay olurdu. Onlardan biri değiliz biz, değiliz, hayır! Bizim insanlarımız orada, aşağıda; bir şarap mahzeninde utanç ve bahtsızlıkla iki büklüm; bizim yerimiz orası ve biz, aşağılık gururumuzu kurtarmak için son dakikada terk ettik onları.” Eğildi baktı, siyah evleri, evlerin arasında ayın aydınlattığı yolu gördü: “Yerim orası. Yerim orası,” diye tekrarlıyordu kendi kendine ve bir daha oraya, onların arasına dönemeyeceğini biliyordu. Pinette, kendine güven vermek için, ata biner gibi taş parmaklığa oturmuştu.</p>

  <p>“İn oradan,” dedi Clapot. “Göstermek mi istiyorsun heriflere bizi?”</p>

  <p>“Almanlar uzaktalar daha.”</p>

  <p>“Yok canım! Ne biliyorsun? İn dedim sana, hadi!”</p>

  <p>Pinette ayaklarını taş döşemeye bastı ve Mathieu, “Bizi kabul etmeyecekler aralarına,” diye düşündü. Pinette onu rahatsız ediyordu: Konuşuyor, hareket ediyordu, silinmesi, nefesini tutması ve kendini unutturması gerektiği halde konuşuyor, hareket ediyordu, Mathieu birden sıçrayarak döndü baktı: Korkunç bir patlama, ağır ve yapışkan, kulaklarında patlamıştı. Sonra ikinci, üçüncü bir patlama oldu: Tunç bir dev haykırıyordu, ayaklarının altında taşlar sallandı. Pinette acı bir alayla güldü:</p>

  <p>“Korkmana gerek yok, kuledeki saat çalıyor.”</p>

  <p>Mathieu ürperdi: Üşüyordu, ama kötü bir duygu değildi bu. Gökte, çok çok yüksekteydi, çatıların üstünde, insanların üstünde, üşüyordu ve dünya kapkaraydı çevresinde. “Hayır, inmeyeceğim. En değerli şey karşılığında bile inmeyeceğim buradan.”</p>

  <p>“İşte, siviller gidiyor.”</p>

  <p>Eğildiler, baktılar. Ağaçların altında kıvıldayan siyah böcekler gördü Mathieu, bir deniz gibiydi sanki. Sokaklarda kapılar sessizce açılıyor, gölgeler süzülüyordu dışarı, erkekler, kadınlar, çocuklar; çoğunun elinde bohçalar, valizler vardı. Şosede küçük gruplar birikmeye başladı, bir şeyi bekler gibiydiler, sonra insanlar ağır, hüzünlü bir yürüyüşle güneye akmaya başlayan küçük bir kervanda eridi, kayboldu.</p>

  <p>“Cenaze töreni sanki,” dedi Pinette.</p>

  <p>“Zavallılar,” dedi Mathieu.</p>

  <p>Dandieu kuru bir sesle, “Onlar için üzme kendini,” dedi. “Evlerine dönecekler nasılsa. Almanlar bir şey yapmaz onlara.”</p>

  <p>Mathieu, “Ya bu?” diye Robertville’i göstererek sordu.</p>

  <p>“Orası başka: Orada köylü bizimle birlikte dövüştü.”</p>

  <p>Pinette gülmeye başladı:</p>

  <p>“Ha ha! Burası gibi değilmiş demek! Buradakiler kazma sallamaktan başka şey bilmeyen miskin heriflerdi.”</p>

  <p>Dandieu dikkatle baktı:</p>

  <p>“Siz dövüşmüyordunuz,” dedi. “Dövüşe siviller başlamaz herhalde, değil mi?”</p>

  <p>Pinette öfkeyle bağırdı:</p>

  <p>“Suç kimindi? Kimindi suç? Dövüşmediysek suç kimin? Ha?”</p>

  <p>“Bilemem orasını.”</p>

  <p>“Bilemezsen söyleyeyim: Subaylarındı! Evet evet, yalnızca subayların. Savaşı onlar kaybetti. Biz değil.”</p>

  <p>“Subaylar hakkında kötü laf etme!” dedi Clapot. “Kötü laf etmeye hakkın yok!”</p>

  <p>“Ha ha, korkacaktım doğrusu,” dedi Pinette.</p>

  <p>Clapot kuvvetle:</p>

  <p>“Herhalde benim yanımda böyle konuşamazsın,” dedi. “Konuşamazsın, çünkü konuşturmam seni. Nedenini de söyleyeyim: Bizim subaylarımız, teğmenden gayrisi, ki onun da hiç suçu yok bunda, hepsi, görevleri başında kaldılar. Ölünceye kadar ayrılmamak şartıyla hem de. Anladın mı şimdi?”</p>

  <p>Pinette kendini anlatmak ister gibi ellerini uzattı, ama sonra vazgeçti, kolları yanlarına düştü, başını salladı:</p>

  <p>“Bizi anlamanız olanaksız!”</p>

  <p>Chasserieau sinsi bir merakla Pinette’e bakıyordu:</p>

  <p>“Siz ne bok yemeye geldiniz kuzum buraya?” diye sordu.</p>

  <p>“Dövüşmeye geldik, başta söylemiştim sanırım.”</p>

  <p>“Niçin ama? Kimse zorlamıyordu sizi?”</p>

  <p>Pinette kötü kötü güldü:</p>

  <p>“Öyle, iş olsun diye. Eğlenmek için.”</p>

  <p>Clapot sertlikle, “Çok iyi,” dedi, “bol bol eğleneceksiniz, merak etmeyin.”</p>

  <p>Dandieu acıyarak bakıyordu, güldü:</p>

  <p>“Duydun mu: Bizi ziyarete gelmişler, zaman geçirmek için, nasıl geberdiğimizi merak etmişler. Kovboyculuk oynayacaklar bizimle beraber; hem onları zorlayan da yokmuş. Ne tuhaf, değil mi?”</p>

  <p>“Ya sen, dümbelek?” dedi Pinette. “Sen ne diye dövüşüyorsun? Zorlayan mı var seni?”</p>

  <p>“Biz... biz başka: Görevliyiz biz.”</p>

  <p>“Eeey, yani?”</p>

  <p>“Görevin dövüşmekse, dövüşürsün,” dedi Dandieu.</p>

  <p>Başını salladı:</p>

  <p>“Öyle olmasa, keyfimden ateş edecektim adamlara, ha?” </p>

  <p>Chasserieau Pinette’e tiksintiyle karışık bir şaşkınlıkla bakıyordu:</p>

  <p>“Burada bir kurşun yiyip geberebileceğinizi biliyor musun sen?” diye sordu.</p>

  <p>Pinette yanıt vermedi, omuz silkti.</p>

  <p>Chasserieau alayla devam etti:</p>

  <p>“Yok, gebereceğini biliyorsan, bile bile de buradaysan, göründüğünden de daha enayiymişsin derim sana! Zorunlu olmadığı halde ölümü göze almak akıllı adam harcı değil.”</p>

  <p>Mathieu birden, “Evet, zorunluydu,” diye konuştu. “Zorunluydu. Çünkü bıkmıştık artık, dayanamıyorduk. Sonra ne yapmamız gerektiğini bilemiyorduk...”</p>

  <p>Eğildi, aşağıda, karanlıkta bir yerleri gösterdi:</p>

  <p>“Bizim için,” dedi, “ya mahzen, ya ateşti!”</p>

  <p>Dandieu ilgilenmiş gibiydi, yüzünde çizgiler gevşemişti. Mathieu devam etti:</p>

  <p>“Siz bizim yerimizde olsanız ne yapardınız?”</p>

  <p>Yanıt vermediler. Mathieu ısrar etti:</p>

  <p>“Ne yapardınız siz olsanız?”</p>

  <p>Dandieu başını salladı:</p>

  <p>“Ben,” dedi, “galiba mahzeni seçerdim. Burası hiç eğlenceli değil çünkü, göreceksiniz.”</p>

  <p>“Öyledir,” dedi Mathieu. “Ama başkaları dövüşürken mahzende beklemek de eğlenceli sayılmaz.”</p>

  <p>“Gerçekten,” dedi Chasserieau.</p>

  <p>“Evet,” dedi Dandieu, “insan kendiyle iftihar etmez herhalde içeride.”</p>

  <p>Daha az düşman görünüyorlardı şimdi. Clapot Pinette’e tiksintiyle karışık bir şaşkınlıkla bakıyordu, sonra başını çevirdi, parmaklığa doğru yürüdü. Bakışlarındaki hastalıklı sertlik kaybolmuştu, yüzünde belirsiz, yumuşak anlamlar dolaşıyordu, dalgın gözlerle serin geceye, bilinmedik, uzak efsaneleri düşündüren çocuksu ve saf karanlıklara bakıyordu ve Mathieu, gecenin okşayan yumuşaklığının mı bu yüze aksettiğini, yoksa bu güzel yüzdeki korkunç yalnızlığın mı geceye aksettiğini bilemedi:</p>

  <p>“Hey! Clapot,” dedi Dandieu.</p>

  <p>Clapot irkildi ve yüzüne bir işadamının acılığı geldi.</p>

  <p>“Ne var?”</p>

  <p>“Aşağıdaki balkona gidip bir göz atacağım. Bir şey görür gibi oldum.</p>

  <p>“Git.”</p>

  <p>Dandieu kapağı kaldırıyordu, birden bir kadın sesi duyuldu:</p>

  <p>“Henri! Henri!”</p>

  <p>Mathieu sarktı, sokağa baktı. Gecikenler dört yana koşuyorlardı, korkmuş karıncalar gibi; sokakta, postanenin yanında küçücük, siyah bir karaltı gördü.</p>

  <p>“Henri!”</p>

  <p>Pinette’in yüzü karardı, ama hiçbir şey söylemedi. Kadınlar küçük karaltıyı kollarından yakalamışlar, sürükleyerek götürüyorlardı. O haykırıyor, debeleniyordu:</p>

  <p>“Henri! Henri!”</p>

  <p>Sonra birden kadınların ellerinden kurtuldu, fırladı, postaneye girdi, kapıyı arkasından kilitledi.</p>

  <p>Pinette, “Allah kahretsin!” dedi dişlerinin arasından.</p>

  <p>Tırnaklarıyla parmaklığın taşını tırmalıyordu.</p>

  <p>“Herkesle birlikte gitmesi gerek,” dedi.</p>

  <p>“Evet,” dedi Mathieu.</p>

  <p>“Başına bir şey gelecek. Kalamaz burada.”</p>

  <p>“Suç kimde?”</p>

  <p>Pinette yanıt vermedi. Döşemedeki kapak aralandı.</p>

  <p>“Yardım edin,” dedi Dandieu’nun sesi.</p>

  <p>Kapağı çekip açtılar: Dandieu karanlıktan koptu, meydana çıktı, sırtında iki şilte vardı.</p>

  <p>“Bunları buldum.”</p>

  <p>Clapot ilk olarak gülümsedi, memnun olmuştu.</p>

  <p>“Şansımız varmış,” dedi.</p>

  <p>“Ne yapacaksınız bunları?” diye sordu Mathieu.</p>

  <p>Clapot şaşkın gözlerle baktı:</p>

  <p>“Ne mi yapacağız? İçine inci dolduracağız! Yatakla ne yapılır sizin memlekette?”</p>

  <p>“Uyuyacak mısınız?”</p>

  <p>“Önce karın doyuracağız tabii,” dedi Chasserieau.</p>

  <p>Mathieu onların, yatakların çevresinde gidip gelerek torbalarından konserve kutularını çıkarmalarını seyretti: Birkaç saat sonra öleceklerini anlamıyorlar mıydı? Chasserieau bir kutu açacağı bulmuştu; çabuk ve kararlı hareketlerle üç kutu açtı, sonra ceplerinden bıçaklarını çıkardılar, yere oturdular.</p>

  <p>Clapot omzunun üstünden Mathieu’ya baktı:</p>

  <p>“Siz acıkmadınız mı?” diye sordu.</p>

  <p>Mathieu iki gündür açtı: Tükürüğü bir anda ağzına doldu.</p>

  <p>“Ben acıkmadım,” dedi.</p>

  <p>“Arkadaşın?”</p>

  <p>Pinette yanıt vermedi, parmaklıktan sarkmış, postaneye bakıyordu.</p>

  <p>“Hadi gelin,” dedi Clapot, “gelin, yemeğimiz bol!”</p>

  <p>Chasserieau, “Dövüşen adamın,” dedi, “yemeğe de hakkı vardır. Gelin, yiyin, hadi.”</p>

  <p>Eğildi, torbasından iki kutu daha çıkardı. Mathieu’ya uzattı. Mathieu kutuları aldı, Pinette’in omzuna vurdu, Pinette sıçrayarak döndü:</p>

  <p>“Ne var?”</p>

  <p>“Bu senin. Al, ye!”</p>

  <p>Mathieu, Dandieu’nun uzattığı açacağı aldı; kutunun çıkıntılı kenarına dayadı, bütün gücüyle bastırdı. Ama açacağın çelik ağzı kutunun kenarını kesmeden kaydı, oyuktan çıktı, fırladı, Mathieu’nun başparmağını yardı, saplandı.</p>

  <p>“Ne beceriksizsin,” dedi Pinette. “Canın yandı mı?”</p>

  <p>“Yok,” dedi Mathieu.</p>

  <p>“Ver şunu.”</p>

  <p>Pinette kutuları açtı, konuşmadan, sütunlardan birinin yanında ayaküstü yemeğe koyuldular: Oturmaya cesaret edememişlerdi. Bıçaklarını kutuya daldırıyor, et parçalarını bıçağın ucuyla alıp, ağızlarına atıyorlardı. Mathieu uzun uzun, dikkatle çiğniyordu, ama boğazı felçli gibiydi: Etin tadını almıyor ve zorlukla yutuyordu. Üç asker, yatakların kenarına oturmuş, konserve kutularına doğru kapanmış, dikkatle, özenle yiyorlardı; bıçakları ay ışığında parlıyordu.</p>

  <p>Chasserieau hülyalı bir gülümsemeyle, “Ne mutlu,” dedi, “bir kilisenin çan kulesinde yemek.”</p>

  <p>Bir kilisenin çan kulesinde. Mathieu gözlerini indirdi. Ayaklarının altında o baharat ve ödağacı kokusu vardı, o huzurlu serinlik ve inancın loşluğuna, usulca, ürkek ışıklarla süzülen renkli aydınlıklar vardı. Ayaklarının altında inanç ve umut vardı. Üşüyordu; göğü görüyor, göğü bir ılık nefesle içine dolduruyor, gökle birlikte düşünüyordu, bir buzulun üzerinde, çırçıplaktı, çok yüksekte; çok uzakta, ayaklarının altında, uzak, uzak, çocukluğu vardı.</p>

  <p>Clapot başını geriye atmıştı, göğe bakarak yiyordu.</p>

  <p>“Aya bak,” dedi.</p>

  <p>“Ha?” dedi Chasserieau.</p>

  <p>“Ay. Her zamankinden daha büyük değil mi?”</p>

  <p>“Yoo.”</p>

  <p>“Öyle mi? Bana her zamankinden daha büyükmüş gibi geldi.”</p>

  <p>Birden gözlerini indirdi:</p>

  <p>“Hey siz, siz de gelin yanımıza, beraber yiyelim. Ayakta yenmez.”</p>

  <p>Mathieu’yla Pinette duraladılar.</p>

  <p>“Hadi hadi!” dedi Clapot. “Gelin!”</p>

  <p>Mathieu, “Gel,” dedi Pinette’e.</p>

  <p>Oturdular; Mathieu kalçasında Clapot’nun sıcaklığını duyuyordu. Susuyorlardı, son yemekleriydi bu ve kutsaldı.</p>

  <p>“Rom da var,” dedi Dandieu. “Zom olacak kadar değil, herkese bir yudum.”</p>

  <p>Aralarında matarayı dolaştırdılar, her biri ötekilerin içtiği yere dudaklarını yapıştırarak bir yudum içti.</p>

  <p>Pinette, Mathieu’ya eğildi:</p>

  <p>“Bizi evlat edindiler sonunda,” diye fısıldadı.</p>

  <p>“Evet.”</p>

  <p>“Hiç de kötü çocuklar değil. Sevdim ben.”</p>

  <p>“Ben de.”</p>

  <p>Pinette bir gurur silkinişiyle doğruldu: Gözleri tutuşmuştu.</p>

  <p>“Subaylar başımızda olsaydı, biz de onlar gibi olacaktık,” dedi.</p>

  <p>Mathieu karşısındaki üç yüze baktı, başını salladı.</p>

  <p>“Dediğim doğru değil mi?”</p>

  <p>“Belki de.”</p>

  <p>Birkaç dakikadan beri Pinette, Mathieu’nun ellerine bakıyordu; sonunda dirseğiyle onu dürttü:</p>

  <p>“Ne oluyorsun? Elin kanıyor...”</p>

  <p>Mathieu gözlerini indirdi: Sol elinin başparmağı yırtılmıştı.</p>

  <p>“Ha!” dedi. “Demin kesildi herhalde, kutuyu açmaya uğraşırken.”</p>

  <p>“Salak, bıraktın, elin kanadı, öyle mi?</p>

  <p>“Hissetmedim,” dedi Mathieu.</p>

  <p>Pinette mutlu ve sert, “Ah ah!” dedi. “Ben yanında olmasam ne yapacaktın?”</p>

  <p>Mathieu, bir bedeni olduğuna şaşarak, parmağına bakıyordu: Hiçbir şey duymuyordu artık, ne etin tadını, ne alkolünkini, ne can acısını. Kendimi buzdan sanıyordum. Güldü:</p>

  <p>“Bir gece, bir dansingde, elimde bir kama vardı...”</p>

  <p>Sustu. Pinette merakla baktı:</p>

  <p>“Eee? Sonra?”</p>

  <p>“Hiç. Kesen şeylerle aram iyi değil.”</p>

  <p>“Ver şu elini,” dedi Clapot.</p>

  <p>Torbasından bir sargı beziyle bir küçük mavi şişe çıkarmıştı. Mavi şişeden Mathieu’nun parmağına kavurucu bir sıvı akıttı, sargı beziyle sardı. Mathieu elinin ucundaki küçük bebeği oynatarak baktı, gülümsedi: Bütün bu telaş kanın zamanından önce akmasına engel olmak içindi.</p>

  <p>“Oldu,” dedi Clapot.</p>

  <p>“Oldu,” dedi Mathieu.</p>

  <p>Clapot saatine baktı:</p>

  <p>“Hadi, yatağa dostlar!” dedi. “Gece yarısı oldu.”</p>

  <p>Davrandılar.</p>

  <p>Clapot, Mathieu’yu göstererek, “Dandieu!” dedi. “İlk nöbeti beraber alırsınız.”</p>

  <p>“Tamam!”</p>

  <p>Chasserieau, Pinette ve Clapot yan yana şiltelere uzandılar. Dandieu torbasından bir örtü çıkardı, üçünün üzerine örttü. Pinette örtünün altına büzüldü, Mathieu’ye baktı, göz kırptı, sonra gözlerini yumdu.</p>

  <p>“Ben,” dedi Dandieu, “burada duracağım. Sen orada beklersin. Bir şey görecek olursan, sakın haber vermeden bir halt edeyim deme.”</p>

  <p>Mathieu kendi nöbet yerine doğru yürüdü, karanlığı gözleriyle araştırdı. Öleceğini düşünüyordu ve bu çok tuhaf geliyordu ona. Karanlık çatılara, mavi ağaçların arasında yolun yumuşak, fosforlu beyazlığına ve üzerinde hiçbir canlının sonsuzluğa dek yaşayamadığı bu güzel, bu inanılmayacak kadar güzel dünyaya bakıyor ve düşünüyordu: Bir hiç için ölüyorum. Birden, hafif bir homurtu ile sıçradı, döndü baktı: Yatanlar uyumuşlardı bile; Clapot, kapalı gözleriyle, gençleşmiş, düşüne gülümsüyordu; Pinette de gülümsüyordu, Mathieu eğildi, uzun uzun Pinette’in uyuyan çocuk yüzünü seyretti: Yazık! diye düşündü. Dandieu, karşıda, parmaklığa yaslanmış, diz çökmüştü, top bekleyen bir kaleci gibi iki eli bacaklarındaydı.</p>

  <p>Mathieu alçak sesle, “Hey!” dedi.</p>

  <p>“Hey!”</p>

  <p>“Kaleci miydin?”</p>

  <p>Dandieu döndü, hayretle baktı:</p>

  <p>“Ne biliyorsun?”</p>

  <p>“Belli,” dedi Mathieu.</p>

  <p>Ekledi:</p>

  <p>“İyi miydin?”</p>

  <p>“Şans yardım etseydi profesyonel olacaktım.”</p>

  <p>Ellerini sallayarak birbirlerine selam verdiler, Mathieu nöbet yerine döndü. “Bir hiç için öleceğim,” diye düşünüyordu ve kendine acıyordu. Bir saniye, kısacık bir saniye anıları, rüzgârın savurduğu yapraklar gibi hışırdadı. Tüm anılar yaşamı seviyordum: Kaygılı bir soru, içinde bir yerlerde bütün canlılığı ile duruyordu: Arkadaşları yüzüstü bırakmaya hakkım var mıydı? Bir hiç uğruna ölmeye hakkım var mı? Dikildi, elleri taş parmaklığa sımsıkı kavradı, müthiş bir öfkeyle başını salladı: “Yeter artık! Aşağıdakilerin de, bütün dünyanın da Allah belasını versin! Bitti, bitti artık, pişmanlıklar, yasaklar, pazarlıklar bitti! Kimse yargılamıyor beni, kimse; kimse beni düşünmüyor, kimse hatırlamayacak bundan böyle beni, hiç kimse benim adıma kararlar almayacak artık! Bitti.” Nedenleri ve sonucu bilerek, hiçbir pişmanlık duymadan karar verdi. Karar verdi ve kalbi, ürkek ve zavallı kalbi, bir an daldan dala uçarcasına yuvarlandı, tökezledi, çırpındı; kalp de yok artık: bitti. Ölümün, yaşamın gerçek ve gizli nedeni olduğuna karar verdim; yaşamanın imkânsızlığını ispat etmek için ölüyorum; gözlerim, dünyayı bütün ışıklarıyla söndürecek ve onu sonsuzluğa dek kapayacak, örtecek.</p>

  <p>Toprak, sırtüstü yatmıştı, yüzünü bu ölecek insana çevirmişti, alabora olmuş gök, bütün yıldızlarıyla ona doğru, onun içini yıkayarak akıyordu; ama Mathieu, bu yararsız armağanları toplamak için elini uzatmadan bakıyor ve bakıyordu yalnızca.</p>
</body>
</html>