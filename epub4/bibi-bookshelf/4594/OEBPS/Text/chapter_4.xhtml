<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Padoux, Saat 15.00</h2>

  <p>Mathieu otların üzerine oturmuştu; duvarın ötesinde anaforlanan simsiyah bulutları seyrediyordu. Ara sıra, bulutun orta yerinden bir alev sütunu yükseliyor, siyahı kanıyla kızıla boyuyor, bin parçaya ayrılıyordu: O zaman kıvılcımlar ışıklı böcekler gibi göğe savruluyordu.</p>

  <p>Charlot, “Sonunda bokunu çıkaracaklar,” dedi.</p>

  <p>Kurum tanecikleri karanlık kelebekler gibi çevrelerinde uçuşuyordu; Pinette birini yakaladı, parmaklarının arasında ezdi. Sonra kararmış parmağını uzatarak mırıldandı:</p>

  <p>“On binlik bir haritadan geri kalan bu işte.”</p>

  <p>Longin kapıyı itti, bahçeye girdi; ağlıyordu.</p>

  <p>“Longin ağlıyor!” dedi Charlot.</p>

  <p>Longin gözlerini sildi:</p>

  <p>“İnekler! Beni gebertecekler sandım be.”</p>

  <p>Otlara yığılır gibi oturdu; elinde kapağı yırtılmış eski bir kitap vardı.</p>

  <p>“Kâğıtları yaktıkları sırada ateşi üfledim,” dedi. “Olanca dumanı da yedim, gözlerim çıkıyordu az daha.”</p>

  <p>“Bitti mi iş?”</p>

  <p>“Ne bileyim, Allahın belaları. Beni sepetlediler, gizli evrakı yakacaklarmış. Gizli evrak, kıçıyla güler insan be; hepsini daktiloda ben yazdımdı.”</p>

  <p>“Öf, pis kokuyor.”</p>

  <p>“Tabii, küf kokuyor, değil mi?”</p>

  <p>“Yok, kâğıtları diyorum. Pis kokuyor yanarken.”</p>

  <p>“İyi ya işte, ben de kâğıtları söylüyorum, yanarken küf gibi kokuyor.”</p>

  <p>Güldüler. Mathieu kitabı işaret ederek sordu:</p>

  <p>“Nereden buldun bunu?”</p>

  <p>Longin gelişigüzel, “Orada,” dedi.</p>

  <p>“Nerede, orası neresi? Okulda mı?”</p>

  <p>“Evet.”</p>

  <p>Kitabı sakınmak ister gibi göğsüne bastırdı.</p>

  <p>“Başka kitap var mı?” diye sordu Mathieu.</p>

  <p>“Vardı, ama hepsini aldı herifler.”</p>

  <p>“Bu ne?”</p>

  <p>“Tarihe ait bir şey.”</p>

  <p>“Adı ne, onu söyle!”</p>

  <p>“Adını bilmiyorum.”</p>

  <p>Şöylece bir kitaba baktı, sonra keyifsiz bir sesle söyledi:</p>

  <p>“İki Devrimin Tarihi.”</p>

  <p>“Kim yazmış?” diye sordu Charlot.</p>

  <p>Longin, “Vau la belle,” dedi.</p>

  <p>“Vaulabelle mi, kimmiş o?”</p>

  <p>“Ne bileyim ben?”</p>

  <p>Mathieu, “Okuduktan sonra bana verir misin?” dedi.</p>

  <p>“Veririm.”</p>

  <p>Charlot otların içinde yuvarlandı, kitabı Longin’in elinden kaptı:</p>

  <p>“Dur bakayım; eee? Bu üçüncü cilt?”</p>

  <p>Longin hırsla kitabı çekip aldı, “Bırak ulan şunu,” dedi. “Ne olacak sanki? Laf olsun diye okuyacağım.”</p>

  <p>Kitabı gelişigüzel açtı, kendisinin olduğunu ilan etmek ister gibi okumaya başladı. Formalite tamamlanınca başını kaldırdı baktı:</p>

  <p>“Yüzbaşı karısının mektuplarını da yaktı,” dedi.</p>

  <p>Kaşlarını kaldırmış, yüzlerinde, gözlerinde okuyacağı şaşkınlığı bekleyerek onlara bakıyordu. Pinette inatçı sessizliğinden sıyrılarak döndü, merakla, “Deme!” dedi. “Sahi mi?”</p>

  <p>“Yaktı ya. Karısının resimlerini de yaktı, alevlerin arasında gördüm. Bir sıkı karı ki.”</p>

  <p>“Deme! Sahi mi?”</p>

  <p>“Gözümle gördüm be.”</p>

  <p>“Peki ne dedi yüzbaşı?”</p>

  <p>“Bir şey demedi. Yanarken karşısına geçti seyretti.”</p>

  <p>“Ötekiler ne yaptılar?”</p>

  <p>“Onlar da bir şey demediler. Sonra Ulrich cebinden mektuplarını çıkardı, ateşe attı o da.”</p>

  <p>Mathieu, “Ne tuhaf,” diye mırıldandı.</p>

  <p>Pinette ona baktı:</p>

  <p>“Sen seninkinin resimlerini yakmayacak mısın?”</p>

  <p>“Benimki yok.”</p>

  <p>“Ha! Onun için...”</p>

  <p>“Sen,” dedi Mathieu, “karının mektuplarını yaktın mı?”</p>

  <p>“Ayı çobanlarının görünmesini bekliyorum.”</p>

  <p>Sustular; Longin yeniden okumaya koyulmuştu. Mathieu arzulu gözlerle ona baktı, kalktı. Charlot elini Pinette’in omzuna koymuştu:</p>

  <p>“Bir el daha çevirelim mi?”</p>

  <p>“İstersen.”</p>

  <p>Mathieu, “Nesine oynuyorsunuz?” dedi.</p>

  <p>“Anasının örekesine.”</p>

  <p>“Üç kişi oynayabilir misiniz?”</p>

  <p>“Olmaz.”</p>

  <p>Pinette’le Charlot ata biner gibi tahta sıraya oturdular. Dizlerini kaldırmış, bacağına yasladığı kâğıda bir şeyler yazan Pierné, biraz kımıldayarak onlara yer açtı.</p>

  <p>“Anılarını mı yazıyorsun?”</p>

  <p>“Hayır,” dedi Pierné, “fizik çalışıyorum.”</p>

  <p>Oyuna başladılar. Nippert sırtüstü yatmış, kolları iki yana açık, uyuyordu; hava açık ağzına, bir yalakta kirli su borusunun çıkardığı fokurtulu seslerle girip çıkıyordu. Schwartz uzak oturmuştu, düşünüyor, hayal kuruyordu. Kimse konuşmuyordu, Fransa ölmüştü. Mathieu esnedi, gizli evrakın gökte siyah bulutlarla yok oluşunu seyrediyordu; sebzelerin arasından görünen bereketli toprağa baktı ve beyni birden bütün düşüncelerden boşalır gibi oldu; ölmüştü Mathieu, bu beyaz ve ölü öğle sonu onun mezarıydı.</p>

  <p>Lubéron bahçe kapısını itti, girdi. Bir şey yiyordu, iri, yuvarlak balık gözlerinin kirpikleri kıpırdayıp duruyor, kulakları çene kemikleriyle birlikte inip çıkıyordu.</p>

  <p>Charlot, “Ne yiyorsun?” diye sordu.</p>

  <p>“Ekmek.”</p>

  <p>“Nereden aldın?”</p>

  <p>Yanıt vermedi, eliyle ileride bir yeri gösterdi, hâlâ çiğniyordu. Charlot birden sustu ve bir çeşit korkuyla Lubéron’a baktı. Pierné, kalem elinde, başını kaldırmış, bakıyordu, Lubéron, telaşsız, heyecansız, çiğniyordu: Mathieu onun yüzündeki ciddi, önemli ifadeye baktı ve bir haber getirdiğini anladı; o zaman ötekiler gibi korktu o da, bir adım geri çekildi. Lubéron lokmasını yuttu, ellerini külot pantolonuna sildi. “Ekmek işi değil bu,” diye düşündü. Schwartz kalktı, geldi. Ötekiler sessizce bakıyorlardı.</p>

  <p>“İş tamam,” dedi Lubéron.</p>

  <p>“Ne? Ne?” diye sordu Pierné. “Nedir o tamam olan?”</p>

  <p>“Oldu. Tamam.”</p>

  <p>“Yani...”</p>

  <p>“Evet.”</p>

  <p>Çelikten bir şimşek çaktı, sonra sessizlik; bu güzel günün mavi ışıklı, yumuşak eti, sonsuzluğu öldürücü bir tırpan gibi ta göğsünden yemişti. Ne bir ses, ne bir nefes, rüzgâr yok, hava yok hatta, hava donmuş, kalmıştı bir anda, savaş ağır ağır geri çekilmiş, yok olmuştu; bir saniye önce hepsi savaşın malıydılar, hepsi, onun kanatları altında, korunmuş, sığınmışlardı, henüz mucizelere inanmaya hakları vardı; mucizelere, ölümsüz, yenilmez Fransa’ya, Amerikan yardımına, bir anda şahlanacak savunma gücüne, Rusya’nın savaşa katılması olanağına, hepsine inanabilirlerdi. Şimdi savaş arkalarındaydı artık, kapalı, donmuş, ölü, yitirilmiş bir savaş. Mathieu’nun umutları, umut anılarından başka bir şey değildi artık.</p>

  <p>İlk toparlanan Longin oldu. Haberi şehvetle yoğurmak ister gibi ince uzun ellerini uzattı:</p>

  <p>“Demek... İmzalamışlar?”</p>

  <p>“Bu sabah.”</p>

  <p>Dokuz aydan beri Pierné barışı bekliyordu. Ne olursa olsun, barış. Şimdi orada duruyor, dinliyordu, yüzü bembeyaz, ter içinde; şaşkınlık müthiş bir öfke halinde gözlerinden fışkırıyordu.</p>

  <p>“Ne biliyorsun?” diye bağırdı.</p>

  <p>“Guiccioli söyledi.”</p>

  <p>“O nereden duymuş?”</p>

  <p>“Radyodan. Biraz önce dinliyorlardı.”</p>

  <p>Lubéron spikerlere özgü tarafsız ve sabırlı sesle konuşuyor, duygusuz görünerek eğleniyordu.</p>

  <p>“Ya toplar?”</p>

  <p>“Ateşkes emri gece yarısı verilecekmiş.”</p>

  <p>Charlot kıpkırmızıydı, ama gözlerini tuhaf bir şekilde kırpıştırıyordu:</p>

  <p>“Bak sen!”</p>

  <p>Pierné kalktı; sonra, “Başka bir şey biliyor musun?” diye sordu.</p>

<p>“Hayır,” dedi Lubéron.</p>
  <p>Charlot öksürdü, usulca, “Ya biz?” diye sordu.</p>

  <p>“Biz, ne?”</p>

  <p>“Ne zaman döneceğiz eve?”</p>

  <p>“Sana ‘başka bir şey bilmiyorum,’ dedim.”</p>

  <p>Sustular. Pinette iri bir çakıl taşına müthiş bir tekme savurarak havuçların arasına yuvarladı.</p>

  <p>“Ateşkes, ha?” diye çılgın bir öfkeyle bağırdı. “Ateşkes!”</p>

  <p>Pierné başını salladı; sol gözkapağı kül renkli yüzünde, fırtınalı bir günde çırpınan bir eski panjur gibi açılıp kapanıyordu.</p>

  <p>Acı bir alayla, “Şartlar çok ağırdır herhalde,” dedi.</p>

  <p>Hepsi alaya başladılar.</p>

  <p>“Hem de nasıl,” dedi Longin. “Hem de nasıl!”</p>

  <p>Schwartz da güldü, Longin birden döndü, şaşkınlıkla ona baktı. Schwartz birden sustu, mosmor oldu. Charlot hâlâ bakıyordu; sanki ilk kez görüyordu onu. Ağır bir sesle, “Bayram et bakalım,” dedi, “Alman tohumu.”</p>

  <p>Schwartz şiddetle döndü, belirsiz bir hareket yaptı, sonra koşarak bahçeden çıktı. Mathieu birden yorgunluğunu hissetmişti. Ölesiye yorgundu. Tahta sıraya yığılır gibi oturdu.</p>

  <p>“Hava çok sıcak,” dedi.</p>

  <p>Bize bakıyorlar. Bakıyorlar bize. Gitgide artan, kabaran, büyüyen kalabalık onların bu tarihi ilacı yutuşunu seyrediyordu, kalabalık her geçen saniyeyle biraz daha çöküyor, ihtiyarlıyor, sendeleyerek; “1940’ın mağlupları, yıkılışın ordusu, askeri, biz onların suçuyla bu zincirlere mahkûm olduk,” diye nefretle fısıldayarak geri çekiliyordu. Onlar oradaydılar, bu değişen, başkalaşan, suçlayan bakışların karşısında oradaydılar; hüküm giyiyorlar, suçlanıyorlar, mahkûm ediliyorlar, bu silinmez, bu sonsuzluğa dek yaşayacak güne hapsedilmiş, sineklerin ve topların uğultusuyla sersem, ısınmış toprağın, kuruyan otların kokusuyla, havuçların üstünde titreyen havayla sarhoş, sonsuzluğa dek suçlu, oğullarının, torunlarının, torun çocuklarının gözünde suçlu ve korkak, sonsuzluğa dek 1940’ın yenilmişleri. Esnedi; milyonlarca insan onun esnediğini gördü: “Esniyor, bir bu eksikti bak, 1940’ın yenilmişi utanmadan esniyor,” diyor kendi kendine. Mathieu affedilmez esnemesinin ortasında irkilerek ağzını kapadı, düşündü; yalnız değiliz.</p>

  <p>Arkadaşlarına baktı, ölümlü, süresiz bakışı onların üzerinde durarak sonsuzlaştı, dondu, taş kesildi; hayatlarında ilk kez ululuk başlarının üzerine kadar inmiş, ezmişti onları! Kaybedilmiş savaşın taş kesilmiş askerleriydiler onlar. Şaşkın! Tanrım, okudum, esnedim, sorunlarımın içinde sallanıp durdum, seçtiğimi anlayamıyordum bir türlü, halbuki seçmiştim bile. Çoktan seçmiştim. Bu savaşı, bu bozgunu seçmiş ve bütün varlığımla bugünü beklemiştim. Her şey yeniden yapılıyordu sanki, ama yeniden yapılabilecek hiçbir şey yoktu; iki düşünce birbirinin içindeydi, kaybolmuş, karışmıştı ve hepsi Yokluk’un yüzeyinde, hareketsiz, kalmıştı.</p>

  <p>Charlot omuzlarını, başını sallıyordu; gülmeye başladı ve birden zaman yeniden akmaya koyuldu. Charlot gülüyordu. Tarih’in gözlerinin içine bakarak gülüyordu; şaşkınlık ve dehşetle donup kalmamak için gülüyordu. Çevresine kötü kötü bakıyor, “Hesabımızı gördüler arkadaş,” diyordu, “hesabımızı gördüler.”</p>

  <p>Ötekiler şaşkın, kararsız, baktılar. Sonra Lubéron gülmeye başladı. Yüzünde acı bir alayla güldü; burnunu kısıyor, gülüşü kısık burun deliklerinden zorlukla dışarı çıkıyordu.</p>

  <p>“Hem de nasıl!” dedi. “Nasıl yutturdular bize, ha? Nasıl yutturdular!”</p>

  <p>Charlot bir çeşit sarhoşlukla kendinden geçmişti:</p>

  <p>“Kepaze olmaktır bu,” dedi. “Islak sıçanlar gibi kapana kısılmaktır, dayak yemektir, eşekler gibi dayak yemektir bu. Eşekler gibi.”</p>

  <p>Longin de gülüyordu:</p>

  <p>“1940’ın kahramanları,” dedi, “ya da aslan koşucular! Koşucular kralı, Fransız askeri.”</p>

  <p>‘Yollar fatihi!”</p>

  <p>“Sekiz yüz metre birincisi, şampiyon Fransız takımı!</p>

  <p>“Korkmayın, arkadaşlar,” dedi Lubéron. “Geri döndüğümüzde bize bir alkış tutacaklar ki, deme gitsin! Heheyt! Yere göğe koyamayacaklar bizi.”</p>

  <p>Longin tatlı bir homurdamayla, “Bizi karşılamaya gelirler mutlaka,” dedi. “Bando mızıkayla; jimnastik gösterileriyle; bir şenlik yapacaklardır mutlaka.”</p>

  <p>Charlot, gözlerinden yaşlar akarak gülüyordu:</p>

  <p>“Ben, bir de üstelik Yahudiyim,” diyordu. “Yahudi! Düşünün bir kez, bizim mahalledeki Yahudi düşmanlarını bir düşünün: Vay pis Yahudi vay! Ha?”</p>

  <p>Mathieu da sonunda kendini bu azap verici, zehir dolu gülüşe koyuverdi, korkunç bir an oldu bu; bu korkunç anı, ateşle tir tir titreyen bir ölecek hasta gibi, buzlu çarşaflara fırlatmışlardı önce; sonra bu küçücük, müthiş zaman parçasının heykellere has ölümsüzlüğü kırılmış, paramparça olmuş, tüyler ürpertici kahkahalarla boşluğa doğru savrulup yok olmuştu. Gülüyorlardı hepsi; büyüklüğün insanoğluna yüklediği sorumlulukları, alçaklık ve ruh sefaleti adına reddediyorlardı; sağdılar, keyiflerince yiyor, içiyorlardı, üst tarafı vızgelirdi, dünyanın yarısının ağzına ederim, anasını satarım öbür yarısının! Gülüyorlardı: Büyüklüğün, gururlu bir açık görüşlülükte bulduğu teselliyi reddediyorlardı, kendilerini acı çekme hakkından yoksun bırakıyorlardı; <i>feci</i> : Feci bile değil, <i>tarihî</i>: Tarihî bile değil; bir avuç hayduttan başka bir şey değiliz biz, uğrumuzda gözyaşı dökmeye değmez; bu <i>kadere adanmış</i>: Hayır, değil, dünyada her şey bir rastlantıdır ancak. Gülüyorlardı; Kader’in, Anlamsızlığın çevrelerine ördüğü taş duvarlara çarparak çırpınıyorlardı; gülüyorlardı, kendilerini cezalandırmak için, kendilerini suçlarından yıkamak için, kendilerinden öç almak için gülüyorlardı: İnsanlık dışı ve alabildiğine insan umutsuzluğun ötesinde ve umutsuzluğun kucağında; insanlar. Dudaklar bir kez daha kara ve korkunç yaraların pişmanlığıyla göğe açıldı; Nippert hâlâ uyuyordu, ağzı açık, bu ağız bir apaçık yaraydı aslında. Sonra gülmeler ağırlaştı, yoğunlaştı, sürüklendi, birkaç sıçramadan sonra kesildi, sustu: Tören bitmiş, barış kutsanmıştı. Onlar tarih önünde <i>barıştan sonra</i>’ydılar artık. Zaman usul usul akıyordu, güneşte ılınmış, tatlı, şifa verici bir iksir. Yeniden yaşamaya koyulmak gerekti.</p>

  <p>“İşte!” dedi Charlot. “İşte bu da bitti!”</p>

  <p>“Bitti!” dedi Mathieu.</p>

  <p>Lubéron kaçamak bir harekete elini cebinden çıkardı, avucunu dudaklarına yapıştırdı, çiğnemeye başladı; küçük, tavşan gözlerinin altında dudakları fıkırdıyordu.</p>

  <p>“İşte bitti!” dedi. “İşte bitti!”</p>

  <p>“Bitti,” dedi Mathieu.</p>

  <p>Pierné gözlerinden kin ve zafer sevinciyle karışık anlamlarla güldü:</p>

  <p>“Ben size ne demiştim?”</p>

  <p>“Ne demiştin?”</p>

  <p>“Adamı aptal yerine koymayın şimdi. Delarue, sen de oradaydın, Finlandiya kepazeliğinden sonra ne demiştim ben? Narvik’ten sonra? Hatırlarsın pekâlâ! Bana şom ağızlı diyordun, ağzın benden iyi laf yaptığı için susturuyordun beni.”</p>

  <p>Yüzü pembeleşmişti. Gözlüklerinin ardında gözleri ateş gibiydi, öfkeyle, “Bu savaşa girişmemek gerekirdi,” dedi, “her zaman aynı şeyi söyledim ben; bu savaşa girişmemek gerekirdi. Girişmeseydik eğer, şimdi bu durumda olmazdık.”</p>

  <p>“Daha beter olurdu o zaman,” dedi Pinette.</p>

  <p>“Daha beter olamazdı; hiçbir şey savaştan daha kötü olamaz.”</p>

  <p>Dokunaklı bir telaşla ellerini ovuşturuyordu, yüzü suçsuz ve çocuksu bir aydınlıkla pırıl pırıldı; ellerini ovuşturuyordu, bu savaştan temizliyor, yıkıyordu ellerini, o bu savaşa katılmamıştı, bu savaşı yaşamamıştı; on ay, somurtkan bir inatla, görmeyi, konuşmayı, duymayı reddederek, bir ruh hastası işgüzarlığıyla, titiz, dikkatli ve sinirli bir aceleyle yerine getirdiği emirlere bütün varlığıyla isyan ederek, saygılı ve ruhsuz, susmuş ve yaşamamıştı. Şimdi bu azabın karşılığını görüyordu işte. Elleri suçsuzdu, lekesizdi ve kerametleri birer birer gerçekleşmişti: Savaşı kaybedenler ötekilerdi, Pinette’ler, Lubéron’lar, Delarue’ler, <i>başkaları</i>. O değil.</p>

  <p>Pinette’in dudakları titremeye başlamıştı. Bozuk bir sesle, “Eh, memnunsun şimdi,” dedi, “memnunsun değil mi?”</p>

  <p>“Memnun mu?”</p>

  <p>“O kadar beklediğin ‘kaçınılmaz felaketine’ kavuştun işte!”</p>

  <p>“Felaketim mi? Neden benim felaketim, oluyor? Felaket benim olduğu kadar senin de felaketin...”</p>

  <p>“Senin, senin! Bekliyordun, umuyordun çünkü: Hep bunu düşünüyordun. Biz hiç istemedik, hiç beklemedik, ama sonunda senin istediğin oldu işte!”</p>

  <p>Pierné anlaşılmamış insanların çaresiz, sabırlı gülümseyişiyle sordu:</p>

  <p>“Bunu umduğumu kim söyledi sana?”</p>

  <p>“Sen! Kendin söyledin, iki dakika önce.”</p>

  <p>“Bu sonucu çok önceden bildiğimi söyledim. Tahmin etmek ve ummak iki ayrı fiildir benim bildiğim.”</p>

  <p>Pinette yanıt vermeden baktı, yüzü altüsttü, dudakları bir küçük kuzununkiler gibi dışarı taşmıştı; güzel, kocaman gözlerini şaşkın bir korkuyla devire devire bakıyordu. Pierné onun susuşundan faydalanarak devam etti:</p>

  <p>“Hem niçin ummuş olabilirim? Niçin? Söyler misin bana? Belki de beşinci koldanım, ha, öyle mi?”</p>

  <p>Pinette zor duyulan bir sesle:</p>

  <p>“Barış yanlısısın sen,” dedi.</p>

  <p>“Ey, peki? Ne olmuş barış yanlısıysam?”</p>

  <p>“İkisi aynı kapıya çıkar.”</p>

  <p>Pierné çaresizliğini gösteren bir hareketle kollarını iki yana açarak başını salladı. Charlot koşmuş, kolunu Pinette’in omzuna atmıştı. İyi niyetli bir telaşla:</p>

  <p>“Bırakın ulan kavgayı!” dedi. “Neye yarar bu laflar? Kaybettik, ama kimsenin suçu değil bu, kimsenin pişmanlık duyacağı bir suç yok ortada. Düpedüz bir şanssızlık bu, o kadar.”</p>

  <p>Longin siyasi bir gülümsemeyle, “Bu bir şanssızlık mı şimdi?” dedi.</p>

  <p>Charlot gönül alıcı bir yumuşaklıkla, “Tabii,” dedi. “Hem de büyük bir şanssızlık. Ama ne yaparsın? Ölecek değiliz ya! Ben kendime: Sırayla, diyorum. Geçen sefer biz kazanmıştık, bu sefer onlar, bir dahaki sefere...”</p>

  <p>“O bir dahaki sefer asla olmayacak artık,” dedi Longin.</p>

  <p>Parmağını havaya kaldırarak önemli ve beklenmedik şeyler söyleyecek insanların tavrıyla, “Biz en sonuncunun en sonuncusuyuz,” dedi. “Gerçek bu! Kazanmış, kaybetmiş; sonunda aynı noktaya geliyor ikisi de: 1940’ın Fransızları, babalarının başaramadığını gerçekleştirdiler. Büyük uluslar bitti artık, savaşlar bitti! Bugün dize geldik biz; yarın sıra İngilizlere gelecek kardeşim; Almanlar her şeyi ele geçirecekler, her şeyi bir sıkı düzene bağlayacaklar ve sonra, yaşasın Avrupa Birleşik Devletleri. Anladın mı?”</p>

  <p>“Avrupa Birleşik Devletleri ha? Kıçımın kenarı! Hangi birleşik devletler? Hepimiz Hitler’in kölesi olacağız. Anladın mı?”</p>

  <p>Longin kibirli bir gülüşle, “Hitler mi?” dedi. “Hitler de kim oluyormuş? Nedir ulan Hitler? Bir araçtan başka? Öyle bir deli çıkmasa bu ülkeler bir araya gelir mi hiç? Uluslar da insanlar gibidir, serbest bıraktın mı her biri bir yana çeker. Hitler’miş... Senin o Hitler’inin, yüz yıl sonra kemikleri bile kalmaz, kemikleri. Geberip gider, Nazizmi de beraber. Ama geride.”</p>

  <p>“...”</p>

  <p>Pinette hırstan boğularak, “Bok soyu bok!” diye bağırdı. “Yüz yıl ha? O yüz yılı kim yaşayacak, gene seninle ben, değil mi?”</p>

  <p>Longin şaşaladı:</p>

  <p>“Öyle düşünme, küçük,” dedi, “öyle düşünemezsin. İnsan yalnız burnunun ucunu görmemeli. Biraz uzağı gör, uzağı: Yarının Avrupa’sını düşün biraz.”</p>

  <p>‘Ya ben? Benim ekmek paramı da yarının Avrupası verecek herhalde.”</p>

  <p>Longin güneşe baktı, sonra barışçı elini göğe kaldırarak, “Hadi!” dedi. “Korkma! Senin gibiler nerede olsa paçayı kurtarır.”</p>

  <p>Barışçı el, kutsayan bir piskopos eli gibi ağır ağır indi, Charlot’nun kıvırcık kafasını okşadı:</p>

  <p>“Sen ne dersin, küçük?”</p>

  <p>“Ben,” dedi Charlot, “başka yönden bakıyorum soruna. Madem bu barışı imzalamak zorundaydık, o halde bir an önce olduğu çok daha iyi: Bir kere böylece bir sürü adam kazandık, ne kadar az adam ölse o kadar iyi, sonra o ayı çobanlarının anamızı ağlatmalarına fırsat vermemiş olduk.”</p>

  <p>Mathieu onlara korkuyla karışık bir şaşkınlıkla bakıyordu. Hepsi! Hepsi! Hepsi peş peşe gelip geçiyorlardı gözlerinin önünde. Schwartz susuyordu, Nippert güneşe sığınmıştı, Pinette öfkeye sığınmıştı, Pierné suçsuz, çocuksu bir tavra sığınmıştı; Lubéron anın uçurumuna gömülmüştü, tıkınıyordu, durmadan tıkınıyor, dış dünyaya açılan bütün çatlakları yiyecekle dolduruyor, örüyor, kapatıyordu; Longin zamanı bırakıp kaçmıştı, gelecek yüzyılda yaşıyordu. Hepsi, her biri, bundan böyle yaşayabilmelerini sağlayacak tutumu alelacele seçmişlerdi. Mathieu birden doğruldu, kuvvetli bir sesle, “İğreniyorum sizden,” dedi.</p>

  <p>Döndüler, şaşmadan baktılar, dudaklarda zavallı gülümsemeler belirdi: Mathieu onlardan çok daha şaşkındı: Cümle hâlâ kulaklarında uğulduyordu, nasıl söyleyebildiğini anlayamıyordu. Bir an, utançla öfke arasında bocaladı, sonra öfkede karar kıldı: Onlara sırtını döndü, bahçe kapısını itti, yürüdü. Yol güneşle pırıl pırıl ve bomboştu, Mathieu bileklerini tırmalayan dikenlerin üstünden atlayarak ormana giden patikaya saptı. Yüksek sesle: “Allah kahretsin!” diye söylendi. Dereye baktı; “Ailah kahretsin!” diye tekrarladı. “Allah kahretsin!” Neden kahrettiğini bilmiyordu. Yüz metre ötede, beline kadar soyunmuş, güneşte çıplak omuzlarıyla açıklı koyulu görünen bir asker, derede bir şeyler yıkıyordu, oradaydı, suyun kenarında, ıslık çalıyor, bu ıslak hamuru yoğuruyordu, savaşı kaybetmişti ve savaşı kaybettiğini bilmiyordu. Mathieu oturdu, utanmıştı; böylesine acımasız olmak hakkını kim verdi bana? Birden, birden boku yediklerini öğrenmişlerdi, hem de nasıl boku yemek; ellerinden geldiğince bir şeyler yapmaya, işin içinden çıkmaya, yıkılmamak için bir şeylere tutunmaya çalışıyorlardı, ellerinden geldiği kadar; çünkü alışık değillerdi buna. Ben, alışkınım, ama onlardan daha parlak durumda değilim gene de. Hem sonra aslında ben de bu kaçışa sığındım. Kaçışa ve öfkeye. Hafif bir hışırtı duydu ve Pinette geldi, suyun kenarına oturdu. Mathieu’ya baktı, gülümsedi, sonra bir zaman konuşmadan oturdular.</p>

  <p>“Şu herife bak,” dedi Pinette. “Hiçbir şeyden haberi yok.”</p>

  <p>Asker, iki büklüm suya eğilmiş, değeri kalmamış, bir çeşit zaman aşımıyla hiç olmuş hareketlerle, inatla çamaşırını yıkıyordu; tarihin geçmiş bir çağına ait, zaman aşımına uğramış bir uçak gökte uğulduyordu. Asker başını kaldırdı, yaprakların arasından göğe baktı; bu küçücük sahnede, tarih çağlarına ait resimlere özgü tuhaf, dokunaklı, şiirsel bir eskilik vardı.</p>

  <p>“Söyleyelim mi?”</p>

  <p>“Bırak,” dedi Mathieu. “Bırak oyalansın garip.”</p>

  <p>Sustular. Mathieu elini suya soktu, parmaklarını kımıldattı. Eli çepeçevre mavi bir gök halkasıyla, solgun ve gümüş ışıltılarıyla pırıl pırıldı. Yüzeye hava kabarcıkları çıkıyordu. İncecik bir dal, oracıkta doğmuş bir yumuşak anaforla geldi, bileğine yaslanarak döndü, döndü, çekildi, sonra gene geldi yaslandı. Mathieu elini çekti.</p>

  <p>“Hava sıcak,” dedi.</p>

  <p>“Evet,” dedi Pinette. “İnsanın uykusu geliyor.”</p>

  <p>“Uykun mu geldi?”</p>

  <p>“Hayır. Ama bir deneyeceğim.”</p>

  <p>Sırtüstü uzandı, ellerini ensesinin altında kenetledi, gözlerini kapadı. Mathieu suya kuru bir dal sokmuş, sallıyordu. Bir an sonra Pinette gözlerini açtı:</p>

  <p>“Allah kahretsin!”</p>

  <p>Doğruldu, kalktı oturdu, iki elinin parmak uçlarıyla saçlarını kaşıyarak söylendi:</p>

  <p>“Uyuyamıyorum.”</p>

  <p>“Neden?”</p>

  <p>“Öfkeden kuduruyorum.”</p>

  <p>“İyi ya,” dedi Mathieu. “Bunda kötülük yok, çok sağlıklı bir şey bu.”</p>

  <p>“Öfkeden kudurduğum zaman,” dedi Pinette, “birini pataklamalıyım. Pataklamazsam, hırstan geberirim böyle”. Mathieu’ya merakla bakarak sordu: “Sen kudurmuyor musun sanki?”</p>

  <p>“Kuduruyorum.”</p>

  <p>Pinette dizlerini bükerek ayaklarına doğru eğildi, pabuçlarını çözmeye başladı, acı bir sesle:</p>

  <p>“Bir tüfek atmadım,” dedi “bir tüfek bile atmadım!” </p>
<p>Çoraplarını çıkardı, küçük, yumuşak, çocuk ayakları vardı, tozla yer yer kapkara olmuş çocuk ayakları.
</p>
  <p>“Ayaklarımı yıkayayım.”</p>

  <p>Sağ ayağını suya soktu, eliyle ovalamaya başladı. Kir yuvar yuvar çıkıyordu. Birden başını kaldırarak Mathieu’ya baktı:</p>

  <p>“Bizi keklik gibi toplayacaklar, değil mi?”</p>

  <p>Mathieu başını salladı.</p>

  <p>“Kendi memleketlerine götürecekler, ha?”</p>

  <p>“Herhalde.”</p>

  <p>Pinette ayağını hırsla ovalayarak söylendi:</p>

  <p>“Şu bok barışı imzalamasalardı, zor götürürlerdi beni.”</p>

  <p>“Ne yapardın?”</p>

  <p>“Kafalarını kırardım. Ha ha!”</p>

  <p>“Katır seni!”</p>

  <p>Birbirlerine bakıp gülümsediler, sonra birden Pinette somurttu: </p>
<p>“Bizden iğreniyorsun ama sen,” dedi.</p>
  <p>“Senin için söylemedim.”</p>

  <p>“Hepimiz için söyledin.”</p>

  <p>Mathieu hâlâ gülümsüyordu.</p>

  <p>“Yoksa beni mi pataklayacaksın, ha?” dedi.</p>

  <p>Pinette yanıt vermedi, başını öne eğdi.</p>

  <p>“Hadi,” dedi Mathieu, “gel, vur! Ben de vururum sana. Belki iyi gelir sinirlerimize.”</p>

  <p>Pinette, “Canını yakamam senin,” dedi, “yapamam.”</p>

  <p>“Nasıl istersen.”</p>

  <p>Pinette’in sol ayağı suyla ve güneşle pırıl pırıldı. İkisi de bu ıslak ayağa baktılar. Pinette bileğini bükerek ayağını oynattı.</p>

  <p>“Ne biçim ayakların var,” dedi Mathieu.</p>

  <p>“Çok küçük, değil mi? Kibrit kutusunu alır, açabilirim.”</p>

  <p>“Ayak parmaklarınla mı?”</p>

  <p>“İstersem yaparım.”</p>

  <p>Gülümsüyordu; ama öfke birden saldırdı yeniden, bileğini hırsla yakaladı.</p>

  <p>“Bir Alman bile gebertemedim,” dedi. “Bir Alman bile. Şimdi hayvan oğlu hayvanlar gelecek, beni kuzu kuzu alıp götürecekler.”</p>

  <p>“Öyle ya,” dedi Mathieu.</p>

  <p>“Ama bu haksızlık.”</p>

  <p>“Ne haklı, ne haksız aslında: İşte, böyle. Bu böyle!”</p>

  <p>“Hayır, öyle değil. Haksız işte: Başkalarının suçunu ödüyoruz biz, Corap ordusundaki oğlanların ya da Gamelin’in suçunu ödüyoruz, evet, onların suçunu.”</p>

  <p>“Corap ordusunda olsaydık, biz de onların yaptığından başka bir şey yapamayacaktık.”</p>

  <p>“Sen kendi adına konuş. Biz, deme!” dedi Pinette.</p>

  <p>Kollarını iki yana açtı, derin derin nefesler aldı, yumruklarını sıktı, göğsünü şişirdi ve Mathieu’ya kötü gözlerle baktı:</p>

  <p>“Bende düşman önünde kirişi kıracak surat var mı, bak bakalım!”</p>

  <p>Mathieu gülümsedi:</p>

  <p>“Yok tabii.”</p>

  <p>Pinette sarı tüylü kollarının uzun, güçlü kaslarını sıkarak pazularını şişirdi ve bir an, gençliğinin, gücünün ve cesaretinin keyfini çıkardı. Gülümsüyordu, ama kaşları hâlâ çatıktı, gözleri alev alev yanıyordu.</p>

  <p>“Savaş meydanında öldürülürdüm hiç olmazsa,” dedi.</p>

  <p>“Söylemesi kolay.”</p>

  <p>Pinette gülümsedi ve öldü: Bir kurşun yüreğini delip geçmişti. Ölü ve kahraman, Mathieu’ya dönüp baktı. Vatan için can vermiş Pinette’in heykeli Mathieu’ya, “Savaş meydanında öldürülürdüm,” diye tekrarladı. “Öldürülürdüm.”</p>

  <p>Ve sonra öfke ve yaşam kesilmiş varlığı canlandırıverdi:</p>

  <p>“Ben suçlu değilim,” dedi, “emredilen her şeyi yaptım ben. Benden faydalanmayı bilemedilerse, suç bende değil.”</p>

  <p>Mathieu ona bir çeşit sevecenlikle bakıyordu; Pinette güneşte cam gibiydi, şeffaf: Yaşam iniyor, çıkıyor, damarlarının mavi ağacında olanca hızıyla dolaşıyordu, kendini nasıl ince, nasıl sağlam, nasıl hafif hissediyordu kim bilir: Varlığını için için kemirmeye başlayan o ıstırapsız, ağrısız, duyulmayan hastalığa, genç bedenini Silezya’da patates tarlalarında ya da göz alabildiğine uzanan yollarda, Pomeranya’da, iki büklüm edecek bu bedeni yorgunluk, hüzün ve ağırlıkla ezecek olan bu yepyeni, bilinmedik hastalığa inanması mümkün müydü şu anda? Yıkılış: Yıkılış, zamanla öğrenilirdi ancak.</p>

  <p>“Kimseden bir şey istemiyordum,” dedi Pinette. “Uslu uslu işimi yapıyordum; Almanlarla hiçbir alıp veremediğim yoktu, ömrümde birinin suratını görmedim; Nazizmdi, Faşizmdi, ne olduğundan bile doğru dürüst haberim yoktu; hele Dantzig, izin verirsen, Dantzig diye bir yer olduğunu öğrendiğim, haritada ilk kez gördüğüm zaman çoktan askere alınmıştım bile. Olur ya, pekâlâ! Üst tarafı, sonrası; savaşı Daladier ilan etti, Gamelin de kaybetti. Peki, ama bu işin içinde benim suçum ne? Ne yapmışım ben? Savaşa başlarken ya da bitirirken bana soran oldu mu acaba? Ha?”</p>

  <p>Mathieu omuz silkti:</p>

  <p>“On beş yıldır bu savaşın günün birinde patlak vereceğini biliyorduk,” dedi. “Engel olmak ya da hiç olmazsa kazanmak için zamanında önlem almak gerekti.”</p>

  <p>“Ben hükümette değildim.”</p>

  <p>“Ama oy verdin.”</p>

  <p>Pinette, kararsız bir sesle, “Evet, tabii,” dedi.</p>

  <p>“Kime verdin?”</p>

  <p>Pinette sustu.</p>

  <p>“Gördün mü?”</p>

  <p>Pinette inandırmak ister gibi, “Askerliğimi yaptım,” dedi. “Sonra döner dönmez hastalandım: Ömrümde ancak bir kez oy verebildim.”</p>

  <p>“Bu son sefer, oyunu kullandın mı?”</p>

  <p>Pinette yanıt vermedi. Mathieu gülümsedi, “Ben de oy vermedim, hiç,” dedi.</p>

  <p>Asker, gömleğini sıkıyordu. Sonra hepsini kırmızı bir havluya sardı, ıslık çalarak yokuşu tırmanmaya koyuldu.</p>

  <p>“Şu çaldığı parçayı biliyor musun?”</p>

  <p>“Nedir o?” diye sordu Mathieu.</p>

  <p>“Çamaşırlarımızı Siegfried duvarlarında kurutacağız.” </p>
<p>Güldüler. Pinette biraz rahatlamış görünüyordu.</p>

  <p>“Çok çalıştım,” dedi. “Karnımı da her zaman doyasıya dolduramadım. Sonra T.C.R.P’de bu işi buldum, girdim, evlendim: Karıma bakmak zorundayım, değil mi? İyi bir ailedendir, biliyor musun, öyle sıradan bir kız değil. Başta işler pek de iyi gitmiyordu.” Mathieu’ya bakarak acele ekledi: “Ama sonra düzeldi. Ne yapabilirdim: İnsan her şeyle aynı zamanda uğraşamıyor ki.”</p>

  <p>“Tabii uğraşılmaz,” dedi Mathieu.</p>

  <p>“Başka ne yapabilirdim?”</p>

  <p>“Hiç.”</p>

  <p>“Politikayla uğraşacak zamanım yoktu. Akşam turşu gibi dönüyordum eve, sonra laflar, kavgalar; hem sonra evlenmişsin, niye evlenmişsin, akşamdan akşama karını öpmek için değil mi?”</p>

  <p>“Herhalde.”</p>

  <p>“O halde?”</p>

  <p>“O halde, hiç. Bir savaş da böyle kaybedilir işte.”</p>

  <p>Pinette yeni bir öfkeyle yerinden sıçradı:</p>

  <p>“Alay mı ediyorsun benimle? Politikayla uğraşabilseydim, hatta işi gücü bırakıp yalnız politikayla uğraşsaydım, neyi değiştirebilirdim sanki?”</p>

  <p>“Elinden geleni yapardın.”</p>

  <p>“Sen yaptın mı elinden geleni?”</p>

  <p>“Hayır.”</p>

  <p>“Yapmış olsaydın, yapmış bile olsaydın, savaşı ben kaybetmedim, diyebilir miydin?”</p>

  <p>“Hayır.”</p>

  <p>“O halde?”</p>

  <p>Mathieu yanıt vermedi, bir sineğin titrek uğultusunu duydu, elini alnına götürdü. Uğultu kesildi. Bu savaşın bir hastalık olduğuna ben de inanmıştım, başta. Ne budalalık! Ben’im, Pinette’dir o, Longin’di. Her birimiz için ayrı bir ben’dir; bizim hayalimizdir ve herkes layık olduğu savaşa erer aslında. Pinette, gözlerini Mathieu’dan ayırmadan uzun uzun burnunu çekti; Mathieu ona baktı ve birden yüzündeki aptalca ifadeyi gördü, öfke bir sıcak dalga halinde ağzını, gözlerinin içini kavurdu: Yeter! Yeter! Her şeyi gören bir göz olmaktan usandım artık! Sinek alnının çevresinde titreşimli uğultusuyla dolaşıyordu, zaferinin canlı bir tacı gibi. Dövüşmüş olsaydım, olsaydım, tetiğe dokunsaydım bir kez bir yerlerde biri düşüp ölecekti... Birden elini kaldırdı ve alnına olanca hızıyla vurdu; elini indirdi, baktı işaretparmağında küçücük, kanlı bir dantel gördü, çakılların üzerine kıpkızıl kanını yaşamıyla birlikte akıtacak, boşaltacak, tüketecek biri, alna indirilen bir tokat, tetiğe dokunan parmak, kaleidoskop’un bin bir renkli camları birden hareketsiz kalacak ve kan, çimenleri dantel dantel boyayacak, bıktım! Bıktım! Bir ormana dalar gibi bilinmedik bir eyleme dalıp kaybolmak, gömülmek. Bir eylem! İnsanı ölünceye dek damgalayan, ama hiçbir zaman, asla tümüyle anlaşılamamış bir eylem. İhtirasla, “Yapılabilecek bir şey var idiyse...” dedi.</p>

  <p>Pinette ilgiyle baktı:</p>

  <p>“Ne mesela?”</p>

  <p>“Hiçbir şey yok. Şimdilik yapılabilecek bir şey yok.”</p>

  <p>Pinette çoraplarını giyiyordu; açık renkli kaşları alnında çatılmıştı. Birden sordu:</p>

  <p>“Sana karımı göstermiş miydim?”</p>

  <p>“Hayır,” dedi Mathieu.</p>

  <p>Pinette doğruldu, ceketinin cebini karıştırdı, cüzdanından bir fotoğraf çıkardı. Mathieu haşin gözlü, güzel bir kadın gördü, dudak kenarlarında ince bir tüyün gölgesi görünüyordu. Resim arkasında yazısı vardı: “Denise’ten bebeğine. 12 Ocak 1939.” Pinette kızarmıştı:</p>

  <p>“Bana bebeğim diyor. Bir türlü vazgeçiremedim.”</p>

  <p>“Sana bir isim takması doğal bir şey.”</p>

  <p>Pinette gururla,“Benden beş yaş büyük de,” dedi.</p>

  <p>Mathieu fotoğrafı uzattı:</p>

  <p>“Güzel bir kadın,” dedi.</p>

  <p>“Yatakta,” dedi Pinette, “bitirimdir. Dünyada gözünün önüne getiremezsin.”</p>

  <p>Biraz daha kızarmıştı. Kekeleyerek ekledi:</p>

  <p>“Çok iyi bir ailedendir.”</p>

  <p>“Söylemiştin.”</p>

  <p>Pinette şaşkın:</p>

  <p>“Ha, söylemiş miydim?” dedi. “Babasının resim hocası olduğunu söylemiş miydim?”</p>

  <p>“Evet.”</p>

  <p>Pinette fotoğrafı özenle cüzdanına yerleştirdi.</p>

  <p>“Boktan iş,” dedi.</p>

  <p>“Hangisi boktan iş?”</p>

  <p>“Eve böyle dönmek çok boktan bir şey.”</p>

  <p>Ellerini dizlerinde kilitlemişti.</p>

  <p>“Hadi...” dedi Mathieu.</p>

  <p>Pinette, “Babası 1914’te kahramanca dövüşmüş,” dedi. “Üç kez terfi almış, madalyalar, takdirler. Her zaman anlatır.”</p>

  <p>“Ne olacak yani?”</p>

  <p>“Olacağı, böyle dönmek hoşuma gitmiyor benim. Hiç hoşuma gitmiyor.”</p>

  <p>“Vah küçüğüm vah,” dedi Mathieu. “O kadar çabuk dönemezsin, korkma.”</p>

  <p>Pinette’in öfkesi birden sönmüştü. Kederle başını salladı:</p>
<p>“Böylesi daha iyi,” dedi. “Dönmek istemiyorum.”</p>

  <p>“Vah küçüğüm,” diye tekrarladı Mathieu.</p>

  <p>“Beni seviyor,” dedi Pinette, “ama zor bir insandır aslında: Kendine çok güveniyor. Sonra, anası var, kışkırtan o olur zaten. Bir kadın her şeyden önce saymalı seni, değil mi? Bu olmazsa evlilik çekilmez bir iş olur sonunda.”</p>

  <p>Birden sıçrayarak ayağa kalktı:</p>

  <p>“İçim sıkıldı burada,” dedi, “gidelim artık.”</p>

  <p>“Nereye?”</p>

  <p>“Bilmem. Ötekilerin yanına.”</p>

  <p>Mathieu isteksiz, “İyi ya,” dedi, “gidelim.”</p>

  <p>Ayağa kalktı, yolda yürüdüler.</p>

  <p>“İşte,” dedi, “Guiccioli geliyor.”</p>

  <p>Guiccioli, bacaklarını iki yana açmış, elini gözüne siper etmiş alayla onlara bakıyordu:</p>

  <p>“Ha ha! Nasıldı?” dedi.</p>

  <p>“Ne?”</p>

  <p>“Nasıldı, sıkıydı ha? Nasıl yuttunuz, ama enayi gibi yuttunuz.”</p>

  <p>“Ne diyorsun be?”</p>

  <p>“Barış,” dedi Guiccioli. Gülüyordu hâlâ.</p>

  <p>Pinette birden doğruldu:</p>

  <p>“Yalan mıydı?”</p>

  <p>“Hem de nasıl,” dedi Guiccioli. “Bizi Lequier kışkırttı, geldi, haber sordu, biz de haberin âlâsını verdik. Ha ha!”</p>

  <p>Pinette ihtiyatla, “Yani,” dedi, “barışı... İmzalamadılar, ha?”</p>

  <p>“Ne barışı, barış marış yok. Hiçbir bok yok!”</p>

  <p>Mathieu Pinette’e gözucuyla baktı, “Neyi değiştirir bu?” dedi.</p>

  <p>“Her şeyi değiştirir,” dedi Pinette. “Göreceksin! Neyi değiştirdiğini göreceksin yakında.”</p>
</body>
</html>