<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Sabah, Saat 6</h2>

  <p>Mathieu homurdandı, oturdu, alnını kaşıdı. Bir horoz ötüyordu, güneş sıcak ve canlıydı, ama alçaktı daha.</p>

  <p>“Hava güzel olacak,” dedi.</p>

  <p>Kimse yanıt vermedi: Hepsi, yan yana, taş parmaklığın önünde diz çökmüşlerdi. Mathieu kol saatine baktı ve saatin altı olduğunu gördü: Uzak ve kalabalık bir uğultu duydu. Diz üstü çöktü, dört ayak yürüyerek ötekilerin yanına gitti.</p>

  <p>‘‘Ne var? Uçak mı?”</p>

  <p>“Hayır. Onlar. Motorlu birlikler.”</p>

  <p>Mathieu omuzlarının üzerinden başını yükselterek baktı.</p>

  <p>“N’apıyorsun?” dedi Clapot. “Yat aşağı: Dürbünleri vardır heriflerin.”</p>

  <p>Evlerin başlangıcından iki yüz metre kadar ötede yol batıya dönüyordu, yeşil bir tepenin ardında gözden kayboluyor, un depolarının yüksek duvarları arasından geçerek yeniden meydana çıkıyor ve güneybatıdan, köye giriyordu. Mathieu uzakta, yolun ucunda kımıldamıyor gibi gibi görünen otomobilleri gördü: Almanlar! diye düşündü ve korktu. Tuhaf, hemen de dinî bir korku, bir çeşit tuhaf, kutsal nefretti bu. Yabancı gözler, binlerce ve binlercesi uzaktan, kemiriyor, didikliyordu köyü. İnsanüstü yaratıkların gözleri, böcek gözleri. Mathieu birden, dehşet verici bir gerçeğin, apaçık, benliğine dolduğunu hissetti: <i>Cesedimi</i> görecekler benim.</p>

  <p>Konuştuğunu bile fark etmeden, “İki dakika sonra buradalar,” dedi.</p>

  <p>Ötekiler yanıt vermediler. Birkaç saniye sonra Dandieu ağır, yüklü bir sesle, “Uzun menzilli ateşe gerek kalmayacak,” dedi.</p>

  <p>“Geriye,” dedi Clapot.</p>

  <p>Gerilediler, dördü, oracıkta, yataklardan birinin üzerine çöktüler.</p>

  <p>Chasserieau’yla Dandieu, yan yana iki eriktiler sanki, Pinette de gitgide onlara benziyordu: Aynı toprak rengi yüz ve aynı kocaman, yumuşak, sonsuz gözler. Mathieu, “Benim de gözlerim bu geyik gözleri,” diye düşündü. Clapot kendini yatağa bırakmıştı, omzunun üzerinden konuşmaya başladı:</p>

  <p>“Köyün girişinde duracaklar şimdi, köye keşif için adam çıkaracaklar. Sakın ateş etmeyin üstlerine.”</p>

  <p>Chasserieau esnedi; aynı esneme, bir bulantı kadar yavan ve tatlı, Mathieu’nun çene kemiklerini açtı. Korkuya karşı koymak için debeleniyordu, öfkelenmek, öfkeyle çılgına dönmek için zorluyordu; kendi kendine, “Kahrolası! Askeriz biz, kurban değiliz,” diyor. Ama <i>gerçek</i> bir öfke değildi bu. Yeniden esnedi. Chasserieau ona yumuşak gözlerle bakıyordu:</p>

  <p>“Alışması zor biraz,” dedi. “Ama sonra, göreceksin ya, daha kolay oluyor.”</p>

  <p>Clapot döndü, dizlerini bükerek çömeldi:</p>

  <p>“Bir tek hedef var,” dedi. “Okulu ve belediyeyi korumak! Oralara sokulmamaları gerek. Ateş işaretini aşağıdaki çocuklar verecek; onlar ateşe başladılar mı, siz de tetiğe basarsınız. Yalnız şunu unutmayın: Onlar, aşağıda dövüşe devam edebildikleri sürece bizim görevimiz, onları korumak.”</p>

  <p>Dikkatli ve söz dinler bir tavırla dinliyorlardı hepsi.</p>

  <p>“Ya sonra?” dedi Pinette.</p>

  <p>Clapot omuz silkti:</p>

  <p>“Sonra... sonra...”</p>

  <p>“Çok uzun dayanabileceklerini sanmam,” dedi Dandieu.</p>

  <p>“Belli olmaz. Ama onlarda kesinlikle bir küçük top vardır: Ne olursa olsun topu tehlikeli noktaya yerleştirmelerine engel olacağız. Başka çare yok.”</p>

  <p>Yeniden diz üstü çöktü, taş parmaklığa kadar sürüklendi. Köşe sütunlarından birini siper alarak yola baktı.</p>

  <p>“Dandieu!”</p>

  <p>“Ne?”</p>

  <p>“Gel buraya.”</p>

  <p>Dönüp bakmadan anlattı.</p>

  <p>“Dandieu, seninle ikimiz karşıdan ateş edeceğiz. Chasserieau, sen sağa geçeceksin. Delarue sola. Pinette, sen yedektesin, arkadan sarmaya kalkışırlarsa sen arkadan hemen ateş edeceksin.” </p>
<p>Chasserieau bir şilte çekti, sürükledi, doğu yanındaki parmaklığa dayandı; Mathieu örtüyü aldı, diz üstü üzerine çöktü.</p>

  <p>Pinette hırsla, “Sırtımı dönüyorum,” dedi, “o hayvan heriflere sırtımı dönüyorum.”</p>

  <p>“Haline şükret,” dedi Chasserieau. “Burada güneş kör edecek beni, ta gözümün içine giriyor.”</p>

  <p>Mathieu, sütunun önünde iki büklüm, belediye binasının karşısındaydı; durduğu yerde, kımıldamadan, usulca eğilir gibi yapsa yolu görebilirdi. Alan, öldürücü gölgeler dolu korkunç bir boşluktu, bir tuzak; bakınca tüyleri ürperiyordu insanın. Kestane ağaçlarının yapraklarında kuşlar ötüyordu.</p>

  <p>“Dikkat!”</p>

  <p>Mathieu nefesini tuttu: Başlarında kasklarla simsiyah iki motosikletli köy yoluna sapmıştı: Doğaüstü iki atlı. Mathieu boşuna, yüzlerini seçmeye çalıştı. Yüzleri yoktu. İki ince bel, birbirine paralel dört düzgün bacak, bir çift yuvarlak, pırıl pırıl baş, gözsüz ve ağızsız. Mekanik sıçramalarla yol alıyorlardı, eski zaman saatlerinde, her saat başı kadranın altında tutuk eklemleriyle yürüyen küçük kuklaların kaskatı soylu hareketli ve cansız, yol alıyorlardı. Her saat başı. Saat başıydı gene, saat çalacaktı!</p>

  <p>“Ateş etmeyin!”</p>

  <p>Motosikletliler alanda peş peşe dolaştılar. Hiçbir şey kımıldamadı, havalanan serçelerden başka: Bu tuzaklarla dolu yer ölüydü sanki. Mathieu büyülenmişti: “Almanlar,” diye düşünüyordu. “Almanlar.” Motosikletler belediye binasının önünde çark ettiler, Mathieu’nun tam altından geçtiler, Mathieu kocaman, deriden böcek ayaklarının gidonun iki yanında iri sarsıntılarla titrediğini gördü, sonra anayola saptılar. Birkaç saniye sonra, çivilenmiş gibi dimdik bedenleriyle yeniden meydana çıktılar ve tam gaz, az önce geldikleri yoldan geri döndüler. Mathieu, Clapot ateş etmemelerini emrettiği için memnundu. Bu insanüstü yaratıklara kurşun işlemezdi çünkü... Kuşlar, birkaç dakika daha havada daireler çizerek uçtu, sonra tekrar ağaçlara indi.</p>

  <p>Clapot, “Bu seferki bize,” dedi.</p>

  <p>Bir fren gıcırdadı, kapılar çarpılarak kapandı. Mathieu haykırışlar ve ayak sesleri duydu: Birden uykuya benzer bir nefrete yuvarlandığını hissetti: Gözlerini açık tutabilmek için zorlaması gerekiyordu. Yarı kapalı gözkapaklarının altından yola bakıyordu ve yumuşak, gönül alıcı, barışçı duygular kımıldadı içinde. Tüfeklerimizi fırlatıp atarak aşağı insek çevremizi alırlar belki, “Fransız kardeşlerimiz, savaş bitti, diye bağrışarak çevremizi alırlar.” Ayak sesleri yaklaşıyordu, hiçbir şey yapmadılar bize, bize kötülük etmek istemiyorlar, bizi düşünmüyorlar bile. Gözlerini sımsıkı kapadı; nefret göğe dek yükselecek. Cesedimi görecekler, tekmeler savuracaklar cesedime. Ölmekten korkmuyordu, nefretten korkuyordu.</p>

  <p>Oldu! Kulaklarında korkunç bir ses patladı, gözlerini açtı baktı; yol bomboş ve sessizdi; düş gördüğüne inandırmaya çalıştı. Kimse ateş etmemişti, kimse...</p>

  <p>“Orospu çocukları!” diye mırıldandı Clapot.</p>

  <p>Mathieu irkildi:</p>

  <p>“Orospu çocukları mı? Kim?”</p>

  <p>“Aşağıdakiler. Zamanından önce ateş ettiler. Bir bok oldu herhalde, olmasa beklerlerdi.”</p>

  <p>Mathieu’nun bakışı ıstıraplı bir tırmanışla yol boyunca kaydı, kaldırım taşlarında, kaldırım taşlarının arasındaki ot kümelerinde dolaştı, uzakta, kavşağa kadar: Bomboş. Bomboş. Sessizlik: Bir ağustos gününün köyüydü bu, bütün erkekler tarlalarındaydılar. Ama Mathieu bu duvarların ardında ölümünü kararlaştırdıklarını biliyordu: Bize yapabilecekleri kötülüklerin en kötüsünü arıyorlar. Birden, derin bir yumuşaklığa yuvarlandı, herkesi seviyordu, Fransızları, Almanları, Hitler’i. Ağdalı, yapış yapış bir düşün içinden haykırışlar ve hemen ardından korkunç bir patlama, sonra bin parça olan bir camın şangırtısını duydu. Tüfeğin elinden kaymasından korktu, parmaklarını sımsıkı kenetledi.</p>

  <p>Clapot dişlerinin arasından, “Çok yakın atıyorlar,” dedi.</p>

  <p>Peş peşe patlıyordu, durmadan: Almanlar ateşe başlamışlardı. İki el bombası daha patladı. Bir saniye sussa, kendimi bulabilsem! Ama susmuyordu, patlıyor, sarsıyor, parçalıyordu, beyninin içinde dönen, durmadan, gitgide hızlanarak dönen, kertikli bir çark vardı, her kertik bir el ateşti. Tanrım! Bir de korkak olsaydım üstelik! Döndü, arkadaşlarına baktı: Clapot’yla Dandieu, iki büklüm, sapsarı ölü yüzleri, fazla iri, fazla parlak, hareketsiz gözleriyle bekliyorlardı. Pinette sırtını dönmüştü, ensesinde bütün kasları yay gibi gergindi, bir sara nöbetiyle kaybetmişti ya da sessiz kahkahalarla deli gibi gülüyordu, durmadan: Omuzları tuhaf hareketlerle sarsılıyordu. Mathieu sütunun arkasına yapışarak ihtiyatla başını uzattı. Gözlerini açık tutabilmişti, ama başını belediye binasının bulunduğu yana çevirmeyi başaramadı; insansız ve kavgasız güneye baktı, bakışları güneye kaçıyordu hep. Marsilya’ya doğru, denize doğru. Birden bir patlama daha oldu, kulenin arduvazları kuru, keskin çatırtılarla uçtu, kule sallandı. Mathieu gözlerini sonuna kadar açmıştı, ama altında yol çılgın bir hızla koşuyor, maddeler kayıyor, birbirine dolanıyor, birbirine karışıyordu, bir düştü bu, uçurum oyuluyor, oyuluyor, kendine çekiyordu Mathieu’yu, bir düştü bu, ateş çarkı dönüyor, dönüyor, bir panayır yerinde çocuk gözlerini büyüleyen bin bir renkli bir atlıkarınca gibi durmadan dönüyordu, savaşa doğru sürüne sürüne sokulan kurbağayı gördüğü an, yatağında, uyanmak üzereydi, bir an bu yamyassı, tuhaf şekilli, çirkin hayvanı ilgisiz gözlerle seyretti, sonra hayvan, bir insan bedenine büründü. Mathieu şimdi inanılmaz bir berraklıkla onun ensesinin ikiye katlandığı çizgiyi, yeşil ceketini, kemerini, yumuşak, siyah çizmelerini görüyordu. “Tarlaların içinden dolaşmış olacak, geliyor, belediye binasına atacak bombayı.” Alman dizleri ve dirsekleriyle sürünüyordu, havada tuttuğu sağ elinde madenî bir silindir vardı. “Bu,” dedi Mathieu, “bu, bu...” Ve yol durdu, ateş çarkı durdu, Mathieu fırladı ayağa kalktı, tüfeği omuzladı, bakışları taş kesildi, bir maddeler dünyasında, ayakta, yoğun, ağır, namlusunun ucunda bir düşmanı hapsediyor ve korkunç bir soğukkanlılıkla böbreklerinin hizasını arıyordu. Tuhaf bir üstünlük duygusuyla, alayla güldü: Büyük Alman ordusu, insanüstü insanlar ordusu, çekirgeler ordusu bu yerde sürünen, zavallı küçük adamdı işte: Her an yanlışın ve bilgisizliğin batağına biraz daha gömülen, haksız ve yanılmamış olduğu için acınacak bir adam; bir çocuğun gülünç çabasıyla çırpınan, sürünen bir adam. Mathieu acele etmiyordu, adamını seyrediyordu, zamanı vardı: Alman ordusu sıradan insanların ordusuydu. Alman ordusu öldürülebilirdi! Sonra ateş etti: Adam, kollarını ileri, öne savurarak sıçradı, iki büklüm, karın üstü düştü: Yüzme öğrenen bir çocuk gibi. Mathieu gülümsedi, tekrar ateş etti, çocuk, bahtsız ve çaresiz, tekrar çırpındı, sonra hareketsiz kaldı: Bomba elinden kurtulmuş, usul usul yolun kenarına kadar yuvarlanmıştı; şimdi rahattı artık, ölmüştü, rahat ve tehlikesiz. Mathieu alçak sesle: “Rahatlattım onu...” diye söylendi. “Rahatlattım onu.” Ve birden sağlam ve güçlü hissetti.</p>

  <p>Omzuna bir el dokundu: Clapot’ydu, amatörün eserini görmeye gelmişti. Başını sallayarak ölmüş hayvana baktı, sonra döndü:</p>

  <p>“Chasserieau!”</p>

  <p>Chasserieau emekleyerek yanlarına geldi.</p>

  <p>“Sen burada dur, karşıyı gözle!” dedi Clapot.</p>

  <p>Mathieu sinirli, “Ona ihtiyacım yok,” dedi. “Gerek yok ona.”</p>

  <p>“Gene gelecekler,” diye anlattı Clapot, “kalabalık gelirlerse baş edemezsin.”</p>

  <p>Birden makineliler takırdamaya başladı.</p>

  <p>Clapot kaşlarını kaldırdı, yerine dönerken, “İş sıkışıyor,” dedi. “Hadi bakalım!”</p>

  <p>Mathieu, Chasserieau’ya döndü, heyecanla, “Bak bak!” dedi. “Şaşırdılar. Şaşırttık herifleri.”</p>

  <p>Chasserieau yanıt vermedi. Ağır, hantal bir ilgisizlikle bakıyordu.</p>

  <p>Mathieu hırsla, “Görmüyor musun?” dedi. “Görmüyor musun? Hep gecikiyorlar. Ben topumuzu iki dakikada temizler sanıyordum. Ama bak...”</p>

  <p>Chasserieau şaşkın gözlerini ona kaldırdı, sonra saatine baktı:</p>

  <p>“Motosikletlerin köye girişinden bu yana yalnızca üç dakika geçti,” dedi. Mathieu’nun heyecanı söndü, gülmeye başladı. Chasserieau yolu gözlemeye koyulmuştu; Mathieu “ölü”süne bakıyor, gülüyordu. Yıllar boyu, hareketlerinin tek sahibi, gerçek sahibi olmak için savaşmıştı: Boşuna! Hareketlerini çalıyor, elinden alıyorlardı hep, el koyuyorlardı. Bu kez başkaydı, bu kez çalamamışlardı, hiçbir şey çalamamışlardı. Mathieu tetiğe dokunmuştu ve yaşamında ilk kez, gerçek bir şey olmuştu. Zevkle ürpererek: “Kesin, geri dönülmez bir şey,” diye düşündü. Kulağı patlamalar, haykırışlarla doluydu, ama o duymuyordu hiçbirini, “ölü”süne bakıyordu: “Gerçeği gördü o da,” diye düşündü. “Gerçeği gördü o da!” Onun “ölüsü” onun eseri, yeryüzünden gelip geçişinin bıraktığı iz. Daha, daha fazla öldürmek arzusu delice bir hırs halinde benliğini doldurdu: Bu çok kolay, çok eğlenceliydi hem de. Almanya’yı baştan başa yasa boğmak istiyordu.</p>

  <p>“Dikkat!”</p>

  <p>Duvarın dibinde, elinde bir el bombasıyla biri sürünüyordu. Mathieu bu tuhaf ve şehvet verici yaratığı seyretti; kalbi iri iri atıyordu.</p>

  <p>“Allah kahretsin.”</p>

  <p>Vuramamıştı. Tuhaf yaratık birden büyüdü, çevresine anlamadan bakan korkmuş bir insan oldu. Chasserieau ateş etti. Adam, yay gibi gerildi, geri sıçradı, kolunu havada çevirerek, sıçradı, bomba müthiş bir hızla fırladı elinden ve adam, sırtüstü, kaldırımlara devrildi. O an, korkunç bir patlama oldu, camlar parçalandı, savruldu, Mathieu bir saniye, kör edici bir aydınlıkta belediye binasının altında kıvranan gölgeler gördü, sonra dünya simsiyah kesildi: Gece olmuştu, sarı, ateşten benekler gözlerine doldu, yaktı. Kuduz bir öfkeyle, “Allah kahretsin! Allah kahretsin!” diye haykırdı.</p>

  <p>“Aldırma,” dedi Chasserieau. “Gene de bir bok yapamadı herif, bizimkiler üst kattalar.”</p>

  <p>Mathieu başını salladı ve sarı, ateşten beneklerden kurtulmak için peş peşe gözlerini açıp kapadı.</p>

  <p>“Allah kahretsin! Kör oldum.”</p>

  <p>“Geçer,” dedi Chasserieau. “Bak şu hayvana, tüymesin.”</p>

  <p>Mathieu eğildi baktı, şimdi daha iyi görüyordu. Alman, sırtüstü, sonuna kadar açık gözleriyle, ölüyordu. Mathieu tüfeği doğrulttu.</p>

  <p>“Hey!” diye bağırdı Chasserieau. “N’apıyorsun? Deli misin? Geberiyor işte görmüyor musun? Kurşun ziyan edilir mi?”</p>

  <p>Mathieu tüfeği indirdi, alaylı: “Belki de paçayı kurtarır köpek!” diye düşündü.</p>

  <p>Belediyenin kapısı sonuna kadar açıldı, bir şeyle vurulmuş gibi; eşikte bir adam göründü, soylu bir yürüyüşle birkaç adım attı. Beline kadar çıplaktı: Bir okul kitabından alınmış, derisiz, yalnız damardan, yalnız kastan, korkunç, çirkin bir insan şekline benziyordu. Kıpkızıl, rendelenmişçesine oyulmuş yanaklarından et parçalar sarkıyordu. Birden ulumaya başladı, o anda yirmi tüfek birden patladı, çıplak, derisiz adam sallandı, yüzüstü düştü, merdivenlere yığıldı.</p>

  <p>“Bizimkilerden biri değil,” dedi Chasserieau.</p>

  <p>Mathieu, çaresiz bir öfkeyle boğulduğunu sandı, korkunç bir sesle, “Hayır!” dedi. “Bizden o, bizimkilerden, Latex o.”</p>

  <p>Elleri titriyordu, gözleri keskin bir acıyla yandı: Zor duyulan bir sesle tekrarladı:</p>

  <p>“Latex’ti adı. Latex’ti. Altı çocuğu vardı.”</p>

  <p>Sonra, birden eğildi, kocaman açılmış gözleriyle kendisine bakar gibi görünen yaralıya baktı.</p>

  <p>“Ödeyeceksin, alçak! Ödeyeceksin!”</p>

  <p>“Deli misin?” dedi. Chasserieau. “Kurşunları ziyan etme dedim sana.”</p>

  <p>“Sen kendi işine bak! Çekil, bırak beni!”</p>

  <p>Ateş etmekte acele etmedi: Hayvan, beni görüyorsa şimdi çok da eğlenmiyordur! Başına nişan aldı, ateş etti: Baş patladı, yok oldu, ama adam hâlâ ayaklarıyla toprağı dövüyordu.</p>

  <p>“Alçak! Alçak!” diye bağırdı Mathieu. “Alçak!”</p>

  <p>“Yat aşağı, deli! Yat ulan aşağı! Sola kaç! Sola! Sola!”</p>

  <p>Beş-altı Alman görünmüştü. Chasserieau’yla Mathieu ateşe başladılar, ama Almanlar taktik değiştirmişlerdi bu kez. Ayakta, köşelerde siper alıyor, duruyorlardı, bir şeyi bekliyorlardı sanki.</p>

  <p>Chasserieau bağırdı:</p>

  <p>“Clapot! Dandieu! Bu yana, bu yana!”</p>

  <p>“Gelemem,” dedi Clapot.</p>

  <p>“Pinette!” diye haykırdı Mathieu.</p>

  <p>Pinette yanıt vermedi. Mathieu dönüp bakmaya cesaret edemedi.</p>

  <p>“Yatın, yatın!”</p>

  <p>Almanlar koşmaya başlamışlardı. Mathieu ateş etti, ama onlar karşı kaldırıma geçmişlerdi bile.</p>

  <p>Clapot, “Allah kahretsin!” diye haykırdı. “Ağaçlara kadar gelmişler! Kim bıraktı ulan bunları?”</p>

  <p>Yanıt vermediler, ağaçların altı kaynıyordu. Chasserieau doğruldu, gelişigüzel ateş etti.</p>

  <p>“Onları oradan çıkarmak için bir kerhane dolusu orospu ister!”</p>

  <p>Okuldakiler ateşe başlamışlardı; Almanlar ağaçları siper almışlardı, makinelilerle tarıyorlardı köyü. Belediye binasında kimse ateş etmiyordu artık. Yol, toprağın bir karış üstünde, ağır, kıvamlı bir dumanla tütüyordu.</p>

  <p>“Ağaçlara ateş etmeyin,” diye bağırdı Clapot. “Boşuna, barut ziyanı.”</p>

  <p>Aynı anda belediye binasının ikinci katında bir bomba patladı.</p>

  <p>“Ağaçlara çıkıyorlar,” dedi Clapot.</p>

  <p>“Çıksınlar,” dedi Mathieu, “daha rahat gebertiriz.”</p>

  <p>Bakışları, ağaçları delip geçmek için aranıyordu; havaya kalkan bir kol gördü, ateş etti. Çok geç, belediye binası infilak etmişti, birinci katın pencereleri müthiş gürültülerle savruldu; Mathieu bir daha, o dehşet verici aydınlıkla kör oldu tekrar. Görmeden ateş etti; daldan dala yuvarlanan kocaman, olgun meyvelerin gürültüsünü duydu, düşüyorlar mıydı, ağaçlardan aşağı mı iniyorlardı, bilemedi.</p>

  <p>“Belediyede kimse ateş etmiyor artık,” dedi Clapot.</p>

  <p>Nefeslerini tutarak dinlediler. Almanlar hâlâ, durmadan ateş ediyorlardı, belediye binasından ses gelmedi. Mathieu ürperdi. Ölmüşler! Boş insansız odalarda, çökmüş, parçalanmış tahtalara savrulmuş kanlı et külçeleri.</p>

  <p>“Bizim suçumuz yok,” dedi Chasserieau. “Öyle çoktular ki.”</p>

  <p>Birden, birinci kat pencerelerinden ağır, koyu renkli bir duman fışkırdı, duman büklümlerinin ardında Mathieu kızıl ve sapsarı alevleri gördü. Aynı anda içeride biri haykırmaya başladı. Biri haykırıyordu: Acı, keskin ve çırçıplak bir çığlıktı bu, bir kadın sesi. Mathieu birden, öleceğini hissetti. Chasserieau ateş etti.</p>

  <p>“Çıldırdın mı?” dedi Mathieu. “Bana kurşun ziyan etme diyordun, sen boşa ateş ediyorsun şimdi.”</p>

  <p>Chasserieau gözünü pencerelerden ayırmıyordu: Üst üste üç kez alevlerin ortasına ateş etti.</p>

  <p>“Bağıran oğlanı...” dedi. “Dayanamıyorum, çıldıracağım!”</p>

  <p>“Hâlâ bağırıyor,” dedi Mathieu.</p>

  <p>Buz kesilmiş, kıpırtısız, dinlediler: Ses zayıflıyordu.</p>

  <p>“Bitti!”</p>

  <p>Fakat birden, çığlıklar, olanca dehşetiyle, öldürülen bir hayvanın tüyler ürperten ulumasıyla yeniden yükseldi. En tiz perdeden çıkan büyük, korkunç, korkunç seslerdi bunlar. Mathieu pencereyi nişanlayarak ateş etti, vuramadı.</p>

  <p>“Ölmek istemiyor,” dedi Chasserieau.</p>

  <p>Ve aynı anda ulumalar kesiliverdi.</p>

  <p>“Öfff!” dedi Mathieu.</p>

  <p>“Tamam,” dedi Chasserieau. “Pişti, kızardı.”</p>

  <p>Ne ağaçların altında, ne yolda bir kımıltı vardı şimdi. Güneş yanan binanın hâlâ ayakta duran yaldızlı çatısında altın ışıklarla oynuyordu. Chasserieau saatine baktı:</p>

  <p>“Yedi dakika,” dedi.</p>

  <p>Mathieu alevlerin ortasında kıvranıyordu, iri, canlı bir yanıktan başka bir şey değildi şimdi, boğuluyor, nefes alamıyordu. Hâlâ yaşadığına inanabilmek için ellerini göğsüne yapıştırdı, ağır ağır, karnına kadar indirdi. Clapot birden:</p>

  <p>“Damların üstündeler,” dedi.</p>

  <p>“Damların mı?”</p>

  <p>“Tam karşımızda bak, okula ateş ediyorlar. Allah kahretsin! Şimdi boku yedik! Şimdi...”</p>

  <p>“Ne, ne var?”</p>

  <p>“Makineliyi yerleştiriyorlar. Pinette!” diye bağırdı Clapot.</p>
<p>Pinette kendine geriye doğru attı.</p>

  <p>“Gel, buraya gel! Okuldakilere başlıyorlar şimdi.”</p>

  <p>Pinette, dört ayak üstü süründü: Bomboş gözlerle bakıyordu. Yüzü kül rengiydi.</p>

  <p>“Kötü müsün?” dedi Mathieu.</p>

  <p>Haşin bir sesle, “Çok iyiyim,” dedi Pinette.</p>

  <p>Clapot’ya kadar sürünerek gitti, diz çöktü.</p>

  <p>“Ateş et,” dedi Clapot, “sen sokağa ateş et, oyalayalım herifleri. Biz makineliye bakalım, hadi!”</p>

  <p>Pinette, ses çıkarmadı, ateş etti.</p>

  <p>“Dur!” dedi Clapot, “doğru dürüst tut şu tüfeği: Gözü kapalı ateş edilmez.”</p>

  <p>Pinette titredi, kendini toplamak için korkunç bir çaba harcadığı besbelliydi, korkak bir kırmızılık yanaklarını pembeleştirdi; gözlerini iri iri açarak tekrar nişan aldı. Clapot ile Dandieu, Pinette’in yanında diz çökmüşlerdi, konuşmadan, birbirlerine bakmadan ateş ediyorlardı. Clapot bir zafer çığlığıyla:</p>

  <p>“Tamam!” diye bağırdı. “Tamam! Bir bok yapamaz artık.”</p>

  <p>Mathieu dinledi: Hiçbir ses duyulmuyordu.</p>

  <p>“Öyle,” dedi. “Ama çocuklar ateşi kestiler.”</p>

  <p>Okul susuyordu. Ağaçların altından fırlayan üç Alman koşarak sokağı geçti, bütün güçleriyle omuzlayarak kapıları açtılar. İçeri daldılar, birkaç saniye sonra birinci kat pencerelerinde tekrar göründüler, ellerini kollarını sallayarak bağırmaya başladılar. Clapot ateş etti, pencerelerdeki başlar kayboldu. Birkaç saniye sonra, sabahtan beri ilk kez Mathieu yanından geçen bir kurşunun ıslığını duydu.</p>

  <p>Chasserieau saatine baktı:</p>

  <p>“On dakika,” dedi.</p>

  <p>“Evet,” dedi Mathieu, “sonun başlangıcı bu.”</p>

  <p>Belediye binası yanıyordu, Almanlar okulu işgal ediyorlardı: Fransa yeniden, tekrar yenilmişti sanki.</p>

  <p>“Ateş, ateş! Tanrı aşkına! Ateş edin! Durmayın!”</p>

  <p>Almanlar, ihtiyatlı hareketlerle, yavaş yavaş, anayola çıkmaya başlamışlardı. Chasserieau, Pinette ve Clapot aynı anda ateş ettiler, yolda beliren başlar kayboldu.</p>

  <p>“Bu kez gördüler bizi!”</p>

  <p>Yeniden sessizlik. Uzun, yüklü bir sessizlik. Mathieu: “Ne hazırlıyorlar?” diye düşündü. Bomboş yolda dört ölü; biraz ötede, iki ölü daha: Yapabildiğimiz bundan ibaret. Şimdi, işi bitirmek gerekti artık: Kendini öldürtmek. Onlar için, ne değeri vardı bunun, neydi bu onlar için? Hazırlanmış programda on dakikalık bir gecikme.</p>

  <p>Clapot birden, “Geliyor,” dedi.</p>

  <p>Ufak, kambur bir canavar kiliseye doğru ilerliyordu, güneşte pırıl pırıldı.</p>

  <p>Dandieu dişlerinin arasından, “Schnellfeuercanon!” diye mırıldandı.</p>

  <p>Mathieu onlara doğru süründü. Ateş ediyorlardı, ama yolda kimse görünmüyordu: Top tek başına yürüyordu sanki. Görev duygularının itmesiyle ateş ediyorlardı, daha kurşunları vardı çünkü. Yüzleri, rahat ve yorgun bir güzellikle güzeldi, son yüzleriydi onların.</p>

  <p>“Geriye!”</p>

  <p>İri, kolları sıvalı bir adam birden topun solunda meydana çıktı. Saklanmaya gerek görmemişti: Kollarını sallayarak, bağırarak emir veriyordu. Mathieu irkildi, bu çıplak göğüslü, yuvarlak adam içini yakıcı bir arzuyla doldurmuştu.</p>

  <p>“Geriye, geriye, yere atın!”</p>

  <p>Topun karanlık ağzı ağır ağır yukarı kalkıyordu. Mathieu kımıldamamıştı, diz çökmüş, kımıldamadan, Feldwebel’e bakıyordu.</p>
<p>“Duyuyor musun?” diye bağırdı Clapot.</p>

  <p>Mathieu, “Allah kahretsin!” diye homurdandı.</p>

  <p>İlk Mathieu ateş etti, tüfeğinin dipçiği omzuna çarptı; korkunç bir patlama oldu, kendi tüfek sesinin bin kez büyümesiyle meydana gelmiş sanılan bir korkunç patlama; dünya kıpkızıl oldu bir an, sonra uzun, yumuşak bir sıyrılma sesi duyuldu.</p>

  <p>“Karavana!” diye bağırdı Clapot. “Çok yukarı nişan aldılar.”</p>
<p>Feldwebel, yerde, bacaklarıyla havaya döverek, debeleniyordu. Mathieu ona baktı, gülümsedi. Tekrar ateş edecekti ki iki asker bir yerlerden fırladılar, koştular, adamı götürdüler. Mathieu sendeleyerek sürüklendi, Dandieu’nun yanına uzandı. Clapot döşeme kapağını kaldırmıştı.</p>

  <p>“Çabuk, çabuk inelim!” diye bağırdı.</p>

  <p>Dandieu başını salladı:</p>

  <p>“Aşağıda pencere yok.”</p>

  <p>Birbirlerine baktılar.</p>

  <p>“Kurşunları ziyan edemeyiz,” dedi Chasserieau.</p>

  <p>“Çok var mı sende?”</p>

  <p>“İki şarjör.”</p>

  <p>“Sende, Dandieu?”</p>

  <p>“Bir.”</p>

  <p>Clapot kapağı kapadı:</p>

  <p>“Haklısın, ziyan edilmez.”</p>

  <p>Mathieu arkasında hırıltılı bir nefes duydu, döndü baktı: Pinette dudaklarına varıncaya kadar bembeyazdı, nefes alamıyordu. “Vuruldun mu?”</p>

  <p>Pinette korkunç gözlerle baktı:</p>

  <p>“Hayır.”</p>

  <p>Clapot, Pinette’e dikkatli bakıyordu.</p>

  <p>“Sen in aşağı küçük. Kalmak zorunda değilsin. Kimseye karşı borçlu değilsin artık, anladın mı? Kurşunlar bizim, biz inemeyiz tabii, ama sen... Ziyan edemeyiz kurşunları.”</p>

  <p>“Allah kahretsin!” diye bağırdı Pinette. “İnmeyeceğim. Delarue inmiyor, ben niye ineyim?”</p>

  <p>Parmaklığa kadar süründü, ateş etti.</p>

  <p>Mathieu, “Pinette!” diye bağırdı.</p>

  <p>Pinette yanıt vermiyordu. Başlarının üstünde kurşunlar vızlıyordu.</p>

  <p>“Bırak,” dedi Clapot. “Oyalansın bari.”</p>

  <p>İki gülle patladı, arka arkaya; başlarının üstünde sağır bir patlama duydular, tavandan bir çığ koptu, alçıdan, kireçten, taştan bir çığ, üzerlerine döküldü. Chasserieau saatine baktı.</p>

  <p>“On iki dakika,” dedi.</p>

  <p>Mathieu’yla Chasserieau parmaklığa kadar süründüler. Mathieu Pinette’in yanına çömeldi. Chasserieau sağındaydı, öne eğilmiş, ateş ediyordu.</p>

  <p>“Hiç fena değil,” diye söylendi Chasserieau, “on iki dakika, hiç fena değil.”</p>

  <p>Sonra hava birden çıldırdı, keskin bir ıslıkla uludu, Mathieu’nun yüzüne bir tokat indi: Kaynama suyu gibi sıcak, ağır bir hava. Mathieu yere yıkıldı. Kan gözlerini kör etmişti, elleri bileklerine kadar vıcık vıcıktı, elleriyle gözlerini ovuşturdu, ellerinin kanı yüzündeki kana bulaştı. Ama kendi kanı değildi bu: Chasserieau, başsız, parmaklığa oturmuştu; kan iri, parlak baloncuklarla boğazında fokurduyordu.</p>

  <p>“İstemiyorum,” dedi Pinette, “istemiyorum! İstemiyorum!”</p>

  <p>Birden fırladı, Chasserieau’ya doğru koştu, tüfeğinin dipçiğiyle, bütün gücüyle kanlı göğsüne vurdu. Chasserieau sallandı, sonra ağır ağır parmaklığın üzerinden aşağı yuvarlandı. Mathieu heyecansız gözlerle bakıyordu: Kendi ölümünün başlangıcıydı bu.</p>

  <p>“Ateş! Ateş!” diye haykırdı Clapot.</p>

  <p>Alan, bir anda askerlerle dolmuştu. Mathieu yerine döndü, ateşe devam etti. Dandieu yanındaydı. Ateş etti.</p>

  <p>Gülüyordu:</p>

  <p>“Kıran kırana!” dedi Dandieu. “Kıran kırana!”</p>

  <p>Sonra tüfeği elinden bıraktı, tüfek aşağı kaldırıma düştü; Dandieu, Mathieu’nun üzerine yattı, mırıldanıyordu:</p>

  <p>“Mathieu! Oh! Mathieu! Kardeşim...”</p>

  <p>Mathieu omzuyla savurarak onu üzerinden itti, Dandieu arkasında yere yığıldı, Mathieu ateşe devam etti. Çatı üzerine indiği an hâlâ ateş ediyordu. Taş gibi bir alçı parçası başına indi, Mathieu tüfeği elinden bıraktı ve düştü. Korkunç bir öfkeyle, “On beş dakika!” diye düşünüyordu, “on beş dakika dayanabilmek için canımı verirdim!” Parçalanmış tahtalar ve cam gibi ufalanmış arduvaz parçalarından bir kaosun altında bir tüfek kabzası gördü, çekti aldı: Tüfek kanla yapış yapış, ama şarjör doluydu.</p>

  <p>“Pinette!” diye haykırdı Mathieu.</p>

  <p>Kimse yanıt vermedi. Yıkılan çatı platformun kuzey yanını tümüyle kapamıştı; moloz ve taşlaşmış alçı parçaları döşemedeki kapağın üzerine yığılmıştı, apaçık, göğe açılmış tavandan bir demir parmaklık, kopuk, eğrilmiş, sarkıyordu; Mathieu yalnızdı.</p>

  <p>Yüksek sesle, “Allah kahretsin!” dedi. “On beş dakika bile dayanamadılar dedirtmeyeceğim size, dedirtmeyeceğim!”</p>

  <p>Parmaklığın önünde durdu, ayakta, ateş etmeye koyuldu. Bu, dev bir öç almaydı artık; her patlama bir eski, uzak utancın intikamıydı. Parasına el süremediğim Lola’ya ateş! Yüzüstü bıraktığım Marcelle’e ateş! Bir el ateş, öpmek istemediğim, öpemediğim Odette’e! Bu yazamadığım, yazmaya cesaret edemediğim bütün kitaplar için; bu, kendime yasak ettiğim, gidemediğim tüm yolculuklar için, bu nefret etmek arzusuyla kıvrandığım, ama anlamaya çabaladığım bütün insanlar için, hepsi, herkes için! Ateş ediyordu ve yasalar havada uçuyordu, insanları sevdiğin gibi seveceksin, geber orospu çocuğu! Asla öldürmeyeceksin, geber bok soyu bok! İnsanoğluna, Erdeme, Dünyaya ateş: Özgürlük korkutmaktır; belediye alev alev yanıyordu, beyni alev alev yanıyordu: Kurşunlar vızıldıyordu, hava kadar özgür, dünya havaya uçacak, benimle birlikte. Ateş etti, saate baktı: On dört dakika otuz saniye, dünyadan, otuz saniyelik bir kısacık süreden öte bir isteği yoktu artık, otuz saniye, şu kiliseye doğru koşan güzel, mağrur subaya ateş etmesine yetecek otuz saniye; güzel, mağrur subaya ateş etti, yeryüzündeki bütün güzelliklere, sokağa, çiçeklere, bahçelere, sevdiği, sevmiş olduğu her şeye. Güzellik, hayasız bir sıçramayla uçtu. Ateş etti: Tertemizdi şimdi, tertemizdi, Tanrı kadar güçlüydü, özgürdü.</p>

  <p>On beş dakika.</p>
</body>
</html>