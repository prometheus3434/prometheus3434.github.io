<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Paris, Saat 16.00</h2>

  <p>Saint-Germain Bulvarı: bomboş. Danton Sokağı: bomboş. Kepenkleri bile indirmemişlerdi, vitrinler pırıl pırıldı: Giderken yalnızca kapı tokmaklarını söküp almışlardı. Pazardı. Üç günden beri pazardı. Paris’te bütün bir hafta için yalnızca tek bir gün vardı artık. Her şeyiyle, herhangi bir pazar, alışılmış pazarlardan biraz daha katı, daha gergin, biraz daha kimyasal, fazla sessiz ve şimdiden gizli çürümelerle bozulmaya, kokmaya yüz tutmuş bir pazar. Daniel vitrinlerden birine sokuldu, bir yün ve kumaş mağazasının vitrinine; piramit şekilli yığınlarda üst üste yerleştirilmiş renk renk yumaklar ağır ağır soluyordu, küf kokuyordu hepsi; yandaki vitrinde bebek çamaşırları, bluzlar sararıyor, donuklaşıyor, eskiyordu; unumsu bir toz hepsinin üzerine kalın bir perde yapmıştı. Camların ince uzun, beyaz, yapışkan lekeler kirletiyordu. Daniel, “Vitrinler ağlıyor,” diye düşündü. Vitrinlerin ardında bir bayram şenliği vardı; sinekler, milyonlarcası kaynaşıyor, uğuldaşıyordu. Pazar. Parisliler geri döndüklerinde ölü kentlerine çöreklenip kalmış, kokmuş, ölü bir pazar bulacaklardı burada. Geri dönerlerse! Dönebilirlerse! Sabahtan beri sokaklarda dolaşırken tuttuğu o korkunç gülme ihtiyacına kapıp koyverdi kendini. Dönebilirlerse!</p>

  <p>Küçük Saint-André-des-Arts Meydanı, kıpırtısız, güneş altında uyuyordu; bembeyaz aydınlıkta koyu karanlık gece. Güneş, bir yapmacıktı, bir hileydi: Geceyi saklayan, yirminci saniyede sönmesi, yok olması gereken, ama sönmeyen, yok olmayan bir havai fişekti. Alnını Alsas Birahanesi’nin dev vitrinine yapıştırdı; burada Mathieu’yla beraber yemek yemiştim: Şubatta, izinli geldiği zaman, sokaklarda kahramanlardan ve koruyucu meleklerden geçilmediği günlerde. Yarı karanlıkta ürkek, kararsız lekeler gördü, mahzenlerde saklı büyüyen mantarlar gibi kâğıt masa örtüleriydi bunlar. Kahramanlar nerede? Koruyucu melekler nerede? Terasta iki demir iskemle kalmıştı; Daniel birini aldı, kaldırımın kenarına götürdü, koydu, bu savaş ve asker kokan güneşin altında, çocukluğunun anılarıyla kabaran, büyüyen sıcakta, işsiz güçsüz, paralı pullu bir adam gibi oturdu. Sırtında sessizliğin manyetik basıncını duyuyordu, önüne, insansız, sessiz köprüye, asma kilitleriyle rıhtımın zincirlerine, akrebi, yelkovanı koparılmış kocaman saate bakıyordu. “Bunları da paramparça etmeliydiler,” diye düşündü. Üçbeş bomba, yeterdi; bize göstermeleri, gözümüze sokmaları için. Birden, Seine’in karşı yakasında, Emniyet Müdürlüğü’nün önünden doğru bir gölge, yürüyen bir kaldırımla alınıp götürülüyormuşçasına kaydı, gitti. Paris, gerçekte bomboş değildi; şurada burada, her yanda, topraktan fışkırmış gibi meydana çıkıveren ve sonra, çabucak, bu ölümsüz aydınlıkta yutulup kaybolan küçücük, zamanın binde biri kadar ömrü olan küçücük perişanlıklarla doluydu. Daniel: “Kent delik deşik,” diye düşündü. Ayaklarının altında metronun galerilerini, önünde, ardında, başının üstünde oyulmuş, delik deşik edilmiş, dimdik taş yığınlarını hissediyordu: Yerle gök arasında Louis-Philippe stilinde özentiyle döşenmiş binlerce salon, Ampir yemek odası, binlerce cosy-corner,<a class="footnoteref" id="ref1" href="../Text/notlar.xhtml#n1">1</a> terk edilmiş, başıboş, kimsesiz, uyukluyordu, gülmekten ölürdü insan. Birden döndü, baktı; biri vitrine çarpmıştı. Daniel kocaman cama baktı, ama kendi hayalinden başka bir şey göremedi. Boğazı tuhaf bir korkuyla kupkuru, kalktı, çok da kötü bir duygu değildi bu; gün ortasında gecenin korkularıyla ürpermek, eğlenceliydi hatta. Saint-Michel çeşmesine yaklaştı ve yeşermiş canavara baktı. Düşündü; her şey yapılabilir şimdi. Keyfince. Bütün bu simsiyah pencerelerin camlaşmış bakışları karşısında pantolonunu çıkarabilirdi, kaldırımdan bir taş sökebilir, birahanenin vitrinine fırlatabilirdi, olanca sesiyle, “Yaşasın Almanya!” diye bağırabilirdi ve hiçbir şey olmazdı. Çok çok, binalardan birinin altıncı katında, camlardan birine ürkek bir yüz yapışırdı; ama hiç önemi yoktu bunun, onların, o insanların insanı suçlayacak güçleri yoktu artık, kalmamıştı; iyiliklerin adamı, yukarıda, ilgisiz ve tarafsız bir sesle karısına, “Aşağıda adamın biri pantolonunu çıkarıyor,” diyecekti ve karısı öteden, odanın öbür ucundan, “Pencereden bakma,” diye yanıt verecekti, “başımıza bir dert gelmesin.” Daniel esnedi. Vitrinin camını kırmak? Yok canım! Yağmaya giriştikleri zaman âlâsını göreceklerdi cam kırmanın. “Umarım her şeyi ateşe verirler, kan gövdeyi götürür,” diye düşündü. Tekrar esnedi: Sonsuz, sınırsız ve amaçsız bir özgürlükle alabildiğine hürdü. Bazı anlar içinde bir sevinç kabarıveriyordu, öylesine özgürdü.</p>

  <p>Yürüyüp gittiği sıra Huchette Sokağı’ndan bir kervan göründü. “Artık kafileler halinde dolaşmaya başladılar.” Sabahtan beri rastladığı onuncu kervandı bu. Daniel dokuz kişi saydı; ellerinde zembillerle iki ihtiyar, iki küçük, çocuk denecek kadar genç kız, siyah siyah bıyıklı, haşin ve kaskatı üç erkek; arkaları sıra iki genç kadın yürüyordu, biri solgun ve güzel, öbürü dudaklarında gülümsemeye benzer bir bükülüşle yürüyen, gebeliğin son aylarında olduğu besbelli bir genç kadın. Sessizce yürüyorlar, konuşmuyorlardı. Daniel öksürdü ve hepsi aynı anda dönüp baktılar; gözlerinde ne sevgi vardı, ne ayıplama, çaresiz bir şaşkınlıktan başka bir şey yoktu. Genç kızlardan biri gözünü Daniel’den ayırmadan öbürüne doğru eğildi, bir şey söyledi, sonra ikisi birden hayran ve mutlu, güldüler; Daniel kendini, bir kayanın tepesinden, kendisine doğru tırmanan dağcılara vahşi ve bakir gözleriyle bakan bir dağ keçisi kadar yabancı hissetti bu insanlara. Kervan önünden, bir masal dekorundan çıkmış bir cin kafilesi gibi tuhaf, eski, inanılmaz ve yalnızlığa gömülü, ağır ağır gelip geçti. Daniel, Saint-Michel Köprüsü’nün parmaklığına yaslanarak nehre bakmak için karşıya geçti. Seine pırıl pırıldı, çok uzakta, kuzeydoğuda, çatıların üstünden bir duman yükseliyordu. Birden, manzara ona dayanılmaz bir şeymiş gibi göründü, döndü, tekrar karşı kaldırıma geçti, bulvardan yukarı doğru çıkmaya koyuldu.</p>

  <p>Kervan kaybolmuştu. Göz görebildiğine sessizlik ve boşluk; bir yatay uçurum. Daniel yorulmuştu; yollar hiçbir yere çıkmıyordu; insansız, hepsi birbirine benziyordu yolların. Saint-Michel Bulvarı, dün sürekli güneye akıp giden o uzun, capcanlı altın nehir, şimdi deşilmiş karnıyla sırtüstü yatan bu balina leşiydi işte. Daniel ayaklarını bu oyulmuş, yer yer şişmiş ölü karna vura vura yürüdü; zevkle ürpermek için kendini zorluyordu: “Paris’ten nefret ederdim ben,” diye yüksek sesle söylendi. Boşuna: Orada yeşillikten başka tek canlı yoktu, kestane ağaçlarının yeşil kollarından başka; ormanda, ağaç altlarında yürüyormuş hissini veren yavan ve tatlımsı bir duyguyla ürperdi. İç sıkıntısı iğrenç kanatlarıyla ona sürtünmeye başlamıştı bile, ama şansı yardım etti ve karşıda, duvara yapıştırılmış, kenarı mavi, kırmızı çizgili bir afiş gördü. Sokuldu, baktı: “Yeneceğiz, çünkü biz en güçlüyüz.” Kollarını iki yana açtı ve ağır bir yükten kurtuluvermişçesine zevkle gülümsedi; koşuyorlar, koşuyorlar, koşmaktan vazgeçmediler. Başını kaldırmış, dudaklarındaki gülümseyişi göğe kaldırmıştı, derin derin nefes alıyordu; yirmi yıldır sürüp giden dava, yatağının altına kadar sokulan casuslar; yanından gelip geçen her insan onu mahkûm etmeye çalışan bir tanık ya da yargıç ya da ikisi birden; ağzından çıkacak her kelime aleyhinde delil olarak kullanılabilirdi. Ve sonra, bir anda, en beklenmedik bir anda bozgun! Konuşuyorlar, tanıklar, yargıçlar, iyiliklerin insanları güneş altında koşuyorlar ve ufuk başlarının üstünde uçaklar yumurtluyor. Paris’te duvarlar hâlâ onların gururunu ve güçlülüğünü haykırıyordu: Biz, en güçlüleriz, biz insan cinsinin en üstünleriyiz, demokrasi haçlıları, Polonya’nın, insanlık gururunun ve dişi-sevenlerin savunucusuyuz; biz çamaşırlarımızı Siegfried’in çelik duvarlarında kurutacağız! Paris duvarlarında afişler hâlâ soğumuş, biz kesilmiş bir zafer şarkısıyla şenlik yapıyordu. Ama onlar, onlar koşuyorlardı, korkudan çılgına dönmüş, hendeklerde iki büklüm saklanarak koşuyor ve af diliyorlardı. Kuşkusuz onurlu bir af dilemeydi bu, her şey kaybedilmişti, onurdan başka; her şeyi onurla göze alınız; işte kıçım, onurlu bir tekme atın, canımı bağışlarsanız ben de sizinkini yalarım. Koşuyorlar, tırmanıyorlar. Ve ben, suçlu, ülkelerinde hüküm sürüyorum.</p>

  <div class="bosluk-1"></div>

  <p>Gözleri yerde, yürüyordu, zevkini çıkarıyordu, yürümenin, asfaltta otomobillerin yanından kayıp gittiğini duyuyordu, düşünüyordu; “Marcelle Dax’da piçini büyütüyor, Mathieu tutsaktır mutlaka, Brunet ölmüş olmalı, bütün tanıklarım öldü ya da bana hükmedemeyecek halde; kurtuldum, serbestim artık..Bir an, irkildi; “Hangi otomobiller?” Başını kaldırdı, yüreği şakaklarına varıncaya dek deli gibi çarpmaya başladı ve onları gördü. Ağır ağır Seine’e doğru akan zırhlı otomobillerde, ayaktaydılar, ciddi ve somurtkan, dimdik ve ayakta, kayar gibi götürülüyorlardı, anlaşılmaz, ifadesiz gözleriyle ona bakıyorlardı, sonra arkadan başkaları geliyordu, hepsi birbirinin aynı ve hepsi aynı gözlerle bakan başka melekler. Daniel uzaklardan bir asker şarkısı duydu, gök, bayraklarla donanıyor sandı ve kestane ağaçlarından birine dayanmak zorunda kaldı. Bu göz alabildiğine uzanan yolda yapayalnız, tek başına, tek Fransız, tek sivil ve bütün bir düşman ordu ona bakıyordu. Korkmuyordu, kendini bu binlerce göze güvenle koyvermişti: “Bizi yenenler!” diye düşünüyordu ve bu düşünceyle, zevkle ürperiyordu. Bakışlarına açgözlü, iştahlı bakışlarla yanıt veriyordu; içini bu sarışın saçlarla, ortasında gözlerin buzul gölleri gibi kaskatı parladığı güneş yanığı yüzlerle, ince beller ve bu inanılmayacak kadar uzun, biçimli ve adaleli bacaklarla doyasıya, keyfince dolduruyordu. Mırıldandı: “Ne kadar güzel hepsi!” Ayakları yerde değildi artık; onlar onu kollarına almış, kaldırmışlardı, onu göğüslerine, yassı, genç karınlarına bastırıyorlardı. Bir şey gökten koptu, yuvarlandı: Eski çağlar yasasıydı bu. Yargıçlar toplumu yıkılmış, çökmüştü, yargı silinmişti; haki elbiseli, korkunç, küçük asker, insan ve vatandaş haklarının şampiyonu bozguna uğramıştı, yıkılmıştı, yoktu artık. “Ne sonsuz özgürlük bu,” diye düşündü ve gözlerine yaşlar hücum etti. O bu korkunç felaketten sağ çıkan tek canlıydı. Bu nefret ve öfke meleklerinin, bakışlarıyla ona bir çocukluk bağışlayan bu öldürücü, yok edici meleklerin karşısında tek insandı o. “İşte yeni yargıçlar,” diye düşündü, “işte yeni yasa!” Başlarının üstünde yumuşak ve sevecen gökyüzünün harikaları, suçsuz, beyaz, çocuksu kümülüsler nasıl gülünç görünüyordu gözüne; bu hor görmenin, öldürüp yok etmenin, kötü niyetin zaferiydi, Yer’in zaferiydi bu, Toprak’m zaferi. Yapraklarla kamufle edilmiş bir otomobil geçti yanından, mırıltısı zor duyuluyordu. Arkada çocuk denecek kadar genç, gencecik bir adam, ceketi omuzlarına atılmış, gömleğinin kolları dirseklerinin üstüne kadar sıvalı, güzel kollarını göğsünde kavuşturmuş, ayakta duruyordu. Daniel ona bakarak gülümsedi, genç adam uzun uzun, haşin gözlerle baktı, sonra tam otomobil uzaklaşıp kaybolurken, birden gülümsedi. Çabucak pantolon ceplerini karıştırdı ve Daniel’e havadayken yakaladığı bir şey fırlattı: Bir İngiliz sigarasıydı bu. Daniel paketi o kadar güçlü sıktı ki sigaraların parmaklarının arasında ezildiğini duydu. Hâlâ gülümsüyordu. Dayanılmaz ve nefis bir heyecan kasıklarından şakaklarına doğru yükseldi; artık çevresini apaçık göremiyordu, heyecandan nefes nefese, tekrarlıyordu: “Tereyağa girer gibi, Paris’e tereyağa girer gibi girdiler.”</p>

  <div class="bosluk-1"></div>

  <p>Kulakları sağır eden uçuş, Allah kahretsin, Allah kahretsin, çabuk, kazın! Yol boşalıverdi, korkunç bir tava tencere gümbürtüsü yolu bir anda, kaldırımlara kadar doldurdu, bir çelik parıltısı göğü şimşek gibi ikiye biçti, evlerin aralarından geçiyorlardı; Mathieu’ya yapışmış duran Charlot, ambarın loşluğunda sesini duyurmak için bağırdı: Çatıları sıyırıp geçiyorlar! Açgözlü, tembel, isteksiz martılar köyün üstünde şöyle bir dolandı, yiyecek arıyorlardı kendilerine, sonra peşleri sıra çatıdan çatıya sıçraya sıçraya gelen tava tencere kalabalığını sürüyerek çıkıp gittiler, başlar ihtiyatla, usul usul meydana çıktı, ambarlardan, evlerden insanlar çıktı, ötekiler pencerelerden dışarı atladılar, bu bir kaynaşmaydı, bir şenlik hazırlığı. Sessizlik. Hepsi oradaydılar, dünden beri arabalarının direksiyonunda nöbet tutan şoförlerden başka hepsi, yüz kişi kadardılar, radyocular, sondaj ekibi, telefoncular, sekreterler, gözcüler, hepsi; hepsi geldiler, yer aldılar -bilinmez hangi seyir için?- şosenin ortasına, yere oturdular, çünkü şose ölüydü artık, otomobiller gelip geçmez olmuştu, kaldırımların kenarlarına, pencerelerin içine oturdular, ötekiler ayakta kalmışlardı, evlerin önlerinde, duvarlara yaslanmış, ayakta duruyorlardı. Mathieu bakkalın önündeki tahta sıraya çöktü; Charlot’yla Pierné de geldiler, yanına oturdular. Kimse konuşmuyordu, buradaydılar, bir arada olmak ve birbirlerine bakabilmek için buradaydılar, birbirlerini oldukları gibi görüyorlardı; büyük şenlik, kalabalık, yüzden fazla kül rengi soluk yüzle, fazla sessiz, fazla sakin bir şenlik; yol güneşle kireçleşiyor, taş kesiliyordu, karnı deşilmiş, yaralanmış göğün altında kıvrılmış yatıyor, tabanları, kabaetleri yakıyordu, tabanlar, kabaetler kendilerini bırakmış, sessizce kavruluyordu, general doktorun evinde kalıyordu: Birinci katta ilk pencere, bu pencere onun gözüydü, ama onlar generale aldırış bile etmiyorlardı, umurlarında değildi general: Birbirlerine bakıyorlar ve birbirlerini korkutuyorlardı. Geri dönülmüş bir yola çıkışın acısını çekiyorlardı, kimse sözünü etmiyordu, ama ıstırap göğüslerinde iri vuruşlar halinde oradan oraya çarpıyordu, ıstırabı kollarında, bacaklarında hissediyorlardı, bir dermansızlık gibi azap vericiydi bu, yüreklerde kör gözleriyle sinsi sinsi dolaşan bir köstebekti. Biri içini çekti, düş gören bir köpek gibi; düşte konuşur gibi konuştu: “Levazımda neler neler var.” Mathieu, “Evet,” diye düşündü, ama kapıda da jandarmalar var ve Guiccioli, “Ya!” diye yanıt verdi. “Var ya, ama kapıya jandarmaları dikmişler, n’aber? Düdük!” Biri daha renksiz, uykulu sesiyle, yüksek sesle düş gördü: “Fırındaki gibi,” dedi, “fırında ekmek dolu, nah bu gözlerimle gördüm, böyle böyle somunlar, ama namussuz kapıyı bir sağlamlamış ki.” Mathieu düşünü sessizce, konuşmadan sürdürdü, bir but kızartması gördü ve tükürüğü ağzına doluverdi; Grimaud davranır gibi yaptı, sıra sıra kapalı kepenkleri göstererek, “Bu kovuklardakilere de ne oluyor?” dedi. “Dün bütün gün bizimle çene çaldılar, bugün burunlarını dışarı çıkarmıyorlar.” Daha dün, evler, istiridyeler gibi aralık ağızlarıyla yolun iki yanına sıralanmıştı, bugün kapalıydı hepsi; içlerinde kadınlar ve erkekler ölü gibiydiler, karanlıkta bunalıyor, terliyor ve onlardan nefret ediyorlardı; Nippert, “Yenildiğimiz için vebalıyız şimdi,” dedi. Charlot’nun midesi guruldadı, “Miden saz çalıyor,” dedi Mathieu. Charlot, “Saz çalmıyor,” diye düzeltti, “ağlıyor.” Tam ortalarına bir lastik top düştü, Latex topu yakaladı, beş-altı yaşında bir küçük kız göründü, duraladı, ürkek gözlerle baktı. “Top senin mi?” diye sordu Latex. “Gel, al!” Hepsi çocuğa bakıyorlardı, Mathieu kızı kucağına almak arzusuyla baktı, Latex kalın sesini yumuşatmaya çalışarak, “Gel,” dedi, “Gel! Gel, dizime otur bakalım!” Her yandan fısıltılar duyuldu: Gel! Gel! Gel! Çocuk kımıldamıyordu; gel, çocuğum, gel, gel, gelsene kızım, gel bak ne vereceğim! “Hay Allah,” dedi Latex, “çocuklar bile korkuyor bizden.” Gülüyorlardı, Latex’e. “Çocuğu korkutan sensin,” dediler. “Bu suratla, korkar tabii.” Mathieu güldü, Latex yumuşak, neşeli bir sesle tekrarladı: “Gelsene, bebeğim, gel!” Sonra birden, ani bir öfkeye kapılarak bağırdı: “Gel buraya, gelmezsen topu vermem.” Topu çocuğa göstermek için başının üstünde havaya kaldırdı, cebine sokar gibi yaptı, çocuk ağlamaya başladı, hepsi birden ayağa kalktılar, hepsi bir ağızdan bağırmaya başladılar: “Ver ulan çocuğun topunu; hayvan, çocuğu ağlattın; verme, at cebine gitsin; damın üstüne fırlat, alsınlar bakalım.” Mathieu, ayakta, elini kolunu sallıyordu, Guiccioli, gözleri gerçek bir öfkeyle ateş gibi, Mathieu’yu ittiği gibi Latex’in önüne dikildi: “Ver çocuğun topunu,” dedi, “eşkıya değiliz biz!” Mathieu, öfkeden kendinden geçmişti, ayağını hırsla yere vurdu, ilk durulan Latex oldu, gözlerini yere indirerek, “Kızmayın!” dedi. “Vereceğiz...” Beceriksiz bir hareketle topu karşı duvara fırlattı, top duvara çarptı, fırladı, çocuk topa doğru atıldı, yakaladı, kaçıp gitti. Sessizlik. Herkes yerine oturdu, Mathieu, kederli, yorgun, yerine oturdu, düşündü: “Biz vebalı değiliz.” Hiçbir şey yok; başkalarının düşüncelerinden öte hiçbir şey yoktu şimdi onda. Bazı anlar Mathieu kaygılı ve korkmuş bir boşluktan ibaretti, bazı anlar herkes oluyordu, herkesle birlikte, ürkek, korkmuş, kaygısı yavaşlıyor, onda kendine özgü hiçbir şey kalmıyordu, beyninin içine ağır, kıvamlı damlalarla herkesin düşünceleri doluyor, sonra ağzından dışarı taşıyordu: Biz vebalı değiliz. Latex ellerini çaresiz bir hareketle uzattı: “Altı çocuğum var,” dedi “en büyüğü yedi yaşında. Birine bile el kaldırmadım ömrümde. Birine bile...”</p>

  <p>Az önce öfkeyle fırlayıp kalktıkları yere oturmuşlardı hepsi, vebalı, karınları aç, renkleri solmuş, nefreti ter tanecikleri gibi kusan kör evlere karşı, güneş altında oturmuşlardı. Susuyorlardı; bu güzel haziran gününü kirleten iğrenç yaratıkların, bu zararlı, iğrenç böceklerin susmaktan başka yapabilecekleri bir şey yoktu da ondan susuyorlardı. Sabır! Biraz daha sabır; yok edici, öldürücü el yetişecekti, yolları Flytox’la tarayacaklar, hepsini öldüreceklerdi, bütün o zararlı böcekleri. Longin kepenkleri gösterdi: “Almanların gelip ülkeyi bizden temizlemesini bekliyorlar.” Nippert, “O ayı çobanlarını çok daha güler yüzle karşılayacaklarına yemin ederim,” dedi. Guiccioli, “Ha ha!” diye güldü. “Tabii ya, biri gelip köylerini işgal edecekse bunun savaşı kazananlar olmasını yeğlerler tabii, bu hem daha cümbüşlü olur, sonra da bol bol alışveriş eder onlar. Biz ise meteliksiz, uğursuz bir alay hergeleyiz onların gözünde.” “Altı çocuğum var,” diyordu Latex, “birine bile el kaldırmadım ömrümde.” Ve Grimaud dişlerinin arasından, “Nefret ediyorlar bizden,” diye mırıldandı.</p>

  <p>Bir ayak sesi duyuldu, bütün başlar kalktı, sonra yeniden öne eğildi, Prat Binbaşı yolu eğilmiş kafalar arasından geçerek yürüdü. Kimse selam vermemişti; adam doktorun evi önünde durunca bütün başlar tekrar kaldırıldı, gözler binbaşının eli demir halkayı kaldırdığı ve kapıya peş peşe vurduğu sıra adamın kamburlaşmış sırtında takılı kaldı. Kapı aralandı, adam aralıktan evin içine süzüldü, kapı kapandı; saat beşi kırk beş geçeden beşi elli altı geçeye kadar bütün subaylar, birer birer, peş peşe, dimdik ve rahatsız, başları öne eğik, sessiz, hareketsiz oturmuş askerler arasından geçerek demir halkalı kapıdan içeri girdiler. Onların geçişiyle başlar eğiliyor, sonra tekrar kaldırılıyordu. Payen, “Doktorun evinde cümbüş var,” dedi, Charlot Mathieu’ya döndü: “Gene ne karıştırıyor bu namussuz herifler?” diye sordu. “Ananın bilmem nesini,” dedi Mathieu. Charlot ona baktı, yanıt vermedi. Subaylar peş peşe önlerinden geçtiğinden beri hepsi daha yılgın, daha bozuk, daha sağlıksız görünüyorlardı; Pierné Mathieu’ya korku dolu, şaşkın gözlerle bakıyordu; benim yüzümde kendi yüzünün ölü rengini görüyor.</p>

  <p>Birden bir şarkı duyuldu, Mathieu korkuyla çevresine baktı, sesler yaklaşıyordu:</p>

  <div class="poems">
    <p><i>Oturakta bok olur da kokmaz mı?<br/>Bok olur da kokusu hiç çıkmaz mı?</i></p>
  </div>

  <p>Sonra sokağın köşesinden kalabalık meydana çıkıverdi, otuz kişi kadardılar, dut gibi sarhoş hepsi, ceketsiz, şapkasız, tüfeksiz; otuz genç adam; yolu bir boydan bir boya kaplamışlar, yürüyorlardı, şarkı söylüyor, bağırıyorlardı, gözlerinde keyifli, tehlikeli bir coşkunluk vardı, yüzleri alkolden ve güneşten kıpkırmızıydı. Yere, yol ortasına, kaldırımlara çökmüş, oturan ve şaşkın kafalarını kendilerinden yana çeviren sessiz, kül renkli, ölü yüzlü sürfe kalabalığını görünce duraladılar, şarkı devam ediyordu. İriyarı, upuzun boylu bir sakallı, genç bir dev ileri doğru iki adım attı, durdu. Boynunda altın bir zincir parlıyordu. Beline kadar çıplak bedeni, iri büklüm büklüm kaslarıyla, güneşte yanmış, bakır rengiyle simsiyahtı.</p>

  <p>“Hey, öldünüz mü ulan?” diye bağırdı.</p>

  <p>Kimse yanıt vermedi; sakallı çıplak dev başını yana çevirdi, tükürdü; ayakta zor duruyordu.</p>

  <p>Charlot miyop gözlerini kırpıştırarak bakıyordu, nezaketle, “Siz bizim buradan mısınız?” diye sordu.</p>

  <p>Sakallı güldü, iri parmaklı elini bacaklarının arasına vurarak, “Ha ha!” dedi. “Belki de bu sizin buralıdır, ha? Ne dersin? Yok be, git işine! Biz buralı değiliz. Öf, kusacağım ulan şimdi.”</p>

  <p>“Nereden geliyorsunuz?”</p>

  <p>Sakallı gelişigüzel bir hareket yaptı:</p>

  <p>“Oradan, yukarılardan.”</p>

  <p>“Dövüş oldu mu sizin orada?”</p>

  <p>“Ne dövüşü? Dövüş mü? Olmadı! Dövüş mövüş olmadı. Ha ha! Bizim yüzbaşı işin boka sardığını anlayınca bizi ekti, tüydü! Anladın mı? Biz de basıp gittik. Ama başka yoldan tabii, bizi yakalamasın diye! Ha ha!”</p>

  <p>Sakallının arkasında iki oğlan da gülmeye başladılar, sonra bir şarkı tutturdular:</p>

  <div class="poems">
    <p><i>Yürü yavrum yürü,<br/>Takımları sürü!<br/>Al tokmağı eline,<br/>Çal önüne gelene!</i></p>
  </div>

  <p>Bütün başlar aynı anda generalin penceresine doğru döndü; Charlot korkuyla elini kaldırdı:</p>

  <p>“Susun be, deli misiniz?” dedi. “Susun!”</p>

  <p>Şarkıcılar sustular, şaşalamışlardı, açık ağızlarıyla, bir an, bakakaldılar; yüzlerine birden korkunç bir yorgunluk çökmüştü.</p>

  <p>“Bizim subaylar, orada hepsi,” diye anlattı Charlot. Doktorun evini gösteriyordu; “General de orada!”</p>

  <p>Sakallı çıplak dev yüksek sesle, “Subaylarınızı eşekler kovalasın!” dedi. “Anladın mı? Topunu birden.” Boynunda altın zincir parlıyordu, kızarmış gözlerini yerde oturanların yüzlerinde dolaştırarak devam etti: “Eğer o hayvanlar canınızı sıkıyorlarsa, bizimle gelin! Ha? O zaman bir bok yapamazlar size.”</p>

  <p>Arkasında ötekiler, “Gelin bizimle! Gelin bizimle!” diye bir ağızdan bağırdılar.</p>

  <p>Bir sessizlik oldu. Sakallının bakışları Mathieu’ya takılmıştı. Mathieu başını çevirdi.</p>

  <p>“Hadi, kalkın, kim geliyor bizimle? Sayıyorum: Bir... iki... üç.”</p>

  <p>Kimse kımıldamadı. Sakallı tükürür gibi konuştu:</p>

  <p>“Bunlar adam değil, bok tulumu! Yürüyün arkadaşlar, burada kalıp küflenmeyeceğiz! Ööö! Bunlara baktıkça kusacağım geliyor. Yürüyün!”</p>

  <p>Yürüdüler, yerde oturanlar kenarlara çekilerek yolu açtı, Mathieu uzun bacaklarını tahta sıranın altına toplamıştı.</p>

  <div class="poems">
    <p><i>Takımları sürü!</i></p>
  </div>

  <p>Yerde oturanlar generalin penceresine baktılar; camlara yapışmış yüzler görünüyordu, ama subaylardan kimse yoktu meydanda.</p>

  <div class="poems">
    <p><i>Çal önüne gelene,<br/>Çal önüne gelene!</i></p>
  </div>

  <p>Köşeyi döndüler, kayboldular: Kimse bir şey söylemedi; şarkı ağır ağır uzaklaştı, duyulmaz oldu. O zaman Mathieu derin derin nefes aldı.</p>

  <p>Nippert, arkadaşlarına bakmadan, “Bir kez burada kalacağımız kesin olarak belli değil,” dedi. “Hem sonra...”</p>

  <p>“Belli,” dedi Longin. “Besbelli hem de.”</p>

  <p>“Ne belli?”</p>

  <p>“Gitmeyeceğimiz. Kesin olarak belli, gitmeyeceğiz.”</p>

  <p>“Neden?”</p>

  <p>“Benzin yok.”</p>

  <p>Guiccioli, “Ama subaylar için benzin vardır kuşkusuz,” dedi, “onlara saklamışlardır. Yedekler doludur, mutlaka.”</p>

  <p>“Bizim kamyonların benzini yok.”</p>

  <p>Guiccioli kötü kötü güldü:</p>

  <p>“Tabii.”</p>

  <p>Öfkeden titreyen sesiyle Longin, “Sattılar ulan bizi,” diye bağırdı. “Piç gibi bıraktılar, bizi Almanlara sattılar! Sattılar!”</p>

  <p>Ménard, yorgun bir sesle, “Sus be,” dedi bırak şu lafları.</p>
 
<p>Telefonculardan biri, ‘Yeter ulan,” dedi “kesin şu lafları! Zamanı gelince konuşursunuz. Kafa ütülemeyin şimdi!”</p>
  <p>Mathieu gidenleri düşünüyordu, gidiyorlardı, şarkı söylüyorlar, yürüyorlar, çiçek bile koparıyorlardı belki. Utanıyordu Mathieu, ama bu o kocaman, paylaşılmış ortak utançtı. Çok da kötü bir duygu değildi bu.</p>

  <p>Longin, “Bok tulumu! dedi. O ayı bize bok tulumu, dedi. Biz, çoluk çocuk sahibi koca adamlara bok tulumu dedi. Boynundaki zinciri gördün mü? Sağlam ayakkabı değildi o. Ben bakınca anlarım.”</p>

  <p>“Dinleyin!” dedi Charlot. “Dinleyin!”</p>

  <p>Bir uçak homurtusu duydular, biri alçak sesle, “Kalkın,” dedi. “Gene başlıyor.”</p>

  <p>“Sabahtan beri bu onuncu,” dedi Nippert.</p>

  <p>“Saydın, ha? Ben artık saymayı da unuttum.”</p>

  <p>Acelesiz hareketlerle kalktılar, kapıya doğru yürüdüler, içeri girdiler. Bir uçak çatılara sürtünerek geçti, sonra homurtu uzaklaştı, hepsi çıktılar, göğe baktılar, tekrar yerlerine oturdular.</p>

  <p>“Avcı uçağıydı,” dedi Mathieu.</p>

  <p>“Ya!” dedi Lubéron.</p>

  <p>Uzaktan bir makineli tüfeğin kuru ve haşin takırtısı duyuldu.</p>

  <p>“D.C.A. mı bu?”</p>

  <p>“Ananın örekesi! Uçak ateş ediyor tabii.”</p>

  <p>Birbirlerine baktılar.</p>

  <p>Grimaud, “Bugünlerde şosede dolaşmamalı,” dedi “insana hiç iyi gelmez.”</p>

  <p>Yanıt vermediler, gözlerde tuhaf bir parıltı yandı söndü, dudakları ürkek bir gülümsemeyle büküldü. Sonra Longin kısaca, “Çok uzağa gidememişlerdi herhalde,” dedi.</p>

  <p>Guiccioli kalktı, ellerini ceplerine soktu, dizleri üzerinde eğilip kalkarak bacaklarını hareket ettirdi. Sonra her türlü anlamdan boşalmış, kül rengi yüzünü havaya kaldırdı.</p>

  <p>“Nereye?”</p>

  <p>“Bir dolaşıp geleceğim.”</p>

  <p>“Nerede?”</p>

  <p>“Şurada. Neye benzemişler, bir gidip bakayım.”</p>

  <p>“Makarnacılara dikkat et!”</p>

  <p>“Korkma!”</p>

  <p>Döndü, gevşek adımlarla uzaklaştı. Hepsi gitmek istiyordu; Mathieu kalkmaya cesaret edemedi; uzun bir sessizlik oldu, yüzler ağır ağır kızardı, ateşli gözlerle birbirlerine baktılar.</p>

  <p>“Barıştaymışsın gibi yollarda sere serpe gezebilsen, daha ne istersin?” dedi biri. “Şimdi, savaşta...”</p>

  <p>“Ne düşündüler acaba? Paname’a kadar yolu tutturup gidebileceklerini mi sandılar? Ne geniş yürekli adamlar var dünyada be.”</p>

  <p>“Gitmek o kadar kolay olsa onlardan önce biz giderdik herhalde.”</p>

  <p>Sinirli ve gergin, sustular, bekliyorlardı; bakkalın demir kepengine yaslanmış duran sıska, upuzun adamın elleri birden titremeye başlamıştı. Birkaç dakika sonra Guiccioli aynı gevşek, isteksiz adımlarla döndü geldi.</p>

  <p>“Ne oldu? diye bağırdı Mathieu.</p>

  <p>Guiccioli omuz silkti; oturanlar ellerine dayanarak doğrulmuş, tutuşmuş gözleriyle ona bakıyorlardı.</p>

  <p>“Kalbura dönmüşler,” dedi Guiccioli.</p>

  <p>“Hepsi mi?”</p>

  <p>“Ne bileyim ben? Saymadım ya!”</p>

  <p>Yüzü bembeyazdı, sessiz, kısa geğirtiler peş peşe yanaklarını şişiriyordu.</p>

  <p>“Neredeymişler? Yolda mı? Yürüyorlar mıymış?”</p>

  <p>“Allah kahretsin! Ben bir şey bilmiyorum. O kadar meraklıysanız gidin görün kendiniz.”</p>

  <p>Oturdu; boynunda altın bir zincir güneşte parladı; elini zincire götürdü, parmaklarının arasında çevirdi, çevirdi, sonra ani bir hareketle bıraktı zinciri, elini çekti. Kederle, “Sıhhiyelere haber verdim,” dedi.</p>

  <p>Zavallı çocuklar! Altın zincir parlıyor, parlıyor, büyülüyordu insanı. Biri, “Zavallı çocuklar!” diyecek miydi? Cümle bütün dudakların ucundaydı, biri bir yapmacık kaygıyla, “Zavallı çocuklar!” diyecek miydi? Bu bir yapmacık kaygı mıydı? Altın zincir güneş yanığı boyunda pırıl pırıldı; acımasızlık, tiksinti, acıma, kin, hüzün karmakarışık, dolanıp duruyordu, bu feci ve çok huzurlu bir duyguydu; feci bir rahatlık. Biz pis, iğrenç ve zararlı birtakım böceklerin düşüyüz, düşüncelerimiz ağırlaşıyor, bulanıyor, her geçen saniyeyle insanoğlunun düşüncelerinden biraz daha uzağa gidiyor, hayvanlaşıyor; tüylü, çok ayaklı, tiksindirici düşünceler oradan oraya koşuyor, tırmanıyor, bir beyinden ötekine atlıyor; pis, iğrenç, zararlı böcek uyanmak üzere.</p>

  <p>“Delarue, hey! Sağır mı oldun be?”</p>

  <p>Delarue, ben’im. Birden döndü, Pinette ona gülümsüyordu: <i>Delarue’yu görüyor.</i></p>

  <p>“Ne?”</p>

  <p>“Gel buraya!”</p>

  <p>Birden yapayalnız ve çırılçıplak hissetti kendini; bir insan. Bir insandı; ürperdi. Ben. Pinette’in hayalini gözünden kovmak ister gibi bir hareket yaptı. Ama ötekiler çevresinde toplanmışlardı bile; iğrenç böcek gözleriyle onu biraz daha dibe, biraz daha yalnızlığa itiyorlardı; şaşkın gözlerle bakıyorlardı, sanki ilk olarak görüyorlardı onu, sanki onu bir batağın, bir çamurun içinde, derinliğinde görüyorlardı. Benim onlardan kalır yerim yok, onlardan fazla etmem ben de, onlara ihanet etmeye hakkım yok.</p>

  <p>“Gelsene.”</p>

  <p>Delarue kalktı; derinliğine varılmaz, anlaşılmaz Delarue, kusursuz, eksiksiz Delarue, felsefe öğretmeni Delarue kalktı, Pinette’e doğru yürüdü. Ardında bataklık ve bin ayaklı iğrenç böcek. Ardında iki yüz gözbebeği; ürperdi; sırtı korkuyordu. Ve birden azap yeniden başladı; korka korka, ihtiyatla geldi, bir okşayış gibi, sonra tanıdık ve iddiasız, midesinin içinde bir yere oturdu. Hiçbir şey değildi bu; bir yokluk yalnızca. Çevresinde ve kendinde yokluk. Yoğunluğu kaybolmuş, uçucu bir buhar içinde dolaşıyordu. Kahraman asker Delarue şapkasını ensesine doğru itti, kahraman asker Delarue alnını kaşıdı, kahraman asker Delarue, Pinette’e dönerek yılgın bir gülümsemeyle sordu:</p>

  <p>“Ne istedin küçük?”</p>

  <p>“Ne anlıyorsun bu heriflerden?”</p>

  <p>“Hiç.”</p>

  <p>“Niye yanlarındasın öyleyse?”</p>

  <p>“Birbirimize benziyoruz,” dedi Mathieu.</p>

  <p>“Kim benziyor?”</p>

  <p>“Onlarla biz. Birbirimize benziyoruz.”</p>

  <p>“Peki ne olmuş yani?”</p>

  <p>“Olacağı, onlara benzediğimiz için yanlarındayız işte. Böylesi daha iyi.”</p>

  <p>Pinette’in gözleri tutuştu, şiddetli bir silkinişle başını geriye attı:</p>

  <p>“Hayır,” dedi, “ben onlara benzemiyorum.”</p>

  <p>Mathieu yanıt vermedi.</p>

  <p>“Gel!” dedi Pinette. “Gel benimle.”</p>

  <p>“Nereye?”</p>

  <p>“Postaneye.”</p>

  <p>“Burada postane mi var?”</p>

  <p>“Orada, köyün ucunda.”</p>

  <p>“Ne yapacaksın postanede?”</p>

  <p>“Sana ne! Gel dedik işte.”</p>

  <p>“Ama postane kapalıdır.”</p>

  <p>“Olsun. Ben açtırırım.”</p>

  <p>Kolunu Mathieu’nun koluna geçirdi, sürükledi:</p>

  <p>“Bir kız tavladım.”</p>

  <p>Gözleri hastalıklı bir heyecanla parlıyordu, zarif bir neşeyle, “Seni tanıştıracağım,” dedi.</p>

  <p>“Niye?”</p>

  <p>Pinette’in gözleri sertleşti:</p>

  <p>“Arkadaş değil miyiz?”</p>

  <p>“Tabii,” dedi Mathieu, sonra sordu; “kız postacı mı?”</p>

  <p>“Postanede memur, evet,” dedi Pinette.</p>

  <p>“Karı kız hikâyesine karnım tok,” diyordun.</p>

  <p>Pinette zorla güldü:</p>

  <p>“Madem dövüşmüyoruz,” dedi “eğleniriz hiç olmazsa.”</p>

  <p>Mathieu döndü baktı ve yüzünün bitkinliğini gördü.</p>

  <p>“Yüzün değişti küçük,” dedi. “Kara sevdadan mı yoksa?”</p>

  <p>“Tabii ya,” dedi Pinette. “Tabii ya! Daha beter olmadığıma şükret. Balkonları göreceksin; elma gibi. Sonra okumuş da karı ha; geometriyle matematikten seni terletebilir.”</p>

  <p>“Ya karın?” dedi Mathieu.</p>

  <p>Pinette’in yüzü birden değişti, kabaca, “...tir ulan,” dedi.</p>

  <p>Tek katlı bir evin önüne gelmişlerdi, kepenkler kapalıydı, kapının tokmağını sökmüşlerdi. Pinette üç kez vurdu, “Benim,” diye bağırdı.</p>

  <p>Mathieu’ya dönerek gülümsedi, “Biri ırzına geçecek diye ödü kopuyor,” dedi.</p>

  <p>Mathieu kilitte dönen anahtarı duydu.</p>

  <p>Bir kadın sesi, “Çabuk girin,” dedi.</p>

  <p>Mürekkep, tutkal ve kâğıt kokan karanlığa daldılar. Üzeri demir parmaklıklı bir uzun masa salonu ikiye ayırmıştı. Dipte Mathieu açık bir kapı gördü. Kadın bu kapıya kadar geri geri gitti, kapıyı arkasından kapadı, bir anahtar sesi daha duyuldu. Bir an, halka ayrılmış olan ince uzun, daracık yerde kaldılar, sonra kadın demir parmaklığın arkasında meydana çıktı, güvendeydi şimdi. Pinette eğildi, alnını parmaklığa yasladı:</p>

  <p>“Bizi burada hapsettiniz, ha?” dedi. “Hiç de nazik bir hareket değil bu.”</p>

  <p>Kadın, “A!” dedi. “Uslu oturun bakalım.”</p>

  <p>Güzel bir sesi vardı, sıcak, kalın. Mathieu siyah gözlerinin pırıl pırıl rengini gördü.</p>

  <p>“Demek,” dedi Pinette, “bizden korkuluyor.”</p>

  <p>Kadın güldü:</p>

  <p>“Hayır, korkulmuyor,” dedi, “ama çok da güvenilmiyor.”</p>

  <p>“Arkadaşım için mi söylüyorsunuz? Ama o da sizin gibi memur; aynı sürüdensiniz ikiniz de, ahbap sayılırsınız. Bu size güven vermeli. Değil mi?”</p>

  <p>Zarif bir gülümsemeyle, yumuşak, kibar bir tavırla konuşuyordu.</p>

  <p>“Hadi,” dedi, “hiç olmazsa parmağınızı parmaklıktan uzatın. Bir tek parmağınızı.”</p>

  <p>Kadın parmaklığın demirleri arasından ince, kemikli bir parmak uzattı, Pinette tırnağın ucunu öptü.</p>

  <p>“Yapmayın,” dedi kadın, “yoksa elimi çekerim.”</p>

  <p>“Hiç de nazik bir hareket olmaz, arkadaşım hiç olmazsa parmağınızı sıkmalı.”</p>

  <p>Mathieu’ya döndü:</p>

  <p>“Sana, ‘adını-söylemek-istemeyen-güzel’i tanıştırayım,” dedi. “O cesur bir küçük Fransız kızıdır; başını alıp istediği yere gidebilirdi, ama insanların kendisine gereksinimi olur düşüncesiyle görevinin başından ayrılmadı.”</p>

  <p>Omuzlarını oynatıyor ve gülümsüyordu; durmadan gülümsüyordu. Sesi gevşek ve ahenkliydi, şarkı söyler gibi, belirsiz bir İngiliz şivesiyle konuşuyordu.</p>

  <p>“Bonjur,” dedi Mathieu.</p>

  <p>Kadın parmağını demir parmaklıklar arasında salladı, Mathieu bu parmağı avucunda sıkarak selam verdi.</p>

  <p>“Memur musunuz?” dedi kadın.</p>

  <p>“Lise öğretmeniyim.”</p>

  <p>“Ben de posta memuru.”</p>

  <p>“Evet, görüyorum.”</p>

  <p>Sıcaktan bunalıyordu, içi sıkılmıştı; ardında bıraktığı hareketsiz ve kül renkli yüzleri düşünüyordu.</p>

  <p>Pinette, “Çevrenin bütün aşk mektupları matmazelin elinden geçer,” dedi.</p>

  <p>Kadın, alçakgönüllü bir gülümsemeyle, “Ah!” dedi, “burada, aşk mektupları...”</p>

  <p>“Ben olsam,” dedi Pinette, “ben burada otursam, köyün bütün kızlarına aşk mektupları yollardım, sizin elinizden geçsin diye. Siz, bu bölgenin en güzel aşk postacısı olurdunuz.”</p>

  <p>Belirsiz bir iç sıkıntısıyla gülüyordu, bir şeyler düşünür gibi, “Aşk postacısı! Aşk postacısı!” diye tekrarladı.</p>

  <p>Uzun bir sessizlik oldu. Pinette hâlâ aynı gevşek gülümsemeyle kadına bakıyordu, ama yüzüne gergin, sinirli anlam çökmüştü. Bakışlarıyla çevreyi araştırdı, sonra bir mürekkepli kalem yakaladı, bir havale kâğıdına bir şeyler yazdı.</p>

  <p>Kâğıdı uzattı:</p>

  <p>“Buyurun.”</p>

  <p>Kadın elini uzatmadan, “Nedir bu?” diye sordu.</p>

  <p>“Havale!” dedi. “Alın. Posta memurusunuz, görevinizi yapın lütfen.”</p>

  <p>Siyah gözlü kadın sonunda elini uzattı, kâğıdı aldı, okudu:</p>
 
<p>“Adı: Matmazel adsız. Gönderilen miktar: Bin öpücük. Ooo!” dedi kadın tutmaya çalıştığı kahkaha öfkeye karışıyordu: “Bir havale kâğıdını ziyan ettiniz işte.”</p>
  <p>Mathieu birden katlanamayacağı kadar içinin sıkıldığını fark etti:</p>

  <p>“Hadi bakalım,” dedi, “ben gidiyorum. Eyvallah!”</p>

  <p>Pinette’in keyfi kaçmıştı, “Niye kalmıyorsun?” dedi.</p>

  <p>“Dönmem gerek.”</p>

  <p>Pinette aceleyle, “Bir dakika,” dedi “seninle geliyorum ben de. Evet evet, bekle, ben de geliyorum.”</p>

  <p>Postacısına döndü:</p>

  <p>“Beş dakikaya kadar dönerim,” dedi “kapıyı açarsınız, değil mi?”</p>

  <p>“Aaa!” dedi kadın, “ne kadar kararsızsınız. Her dakika; içeri, dışarı! Gidecek misiniz, kalacak mısınız? Bir karar verin lütfen.”</p>

  <p>“Peki peki,” dedi Pinette, “kalıyorum. Ama unutmayın bunu; kalmamı siz istediniz.”</p>

  <p>“Ben hiçbir şey istemedim sizden.”</p>

  <p>“İstediniz.”</p>

  <p>“Hayır.”</p>

  <p>Mathieu dişlerinin arasından, “Allah kahretsin,” diye mırıldandı.</p>

  <p>Kadına döndü:</p>

  <p>“Hoşça kalın, matmazel.”</p>

  <p>Postacı soğuk bir sesle, “Teşekkür ederim,” dedi, “güle güle.” Mathieu çıktı ve kafasının içi bomboş, yürüdü. Gece ağır ağır iniyor; askerler, biraz önce onları bıraktığı yerde, kımıldamadan, konuşmadan oturuyorlardı. Ortalarından geçti ve yerden sesler yükseldi:</p>

  <p>“Ne haber?”</p>

  <p>“Haber yok,” dedi Mathieu.</p>

  <p>Tahta sıraya doğru yürüdü ve Charlot’la Pierné’nin arasına oturdu. Sordu:</p>

  <p>“Subaylar hâlâ generalin yanındalar mı?”</p>

  <p>“Evet.”</p>

  <p>Mathieu esnedi; kaygılı, dertli gözlerle yarı karanlıkta çevresinde göze görünmez olmuş yüzleri aradı; biz, diye mırıldandı. Ama bu kelime sihrini kaybetmişti artık; yalnızdı. Başını arkaya yasladı ve gökte parlayan ilk yıldızlara baktı. Gök, bir kadın gibi yumuşaktı; yeryüzünün bütün aşkları göğe yükselmişti sanki. Mathieu gözlerini kırpıştırdı:</p>

  <p>“Bir şey dileyin, çocuklar! Bir yıldız kaydı.”</p>

  <p>Lubéron yellendi:</p>

  <p>“İşte,” dedi, “dileğim.”</p>

  <p>Mathieu tekrar esnedi:</p>

  <p>“İyi,” dedi, gidip şu üstümdekileri çıkarayım. Geliyor musun Charlot?”</p>

  <p>“Bilmem, düşünüyorum; bakarsın, hadi gidiyoruz, derler! Ne olur ne olmaz, hazır beklemek istiyorum.”</p>

  <p>Mathieu kabaca güldü:</p>

  <p>“Hadi oradan, beyinsiz!”</p>

  <p>Charlot acele, “Anladık, anladık,” dedi geliyorum.</p>

  <p>Mathieu ambara girdi ve öylece, kendini samanların üzerine bıraktı. Uykusuzluktan ölüyordu; her zaman böyle olurdu, kendini bahtsız hissettiği zaman uykusu gelirdi hep. Kırmızı bir küre dönmeye başladı, balkonlardan kadın yüzleri sarktı ve hepsi birlikte baş döndürücü bir tempoyla dönmeye başladılar. Mathieu düş görüyordu, düşünde gökyüzüydü; balkondan sarkıyor ve yeryüzüne bakıyordu. Yeryüzü yemyeşildi, karnı çiğ beyazdı, bir pirenin hareketleriyle sıçrıyordu. Mathieu; bana değmesin, diye düşündü. Ama dev pire beş kocaman parmak kaldırdı ve Mathieu’yu omzundan yakaladı.</p>

  <p>“Kalk! Çabuk, çabuk!”</p>

  <p>“Saat kaç?” diye sordu Mathieu. Yüzünü yalayan sıcak bir nefes duyuyordu.</p>

  <p>Guiccioli’nin sesi, “Onu yirmi geçiyor,” dedi. “Ses çıkarma, usulca kalk, çabuk! Kapıya git, dışarı bak. Kendini gösterme sakın!”</p>

  <p>Mathieu doğruldu oturdu, esnedi:</p>

  <p>“Ne var?”</p>

  <p>“Subayların otomobilleri yolun kenarına dizildi, şuracıkta, beş metre ileride.”</p>

  <p>“Peki ne yapayım?”</p>

  <p>“Dediğimi yap kalk, hadi, kalk da bak.”</p>

  <p>Guiccioli karanlığa karıştı, kayboldu; Mathieu gözlerini ovuşturdu, alçak sesle, “Charlot!” diye çağırdı. “Charlot! Longin! Longin!”</p>

  <p>Ses yok. Kalktı, uyku sersemi, yalpalayarak kapıya kadar yürüdü. Kapı ardına kadar açıktı. Karanlıkta, kapının yanına biri sinmişti.</p>

  <p>“Kim var orada?”</p>

  <p>“Benim,” dedi Pinette.</p>

  <p>“Sen kızın koynunda değil miydin?”</p>

  <p>“Bir sürü numara yapıyor; muamele yarına kaldı. Allah kahretsin,” diye içini çekti Pinette, “sırıtmaktan çenelerim ağrımış.”</p>

  <p>“Pierné nerede?”</p>

  <p>Pinette yolun öbür ucunda karanlık bir kapı ağzını işaret etti:</p>

  <p>“Orada, Longin’le Charlot da orada.”</p>

  <p>“Peki ne bekliyorsunuz?”</p>

  <p>“Bilmem.”</p>

  <p>Sessizce bekliyorlardı. Gece, mehtaplı, berrak ve soğuktu. Karşılarında, kapının karanlık boşluğunda bir avuç gölge kımıldıyordu. Mathieu başını doktorun evinden yana çevirdi; generalin penceresi karanlıktı, ama soluk, kirli sarı bir aydınlık kapının altından geceye doğru sızmıştı. <i>Ben buradayım.</i> Yıkılıyordu, Zaman yıkılıyordu, çöküyordu ve o büyük, o görkemli korkuluk-geleceği birlikte sürüklüyor, yıkıyor, yok ediyordu. Küçük, cılız, sınırları besbelli ve daracık bir zavallı sürüp-gidişten başka bir şey kalmıyordu geride. Ne Barış vardı artık ne Savaş, ne Fransa, ne Almanya; yalnızca, yalnızca bu az sonra açılacak kapının altından geceye doğru sızan soluk, kirli sarı aydınlık vardı. Kapı açılacak mıydı? Bu sorudan öte hiçbir şeyin önemi yoktu artık, Mathieu’nun bu küçücük, cılız gelecekten öte hiçbir şeyi yoktu. Kapı açılacak mı? Acayip, çılgın bir sevinç uyuşmuş ruhunu kamçıladı. Kapı açılacak mı? Çok önemliydi bu, çok; ona öyle geliyordu ki altından geceye solgun, kirli sarı bir aydınlık tasarı bu kapı açılarak onun bütün bir ömür boyunca kendi kendine sorduğu yanıtsız kalmış tüm sorulara yanıt verecekti. Mathieu sırtında, iki böbreğinin arasındaki oyukta bir sevinç ürpertisinin kımıldayacağını hissetti; utandı; dikkatle, her kelimeye dikkatle basarak; “Biz yenildik, savaşı kaybettik biz!” diye mırıldandı. Ve o anda zaman çepeçevre yeniden oluştu, bütünlendi çevresinde, geleceğin ufacık, yuvarlak incisi muazzam ve korkunç bir gelecekte eridi, yok oldu. Göz alabildiğine Geçmiş ve Gelecek, Firavunlardan Avrupa Birleşik Devletlerine kadar. Sevinci söndü, kapının altında aydınlık söndü, kapı gıcırdadı, ağır ağır, sessizce aralandı, aralık büyüdü, karanlığa açıldı; karşıda bir başka kapının karanlık boşluğunda gölgeler çırpındı, yol, bir orman gibi çıtırdadı, sonra sessizliğe gömüldü. Çok geç; çılgınlığa yer yoktu artık.</p>

  <p>Birkaç saniye sonra kapının aralığında gölgeler belirdi; birbirinin peşi sıra subaylar basamakları indiler; önden inenler arkadan gelenleri beklemek için yol ortasında durdular ve yol şekil değiştirdi: Yıl 1912, garnizona giden yol kar içindeydi, gece, zaman çok geç, generalin evindeki eğlenti sona ermişti; iki genç teğmen, Teğmen Sautin ve Teğmen Cadine, bir tablodaki iki hayal gibi güzel ve güçlü, kol kolaydılar; Prat Binbaşı Yüzbaşı Mauron’nun omzuna elini koymuştu, eğiliyorlar, birbirlerine bakıyorlar, gülümsüyorlar ve ister istemez, ayın çiğ beyaz magnezyumunun içinden geçiyorlardı; biri daha, bu artık sonuncu, bütün grubu görüyorum, başka kimse kalmadı. Prat Binbaşı topuklarının üstünde döndü, göğe baktı ve köyü kutsamak ister gibi iki parmağını havaya kaldırdı. Sonunda general de çıkmıştı, albay arkasından sessizce kapıyı kapadı; birliğin kurmay heyeti tamamlanmıştı şimdi, yirmi kadar subaydılar; berrak, cam gibi göğü ile bir kar gecesiydi, gece yarısına kadar dans edilmiş, eğlenilmişti, garnizonun en tatlı anılarından biri olacaktı bu. Küçük topluluk sessiz adımlarla, sinsi sinsi bakınarak yürüyordu. Birinci katta bir pencere hiçbir ses duyulmadan açılmıştı; beyaz bir şekil dışarı sarktı ve gidenlerin ardından baktı.</p>

  <p>“Gidiyorlar be!” diye mırıldandı Pinette, “gerçekten gidiyorlar!”</p>

  <p>Sakin adımlarla, yumuşak bir resmiyet havası içinde yürüyorlardı; ayın yıkadığı heykelleşmiş yüzlerinde öylesine bir yalnızlık, öylesine derin bir sessizlik vardı ki bu yüzlere bakmak, bir kutsal yere saygısızca el uzatmak gibi bir şeydi; Mathieu kendini suçlu ve kurtulmuş hissetti; suçlu ve suçlarından yıkanmış.</p>

  <p>“Gerçekten! Gerçekten gidiyorlar!”</p>

  <p>Yüzbaşı Mauron tereddüt etti... İşitmiş miydi? İri, ahenkli ve hafifçe kamburlaşmış genç bedeni bir an duraladı, döndü, ambardan tarafa baktı; Mathieu yarı karanlıkta gözlerinin parladığını gördü. Pinette homurdandı ve dışarı atılmak için bütün gücüyle bir hareket yaptı, ama Mathieu bileğinden yakalamış, sımsıkı tutmuştu onu. Birkaç saniye daha yüzbaşı karanlığı gözleriyle araştırdı, heyecansız bir tavırla döndü, eldivenli parmaklarıyla ağzını kapayarak esnedi. Sonra general geçti; Mathieu onu bu kadar yakından hiç görmemişti. Albayın koluna abanmıştı, göbekli, iri yapılı, şiş yüzü ile hükmetmeyi sevdiği besbelli bir adamdı general. Emir erleri arkası sıra iki büyük sandık taşıyorlardı; grubun en arkasında alçak sesle konuşup gülüşen bir avuç astsubay topluluğu tamamlıyordu.</p>

  <p>Pinette, hemen de yüksek sesle, “Subaylar!” dedi.</p>

  <p>Subaylar değil, hayır, daha çok, tanrılar, diye düşündü Mathieu. Yeryüzündeki kısa bir gezintiden sonra Olympos’a çekilen tanrılar. Tanrılar korteji karanlığa gömüldü, kayboldu; bir elektrik feneri yol üstünde dans ederek bir çember çizdi ve söndü. Pinette Mathieu’ya döndü; ay güzel ve umutsuz yüzünü aydınlatmıştı.</p>

  <p>“Subaylar!” dedi.</p>

  <p>“Evet, subaylar.</p>

  <p>Pinette’in dudakları titremeye başlamıştı; Mathieu onun birden deliler gibi ağlamaya başlayacağından korktu.</p>

  <p>“Hadi! Hadi!” dedi. “Kendini topla, küçük! Kendini topla bakalım.”</p>

  <p>“Görmesem, inanmazdım,” dedi Pinette. “Dünya yıkılıyor, dünya yıkılıyor herhalde!”</p>

  <p>Mathieu’nun elini yakaladı, sımsıkı tuttu, son bir umuda sarılır gibi, “Belki,” dedi, “şoförler gitmek istemezler? Gitmeyiz derler? Ha?”</p>

  <p>Mathieu omuz silkti; motorlar homurdanmaya başlamıştı bile, gecenin derinliğinde, uzakta, tatlı bir ağustosböceği konseri yapıyordu bu ses. Birkaç saniye sonra arabalar hareket etti ve sesler birer birer uzaklaştı, kayboldu. Pinette kollarını göğsünde kavuşturmuştu:</p>

  <p>“Subaylar!” diye mırıldandı. “Artık ben de Fransa’nın bir daha doğrulmamacasına boku yediğine inanmaya başlıyorum.”</p>

  <p>Mathieu döndü; gölgeler duvarlardan küçük, siyah salkımlar halinde kopuyor, askerler sessiz adımlarla yollardan, kapı aralıklarından, ambarlardan çıkıyorlardı. Gerçek askerler, ikinci sınıflar, duvarların karanlık beyazlığı boyunca sürünerek yürüyen kılıksız, sefil, sağlıksız askerler; birkaç saniye içinde yol bu çaresiz gölgelerle dolmuştu. Öylesine dertli, öyle umutsuzdular ki Mathieu’nun yüreği sıkıştı.</p>

  <p>“Gel,” dedi Pinette’e.</p>

  <p>“Nereye?”</p>

  <p>“Dışarı çıkalım, çocukların yanına.”</p>

  <p>“Oh, hayır!” dedi Pinette. “Allah kahretsin! Yatacağım ben. Konuşamam şimdi.”</p>

  <p>Mathieu tereddüt etti; uykusu vardı ve şiddetli bir ağrı peş peşe vuruşlarla beynini deliyordu; uyumak ve artık hiçbir şey düşünmemek isterdi. Ama çok dertliydiler hepsi, ayın beyazlığında bir sürünün koyunları gibi birbirine sokulan sırtlarını görüyordu ve kendini onlardan biri hissediyordu.</p>

  <p>“Ben konuşmak ihtiyacındayım,” dedi. İyi geceler.</p>

  <p>Yolu geçti ve küçük kalabalığa karıştı. Ayın tebeşir koyuluğundaki beyazı dehşetle büyümüş gözlerini aydınlatıyordu, kimse konuşmuyordu, susuyorlardı. Birden, uzaktan motor sesi olduğu açıkça anlaşılan bir homurtu duyuldu.</p>

  <p>“Dönüyorlar!” dedi Charlot. “Dönüyorlar!”</p>

  <p>“Yok canım, salak! Dönüyorlarmış! Anayola çıktılar.”</p>

  <p>Gene de sustular, kulak verdiler, belirsiz bir umut ışığı yanmıştı gözlerinde. Homurtu uzaklaştı ve kayboldu. Latex içini çekti:</p>

  <p>“Her şey bitti artık!”</p>

  <p>“Sonunda baş başa kaldık,” dedi Grimaud.</p>

  <p>Kimse gülmedi. Biri, alçak ve korku dolu bir sesle sordu:</p>

  <p>“Ne olacağız şimdi?”</p>

  <p>Kimse yanıt vermedi; oradakiler ne olacaklarını düşünmüyorlardı artık, anasını satmışlardı her şeyin; bir başka kaygıları vardı şimdi, dile getirmekten korktukları karanlık, kahredici bir düşünce. Lubéron esnedi; uzun bir sessizlikten sonra, “Burada oturup beklemenin hiçbir yararı yok,” dedi. “Uykuya arkadaşlar, uykuya! Gidip ninni yapalım.”</p>

  <p>Charlot çaresiz bir boyun eğişle ellerini açtı:</p>

  <p>“İyi, gidip yatalım,” dedi. “Ama berbat bir şey bu!”</p>

  <p>Oradakiler birbirlerinin yüzüne korkuyla baktılar: Birbirlerinden ayrılmayı hiç istemiyorlardı, bir arada olmaları için de hiçbir haklı neden yoktu. Birden bir ses yükseldi, acı bir ses, “Bizi hiçbir zaman sevmediler! Asla sevmediler bizi,” dedi.</p>

  <p>Bu ses herkes için konuşmuştu, herkes birden konuşmaya başladı:</p>

  <p>“Hayır! Hayır, hayır! Bak, burada çok haklısın, haklısın, doğru söylüyorsun kardeşim. Bizi hiçbir zaman sevmediler, hiçbir zaman, hiçbir zaman! Onlar için düşman, Almanlar değildi, hayır! Düşman bizdik, biz; bütün bir savaş boyunca yan yana dövüştük ve işte bizi piç gibi bırakıp gittiler. Sattılar bizi.”</p>

  <p>Şimdi Mathieu da ötekilerle birlikte tekrarlıyordu:</p>

  <p>“Bizi asla sevmediler, hiçbir zaman sevmediler onlar. Hiçbir zaman!”</p>

  <p>Ürkek bir hışırtı sesini bozuyordu; şimdi söylenmesi gereken yalnız bu değildi. Şimdi yarayı deşmek, irini boşaltmak gerekiyordu artık, artık bu noktada durmaya imkân yoktu; bizi kimse sevmiyor! demek gerekiyordu artık. Kimse bizi sevmiyor; cephe gerisinde beklemiş olanlar da bizi, kendilerini korumayı başaramamış olmakla suçluyor ve karılarımız, bizimle gurur duymuyor, iftihar etmiyor bizimle, subaylarımız bizi yüzüstü bırakıp gittiler, köylü bizden nefret ediyor ve Almanlar gecenin karanlığında inatla bize doğru ilerliyorlar. Evet, söylemek gerekiyordu; lanetlenmişleriz biz, yenilmişleriz, alçaklarız, zararlı, zehirli böcekleriz, yer solucanlarıyız, savaşı kaybettik biz, çirkiniz, suçluyuz ve kimse, hiç kimse bizi sevmiyor bu dünyada. Mathieu konuşmaya cesaret edemedi, ama Latex, arkasından, tarafsız bir sesle, “Paryayız biz,” dedi.</p>

  <p>Her yandan sesler yükseldi; acımasız ve inatçı, tekrar ediyorlardı:</p>

  <p>“Paryayız! Paryayız!”</p>

  <p>Sesler kesildi. Mathieu Longin’e bakıyordu, hiçbir amacı olmadan, laf olsun diye bakıyordu, karşısında o olduğu için bakıyordu ve Longin Mathieu’ya bakıyordu. Charlot’yla Latex birbirlerine bakıyorlardı; herkes birbirine bakıyordu; herkes, daha söylenecek bir şey varmış, kalmış gibi bekliyordu. Söylenecek bir şey kalmamıştı, ama birden Longin Mathieu’ya gülümsedi ve Mathieu ona gülümseyerek yanıt verdi; Charlot gülümsedi, Latex gülümsedi; Ay, bütün dudaklarda soluk renkli, beyaz çiçekler açtırdı bir anda.</p>
</body>
</html>