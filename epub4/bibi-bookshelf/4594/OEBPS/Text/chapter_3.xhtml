<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Marsilya, 16 Haziran, Saat 14.00</h2>

  <p>Evet, bu yürek çöküntüsünü hiç sevmiyordu, ama insan bir kez hüzne daldı mı, çıkıp kurtulmak kolay olmuyordu! “Suratsız herifin biriyim ben,” diye düşündü. Mutluluk duyması için pek çok neden vardı oysa, bir kez peritonitten kurtulduğu, iyileştiği için mutlu olması gerekti. Ama o sevinemiyor, “Kurtuldum, yaşıyorum,” diye düşünüyor ve dertleniyordu. Bize hüzün veren aslında böyle küçük mutluluk nedenleridir, insan o nedenlerle hazin bir sevinçle mutluluk duyar. Zaten ben ölüyüm, diye düşündü, ölüyüm ben. Ona bakılacak olursa, 1940 Mayısı’nda Sedan’da ölmüştü: Zor olan, önünde yaşamak zorunda olduğu yılların varlığıydı. Yeniden göğüs geçirdi, tavanda dolaşan, iri, yeşil sineği gözleriyle kovalıyordu, hüküm verdi: Sıradan, alelade bir adamım ben. Bu düşünce olanca ağırlığı ile içine çökecek kadar tatsızdı. Boris bugüne dek, kendi kendisi hakkında hüküm vermemek kararındaydı, bu kararı uygulamıştı da, çok rahat bir şeydi bu; hem zaten şöyle ya da böyle ölmekten başka çare olmadığına göre, sıradan bir adam olmuş, olmamış, ne önemi vardı: Aksine, hatta insan alelade bir adam olduğunu bilirse ölüm daha da kolay kabul edilirdi. Ama şimdi her şey değişmişti: Onu yaşamaya bırakmışlardı ve o, birden, olanakları, yeteneği ve parası olmadığına inanmak zorunda kalmış; kısacası; hiçbir özelliği olmadığını görüvermişti; işe yaramaz sağlığından başka. “Ne kadar tatsız olacak,” diye düşündü. Kendini, elinden oyuncağı alınmış bir çocuk gibi hissediyordu. Sinek mırıl mırıl uçuyordu. Boris elini gömleğinin altına soktu, karnını bir boydan bir boya ikiye ayıran yara yerini okşadı; parmaklarının altında bu canlı hendeği hissetmek hoşuna gidiyordu. Tavana bakıyor, karnındaki yara yerini okşuyordu ve yüreği kurşun gibi ağırdı. Francillon içeri girdi, Boris’e doğru, telaşsız adımlarla, boş yatakların arasından geçerek yürüdü, sonra tam Boris’in yanına gelince, şaşırmış göründü:</p>

  <p>“Ben seni bahçede sanıyordum.”</p>

  <p>Boris yanıt vermedi. Francillon öfkeli bakışlarla kollarını göğsünde kavuşturdu:</p>

  <p>“Saat iki, neredeyse akşam olacak, hâlâ yataktasın.”</p>

  <p>“Geberip yatmak daha iyi.”</p>

  <p>“Hasta mısın?”</p>

  <p>“Geberip yatmak daha iyi: Hasta masta değilim.”</p>

  <p>“Boş geç, arkadaş,” dedi Francillon. “Nasılsa bizi bitirip bitecek bu iş de.”</p>

  <p>Boris’in yatağının ayakucuna oturdu, sigara sarmaya başladı. Francillon’un, kafasından dışarı fırlayacakmış sanılan kocaman kocaman gözleri, iri kambur bir burnu vardı; suratı korkunçtu. Boris çok seviyordu bu suratı: Bazen, daha görür görmez gülmeye başlıyordu.</p>

  <p>“Az kaldı,” dedi Francillon.</p>

  <p>“Ne kadar?”</p>

  <p>“İki gün, iki gece.”</p>

  <p>Boris parmaklarıyla saydı:</p>

  <p>“18’i oluyor. Ha?”</p>

  <p>Francillon evet anlamında homurdandı, sigara kâğıdını yaladı, yapıştırdı, kibriti yaktı, sonra Boris’e doğru eğilerek sordu:</p>

  <p>“Kimse yok mu burada?”</p>

  <p>Yatakların hepsi boştu: Herkes dışarıdaydı, bahçede ya da kentte.</p>

  <p>“Görüyorsun,” dedi Boris. “Yatakların altına gizlenmiş casuslar varsa, onu bilmem. Ama kimse yok işte.”</p>

  <p>Francillon, Boris’e biraz daha sokuldu, fısıldadı:</p>

  <p>“Ayın 18’inde Blin nöbetçi,” diye anlattı. “Kuş pistte hazır bekleyecek. Gece yarısı içeri gireceğiz, ikide hoop! Güle güle... Sabah yedide Londra’dayız. Ne dersin bu işe?”</p>

  <p>Boris bir şey demiyordu. Karnındaki yara yerini elliyor, düşünüyordu: Bunlar ayarlamışlar işi, kendini biraz daha bahtsız hissediyordu. Neye karar verdiğimi soracak bana.</p>

  <p>“Ha? Ne dersin? Ne diyorsun bu işe?”</p>

  <p>“İşi iyi ayarlamışsınız,” diyorum.</p>

  <p>“Nasıl iyi ayarlamışız? Sen de geleceksin bizimle. Beni çağırmadılar diyemezsin herhalde. Sana söyledik biz. Gel işte!”</p>

  <p>“Evet,” dedi Boris. “Söylediniz.”</p>

  <p>“Eee? Neye karar verdin?”</p>

  <p>Boris alayla, “Dans etmeye karar verdim,” diye güldü.</p>

  <p>“Hadi hadi! Bırak şimdi alayı. Fransa’da kalacak değilsin herhalde.”</p>

  <p>“Bilmiyorum.”</p>

  <p>Francillon inatla, “Savaş bitmedi,” dedi. “Savaş bitti diyenler yalancıdır, köpektir, vatan hainidir, anladın mı? Dövüş neredeyse senin de orada olman gerek; Fransa’da kalıp pineklemeye hakkın yok.”</p>

  <p>Boris acı bir sesle, “Bunu bana mı söylüyorsun?” dedi. “Bana...”</p>

  <p>“Eee, peki? Sonra?”</p>

  <p>“Sonrası, hiç işte! Bir arkadaşı bekliyorum; dedim ya sana. O geldikten sonra karar vereceğim.”</p>

  <p>“Bana bak, bu işte arkadaş markadaş olmaz: Erkek işi bu. Karılar karışmaz bu işe.”</p>

  <p>Boris haşin bir sesle, “Bilmem işte,” dedi. “Söyledim sana.”</p>

  <p>Francillon küsmüş gibiydi, sustu. Ya korktuğumu sanırlarsa? Boris kaygıyla Francillon’un gözlerinin içine baktı; ama Francillon ona, içini ısıtan bir güvenle bakarak gülümsedi.</p>

  <p>“Demek,” dedi Boris, “yedide oradasınız, ha?”</p>

  <p>“Yedide, erken erken.”</p>

  <p>“Sabah, güneş yeni doğduğu sırada İngiltere kıyısı çok güzel olur,” dedi Boris. “Douvres’un kıyıları hep bembeyaz kayalıklarla doludur.”</p>

  <p>“Ha!” dedi Francillon.</p>

  <p>Boris, “Ben hiç uçağa binmedim,” dedi.</p>

  <p>Elini gömleğinin altından çekti, “Senin ameliyat yerin kaşınıyor mu?” diye sordu.</p>

  <p>“Hayır.”</p>

  <p>“Benimki hep kaşınıyor: Öyle tuhaf oluyor ki.”</p>

  <p>“Benimkinin neremde olduğunu bir gör de bak bakalım,” dedi Francillon, “bakalım herkesin içinde kaşıyabilir misin?”</p>

  <p>Bir sessizlik oldu, sonra Francillon, “Ne zaman geliyor, seninki?” diye sordu.</p>

  <p>“Bilmiyorum. Paris’ten gelecek, düşün bak.”</p>

  <p>“Herhalde sallanmadan gelmesi gerek,” dedi Francillon. “Biz çok fazla bekleyemeyiz çünkü.”</p>

  <p>Boris içini çekti, karın üstü döndü. Francillon ilgisiz bir sesle devam etti:</p>

  <p>“Ben benimkine hiçbir şey söylemedim,” dedi. “Halbuki her gün beraberiz. Ama söylemedim. Son dakika, ayrılırken, bir kâğıt yazıp bırakacağım. O kâğıdı okuduğu sıra ben çoktan Londra’da olurum.”</p>

  <p>Boris yanıt vermedi.</p>

  <p>“Şaşıyorum,” dedi Francillon, “Serguine, şaşıyorum, beni şaşırtıyorsun vallaha.”</p>

  <p>“Anlayamazsın,” dedi Boris.</p>

  <p>Francillon sustu, elini uzattı, küçük masadan bir kitap aldı. Sabah, güneş yeni doğmuşken Douvres’un beyaz kayalıklarının üstünden geçeceklerdi. Düşünmemek gerekti: Boris, Noel Baba’ya inanmazdı, Lola’nın olmaz diyeceğini biliyordu.</p>

  <p>“Savaş ve Barış,” diye okudu Francillon. “Nedir bu?”</p>

  <p>“Savaş hakkında bir roman.”</p>

  <p>“1914 savaşı hakkında mı?”</p>

  <p>“Hayır. Başka. Ama hepsi birbirinin aynı zaten.”</p>

  <p>“Evet,” dedi Francillon, gülüyordu. “Hep birbirinin aynı.”</p>
<p>Kitabı gelişigüzel bir sayfasından açmıştı, kaşlarını çatarak, acınacak bir dikkatle okuyordu.</p>

  <p>Boris başını yastığa bıraktı. Düşünüyordu: “Yapamam bunu, ikinci kez, ona haber vermeden alıp başımı defolup gidemem. Ve eğer onun için kalacak olursam burada, bu aşkımın kanıtı olur. Ha ha!” diye düşündü. “Ha ha! Amma acayip kanıtlama şekli ha! Peki, bir kadın uğruna burada kalmaya hakkım var mı? Francillon’la Gabel, bu soruya tereddütsüz hayır, derler. Ama onlar genç, aşkın ne olduğunu bilmezler. Benim öğrenmek istediğim, aşkın ne olduğu değil,” diye düşündü Boris, “ben bunu bilmek durumundayım. Ben, aşkın değerini öğrenmek isterim, pahasını. Bir kadının mutluluğu uğruna burada kalmaya hakkı var mı bir erkeğin? Böyle sorulursa soru, hayır, hakkı yoktur, diye düşünürüm. Ama, bir erkeğin gitmeye hakkı olur mu, bu gidiş bir kadını bahtsızlığa, umutsuzluğa, acıya mahkûm edecekse eğer? Mathieu’nun bir sözü aklına geldi: ‘Gerektiği zaman bir insana acı çektirmekten ürkecek kadar korkak değilim.’ Evet, öyle tabii; ama Mathieu hep söylediklerinin aksini yapardı; insanlara acı çektirebilecek kadar cesur olamamıştı hiçbir zaman. Boris birden durdu; dehşete düşmüştü, ya bu alelade bir çılgınlıksa? Ya başımı alıp gitme kararımı bana aldıran yalnızca kendime olan sevgimse; ya ben, normal hayat akışı içinde sıkılmaktan, sıfırı tüketmekten korktuğum için gittimse, o zaman belki de ben delinin, serüven düşkünü serserinin biriyim! Belki de ölüme gitmek, yaşamaya devam etmekten çok daha kolay geliyordu bana? Ve şimdi... ya şimdi rahatıma düşkünlüğümden, ölüm korkusundan ve elimin altında bir kadın bulundurmak hevesinden dolayı kalıyorsam burada? Ya...” Döndü, baktı: Francillon kitabın üzerine büyük bir dikkatle kapanmıştı, sanki yazarın yalanlarını yakalamak için didikliyordu sözlerini. Ona gidiyorum, diyebilsem, bu bir tek söz dudaklarımdan çıkabilse. Usulca öksürerek boğazını temizledi, ağzını açtı, bekledi. Ama kelime gelmedi; ona bu acıyı yükleyemem. Boris Lola’ya danışmadan gidemeyeceğini anladı. Lola hayır diyecekti, mutlaka hayır diyecekti ve sorun çözülmüş olacaktı. Birden, ürkerek; ya zamanında gelemezse, diye düşündü. Ya ayın 18’inde burada bulunmazsa? Tek başına karar vermek gerekecekti o zaman. Diyelim ki gitmedi, kaldı; sonra, ayın 20’sinde Lola geldiği zaman, ben sana git diyecektim, derse? Aman, ne parlak bir durumda kalırım. Başka olasılık: Ayın 18’inde kalkıp gidiyorum, 19’unda Lola geliyor, beynine bir kurşun sıkıyor. Allah kahretsin! Düşünceler, karmakarışık, beyninin içinde uğulduyordu, gözlerini kapadı, kendini uykuya koyverdi.</p>

  <p>Berger kapıdan, “Hey, Serguine,” diye bağırdı. “Bir kadın bekliyor seni aşağıda.”</p>

  <p>Boris sıçrayarak kalktı, Francillon başını kitaptan kaldırmıştı:</p>

  <p>“Seninki geldi herhalde.”</p>

  <p>Boris ayaklarını yataktan aşağı sarkıttı, başını kaşıyarak esnedi, “Yok canım,” dedi, “nerede? Daha gelemez. Kardeşimdir.”</p>

  <p>“Ha,” dedi Francillon, “kız kardeşin, ha? Hani geçen gün seninle beraber gördüğüm kız mı?”</p>

  <p>“Evet.”</p>

  <p>Francillon, heyecansız, “Hiç fena değil,” dedi.</p>

  <p>Boris gömleğinin kollarını indirdi, ceketini giydi, iki parmağını şakağına götürerek Francillon’u selamladı, koğuştan çıktı, ıslık çalarak merdiveni inmeye başladı. Basamakların ortasında, birden durdu, gülmeye başladı; “Amma boktan iş!” diye düşündü. “Amma boktan iş! Ne kadar keyifsizim.” Ivich’i görmeyi hiç canı çekmiyordu şimdi. “İnsan keyifsizken hiç yardım etmez,” diye düşündü, “aksine, insanı çileden çıkarır büsbütün.”</p>

  <p>Ivich hastanenin bahçesinde bekliyordu; bir aşağı bir yukarı dolaşan askerler ona bakıyorlardı, aldırmıyordu Ivich. Boris’i gördü, gülümsedi:</p>

  <p>“Merhaba Boris,” diye seslendi.</p>

  <p>Boris’i görünce askerler gülmeye, laf atmaya başladılar. Seviyorlardı Boris’i. Boris parmaklarıyla selam verdi, ama kimsenin ona: “Seni hergele seni,” ya da “Yeme de yanında yat!” diye sataşmadığını fark ederek büsbütün keyfi kaçtı. Hakları da vardı, Ivich çocuk düşürdükten sonra ihtiyarlamış, çökmüş, çirkinleşmişti. Tabii, Boris hâlâ iftihar ederdi onunla, ama bir başka türlüydü bu şimdi.</p>

  <p>Parmaklarıyla kardeşini gıdıklar gibi yaparak, “Merhaba, küçük canavar,” dedi.</p>

  <p>Çepeçevre etrafında bir hastalık ve keskin bir kolonya kokusu dalgalanıyordu. Boris ona dikkatle baktı, “Renksiz görünüyorsun,” dedi.</p>

  <p>“Biliyorum. Berbat haldeyim.”</p>

  <p>“Dudaklarını da boyamıyorsun.”</p>

  <p>Ivich sertçe, “Hayır,” dedi.</p>

  <p>Sustular. Kırmızı, yüksek yakalı bir kazak giymişti Ivich; kırmızı, yüzünün solgunluğunu büsbütün göze batar bir beyazlık haline getiriyordu. Hiç olmazsa omuzlarını, göğsünü açsaydı biraz; çok güzel, yuvarlak, sıkı etli omuzları, kolları vardı Ivich’in. Ama inatla kapalı yakalı, kollu elbiseler, uzun etekler giyiyordu hep; sanki kendi bedeninden utanç duyuyormuş gibi.</p>

  <p>“Burada mı konuşacağız?” diye sordu.</p>

  <p>“İstersen çıkalım; çıkabilirim, iznim var.”</p>

  <p>“Araba kapıda,” dedi Ivich.</p>

  <p>Boris korkuyla, “Burada yok mu?” diye sordu.</p>

  <p>“Kim?”</p>

  <p>“Kayınpeder.”</p>

  <p>“Bırak şunu.”</p>

  <p>Bahçeyi baştan başa geçtiler, kapıdan çıktılar. Kapıda Mösyö Sturel’in kocaman, yeşil Buick’ini görünce Boris’in büsbütün keyfi kaçtı, “Bir daha geldiğinde arabayı sokağın köşesinde bırak,” dedi.</p>

  <p>Otomobile bindiler, arabanın içi gülünç bir şekilde genişti. İnsan kayboluyordu içinde.</p>

  <p>Boris dişlerinin arasından, “Bunun içinde saklambaç oynanır be,” dedi.</p>

  <p>Şoför döndü, baktı, Boris’e gülümsedi; kır bıyıklı, sinsi gözlü bir adamdı.</p>

  <p>“Madam nereyi emrediyorlar?” diye sordu.</p>

  <p>“Ne diyorsun?” dedi Boris.</p>

  <p>Ivich düşünüyordu.</p>

  <p>“Kalabalık insanlar görmek istiyor canım,” dedi.</p>

  <p>“Canebiere’e gidelim öyleyse?”</p>

  <p>“Canebiere mi? Yok istemem. Ya da... peki, gidelim, öyle olsun.”</p>

  <p>“Rıhtıma,” dedi Boris, “Canebiere’e.”</p>

  <p>“Başüstüne Mösyö Serguine.”</p>

  <p>“Hayvan herif,” diye düşündü Boris. Araba hareket etti, Boris camdan dışarı bakmaya başladı: Canı konuşmak istemiyordu, çünkü şoför dinleyebilirdi onları.</p>

  <p>“Lola’dan ne haber?” diye sordu Ivich.</p>

  <p>Döndü, baktı: Ivich son derece rahat görünüyordu; Boris parmağını dudağına yapıştırarak sus! diye işaret etti, ama Ivich dolgun, kendine güvenen bir sesle konuşuyordu, sanki şoför pişmiş bir balıktan başka bir şey değilmiş gibi.</p>

  <p>“Lola’dan haber aldın mı?”</p>

  <p>Boris yanıt vermedi, omuz silkti.</p>

  <p>“Ha?”</p>

  <p>“Hiç haber yok.”</p>

  <p>Boris Tours’da hastanedeyken Lola oraya gelmiş, yanında kalmıştı. Haziran başında onları Marsilya’ya nakletmişlerdi ve Lola Paris’e geçmişti. Ne olur ne olmaz bankadan parasını çekecek, oradan Marsilya’ya, Boris’in yanına dönecekti. Sonra, birden o “feci olaylar” araya girmişti, hiç haber alamamıştı Lola’dan. Araba bir çukura girerek sarsıldı, Boris, Ivich’in üzerine yıkıldı; Buick’in içinde o kadar az yer kaplıyordu ki bu ona, Paris’e yeni geldikleri zamanı anımsattı; ikisi, çoğu zaman, başkentte kaybolmuş iki öksüz çocuk olduklarını farz ederek oyun oynarlar ve birbirlerine böyle sokulurlardı işte, omuz omuza, Dome’da ya da Coupole’da bir tahta sıranın üzerinde. Boris başını kaldırdı, konuşacaktı, ama Ivich’in yüzünü görerek yalnızca, “Paris’i aldılar,” dedi. “Gördün mü?”</p>

  <p>Ivich ilgisiz bir sesle, “Evet, aldılar,” dedi.</p>

  <p>“Kocan?”</p>

  <p>“Hiçbir haber alamadım.”</p>

  <p>Birden eğildi, Boris’e sokularak çabucak konuştu:</p>

  <p>“Geberip gitsin diye dua ediyorum.”</p>

  <p>Boris şoförden yana baktı ve adamın onları aynadan gözlediğini gördü. Dirseğiyle Ivich’i itti, Ivich susmuştu; ama dudakları hâlâ ciddi ve kötü niyetli bir gülümsemeyle aralık duruyordu. Araba Canebiere’e çıkan köşede durdu. Ivich indi, döndü, şoföre küçümseyen gözlerle bakarak, “Saat beşte Riche’e gelin beni alın,” dedi.</p>

  <p>Şoför tatlı bir sesle, “Hoşça kalın Mösyö Serguine,” dedi.</p>

  <p>Boris, sinirli, “Eyvallah,” dedi, “güle güle.”</p>

  <p>Düşündü: Tramvayla dönerim. Ivich’i kolundan yakaladı, Canebiere’e doğru yolu tırmanmaya başladılar. Subaylar yanlarından gelip geçiyordu. Boris selam vermiyordu subaylara, onlar fark etmiş görünmüyorlardı. Boris rahatsız olmuştu, çünkü yanlarından geçen kadınlar ona bakıyorlardı.</p>

  <p>“Subaylara selam vermiyorsun?” dedi Ivich.</p>

  <p>“Ne olacak selam vereceğim de?”</p>

  <p>Ivich, “Kadınlar bakıyorlar sana,” diye ısrar etti.</p>

  <p>Boris yanıt vermedi; esmer bir genç kadın gülümsüyordu, Ivich birden dönerek bağırdı:</p>

  <p>“Evet,” diye bağırarak terslendi, “evet, evet, güzel, çok güzel. Ne yapacaksınız bakalım?”</p>

  <p>Boris telaşla, “Ivich!” diye fısıldadı. “Deli olma, herkes bize bakıyor.”</p>

  <p>Bu da yeni çıkmıştı. Bir gün biri ona: Sen güzelsin demişti, sonra artık bu laf unutulmadı, önüne gelen takılır oldu. Francillon’la Gabel onu “aşk çocuğu” diye çağırıyorlardı. Boris’in bu laflara aldırış ettiği yoktu tabii, ama hoşuna da gitmiyordu bu, güzel olmak, erkeğe yakışır bir nitelik değildi. Hem bu orospu bozuntuları ona göz süzecek yerde kıçlarını sallamakla yetinseler, onların yerine şu geçen heriflerden ikisi Ivich’e baksaydı biraz; biraz, çok değil; kızın kendini güzel hissetmesine yetecek kadar baksaydı daha mutlu olurdu.</p>

  <p>Riche’in terasında hemen bütün masalar doluydu; güzel, esmer kızların, incecik, zarif subayların, gencecik askerlerin, elleri yıpranmış, yaşlı, iyi giyinmiş erkeklerin arasında bir küçük masa bularak oturdular; bütün bu insanların, bu suçsuz ve iyi niyetli insanların, öldürülmeye hazır, ama canları yakılmadan, eziyetsizce, çabukça öldürülecek suçsuz ve iyi niyetli insanların yarattığı bir küçük dünyaydı. Ivich yanaklarının üzerine düşen saçları sinirli hareketlerle çekiştirmeye başlamıştı: Huzursuzdu. Boris, “Ne var ne yok?” diye sordu. “Keyifsizsin.”</p>

  <p>Ivich omuz silkti. Boris bacaklarını uzattı ve birden içinin sıkıldığını fark etti.</p>

  <p>“Ne içeceksin?” diye sordu.</p>

  <p>“Kahveleri iyi mi bunların?”</p>

  <p>“Eh işte.”</p>

  <p>“Canım kahve istiyor. Evde bulaşık suyu gibi kahve yapıyorlar.”</p>

  <p>Boris garsona, “İki kahve,” dedi. Sonra Ivich’e dönerek sordu: “Seninkilerle aran iyi mi?”</p>

  <p>Ivich’in yüzündeki özlem birden söndü.</p>

  <p>“İyi,” dedi. “Gitgide onlara benzemeye başladım ben de.” Gevşek bir gülümsemeyle ekledi: “Kaynanam, kendisine benzediğimi söylüyor.”</p>

  <p>“Peki neyle zaman geçiriyorsun, ne yapıyorsun bütün gün?”</p>

  <p>“Hiç! Dün sabah saat onda kalktım, on birlere kadar saçımla başımla oyalandım; gazeteleri okudum...”</p>

  <p>Boris sertçe, “Sen gazete okumayı bilmezsin ki,” dedi.</p>
<p>“Bilmiyorum, Öğle yemeğinde savaş lafı edildi, Sturel Hanımefendi sevgili, değerli oğlunu düşünerek iki damla gözyaşı döktü; ağlarken dudakları öyle komik oluyor ki hep gülüverecek sanıyorum. Sonra da oturduk yün ördük, o arada bana sırlarını döküp saçtı: George küçükken çok sağlıksızmış, sekiz yaşındayken bağırsak iltihabı olmuş, düşün bak, bağırsak iltihabı! Eğer oğluyla kocası arasında seçim yapması gerekirseymiş, bu çok feci bir şey olurmuş, ama o oğlunu kayırırmış, kocam ölsün, oğlum kalsın dermiş, çünkü karı olmaktan çok anaymış. Sonra kendi hastalıklarını anlattı, rahimde bilmem nesi varmış, bağırsakları, yumurtalıkları, hiçbiri doğru dürüst işlemiyormuş...”</p>

  <p>Boris’in dudaklarının ucunda nefis bir laf vardı; öyle çabucak gelmişti ki dudaklarının ucuna, kendi mi uydurmuştu, yoksa bir yerde mi okumuştu bilemedi. Ama okumamıştı galiba. “İki kadın birbiriyle ya evinin işini konuşur ya karnının içini.” Yok, bu şekliyle laf ukalaca bir şey oluyordu, La Rochefoucauld’un vecizeleri gibi bir şey; “Bir kadın ya evinin işini konuşur ya karnının içini.” Ya da: “Bir kadın evinin işinden konuşmuyorsa, karnının içinden konuşuyor demektir.” Evet, böylesi daha iyiydi galiba... Kendi kendine bu lafı Ivich’e söyleyip söylemeyeceğini tarttı. Ama Ivich şakadan anlamazdı. Yalnızca “Vah vah!” dedi. “Sonra? Sonra ne yaptın?”</p>

  <p>“Sonra... Odama çıktım; akşam yemeğine kadar.”</p>

  <p>“Akşam yemeğine kadar ne yaptın?”</p>

  <p>“Hiç. Gece, yemekten sonra radyo dinledik, ajans haberlerini, haberlerden konuştuk. Anlaşılan daha her şey bitmemiş, soğukkanlılığımızı kaybetmemeliymişiz, Fransa bunun gibi ne günler görmüşmüş. Sonra, odama çıktım, odamda elektrik ocağında kendime bir çay yaptım. Ocağı kaçamak kullanıyorum, saklı; bozuk çünkü, prize soktun mu bir seferinde bir şey olmazsa öbür sefer mutlaka sigortayı atıyor. Sonra koltukta oturdum, herkes uyusun diye bekledim.”</p>

  <p>“Ey? Sonra?”</p>

  <p>“Sonra... Nefes aldım.”</p>

  <p>“Bir şeyler okumalısın,” dedi Boris.</p>

  <p>“Okurken harfler gözümün önünde dans etmeye başlıyor,” dedi Ivich. “George’u düşünmeye başlıyorum, hep onu düşünüyorum. Elimde değil, ölüm haberini alacağım diye umutlanmaktan kendimi alamıyorum.”</p>

  <p>Boris Ivich’in kocasını sevmiyordu ve Ivich’i, 1938 Eylülü’nde evden kaçıp o salak oğlanın koynuna girmeye iten nedenin ne olduğunu bir türlü anlayamamıştı. Ama gene de oğlanın çok da boktan bir herif olmadığını itiraf etmek zorundaydı; Ivich’in gebe olduğunu anlayınca George çok dürüst hareket etmişti: Evlenmelerini isteyen, ısrar eden o olmuştu. Ama iş işten geçmişti artık: Ivich ondan nefret etmeye başlamıştı bile, nefret ediyordu, çünkü George ona bir çocuk yapmıştı. Kız kendinden de nefret ettiğini, kendinden tiksindiğini söylüyordu; bir köye kaçmış, saklanmış, Boris’i bile görmek istememişti. Eğer ölümden böylesine korkmasaydı mutlaka kendini öldürürdü.</p>

  <p>“Pöf! İğrenç!”</p>

  <p>Boris sıçradı.</p>

  <p>“Ne?”</p>

  <p>Ivich kahveyi gösterdi:</p>

  <p>“Kahve!”</p>

  <p>Boris bir yudum aldı, yüzünü buruşturdu:</p>

  <p>“Matah bir şey değil,” dedi, “hakkın var.” Bir an düşündü, sonra başını salladı: “Gitgide daha kötü olacak herhalde.”</p>

  <p>“Yenilmişler ülkesi!” dedi Ivich.</p>

  <p>Boris ürkek gözlerle çevresine baktı. Ama kimse onlara dikkat etmiyordu: İnsanlar nazik bir pişmanlıkla savaştan söz ediyorlardı. Bir cenaze töreninden henüz dönmüş insanlar gibiydiler hepsi. Garson boş bir tepsiyle yanlarından geçti. Ivich kötü gözlerle garsona baktı:</p>

  <p>“Bulaşık suyu gibi,” dedi.</p>

  <p>Garson duralamış, şaşkın gözlerle bakıyordu; kır bıyıkları vardı, Ivich kızı yaşındaydı adamın.</p>

  <p>“Kahve bulaşık suyu gibi,” diye tekrarladı Ivich. “Alabilirsiniz. İçmiyoruz.”</p>

  <p>Garson merakla onları seyrediyordu: Ivich adamı tedirgin edemeyecek kadar gençti. Kaba bir gülüşle, “Ha!” dedi. “Yemen kahvesi istiyordunuz, ha? Savaşta olduğumuzun farkında değilsiniz herhalde.”</p>

  <p>Ivich hızla döndü baktı, “Ben farkında olmayabilirim,” dedi, sesi öfkeden titriyordu; “ama yaraları yeni kapanan kardeşim sizden çok daha iyi bilir savaşta olup olmadığımızı.”</p>

  <p>Boris kıpkırmızı olmuştu, gözlerini adamın gözlerinden kaçırdı. Ivich sinirli ve kavgacı olmuştu son zamanlarda, geveze, hazırcevap olmuştu; Boris onun sessizce öfkelendiği, bütün saçları yüzünün üzerinde, somurttuğu günleri arıyordu şimdi: Bu sessiz öfke mesele çıkarmazdı hiç olmazsa.</p>

  <p>Garson, “Ben olsam,” diye homurdandı, “tam düşmanın Paris’e girdiği gün, kahve kötü diye söylenmezdim.”</p>

  <p>Döndü gitti; Ivich ayağını hırsla yere vurdu, “Allah kahretsin,” dedi, “Allah kahretsin; ağızlarında savaştan başka laf yok. Sürekli dayak yiyorlar, bir de övünüyorlar bununla. Şu savaşı adamakıllı bir kaybetsinler artık, kaybetsinler, bu laf bitsin!”</p>

  <p>Boris usulca esnedi: Ivich’in öfkeleri onu eğlendirmiyordu artık. Eskiden, Ivich genç kızken onun ayağını yere vurarak, gözlerini şaşılatarak saçlarını hırsla çekiştirip durduğunu seyretmek eğlenceli olurdu, bütün gün keyifli olurdu insan. Şimdi, gözleri öfkeye katılmıyor, anlamsız, donuk bakışlarla bekliyordu, gözler barışmış oluyordu sanki; böyle anlarda annelerine benziyordu Ivich. Boris bir çeşit korkuyla, “Ivich evli bir kadın artık,” diye düşündü. “Evli barklı, kaynanası, kayınbabasıyla, cephede kaybolmuş kocasıyla, hatta kapıda bekleyen özel arabayla bir evli kadın.” Ivich’e şaşkın gözlerle bakıyordu, sonra başını çevirdi, biliyordu ki biraz daha görecek olursa onu, tiksinecekti ondan. “Gideceğim!” Birden doğruldu: Kararı alınmıştı. “Gideceğim, ben de gideceğim onlarla, Fransa’ da kalamam.” Ivich konuşuyordu.</p>

  <p>“Ha? Ne dedin?” dedi Boris.</p>

  <p>“Annemle babamı söylüyorum.”</p>

  <p>“Eee?”</p>

  <p>“Rusya’da kalsalardı keşke diyorum. Sen beni dinlemiyorsun.”</p>

  <p>“Kalsalardı, şimdiye kadar çoktan öbür dünyayı boylamışlardı.”</p>

  <p>“Ne olursa olsun; hiç olmazsa bizim uyruğumuzu değiştirmemeleri gerekirdi. Öyle olsaydı vatanımıza dönebilirdik.”</p>

  <p>“Vatanımız, Fransa işte,” dedi Boris.</p>

  <p>“Hayır, Rusya.”</p>

  <p>“Fransa’dır, madem uyruk değiştirmişiz...”</p>

  <p>“İşte,” dedi Ivich, “işte bu nedenle değiştirmemeleri gerekti diyorum.”</p>

  <p>“Evet, ama olmuş bir kez, değiştirmişler.”</p>

  <p>“Bana ne? Madem yapmamaları gerekiyordu, o halde ben hiçbir şey yapılmamış farz ederim.”</p>

  <p>“Rusya’da olsaydın,” dedi Boris “sıkıntıdan ölürdün sen.”</p>

  <p>“Olsun. Rusya büyük bir ülkedir, ben Rusya’yla iftihar edebilirdim. Burada her dakika utanç içindeyim. Her dakika...”</p>

  <p>Sustu, bir an, kararsız, baktı. Boris sabırlı bir yumuşaklıkla dinliyordu: Onunla tartışmaya hiç niyeti yoktu. İyimserlikle, “Nasılsa susacak,” diye düşündü. “Daha fazla ne söyleyebilir?” Ama Ivich’in hayal gücü genişti: Bir elini havaya kaldırdı ve suya atlar gibi, tuhaf bir küçük hareket yaptı:</p>

  <p>“Fransızlardan nefret ediyorum,” dedi. “Nefret ediyorum.”</p>
<p>Yan masada gazete okuyan bir adam başını kaldırdı ve uykulu gözlerle onlara baktı. Boris dimdik adamın gözlerinin içine baktı. Ama aynı anda adam ayağa kalkmıştı; genç bir kadın masaya doğru yürüyordu; adam kadının önünde eğildi, kadın gülümsedi, oturdu, adam masanın üzerinden elini uzattı, kadının elini ellerinin arasına aldı. Boris rahatlamıştı, Ivich’e baktı. Ivich büyük isyanlarından birini yaşıyordu; dişlerinin arasından ıslık çalar gibi bir sesle mırıldandı:</p>

  <p>“Nefret ediyorum. Nefret ediyorum hepsinden.”</p>

  <p>“Kötü bir kahve verdikleri için nefret ediyorsun onlardan. Ha?”</p>

  <p>“Her şeylerinden nefret ediyorum.”</p>

  <p>Boris fırtınanın kendiliğinden yatışacağını ummuştu; ama şimdi yanıldığını ve fırtınaya cesaretle göğüs germek zorunda olduğunu anlıyordu.</p>

  <p>“Ben seviyorum Fransızları,” dedi. “Şimdi savaşı kaybettiler, onun için herkes sırt çevirir onlara; ama ben onların ilk safta nasıl vuruştuklarını gördüm ve sana yemin ederim ki mümkün olan her şeyi, ama her şeyi yaptılar.”</p>

  <p>“Gördün mü?” diye bağırdı Ivich. “Gördün mü?”</p>

  <p>“Neyi gördüm?”</p>

  <p>“Neden mümkün olan her şeyi yaptılar, diyorsun? Kendini de onlar gibi Fransız farz etseydin, mümkün olanı yaptık, derdin. Biz derdin, onlar demezdin.”</p>

  <p>Boris, utandığı için, alçakgönüllü olduğu için “biz” dememişti. Başını salladı, kaşlarını çatmıştı.</p>

  <p>“Kendimi ne Rus farz ediyorum, ne de Fransız,” dedi. “Ama orada, cephede o çocuklarla omuz omuzayken kendimi mutlu hissediyordum. O kadar.”</p>

  <p>“O çocuklar... tavşandan farksız hepsi.”</p>

  <p>Boris kendini tuttu:</p>

  <p>“Evet; ama en iyi tavşan...”</p>

  <p>“Hayır hayır; kaçan, fare gibi korkup kaçan tavşanlar.” Eliyle masa örtüsünün üzerinde kaçan bir hayvanın hareketini taklit ederek tuhaf bir zevkle tekrarladı: “İşte böyle!”</p>

  <p>“Bütün kadınlar gibisin sen de,” dedi Boris. “Yalnızca patırtılı , gürültülü, toplu tüfekli kahramanlığa aklın eriyor.”</p>

  <p>“Hayır, öyle değil. Ama madem savaşmak istediler, giriştiler bir kez, sonuna kadar dövüşmeleri gerekirdi.”</p>

  <p>Boris sabırsız bir hareketle elini kaldırdı: “Madem savaşmak istediler, sonuna kadar dövüşmeleri gerekirdi.” Doğru! Çok doğru! Daha dün Francillon ve Gabel’le aynı şeyi konuşuyorlardı onlar da. Ama... Eli gevşek bir hareketle düştü: Sizin fikrinizde olmayan bir insanı, düşüncesinin yanlış olduğuna, yanıldığına inandırmaya çalışmak zor ve yorucu bir işti. Ama o insan bir de üstelik sizin gibi düşünüyorsa, sizin gibi düşündüğü halde yanılıyorsa, o zaman ona hatasını ispat etmek yalnızca boş bir umuttan ibaret olurdu.</p>
<p>“Bırak şu lafı,” dedi.</p>

  <p>Ivich öfkeyle gülümseyerek tekrarladı:</p>

  <p>“Korkak tavşanlar!”</p>

  <p>“Benimle yan yana dövüşenler korkak tavşanlar değildi,” dedi Boris. “Hatta aptalcasına cesurları çoktu aralarında.”</p>

  <p>“Ölümden korktuklarını sen söyledin bana.”</p>

  <p>“Ya sen? Sen ölümden korkmuyor musun?”</p>

  <p>“Ben kadınım.”</p>

  <p>“Eh, evet onlar da ölümden korkuyorlardı, ama erkektiler,” dedi Boris. “Cesaret budur aslında. Hayatlarıyla oynadıklarını biliyorlardı onlar.”</p>

  <p>Ivich kuşkuyla baktı:</p>

  <p>“Bana, kendinin de korktuğunu mu söylemek istiyorsun yoksa?”</p>

  <p>“Ölmekten korkmuyordum, çünkü oraya ölüme gittiğimi biliyordum.”</p>

  <p>Tırnaklarını seyretti bir an, sonra ilgisiz bir tavırla devam etti:</p>
<p>“Ama tatsız olan,” dedi, “tatsız olan... buna karşın gene de korkmaktan kendimi alamıyordum.”</p>

  <p>Ivich bütün bedeniyle irkildi:</p>

  <p>“Neden, neden korkuyordun o halde?”</p>

  <p>“Bilmem. Belki de patlama seslerinden...”</p>

  <p>Bu, çok çok on dakika sürmüştü aslında, hücum başladığı sıra. Ama Ivich’in onu korkağın biri sanmasına aldırış etmedi: Aklı başına gelirdi böylece. Ivich ona dehşetle karışık bir şaşkınlıkla bakıyordu, şaşkındı; bir Rus, bir Serguine ve Ivich’in kardeşiyken nasıl korkabilirdi Boris? Nasıl? Sonunda Boris, Ivich’in kendisine bakan gözlerinin karşısında tuhaf bir rahatsızlık duydu, utanmıştı. Acele ekledi:</p>

  <p>“Ama çabuk geçti korkum.”</p>

  <p>Ivich rahatlayarak gülümsedi. Boris kederle, “Hiçbir konuda aynı biçimde düşünemiyoruz artık,” diye düşündü. Gelişigüzel elini uzattı, kahveden bir yudum aldı, kusmamak için dişini sıktı; sanki biri olanca hüznünü, umutsuzluğunu ağzına boşaltıvermişti. Ama az sonra kalkıp gideceğini düşününce, bu içine küçücük bir umut verdi. Gülümsedi.</p>

  <p>“Şimdi ne yapmak niyetindesin?” diye sordu Ivich.</p>

  <p>“Herhalde bizi terhis ederler,” dedi Boris. “Hepimiz hemen hemen iyileşmiş durumdayız, ama bizi hâlâ burada tutuyorlar, çünkü bizi ne yapacaklarını bilemiyorlar daha.”</p>

  <p>“Eee, peki sonra?”</p>

  <p>“Ben... bir öğretmenlik isteyeyim diyorum.”</p>

  <p>“Diploma almadın ki.”</p>

  <p>“Almadım. Ama özel bir kolejde çalışabilirim pekâlâ.”</p>

  <p>“Ders vermek hoşuna gidecek mi bakalım?”</p>

  <p>Boris birden, “Yok, hayır!” dedi, sonra kıpkırmızı oldu, usulca ekledi: “Ben... bana göre bir iş değil bu.”</p>

  <p>“Sana göre olan iş hangisi, canım?”</p>

  <p>“Ben de bilmiyorum.”</p>

  <p>Ivich’in gözleri pırıl pırıl oldu:</p>

  <p>“Ben sana söyleyeyim canım; sen ve ben, biz, zengin olacaktık, küçüğüm zengin. Anladın mı? Bize göre olan iş, bu işte.”</p>

  <p>Boris ürkmüştü, “Hayır,” dedi, “öyle değil.”</p>

  <p>Bir an Ivich’e baktı, parmaklarıyla kahve fincanını sıkarak mırıldandı: “Öyle değil.”</p>

  <p>“Peki ya nedir öyleyse?”</p>

  <p>“Ben,” dedi “hazırdım, sonuna gelmiştim işin; sonra ölümümü elimden aldılar, zorla aldılar. Ben, hiçbir şey bilmiyorum şimdi, hiçbir şey bilmiyorum, hiçbir şey yapamıyorum, hiçbir yeteneğim yok benim. Canım hiçbir şey istemiyor, hiçbir şeyden zevk almıyorum, hiç, hiç...”</p>

  <p>Durdu, derin derin nefesler alıyordu, kendinden söz ettiği için utanmıştı. Gerçek şu ki ben, sıradan bir hayat sürmeye koyveremiyorum kendimi, boyun eğemiyorum. Az çok, Ivich’in söylediği de buydu zaten.</p>

  <p>Ivich’in aklında bir şey vardı, “Lola’nın parası yok mu?” diye sordu.</p>

  <p>Boris sıçradı, masaya hırsla bir yumruk indirdi; Ivich’in insanın kafasının içindekini okumakta ve okuduklarını aklın almayacağı, en ters, en batıcı cümlelerle açığa vurmakta görülmemiş bir ustalığı vardı.</p>

  <p>“Lola’nın parasıyla yaşamak istemiyorum.”</p>

  <p>“Neden? Savaştan önce de sana para verirdi o.”</p>

  <p>“Olabilir... Bundan sonra vermeyecek.”</p>

  <p>Ivich korkunç bir öfkeyle, “O halde,” dedi, “ikimiz el ele verip intihar edelim!”</p>

  <p>Boris içini çekti: Gene başlıyordu oyun. Artık bu oyunlara katlanamayacak kadar yaşlıydı. Ivich gülümseyerek onu seyrediyordu:</p>
<p>“Rıhtımdaki eski evlerden bir oda kiralayalım, sonra kapıyı kilitleyip havagazı musluğunu açalım...”</p>

  <p>Boris yalnızca sağ elinin işaretparmağını kımıldatarak yanıt verdi. Ivich ısrar etmedi: Başını öne eğdi, saçlarını çekiştirmeye başladı: Boris bir şey söylemeye hazırlandığını anladı. Bir sessizlik oldu, sonra Ivich başını kaldırmadan konuştu:</p>

  <p>“Ben, düşündüm ki...”</p>

  <p>“Evet? Ne düşündün?”</p>

  <p>“Ben düşündüm ki, beni de alırsın yanına, üçümüz, Lola’nın kazancıyla yaşarız dedim.”</p>

  <p>Boris boğulmadan tükürüğünü yutmayı başardı, sonra zor duyulan bir sesle, “Ya!” dedi. “Demek böyle dedin, ha?”</p>

  <p>Ivich ani bir heyecanla, “Boris,” dedi, “o adamlarla bir arada yaşayamayacağım artık.”</p>

  <p>“Sana kötü mü davranıyorlar?”</p>

  <p>“Aksine; beni pamuklara sarıp sarmalıyorlar, ben sevgili oğullarının karısıyım, anlıyor musun? Ama ben iğreniyorum onlardan, nefret ediyorum, nefret ediyorum. George’dan nefret ediyorum, hepsinden, hizmetçilerden bile nefret ediyorum! Ben...”</p>

  <p>“Sen Lola’dan da nefret ederdin ya?”</p>

  <p>“Lola, aynı şey değil.”</p>

  <p>“Aynı şey değil, çünkü uzakta şimdi ve iki yıldır yüzünü görmedin.”</p>

  <p>“Lola şarkı söyler, Lola içer, hem güzel de... Boris! Nasıl çirkin olduklarını bilsen. Nasıl çirkin hepsi! Beni onlardan kurtarmazsan öldürürüm kendimi, öldürürüm! Yok, hayır, öldürmem, daha beter olurum, onlara benzerim, onlara. Kendimi nasıl çirkin, nasıl kötü hissediyorum bazen. Kötü, kötü!”</p>

  <p>“Zırva,” diye düşündü Boris. “Baştan aşağı zırva.” Tükürüğünü yutabilmek için bir yudum kahve aldı, iki insanı aynı zamanda yüzüstü bırakamazdı. Ivich saçlarını çekiştirmekten vazgeçmişti. Geniş, solgun yüzü renklenmişti, Boris’e kaygılı gözlerle bakıyordu. Eski günlerin Ivich’ine benziyordu şimdi; belki gençleşebilir, hayat bulabilirdi yeniden? Belki gene eski güzel, canlı Ivich olurdu? Ona bakarak, “Yemeğimizi yapmayı göze alırsan, pekâlâ,” dedi, “küçük canavar seni, küçük canavar!”</p>

  <p>Ivich atıldı, Boris’in elini yakaladı, bütün gücüyle sıktı.</p>

  <p>“Sahi mi?” diye sordu. “Sahi mi? İstiyor musun? İstiyor musun beni?”</p>

  <p>Guéret’te öğretmenlik alırım. Yok hayır, Guéret’te değil, orası lise. Castelnaudary’de. Lola’yla evleneceğim: Bir kolej öğretmeni bir kadınla gelişigüzel yaşayamaz; yarından tezi yok, hazırlığa başlayacağım. Elini saçlarına götürdü ve sağlamlığını anlamak ister gibi saçını çekti; sonra karar verdi: Kabak kalacağım ben, mutlaka kabak kalacağım, ben ölmeden bütün saçlarım dökülmüş olacak.</p>

  <p>“Tabii istiyorum.”</p>

  <p>Sabah, güneş ağır ağır yükselirken gökte dolaşan bir uçak görür gibi oldu, kendi kendine, “Beyaz kayalar,” diye mırıldandı, Douvres’un güzel, beyaz kayalıkları.</p>
</body>
</html>