<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2><br/></h2>

  <p>Gece, yıldızlar; kuzeyde kıpkızıl bir ateş, yanan bir köy bu. Doğuda, batıda uzun alevlerle yanıp sönen, kuru, keskin, sıcak şimşekler: düşman topları. Her yerde onlar. Yarın ellerinde olacağım onların. Uyuyan bir köye giriyor, bir meydanı geçiyor, herhangi bir eve doğru yürüyor, kapıyı çalıyor, yanıt yok, ses yok, kapıya yükleniyor, açılıyor kapı. İçeri giriyor, kapıyı kapıyor: Karanlık. Bir kibrit. Bir holde şimdi, bir ayna belirsiz çizgilerle karanlıktan sıyrılıyor, görüyor aynada; sakalım korkunç uzamış. Kibrit sönüyor. Alev, solda, aşağı inen merdiveni görmesine yetmiştir. El yordamıyla merdivene doğru yürüyor, merdiven dönerek iniyor, Brunet dönerek iniyor, belirsiz bir aydınlık fark ediyor, gene dönüyor: bodrum. Bodrum, şarap ve nem kokuyor. Fıçılar, bir saman yığını. Şişman bir adam, sırtında bir pijama ceketi, ayağında pantolon, kucağında bir çocuk tutan yarı çıplak, sarışın bir kadının yanında, yere, samanların üzerine oturmuş. Brunet’ye bakıyorlar, üç yüzde üç açık ağız; korkuyorlar. Brunet son basamakları iniyor, adam hâlâ ona bakıyor. Brunet iniyor, adam birden, “Karım hasta,” diyor. “Ne yapayım?” diyor Brunet. “Geceyi ormanda geçiremezdi.” “Bunları bana niye söylüyorsun,” diyor Brunet. “Bana ne bundan?” Brunet bodrumda şimdi. Adam kuşkulu bakıyor: “Ne istiyorsunuz peki?” “Şurada uyumak istiyorum,” diyor Brunet. Adam yüzünü buruşturuyor; gözünü ayırmadan bakıyor. “Çavuş musunuz?” Brunet yanıt vermiyor. Adam kuşkuyla, “Askerleriniz nerede?” diye soruyor. “Öldü hepsi,” diyor Brunet. Saman yığınına doğru yürüyor, adam: “Almanlar?” diye soruyor. “Almanlar nerede?” “Her yerde.” Adam, “Sizi burada bulmalarını istemem,” diyor. Brunet ceketini çıkarıyor, katlıyor, fıçının üzerine koyuyor. Adam, “Duyuyor musunuz?” diye bağırıyor. “Duyuyorum,” diyor Brunet. “Karım var, çocuğum var benim, sersemliklerinizin cezasını çekmek istemem.” “Korkma,” diyor Brunet. Oturuyor, kadın nefretle bakıyor ona: “Dışarıda dövüşenler var,” diyor, “gidip dövüşün siz de. Burada işiniz yok.” Brunet kadına bakıyor, kadın geceliğini göğüslerine doğru çekiştiriyor, haykırıyor: “Defolun gidin! Defolun gidin! Savaşı kaybettiğiniz yetmiyor mu, bir de öldürtecek misiniz bizi?” Brunet, “Üzülmeyin siz” diyor. “Almanlar geldiği zaman uyandırın beni.” “Ne olacak sizi uyandıracağım da?” “Gidip teslim olacağım.” “Alçak!” diyor kadın. “Dışarıda hepsi ölüp dururken...” Brunet esniyor, kadına bakarak gülümsüyor. Sekiz gündür uyumadan, hemen de yemeden dövüşüyor, yirmi kere düşüp bayılmaktan korkmuştur. Dövüş bitmiştir şimdi, savaş kaybedilmiştir ve yapılacak çok iş vardır önünde. Çok, pek çok iş. Samanlara uzanıyor, esniyor, uyuyor. “Şşştt! Hadi, kalk,” diyor adam, “Kalk. Geldiler.” Brunet gözlerini açıyor, etli, kıpkırmızı bir yüz görüyor, patlamalar, infilaklar duyuyor. “Geldiler mi?” “Evet. Dışarıda kıyamet kopuyor. Sizi burada alıkoyamam daha fazla. Hadi.” Kadın kımıldamamıştır. Uyuyan çocuğunu göğsüne bastırarak korkunç gözlerle Brunet’ye bakıyor. “Gidiyorum,” diyor Brunet. Ayağa kalkıyor, parmaklıklı pencereye doğru yürüyor, torbasından bir aynayla bir tıraş makinesi çıkarıyor. Adam, öfkeden aptallaşmış ona bakıyor: “Tıraş mı olacaksınız yoksa?” diyor. “Neden olmayayım?” diyor Brunet. Adam öfkeden kıpkırmızı olmuştur. “Sizi burada bulurlarsa kurşuna dizerler beni,” diyor. “Anlamıyor musunuz?” Brunet, “Çabucak bitiririm,” diyor. Adam koluna yapışıyor, dışarı atmak ister gibi çekiyor kolundan: “İstemiyorum,” diyor, “istemiyorum, karım var, çocuğum var benim. Bilseydim, içeri sokmazdım.” Brunet şiddetle silkiniyor, adamdan kurtuluyor, inatla, ısrarla yaşamaya çabalayan, kim gelirse gelsin, ne olursa olsun, miskin ve cimri, ikiyüzlü ve mutlu, yaşayacak, hiç için yaşayacak olan bu şişman, yağlı bedene tiksintiyle bakıyor. Adam üzerine yürüyor, Brunet bütün gücüyle itiyor, duvara doğru savuruyor adamı. “Çekil ya da gebertirim.” Adam duralıyor, nefes nefese, iki büklüm, duruyor, alkolik gözlerini devirerek bakıyor, üzerinden ağır bir ölü ve at sidiği kokusu yayılıyor. Brunet sabunsuz, susuz, tıraş olmaya başlıyor, derisi ateş gibi; yanında kadın korku ve nefretten titriyor. Brunet acele ediyor, daha sürerse kadın delirecek çünkü. Tıraş makinesini torbasına koyuyor, bıçak iki sefer daha kullanılacak: “Gördün mü, bitti işte. Sorun çıkarmaya değmezdi.” Adam yanıt vermiyor, kadın haykırıyor: “Defolun, çıkın gidin buradan! Korkak, pis korkak. Kurşuna dizdireceksiniz bizi. Gidin! Gidin!” Brunet iki parmağıyla selam veriyor: “Gene de teşekkür ederim,” diyor. Karanlık merdivenden çıkıyor, bir sofadan geçiyor: Sokak kapısı ardına kadar açık, dışarıda günün bembeyaz çağlayanı, makinelilerin çılgın takırtısı, ev loş ve serin. Sokak kapısına yürüyor: Bu ışık köpüğüne dalmak gerek. Bir küçük alan, kilise, meçhul asker anıtı, kapıların önünde gübre yığınları. Yanan iki evin arasında anayol, sabahın pembeliğiyle pespembe. Almanlar orada, otuz kadar işi başından aşkın adam, işbaşı yapmış otuz işçi, bir schnellfeuercanon’la kiliseyi topa tutuyorlar, çan kulesinden onlara ateş ediliyor, bir şantiye burası. Alanın ortasında, havada çarpışan ateşlerin altında, ceketsiz, kolları sıvalı Fransız askerleri, gözleri uykusuzluktan kıpkırmızı, ayaklarının ucuna basarak yürüyorlar, acele acele, bir güzellik yarışmasına girmiş gibi. Soluk ellerini başlarının üstünde havaya kaldırmışlar, güneş parmaklarının arasında geçerek oynuyor. Brunet onlara bakıyor, çan kulesine bakıyor, sağında, alevler içinde kocaman bir bina, yanağında yangının sıcağını duyuyor: “Allah kahretsin!” diyor kendi kendine. Merdivenin üç basamağını iniyor. “Oldu: Tutsağım artık.” Ellerini cebinden çıkaramıyor, elleri kurşun gibi ağır. “Ellerini kaldır!” Bir Alman tüfeğiyle korkutuyor onu. Kızarıyor Brunet, elleri ağır ağır kalkıyor, işte, başının üstünde, havada şimdi elleri; bunu bana kanla ödeyecekler. Fransızlara katılıyor ve birlikte dans etmeye koyuluyor, bu bir sinema, hiçbir şey gerçeğe benzemiyor, bu başının üstünden gelip geçen kurşunlar öldürmez, top tahtadan mermiler atıyor. Bir Fransız selam verir gibi eğiliyor ve düşüyor. Brunet üstünden atlayıp geçiyor. Telaşsız adımlarla koyu renk boyalı evin köşesini dönüyor ve ardında çan kulesi çökerken anayola sapıyor. Almanlar yok artık, kurşun yok, sinema bitti, gerçek dünya bu, ellerini indiriyor, tekrar ceplerine sokuyor. Yabancı yok artık, kendi, kendi aralarındalar. Haki ceketli, yorgun, yıkanmamış, tıraşı uzamış, yüzleri yangın isiyle kapkara Fransızlardan bir küçük kervan; gülen şakalaşan, alçak sesle konuşan insanlar, bir sürünün koyunları gibi birbirine sokulan açık, itfaiyeci boneli, ama kasksız başlar: Tek kask yok aralarında. Birbirlerini tanıyorlar, selamlıyorlar, buluyorlar birbirlerini: “Seni geçen ekimde Saverne’de görmüştüm. Hey! Girardi. Seni görmek için koca Fransa’nın batmasını mı bekleyecektik ulan? Liza’dan ne haber?” Bir Alman askeri, içi sıkkın, silahı omzunda, bu küçük yenilmişler sürüsünü bekliyor, aceleci adımlarına kendi ağır, uzun adımlarıyla ayak uyduruyor yanlarında. Brunet ötekilerle birlikte yürüyor, ama o Alman kadar iri, onun kadar bakımlı, sakalsız. Pespembe yol otların arasında akıyor, yaprak kımıldamıyor, öylesine sıcak; bir bozgun sıcağı. Adamlar ağır bir kokuyla kokuyor, gevezelik ediyorlar, kuşlar ötüyor. Brunet yanındakine dönüyor, ağzından nefes alan, iyi yüzlü bir şişman bu. “Nereden geliyorsunuz?” “Saverne’den. Gece çiftliklerde kaldık.” “Ben yalnızdım.” diyor Brunet. “Tatsız iş bu. Köyde kimse yok sandım.” Tunç renkli sarışın, çok genç biri var, iki sıra ilerisinde yürüyor, sırtında, iki kürek kemiğinin arasında kocaman, kanlı, kabuklaşmış bir yara. Brunet’nin ardında, insan seslerinden olma bir uğultu yükseliyor, gülüşler, bağırmalar, ayakların toprağa sürtünmesinden çıkan aralıksız hışırtı, rüzgârın, ağaçlarda çıkardığı sese benziyor bu. Arkasına dönüyor: Binlerce kişi var şimdi ardında, her yerden toparlamışlar onları, tarlalardan, köylerden, çiftliklerden. Brunet’nin başı, omuzları bu dalgalı, hareketli ovanın üstünde yapayalnız, dimdik, yükseliyor. “Adım Moûlu,” diyor iyi yüzlü şişman, “Bar-le-Duc’lüyüm.” Sonra gururla ekliyor: “Buraları bilirim.” Yolun kenarında, bir çiftlik yanıyor, alevler güneşte simsiyah, bir köpek uluyor, acı acı uluyor, Moûlu yanındakine: “Duyuyor musun köpeği?” diyor. “İçeride kapalı kalmış herhalde.” Yanındaki Kuzeyli mutlaka, sarışın, irice, süt beyaz, Alman’a benziyor. Kaşlarını çatıyor, iri, mavi gözlerini kocaman kocaman açarak Moûlu’ye bakıyor: “Ha?” “Köpek. İçeride kalmış herhalde.” “Eee, n’olacak?” diyor Kuzeyli. “Köpek, adam değil ya!” “Uvvv, uvvv! Uuuvv! Uuuvv!” Uluyan köpek değil bu kez: Sırtı yaralı adam. Biri sürüklüyor onu, eliyle ağzını kapatıyor, Brunet onun yayvan, soluk yüzünü, sonuna kadar açılmış kirpiksiz gözlerini görebiliyoz: Moûlu Kuzeyliye, “Charpin kötü,” diyor. Kuzeyli bakıyor: “Ha?” “Charpin’i diyorum, Charpin, arkadaşın. İşi kötü herhalde.” Kuzeyli gülüyor, dişleri bembeyaz: “Her zaman kötüdür onun işi.” Yol tırmanıyor, bir ısınmış, kızmış taş kokusu, bir yanık tahta kokusu beraber geliyor onlarla, arkalarında köpek hâlâ uluyor. Yamacın tepesine varıyorlar, yol buradan dik bir yokuşla iniyor. Moûlu dönüp bakıyor, sonu görünmeyen kervanı işaret ederek: “Ohooo!” diyor. Şuraya bak. Nereden çıkmış bunlar? Bu kadar çok?” Brunet’ye dönüyor: “Kaç kişiler dersin?” “Bilmem, On bin, hatta daha çok.” Moûlu şaşkın, ona bakıyor: “Bakınca böyle anlar mısın? Hemen? Uzaktan?” On Dört Temmuz’u, Bir Mayıs’ı düşünüyor; Richard-Lenoir Bulvarı’na adamlar koyarlardı, gelip geçişin süresine bakar, tahmin ederlerdi kaç kişi olduğunu. Sessiz ve sıcak kalabalıklardı onlar, içlerinde, ortalarında yanardı insan. Gürültülü, çok kalabalık bu kez, ama soğuk, buz gibi ve ölü. Gülümsüyor, “Alışkınım,” diyor. Kuzeyli, “Nereye gidiyoruz?” diye soruyor. “Bilmem.” “Almanlar nerede peki? Kim götürüyor bizi?” Yol kenarında yürüyen on-on iki askerden başka Alman yok ortada. Dev sürü, yamacın eteğine kadar kayıyor, kendi müthiş ağırlığının basıncına boyun eğmiş gibi. “Boktan iş bu,” diyor Moûlu. “Öyle,” diyor Brunet. “Boktan iş.” Boktan bir iş: Almanlara saldırabilir, gırtlaklayabilirler onları, tarlalara saparak kaçabilirler: Neye yarar? Önlerine düşmüş yol, nereye götürürse oraya gidiyorlar. Yamacın dibindeler şimdi, bir leğenin dibinde; çıkıyorlar, hava sıcak, çok sıcak. Moûlu cebinden, ince bir lastikle bağlı mektuplar çıkarıyor, elinin teri mor mürekkebi yer yer yayıyor, bozuyor. Moûlu lastiği çıkarıyor, mektupları, birer birer, okumadan, yırtmaya koyuluyor; tohum atan bir köylünün ölçülü hareketleriyle, küçük küçük parçalar koparıyor mektuptan, yere fırlatıyor. Brunet bakışlarıyla kâğıt parçacıklarının ağır, telaşsız uçuşunu kovalıyor: Çoğu konfetiler gibi askerlerin omuzlarına, ayaklarının dibine düşüyor; biri birkaç saniye havada sağa sola savruluyor, sonra bir ot kümesinin üzerine iniyor. Otlar usulca eğiliyor, doğruluyor ve kâğıt parçacığını bir küçük kubbe gibi yeşil uçlarında taşıyor. Başka kâğıt parçaları var, yol boyunda, yerde yırtılmış, bumburuşuk, bükülmüş, hendeklerin içinde, parçalanmış tüfekler, delinmiş, içeri göçmüş kasklarla yan yana. Yazı iri ve düzgünse, Brunet tek tük cümleler yakalayabiliyor: Yemek ye, üşütme kendini. Helen çocuklarla geldi, sevgilim, senin kollarında. Yol, boydan boya, çamurlara bulanmış bir aşk mektubu. Küçük, kemiksiz, yapışkan canavarlar toprağa sarılmış, gözbebeksiz gözleriyle bu keyifli yenilmişler sürüsüne bakıyorlar: Gaz maskeleri; Moûlu dirseğiyle Brunet’yi dürtüyor, bir maskeyi gösteriyor: “Bunları kullanmak zorunda kalmayışımız gene de şans sayılır, ha?” diyor. Brunet yanıt vermiyor; Moûlu başka suç ortakları arıyor kendine: “Hey! Lambert!” Brunet’nin önünden biri dönüp bakıyor, Moûlu ona maskeyi gösteriyor, konuşmadan, birbirlerine bakarak gülüyorlar, çevrelerinde başkaları da gülüyor; nefret etmişlerdir bunlardan, bu iri, iğrenç, asalak yaratıklardan, bu iğrenç solucanlardan nefret etmişlerdir, ama gene de onlara bakmak, onları beslemek zorunda kalmışlardır hep. Şimdi o korkunç yaratıklar, ölü, ezilmiş, ayaklarının altında işte, onları görüyor ve savaşın bittiğini hatırlıyorlar. Her günkü gibi tarlalarına, çalışmaya gelmiş köylüler, yol kenarında, küreklerinin, bellerinin sapına dayanmış, geçişlerini seyrediyorlar. Lambert iki adım yana sıçrıyor, bağırıyor: “Hey, baba, nasılsın? Okula gidiyoruz, okula!” On ses birden, yüz ses birden, inatla, meydan okur gibi bağırıyor: “Okula gidiyoruz, okula!” Köylüler yanıt vermiyor, bakıyorlar yalnızca. İşitip işitmedikleri bile belli değil. Parisliye benzeyen sarışın, kıvırcık biri Lambert’e soruyor: “Ne kadar sürer bu?” “Çok sürmez,” diyor Lambert, “çok sürmez.” “Gerçek mi? Sürmez mi?” “Bak, anlarsın! Hani, nöbetçiler nerede? Gerçekten tutsak olsaydık, görürdün sen o zaman nasıl götürürlerdi bizi.” “Niye enselediler bizi öyleyse?” diye soruyor Moûlu. “Enselemediler ki. Onlar yürürken ayaklarının altında dolaşmayalım diye bir yana kaldırdılar bizi.” Sarı, kıvırcık çocuk içini çekiyor, “Öyle de olsa,” diyor, “çabuk bitmez bu iş.” “Ne olacak yani? Kıçlarına neftyağı sürülmüş gibi koşacak değiller ya.” Keyifli gözlerle bakıyor, gülümsüyor, gülümsüyor, alayla, “Aceleleri yok kerataların,” diyor, “geze geze gidiyorlar: Paris’te iki antin, Dijon’da bir galon şarap, Marsilya’da şöyle yağlı tarafından bir balık çorbası! Hah! Marsilya’ya geldiler mi, işleri bitiyor işte, önlerine deniz çıkıyor. O zaman da bizi koyveriyorlar, işleri bitince. Senin anlayacağın, en çok ağustosun ortalarında, evindesin oğlum.” Sarı, kıvırcık çocuk başını sallıyor: “Ağustosun ortaları, yani iki ay, değil mi? Az mı iki ay?” “Sen de amma acelecisin ha! Bozulan yolları yapacak herifler, otomobildi, kamyondu, nasıl geçirecekler başka türlü? Nasıl götürecekler seni?” “Otomobil de, kamyon da onların olsun,” diyor Moûlu. “Sen dönmekten haber ver: Yayan döneriz be, yürürüz!” “Yok, o kadar uzun boylu değil! On beş gündür yürüyorum ben, anam ağladı yollarda. Yürüyemem.” “Eve dönüp iki fişek atmayı canın çekmez mi ulan? Ne biçim adamsın?” “Fişek atacak hal mi kaldı be. On beş gündür yürüyorum, diyorum sana. İliklerim boşaldı, iliklerim. Uyumak istiyorum şimdi, hem de yalnız uyumak. Anladın mı?” Brunet dinliyor onları, enselerine bakıyor: ‘Yapılacak çok iş var,” diye düşünüyor. Kavaklar, kavaklar, bir küçük dere, bir köprü, kavaklar. “Susadık,” diyor Moûlu. “Susuzluk değil,” diyor Kuzeyli, “açlık, bu açlık. Dünden beri ağzıma lokma koymadım.” Moûlu yürüyor, terliyor, inliyor, ceketini çıkarıyor, koluna alıyor, gömleğinin düğmelerini çözerken gülüyor: “Ceket çıkarabiliriz artık,” diyor, “özgürüz. Karışanımız yok.” Birden duruyorlar; Brunet göğsüyle Lambert’in sırtına biniyor. Lambert dönüp bakıyor; bir yanaktan öbürüne simsiyah sakalı var yüzünde, siyah, kalın kaşlarının altında gözleri ufak, pırıl pırıl: “Önüne baksana be! Kör müsün?” Brunet’nin üniformasına kötü kötü bakıyor: “Sizin zamanınız tamam artık,” diyor. “Çavuş mavuş vız gelir artık. Kimse emredemez bize. Hepimiz insanız artık.” Brunet ona öfkesiz gözlerle bakıyor, adam susuyor. Brunet, onun sivil yaşamında ne iş yapabileceğini düşünüyor. Küçük esnaf? Bir küçük memur? Her neyse, orta sınıf kesinlikle. Bunun gibi yüz binlercesi var Fransa’da: En ufak bir görev ve sorumluluk duygusu taşımayan, kişilikten ve iradeden yoksun yüz binlerce insan. Demir bir pençe gerek bunlara, demir bir otorite. Moûlu soruyor: “Neden durduk?” Brunet yanıt vermiyor. Bu da, bu da bir küçük burjuva, tıpkı öbürü gibi ve daha da aptal: Üzerlerinde işlemek kolay olmayacak herhalde. Moûlu içini çekiyor: “Belki beş on dakika şurada oturabiliriz,” diyor. Torbasını yere, yolun üzerine bırakıyor, oturuyor. Alman askeri yanlarına geliyor, ince, ifadesiz, güzel yüzünü onlara çevirerek bakıyor, mavi gözlerinde belirsiz, ürkek bir sempati var. Kelimelerde dura dura, “Yazık...” diyor. “Yazık oldu size; savaş bitti, evinize dönün artık, evinize dönün.” “Ne diyor? Ne diyor? Evinize dönün mü diyor? Allah kahretsin! Tabii döneceğiz ya! Julien duydun mu, eve döneceksiniz diyor. Sor, ne zaman dönüyoruz, sorsana, ne zaman dönüyoruz?” “Hey, bana baksana, arkadaş! Ne zaman döneceğiz, ha?” Askerle bir tanıdıkmış gibi, gülerek, senli benli konuşuyorlar, alttan alarak: O bütün bir kazanmış ordu şimdi gözlerinde, ama gene de bir asker işte, bir adam, kendileri gibi. Alman, bomboş gözlerle tekrarlıyor: “Evinize dönün, evinize dönün!” “Anladık ama ne zaman ha? Ne zaman?” “Yazık, yazık oldu size! Evinize dönün.” Tekrar yola koyuluyorlar, kavaklar kavaklar. Moûlu inliyor, terliyor, susamış, yorgun, çok yorgun, durmak istiyor, ama kimse bu kimsenin kumanda etmediği inatçı, şaşkın yürüyüşü durduramaz. Biri inliyor: “Başım ağrıyor,” diyor. “Başım ağrıyor,” ve yürüyor, konuşmalar, kısık kahkahalar ağır ağır sönüyor, uzun yüklü sessizliklerle kesiliyor; adamlar, “Taa Berlin’e kadar böyle yürümeyeceğiz herhalde?” diyorlar kendi kendilerine. Ve yürüyorlar, önlerindekilerin peşi sıra yürüyorlar, arkalarındakiler tarafından itilerek yürüyorlar. Bir köy, köy alanında tüfekler ve kasklardan bir küçük dağ. “Poudroux,” diyor Moûlu. “Önceki gün buradan geçmiştik.” “Biz, dün gece,” diyor sarışın kıvırcık çocuk, “kamyonla geçtik; kapıların önünde adamlar vardı, bize hiç de iyi gözle bakmadılar.” Hâlâ oradaydılar, kapılarının önünde kolları göğüsleri üzerinde kavuşmuş, sessiz kıpırtısız. Kadınlar, siyah saçlı, siyah gözlü, siyah giyimli kadınlar, ihtiyarlar. Bakıyorlar. Bu dikkatli tanık gözleri önünde tutsaklar doğruluyor, yüzler sinsi ve haşin oluyor, eller sallanıyor, bağırılıyor: “Hey! Merhaba, kadınım! Merhaba, baba ne haber? Okula gidiyoruz, okula! Savaş bitti!” Geçiyorlar, selamlıyorlar, kışkırtıcı gülüşler, bakışlarla geçiyorlar, tanıklar susuyor ve bakıyorlar yalnızca. Yalnız bakkal kadın, şişman ve iyi yüzlü, mırıldanıyor: “Zavallılar! Ah, zavallı çocuklar!” Kuzeyli budala bir gülümsemeyle Lambert’e dönüyor: “İyi ki Kuzey’de değiliz,” diyor. “Yoksa...” “Neden?” “Kuzey’de olsak kafamıza taş, toprak ne bulurlarsa atarlardı.” Bir çeşme, on adam, yüz adam kervandan ayrılıyor, su içmeye koşuyor. Moûlu koşuyor, beceriksiz hareketlerle, aceleyle eğiliyor; çeşmenin önünde birbirlerini yorgunlukları ve titrek omuzlarıyla okşuyorlar; su yüzlerinden süzülüyor, pırıl pırıl. Nöbetçi onları görmüyor bile, bakmıyor, isteseler, sessiz, kıpırtısız bakışlara karşı koyacak cesaretleri olsa, köyde kalabilirler. Ama hayır: Birer birer dönüyorlar, çabuk çabuk, yerlerini kaybetmekten korkuyorlar; Moûlu bir kadın gibi koşuyor, dizlerini kıvırarak; birbirlerini itiyorlar, sendeliyorlar, gülüyorlar, bağırıyorlar, şakalaşıyorlar, müşteri arayan genç, tüysüz oğlanlar gibi kışkırtıcı ve tiksindirici hareketlerle bakıyorlar çevrelerine; dövülmüş köpek gözlerinin altında ağızları irinli bir bıçak yarası gibi açılıyor. Moûlu dudaklarını kuruluyor: “İyi geldi,” diyor. Sonra şaşkın gözlerle Brunet’ye bakıyor: “Sen içmedin mi? Susamadın mı sen?” Brunet yanıt vermiyor, omuz silkiyor. Ah! Bu koyun sürüsünün başında, gecikenleri süngü ucuyla dürtükleyecek, konuşanları bir dipçik vuruşuyla bayıltacak üç-beş yüz tüfekli, süngülü adam isterdi: O zaman konuşurdunuz siz! Sağına bakıyor, arkasına dönüyor, bütün bu kapıp koyverilmiş, başıboş, zapt edilmez bir hastalıklı neşeyle sarhoş, bozulmuş, çıldırmış yüzler arasında kendisininkine benzer bir yüz arıyor. Nerede, yoldaşlar nerede? Bir komünist, bir komünist yüz hemen tanınır, bakar bakmaz tanınır. Bir yüz. Haşin ve durulmuş bir yüz: Bir erkek yüzü. Hayır: Küçük, kıvıl kıvıl, kadınımsı, öne eğilmiş yürüyorlar, çelimsiz gövdeleri adımlarının hızıyla öne sürükleniyor sanki, Fransız kurnazlığı kirli yüzlerinde çırpınıyor, oynuyor, dudak uçlarını görünmez iplerle çekiyor, burun deliklerini iri iri açarak ya da kısarak, alınları buruşturarak, gözleri alev alev tutuşturarak oynuyor bu yüzlerde; boyun eğiyorlar, ayırt ediyorlar, reddediyorlar, tartışıyorlar, yargılıyorlar, iyiyi kötüyü tartıya vuruyorlar, bir olmazı, bir isyanı tartıyor, ölçüyorlar, insan zekâsının, mantığın o sonu gelmez, değişmez, elle tutulmaz kuralları içinde her biri bir başka dünya. Uslu bir çocuğun boyun eğişiyle yürüyorlar, yürürken düşünüyorlar, içleri rahat: Savaş bitti, çok da gürültü olmadı; Almanlar çok da kötü görünmüyorlar. Rahatlar, çünkü yeni efendilerini ilk bakışta kabullendiklerine inanıyorlar; yüzleri şimdiden sinsi ve gizli bir zekâyla değişiyor,; çünkü bu onların, en küçük yararlar için alınanlara karşı kullanacakları, tümüyle Fransızlara özgü bir lüks madde. Kavaklar, kavaklar, güneş tokatlıyor onları, öğle olmuş: “İşte onlar!” Zekâ siliniyor yüzlerinden, sürü, tuhaf bir şehvetle inliyor, bu bir haykırış değil, hatta, hatta inleme bile değil: Hayran bir dökülüş bu, yağmur damlaları altında eğilen, bırakan yaprakların yumuşak, tatlı, alçakgönüllü hışıltısı gibi bir şey. “Onlar!” Sözcük önden arkaya geçiyor, ağızdan ağıza atlıyor, bir iyi haber, bir müjde gibi ağızdan ağıza atlıyor: Onlar! Onlar! Sıralar çözülüyor, yanlara taşıyor, uzun, sonu gelmez zincir titriyor, dalgalanıyor: Almanlar yoldan geçiyorlar, motosikletlerle, kamyonlarla, zırhlı otomobillerle, temiz, bakımlı, tıraşlı, tunç renkli, uzak, yüksek yaylalar gibi ulaşılmaz ve sakin, güzel yüzler. Kimseye bakmıyorlar, bakışları Güneye saplanmış, Fransa’ya dalıyor, gömülüyorlar, ayakta, hareketsiz, sessiz, bak, onları nasıl taşıyorlar, ha? Nasıl? Altlarında arabalar; işte, böyle olursa ben de dövüşürüm. Savaş diye buna derler işte! Şu makinelilere bak, he hey! Ya toplar? Şu hale bak sen, savaşı kaybettik diye ne şaşırıyorsun? Şu hale bak! Almanların böylesine güçlü olması onları şaşırtıyor, büyülüyor onları. Şimdi kendilerini daha az suçlu hissediyorlar artık: “Bunlar yenilir mi be? Bunlar yenilebilir mi hiç?” Brunet bu hayran, bu şaşkın yenilmişlere bakıyor; işte, hammadde bu, diye düşünüyor. Bir halta benzer şey değil aslında, ama ne olursa olsun, madem iyisi yok elinde. Nerede olursa olsun, çalışmak gerek ve içlerinde kurtarılabilecek olanlar da vardır kuşkusuz. Almanlar geçip gitmiştir, kervan yolun kenarlarında tırmanıyor şimdi, işte, siyah noktacıklarıyla doldurdukları bir basketbol sahasındalar, oturuyorlar, yatıyorlar, güneşe karşı mayıstan kalma gazetelerle başlarına kocaman külahlar yapıyorlar; Bir at yarışı gününün kalabalığı sanki ya da pazar günü Vincennes Ormanı. “Ne oldu da durduk?” “Bilmem,” diyor Brunet. Bu devrilmiş kalabalığa tiksintiyle bakıyor, oturmak istemiyor canı, ama sersemce bir şey bu, küçümsememek gerek, bu kötü bir çalışmanın, başaramamanın ilk koşulu; küçümsemek. Hem sonra, kim bilir ne kadar yürüyecekler daha, gücünü harcamamalı, oturuyor. Ardından bir Alman geçiyor, sonra bir ikinci: Dostça gülerek onlara bakıyorlar, hoş gören bir alayla soruyorlar: “İngilizler nerede?” Brunet onların siyah ve yumuşak çizmelerine bakıyor, yanıt vermiyor, Almanlar uzaklaşıyorlar; ince uzun bir feldwebel arkada kalıyor ve sitem dolu bir hüzünle: “İngilizler nerede? Zavallı Fransızlar, zavallı dostlarım, İngilizler nerede?” Kimse yanıt vermiyor: Subay başını sallıyor. Almanlar uzaklaşınca Lambert dişlerinin arasından küfrediyor: “İngilizler, İngilizler... ananın örekesindeler İngilizler. Tanrı topunun birden belasını versin!” “Eh, eh!” diyor Moûlu. “Ne?” Moûlu, “İngilizler bunları korkutuyor şimdi,” diye anlatıyor. “Ama onlar İngilizlerin de ağzına edecekler, hem de çok uzak değil, yakında. Anladın mı?” “Hadi be sen de! Git işine!” “Tabii, ne sandın ya, salak? Şimdi korkmuyorlar tabii, adalarına çekilmişler, erkeklik taslıyorlar. Ha ha! Almanlar Manş’ı bir geçsinler, görürüm ben o orospu çocuklarını. Bir Fransız’ın dayanamadığı yerde bir İngiliz dayanabilir mi ulan? Bir İngiliz, bir hindi dayanabilir mi ulan?” “Savaşı İngilizler kazanacak ha, bizim kazanamadığımız savaşı?” Neredeler, yoldaşlar nerede? Brunet yalnız hissediyor, on yıldır böylesine yalnız hissetmemiştir. Susamış, aç, ama susadığı için, acıktığı için kendinden utanıyor; Moûlu ona dönüyor: “Yemek vereceklermiş bize,” diyor. “Sahi mi?” “Feldwebel söylemiş: Ekmekle konserve dağıtacaklarmış.” Brunet gülümsüyor. Yemek vermeyeceklerini biliyor çünkü. Yemek vermeyecekler, dize getirmeye doymaz onlar. Birden biri ayağa kalkıyor, sonra başkaları, sonra hepsi ayağa kalkıyorlar, yeniden yola koyuluyorlar; Moûlu öfkeden deliye dönmüş, bağırıyor; “Niye kalkıyorsunuz? Kim dedi size kalkın diye?” Kimse yanıt vermiyor, Moûlu, kıpkırmızı tekrar bağırıyor: “Gitmeyin, yemek verecekler, gitmeyin!” Ama sürü, kör ve sağır, yola çıkmıştır tekrar. Yürüyorlar. Bir orman. Soluk, kızıl ışınlar yapraklardan süzülüyor, yetmiş beşlik üç top, yol kenarında kendi kaderine terk edilmiş, açık, karanlık ağızlarıyla hâlâ Batı’yı gözlüyor; insanlar mutlu şimdi, çünkü yol gölgeli, serin; bir Alman taburu geçiyor yanlarından. Sarı, kıvırcık çocuk, dudaklarında sinsi bir gülümsemeyle seyrediyor, yarı kapalı gözkapaklarının altından kendisini yenenlere bakıyor, eğleniyor bakarken, bir kedinin fareyle oynadığı gibi oynuyor onlarla, üstünlüğünün keyfini çıkarıyor. Moûlu, Brunet’nin koluna yapışıyor, sarsıyor, heyecanla, “Bak bak!” diyor. “Şu siyah bacayı gördün mü?” “Gördüm. Ne var?” “Baccarat orası.” Ayaklarının ucuna basarak yükseliyor, iki elinin ağzının iki yanına koyarak bağırıyor: “Hey, çocuklar, Baccarat’ya geliyoruz. Öndekilere söyleyin, burası Baccarat.” İnsanlar yorgun, insanlar yılgın, güneş gözlerinin içinde, itirazsız, tekrarlıyorlar: Baccarat! Baccarat! Ama umurlarında değil aslında. Sarı, kıvırcık çocuk, Brunet’ye soruyor: “Baccarat, bu adı biliyorum ben, dantel mi vardı burada?” “Hayır, cam eşya.” diyor Brunet. Sarı, kıvırcık çocuk gelişigüzel bir hareket yapıyor, ama sesi kaygılı: “Ha!” diyor “Ha!” Kent güneşin içinde simsiyah, yüzler hüzünle kapanıyor, bir ses, hüzünle, “Ne tuhaf,” diyor, “bir kent!” Boş, insansız bir yoldan geçiyorlar, yol, kaldırımlar cam kırıklarıyla pırıl pırıl, sarı, kıvırcık çocuk cam kırıklarını göstererek alayla gülüyor: “İşte,” diyor, “Baccarat’nın camları.” Brunet başını kaldırıp bakıyor; evlere dokunulmamış, ama camlar paramparça; ardından ses tekrarlıyor: “Bir kent! Ne tuhaf!” Bir köprü, kervan duruyor, milyonlarca göz köprünün altındaki suya bakıyor: Beş Alman çıplak, mutlu, suda oynuyorlar, çocuksu çığlıklarla dalıp çıkıyorlar suya; yirmi bin Fransız üzerlerinde kül renkli üniformaları, yüzleri, kül rengi, terli, bitkin, susuz, on ay boyunca tankların, topların yaptığı çelik duvarın ardına saklanmış ve şimdi, rahat ve küstah bir umursamazlıkla cam kadar dayanıksız, etten, kemikten, çıplak bedenlerini sergileyen düşmana bakıyorlar. Bu, demek bu, bundan ibaret: Bir koca ülkeyi dize getiren bu dayanıksız, bu ölümlü ve beyaz et demek. Kalabalık sessiz ve derin bir iniltiyle yırtılıyor: Kazanmış ordunun gururlu ve küstah zafer arabalarıyla geçişini öfkesiz gözlerle seyredebilmişlerdir, ama serin suda birdirbir oynayan tüylü, sarışın Almanlar, bu küfürdür onlara. Lambert parmaklıktan eğilerek bakıyor; mırıldanıyor: “Su ne güzeldir kim bilir!” Bu bir özlem değildir artık, bir ölünün umutsuz geçmişe dönüşüdür yalnızca. Kalabalık, ölü ve unutulmuş kalabalık, bütün değerlerini yitirmiş bir savaşa gömülmüş kalabalık, sıcak, öldürücü bir kuraklık içinde, ayaklarıyla tozdan anaforlar yaparak yola koyuluyor yeniden. Yolun ucunda büyük bir kapı gıcırdayarak açılıyor, yüksek duvarlar birbirine yaklaşıyor, geniş bir avlunun sonunda, titreyen havanın ötesinde Brunet kepenkleri kapalı büyük bir bina görüyor; yürüyor, arkadan itiyorlar: “İtmeyin,” diyor, “hepimiz gireceğiz nasılsa.” Kapıdan giriyorlar, Moûlu rahatlamış bir gülümsemeyle, “Bugünlük bu kadar,” diyor, “yolculuk sona erdi.” Yolculuk sona erdi, siviller ve kazanmışlar dünyası sona erdi, bitti, yok artık, kavaklar ve güneşte ürperen sular yok; bitti, onlar yüzyıllık, ihtiyar, değersiz ve ölü savaşlarını bu dört duvar arasına gömecekler, kendi özsuları içinde kendileriyle kalacaklar bundan böyle, yalnız, yapayalnız ve tanıksız. Brunet yürüyor, arkadan itiyorlar, avlunun dibine kadar yürüyor, yüksek, kirli beyaz bir duvarın altında duruyor, Moûlu dirseğiyle dürtüyor onu: “Burası jandarma kışlası,” diyor. Yüz pencere, yüz kapalı kepenk, üç basamak merdiven üzeri dar bir çatıyla örtülü ana kapıya çıkıyor. Solda, binadan üç-beş metre ötede alçak bir tuğla duvar var. Brunet duvara dayanıyor, duruyor. Avlu ağır ağır doluyor, aralıksız bir akın önden gelenleri birbiri üzerine yığıyor, kışlanın duvarlarına itiyor, duvarlara yapıştırıyor onları, geliyor, peş peşe, durmadan geliyor, sonra birden büyük, gıcırtılı kapı kapanıyor yeniden. “Eh,” diyor Moûlu, “eve geldik artık.” Lambert sinsi bir mutlulukla kapıya bakıyor: “Dışarıda sürüyle adam kaldı,” diyor, “sokakta yatacak onlar.” Brunet omuz silkiyor: “Ha burada yatmışsın, ha dışarıda, sokakta.” “Yok, aynı şey değil,” diyor Lambert. Sarışın, kıvırcık çocuk başını sallıyor: “Aynı şey değil,” diyor o da. Lambert, birden heyecanlanıyor: “Biz, çatısı olmayan bir evdeyiz,” diyor, “sokakta değiliz.” Brunet dönüyor, sırtı kışlaya dönük, avluya bakıyor: Avlu, ayaklarının altından başlayan yayvan bir yokuşla karşı duvara doğru yükseliyor. Duvarda iki nöbet kulesi var, nöbet kuleleri boş. Ortada yeni dikildiği besbelli demir çubuklar arasına dikenli teller gerilmiş, bu tuhaf çit avluyu eşit olmayan iki bölüme ayırıyor. Küçük olan, duvarla dikenli teller arasında kalan bölümde kimse yok şimdi, boş. Öbüründe, tellerle bina arasında kalan bölüme kalabalık yığılmış. İnsanlar tedirgin hepsi, kararsız, bir yabancı eve konuk olmuşlar sanki, kimse oturmaya cesaret edemiyor, torbaları, paketleri ellerinde, ter yanaklarından süzülüyor, o Fransızlara özgü zekâ silinmiş yüzlerinden, güneş bütün anlamlarından boşalmış şaşkın gözlerine giriyor, burada, bu rahatsız ve geçici küçük ölüme sığınarak geçmişten ve yakın gelecekten kaçmak umudundalar hepsi. Brunet susadığını kendine itiraf etmek istemiyor, torbasını yere bırakmış, elleri cebinde, ıslık çalıyor. Bir çavuş selam veriyor geçerken, Brunet gülümsüyor, ama selam vermiyor, çavuş yanına geliyor: “Ne bekliyoruz?” diye soruyor. “Bilmem.” Uzun, zayıf, sağlam, gözleri kibirle bulanmış bir adam bu, siyah bıyığı kemikli yüzüne ikiye bölmüş; hırçın ve acele hareketlerle konuşuyor: “Kim komuta ediyor burada?” diye soruyor. “Kim olacak? Almanlar tabii.” “Bizimkilerden, bizim subaylardan kim var?” Brunet alayla gülüyor. “Arayın, birilerini bulursunuz belki,” diyor. Çavuşun gözleri küçümseyen bir şaşkınlıkla Brunet’nin gözlerine dikiliyor: İkinci adam olarak emretmek istiyor o, boyun eğmenin sarhoşluğuyla emretmenin zevkini bir arada tatmak istiyor. Ama Brunet emretmeyecek, emretmek istemiyor, son askeri düşüp öldüğü an komutanlığı sona ermiştir onun. Şimdi kafasında büsbütün başka şeyler var. Çavuş, sabırsız, soruyor: “Bu zavallıları neden ayakta bekletiyorlar sanki?” Brunet yanıt vermiyor. Çavuş ona öfkeyle bakıyor, sonra kendi başına komut vermeye razı oluyor. Dikiliyor, ellerini ağzının iki yanına siper ederek bağırıyor: “Çök! Herkes otursun! Emri birbirine iletsin! Herkes otursun!” Başlar, korkulu, kararsız, dönüp bakıyor, bedenler kımıldamıyor. Çavuş tekrar bağırıyor: “Herkes otursun!” Adamlar uykulu gözlerle birbirlerine bakıyorlar, sesler, bir yankı gibi tekrarlıyor: Çök! Herkes otursun! Herkes oturuyor, kalabalık dalgalanıyor, çöküyor. Haykırış başların üstünde anaforlanıyor, avlunun bir ucundan öbür ucuna, koşuyor, karşıda duvara çarpıyor ve sırlı bir değişimle, ters dönerek geri geliyor: Herkes kalksın, ayakta bekleyin, emir bekleyin! Çavuş Brunet’ye şaşkın gözleriyle bakıyor, karşıda avlunun öbür ucunda bir rakibi var demek. Adamlar irkiliyor, yerden torbalarını toplayarak kalkıyorlar, korkmuş gözlerle birbirlerine bakıyorlar. Ama çoğu kalkmamıştır, kalkanlar da ağır ağır tekrar yere çöküyor, oturuyorlar. Çavuş eserini yavan bir gülümsemeyle seyrediyor. “Bir komut vermeye bakar!” diyor. Brunet ona bakıyor, birden: “Oturun, çavuş!” diyor. Çavuş gözlerini kırpıştırıyor, Brunet tekrar: “Oturun!” diye emrediyor. “Çök emri verildi.” Çavuş tereddüt ediyor, sonra Lambert’le Moûlu’nun arasında, yere kayıyor: Kollarıyla dizlerini kucaklıyor, Brunet’ye aşağıdan yukarı doğru, ağzı açık, bakıyor. Brunet anlatıyor: “Ben ayakta kalıyorum. Başçavuşum ben.” Brunet oturmak istemiyor: Topuklarından kalçalarına kramplar dolaşıyor, ama oturmak istemiyor. Binlerce sırt görüyor şimdi, kımıldayan enseler, tuhaf hareketlerle sallanan omuzlar görüyor: Bu kalabalığın tuhaf tikleri var. Kalabalığın korkmuş bir yürek gibi attığını görüyor, heyecansız, zevksiz, işte, hammadde bu, diye düşünüyor. Adamlar, katılaşmış, bekliyorlar; açlıklarını unutmuşlar gibi: Sıcak, midelerini yakmış olmalı. Korkuyor ve bekliyorlar. Neyi bekliyorlar? Bir komut bekliyorlar, bir felaket bekliyorlar ya da geceyi bekliyorlar yalnızca: Onları kendilerinden kurtaracak, uzaklaştıracak herhangi bir şey. Şişman bir asker soluk yüzünü kaldırarak soruyor: “Bu kuleler neden boş? Nöbetçiler nerede?” Bir an bekliyor, güneş gözlerini dolduruyor; sonunda omuz silkiyor, hayal kırıklığıyla, hırçın bir sesle: “Onlar da bizden beter anlaşılan,” diyor. “Herkes kendi dalgasında, işe güce bakan yok.” Tek başına, ayakta, Brunet kafalara bakıyor, düşünüyor: Yoldaşlar bu kalabalığın içinde, saman yığınında kaybolmuş iğneler gibi, onları bulup çıkarmak çok zaman ister. Göğe, gökte simsiyah uçağa bakıyor, sonra gözlerini indiriyor, başını çeviriyor, sağında ayakta duran upuzun bir adam görüyor. Bir onbaşı bu, sigara içiyor. Uçak, korkunç bir gürültüyle geçiyor, kalabalık bir dev madalyon gibi ters dönüyor bir anda, simsiyahtan bembeyaza dönüyor, çiçekleniyor; haşin ve simsiyah başlar yerine, binlerce ve binlerce kamelya, iri, parlak kamelya açılıyor: Gözlükler parlıyor, çiçekler arasında cam parçaları. Onbaşı kımıldamamıştır: Geniş omuzlarını kamburlaştırarak yere, ayaklarının ucuna bakıyor. Brunet onun tıraş olmuş olduğunu çocuksu bir mutlulukla fark ediyor. Onbaşı dönüyor, o da Brunet’ye bakıyor: İri, yorgun gözleri var, burnu yassı olmasa, güzel sayılacak bir yüz bu. Brunet, “Bu yüzü bir yerden tanıyorum ben,” diye düşünüyor. Ama nereden? Anımsamıyor, hiçbir şey anımsamıyor artık: O kadar çok yüz görmüş ki. Vazgeçiyor düşünmekten: Hiç önemi yok bunun, zaten adam da onu tanımış görünmüyor. Brunet birden: “Hey!” diye bağırıyor, adam başını kaldırıyor: “Ha?” Brunet sıkılıyor, adama seslenmeyi hiç istememiştir. Ama adam ayakta duruyor, temiz tıraş olmuş... Brunet istemeye istemeye, “Buraya gel istersen,” diyor “Ayakta durmak istersen, şu duvara dayanabilirsin.” Adam eğiliyor, yerden torbasını alıyor oturanların üzerinden atlayarak Brunet’nin yanına geliyor. Uzun, iri yapılı bir adam. “Merhaba!” diyor. “Merhaba!” diyor Brunet. Adam, “Torbamı şuraya bırakabilirim herhalde,” diyor. “Yalnız mısın?” diye soruyor Brunet; “Askerlerim, öldü hepsi,” diyor adam. “Benimkiler de,” diyor Brunet. “Adın ne?” “Ne dedin?” diye soruyor adam. “İsmini soruyordum.” “Ha! Adım, adım Schneider. Seninki?” “Brunet.” Konuşmuyorlar: Bu adamı ne diye çağırdım, rahatsız edecek beni. Brunet saatine bakıyor: Saat beş; güneş kışlanın ardına çekilmiş, ama gök hâlâ yakıyor. Ne bir bulut, ne bir ürperti, ölü bir deniz. Kimse konuşmuyor; Brunet’nin çevresinde adamlar, başları kollarına dayalı, uyumayı deniyorlar, ama korku uyanık tutuyor onları: Doğruluyorlar, başlarını kaşıyorlar ya da içlerini çekiyorlar. “Vay be!” diyor Moûlu. “Şuraya bakın!” Brunet dönüp bakıyor: Ardında bir Alman nöbetçinin önü sıra on, on iki subay, duvar dibinden yürüyorlar. Sarı kıvırcık çocuk dişlerinin arasından, “Bunların hepsi kaçmamış mıydı?” diyor. “Buraya nasıl düşmüş bunlar?” Subaylar sessiz adımlarla uzaklaşıyorlar, kimseye bakmadan; askerler rahatsız bir gülüşle alay etmeye çalışıyorlar, subaylara bakmıyorlar: Birbirlerine bakmaktan korkuyorlar sanki. Brunet, Schneider’e bakıyor, gülümsüyor. Yerde küçük ses patlamaları: Sarı, kıvırcık çocukla tartışan çavuşun sesleri bunlar. Sarı kıvırcık çocuk, “Hepsi,” diyor, “hepsi! Otomobil, kamyon, motosiklet, ne buldularsa basıp gittiler, yüz üstü bıraktılar bizi, piç gibi bıraktılar.” Çavuş kollarını göğsünde kavuşturuyor, “Çok yazık!” diyor. “Bunu söylemeniz çok üzülünecek bir şey.” “Ha ha!” diyor sarı kıvırcık çocuk. “Bunu söyleyen yalnızca biz değiliz. Almanlar da söylüyor aynı şeyi. Bizi enseledikleri zaman alay ettiler bizimle, bize: Fransız ordusu komutansız bir orduymuş, dediler.” “Ya geçen savaşı kim kazandı? Geçen savaşı komutanlar kazanmadı mı?” “Aynı adamlar değildi, değil mi?” “Aynı adamlardı, aynı komutanlardı. Yalnızca emirlerindeki asker başkaydı.” “Yani, savaşı biz mi kaybettik demek istiyorsun? Biz, askerler kaybettik, öyle mi? Ha? Söyle, bu kadarını söyledin, arkasını da getir.” “Söylüyorum işte,” diyor çavuş, “söylüyorum: Düşmanın önünden kaçtınız ve Fransa’yı teslim ettiniz düşmana.” Konuşmadan onları dinleyen Lambert kıpkırmızı oluyor, eğiliyor, çavuşa, “Bana baksana,” diyor “arkadaş, senin ne işin var burada, ha? Sen kaçmadınsa bizimle birlikte nasıl geldin buraya? Yoksa savaş meydanında dövüşürken öldün de burası cennet mi ha? Söylesene! Bana öyle geliyor ki sen ötekiler kadar hızlı koşamadığın için enselendin. Ne dersin?” “Ben senin arkadaşın değilim, ben çavuşum ve senin baban yaşındayım. Kaçmadım da, esir düştüm, çünkü kurşunum bitmişti.” Her yandan adamlar onlara doğru sokuluyor; sarı kıvırcık çocuk onlara, “Duydunuz mu?” diyor. “Duydunuz mu?” Herkes gülüyor. Sarı, kıvırcık çocuk çavuşa dönüyor: “Tabii, babacığım, tabii,” diyor. “Yirmi paraşütçüyü alaşağı ettin, tek başına bir tankı esir aldın. Değil mi? Aynı şeyleri ben de söyleyebilirim: Kanıt yok, tanık yok nasılsa.” Çavuş, ceketinin göğsündeki açık renkli üç noktaya eliyle vurarak, hırsla, gözleri alev alev yanıt veriyor: “Benim tanıklarım bunlar,” diyor, “askerî madalya, savaş madalyası, lejyon donör! 1914’te aldım hepsini, siz o zaman daha doğmamıştınız bile. İşte, işte kanıtlarım!” “Nerede peki madalyaların?” “Almanlar gelirken söküp attım hepsini.” Herkes bağırıyor şimdi, çevresinde, karın üstü yatmışlar, başları havada, fok balıkları sanki: Tuhaf sesler çıkararak havlıyorlar, hırs yüzlerini kızartmış. Çavuş, dizlerini karnına yapıştırarak oturmuş, tek başına, hepsine hükmediyor. Biri, “Git ulan işine!” diye bağırıyor. “Pétain babanın radyosu, Fransa barış istedi, diye bar bar bağırırken ben gidip kendi başıma dövüşecektim, öyle mi? İyi be!” Bir başkası kötü kötü gülüyor: “Generalleriniz şatolarda Almanlarla sarmaş dolaş olurken biz gidip kendimizi öldürtecektik, ha? Öyle mi istiyordun?” Çavuş dönüyor, rahat bir sesle, “Neden olmasın?” diyor. “Savaşlar insanlar ölsün diye yapılır. Ölseniz ne olurdu?” Herkes, şaşkın, aptallaşmış, bakakalıyor, çavuş bu şaşkınlıktan yararlanarak devam ediyor: “Ta baştan beri seyrediyorum sizi,” diyor, 1939 savaşının askeri, şımarık, züppe çocuklar hepsi, karıdan kızdan başka laf etmesini bilmeyen, şımarık, görev duygusundan yoksun, ilgisiz, idealsiz, kendini beğenmiş bir alay çoluk çocuk! Sizinle konuşmaya korkardı insan, yüzbaşı sizinle konuşurken kepini eline alıp özür dilerdi önce: Pardon, size zahmet olacak ama, acaba bugün birkaç tane patates soyabilir miydiniz bize? Çok teşekkür ederim, zahmet oldu! Ha ha! Biliyordum ben, düşünüyordum: Günlerden bir gün gerçekten bir silah patlarsa bunlar ne yapacak diye. İzinler hele... Durmadan izin, izin. O kadar şişiniyordunuz ki karılar kızlar biraz emsin, sömürsün de aklınız başınıza gelsin diye herhalde boyna izne yolluyorlardı sizi. Biz 1914’te iznin lafını edemedik yıllarca. Biz...” “Evet, siz de izinli çıkıyordunuz 1914’te, bal gibi çıkıyordunuz.” “Sen ne biliyorsun? Ha? Orada mıydın yoksa?” “Değildim, ama babamdan çok dinledim o hikâyeleri.” “Marsilya’da mı dövüşmüş yoksa baban, ha? Biz tam iki yıl bekledik bir izin koparabilmek için, gene de en ufak bir nedenle güme giderdi izinler. Gık bile demezdik. Elli iki ay savaştık, elli iki ay içinde evimde kaç gün geçirdim biliyor musun sen? Yirmi iki gün. Evet ya, ne sandın, elli iki ayda yirmi iki gün.” “Anladık,” diyor Lambert, “hayatını anlatmaya kalkışma bize.” “Size hayatımı anlatmıyorum. Yalnızca biz, savaşımızı neden kazandık, siz savaşınızı neden kaybettiniz, bunu anlatıyorum size. Anlamak isterseniz tabii.” Lambert’in gözleri öfkeyle tutuşuyor: “O kadar akıllıysan,” diyor, “söyle bakalım. Siz barışı neden kaybettiniz öyleyse?” Çavuş, “Barışı mı?” diye şaşkın soruyor. Adamlar bağırıyorlar: “Barış! Barış! Barışı neden kaybettiniz?” “Siz,” diyor Lambert, “geçen savaşın kahraman dövüşçüleri, oğullarınızı savaştan korumak için ne yaptınız? Almanya’ya suçlarını ödettiniz mi? Silahlarını elinden alabildiniz mi onun? Renan Bölgesi’ni ne yaptınız? Ya Ruhr Bölgesi’ni? İspanya savaşı ne? Habeşistan ne, nedir, ha?” İnce uzun bir asker, “Ya Versay Antlaşması?” diyor. “Kim imzaladı Versay’ı, biz mi?” Çavuş hırsla gülüyor, “Ben mi imzaladım yoksa?” diyor. “Sen ya, tabii sen, ne sandın? Sen oy veriyordun değil mi? Ben yirmi iki yaşındayım, hiç oy vermedim daha. Ama sen, verdin.” “Neyi kanıtlar bu?” “Şunu kanıtlar ki sen, gittin, kör gibi, hayvan gibi oy verdin ve bizi burnumuza kadar boka soktun. Bu savaşı hazırlaman ya da ona engel olman için koskoca yirmi yıl vardı önünde, sen bu yirmi yılı ne yaptın ha? Ne yaptın bu koca yirmi yılda? Onun için söylüyorum: Sen kahramansan eğer, ben de en az senin kadar kahramanım. Benim de başımda komutanlarım, elimde silahım olsaydı en az senin kadar dövüşürdüm ben de. Ama neyle dövüşecektim? Söylesene? Kurşunum bile yoktu, kurşunum!” “Kurşunun olmadıysa suç kimde?” diyor çavuş. “Stalin’e kim alkış tuttu? Sırf patronun canına okunsun diye aklına estikçe grev yapan kimdi? Daha çok para isteriz diye bar bar bağıran kimdi, ha? Fazla mesai: Yapmayız! Her hafta iki gün tatil isteriz, her yıl ücretli tatil isteriz, isteriz, isteriz! Ondan sonra otomobiller, kızlar, gezmeler, danslar, sinemalar! Ha? İsteseniz, neler yapabilirdiniz siz. Ama yapmadınız. Çalışmadınız, çalışmak işinize gelmedi. Ben ömrüm boyunca köpek gibi çalıştım, köpek gibi. Ondan sonra...” Sarı kıvırcık çocuk dört ayak üstünde çavuşa sokulmuştur, yüzü kıpkırmızı, hırsla haykırıyor: “Ne dedin, ne dedin? Çalışmadık mı? Söylesene ha? Ben on bir yaşında okulu bıraktım, babam öldü, on bir yaşından beri çalıştım ben, dul anama baktım. Anladın mı? Çalışmadık ha?” Savaşı kaybetmiş olmakla suçlanmasına yalnızca gülüyor, ama çalışmamış olmakla suçlanmaya katlanamıyor, affetmiyor bunu. Brunet, “Bununla bir şeyler yapmak umudu olur belki,” diye düşünüyor. Çavuş da dört ayak olmuş hırsla bağırıyor şimdi, birbirlerine bakarak bağırıyorlar. Schneider eğiliyor, engel olmak istiyor, Brunet tutuyor onu: “Bırak,” diyor, “oyalansınlar.” Schneider itiraz etmiyor, doğruluyor, tuhaf gözlerle Brunet’ye bakıyor. “Hadi, hadi,” diyor Moûlu, “bırakın, dövüşecek misiniz be? Dövüş zamanı geçti. Dövüşmekse, Almanlarla dövüşmek gerekirdi.” Sarı kıvırcık çocuk da oturuyor, omuz silkiyor: “Bak,” diyor, “midemi ağrıttın.” Uzun bir sessizlik: Sarışın, kıvırcık çocuk ayaklarının altındaki otları çekiştiriyor, ötekiler bir an öylece bekliyorlar, sonra hepsi, dört ayak üzerinde sürünerek yerlerine dönüyorlar. Moûlu gülümsüyor, sonra barıştırıcı bir sesle, “Çocukça laflar bunlar,” diyor, “hep çocukça laflar.” Brunet arkadaşlarını düşünüyor, yoldaşları: Dişleri sıkılmış, savaşlar kaybediyorlar, bozgundan bozguna, her adımda zafere biraz daha yaklaşıyorlar onlar. Moûlu’ya bakıyor: “Bu cinsi tanımıyorum ben,” diye düşünüyor. Birden, konuşmak ihtiyacı duyuyor, karşı konulmaz bir ihtiyaç, Schneider orada, Brunet, “Gördün ya,” diyor Schneider’e, “telaşlanmaya değmez.” Schneider yanıt vermiyor, ağır, güzel yüzü renksiz kalıyor. Brunet sıkılıyor birden, sırtını dönüyor: Pasif karşı koyuştan nefret eder o. “Biraz bir şey yiyebilseydik,” diyor Lambert. Moûlu, duvarları demir telli çitten ayıran boşluğu gösteriyor, ağır, duygulu bir sesle konuşuyor, bir şiir söylüyor: “Buradan gelecek,” diyor, “buradan gelecek işte, kapılar açılacak, kamyon girecek içeri ve bize, demir tellerin üstünden ekmekler atılacak” Brunet Schneider’e yan gözle bakarak alay ediyor: “Gördün ya,” diye tekrarlıyor, “telaşlanmaya değmez. Savaş, bozgun, yenilgi, hepsi çocukça laflar bunlar. Aslolan, ekmek.” Schneider’in gözkapaklarına kısacık bir alay pırıltısı yapışıyor. Hüzünlü bir sesle, “Ne yaptılar bunlar sana, dostum?” diyor. “Hoşlanmıyor gibisin.” Brunet, hırçın, “Hiçbir şey yapmadılar,” diyor. “Ama onları duyuyorum. Yeter bu.” Schneider’in bakışları yarı açık tuttuğu sağ elinde, tırnaklarına bakıyor, kalın, yumuşak sesiyle, “İnsanları sevmedikçe onlara yardım etmek zordur,” diyor. Brunet kaşlarını çatıyor; <i>Huma</i>’da çok resmim çıktı, tanımak kolay beni. “Onlara yardım etmek istediğimi ne biliyorsun?” Schneiderin yüzü kapanıyor, gevşek bir sesle, “Hepimiz birbirimize yardım etmek zorundayız,” diyor. “Tabii,” diyor Brunet. Kendinden memnun değil, hiç değil; önce öfkelenmemesi gerekirdi. Ama asıl, öfkesini, bu öfkeyi paylaşmak istemeyen şu serseme gösterdiği için kızıyor kendine. Gülümsüyor, duruluyor, gülümseyerek, “Öfkem onlara değil,” diyor. “Kime öyleyse?” Brunet Schneider’e dikkatle bakıyor, “Onları aldatanlara!” diyor. Schneider kötü kötü gülüyor, sonra sözcüğün üzerine basarak düzeltiyor: “Bizi aldatanlara. Hepimiz aynı bayrakla yola çıktık çünkü.” Brunet az önceki öfkesinin içinde yeniden kabardığını duyuyor, boğazına bir şey tıkanır gibi oluyor, zorlukla, “Nasıl istersen,” diyor, “öyle olsun. Ama şunu söylemek isterim ki ben asla hayale kapılmadım.” “Ben de kapılmadım,” diyor Schneider. “Ama neyi değiştirir bu? Aldatılmış ya da aldatılmamış, buradayız işte.” “Ne olacak? Burada olmuşuz, başka yerde olmuşuz, ne fark eder aslında?” Brunet durulmuştur şimdi, serinkanlılıkla, “Nerede insanlar varsa, benim yerim orası,” diye düşünüyor, “yerim orası, işim orası.” Schneider bakışlarını kapıya çevirmiş, konuşmuyor artık. Brunet ona öfkesiz gözlerle bakıyor: Kim bu, nasıl bir adam? Bir aydın mı? Anarşist mi? Savaştan önce neydi? Biraz fazla hantal, kapıp koyvermiş biraz, ama bütünüyle iyi, işe yarayabilir. Akşam duvarların, görünmeyen simsiyah kentin üzerine, pembe ve gümüşlü, ağır ağır iniyor. İnsanların dalgın gözleri var şimdi, artık kıpırdamıyorlar, askerlere özgü o büyük sonsuz sabır akşamla birlikte inmiş üzerlerine: Bekliyorlar. Günlerce, günlerce postayı beklemişlerdir, izinleri, Alman saldırısını beklemişlerdir, bu onların, savaş sonunu beklemeleridir gerçekte. Savaş bitmiştir ve onlar, hâlâ bekliyorlar. Ekmek yüklü kamyonu bekliyorlar, Alman nöbetçileri bekliyorlar, barışı bekliyorlar şimdi de, yalnızca önlerinde bir küçücük gelecek kırpıntısı görebilmek için, ölmemek için yalnızca. Gecede, çok uzakta, geçmişte, çok uzakta bir çan çalıyor. Moûlu gülümsüyor: “Hey, Lambert, belki de barış imzalandı,” diyor. Lambert de gülüyor, birbirlerine göz kırpıyorlar. Lambert ötekilere anlatıyor: “Bir güzel kafaları çekip zom olmaya yemin ettik biz,” diyor. “Barış olduğu gün,” diyor Moûlu. Sarı kıvırcık çocuk alayla gülüyor: “Barış olduğu gün,” diyor, “ben, on beş gün hiç ayrılmayacağım.” “Ne on beş gün, ne bir ay,” diyor ötekiler. “Geberip gidene kadar içeceğiz be. He hey! Geberene kadar içeceğiz.” Sabırla, birer birer, usul usul, umutlarını kırmak, hayallerini yok etmek, korkunç, aklın almayacağı kadar korkunç koşulları çırılçıplak onlara göstermek ve onlara herkesten, her şeyden ve en önemlisi, kendi kendilerinden nefret etmeyi Öğretmek gerek. O zaman... bu kez bakan Schneider’dir, düşüncelerini okuyormuş gibi. Haşin bir bakış. Brunet de aynı haşin gözlerle ona bakıyor. “Zor olacak,” diyor Schneider. Brunet, kaşlarını kaldırıyor, bekliyor. Schneider, “Zor olacak,” diyor tekrar. “Hangisi zor olacak?” “Bize bir bilinç kazandırmak. Çok zor olacak. Bir sınıf değiliz biz. Düpedüz bir sürü yalnızca. Çok az işçi var: Köylüler, küçük burjuvalar. Çalışmıyoruz bile: Hiçbir varlığı olmayan varlıklarız biz.” Brunet, elinde olmadan, “Korkma,” diyor. “Çalışacağız günün birinde...” “Evet, çalışacağız tabii, biliyorum. Ama tutsaklar gibi çalışacağız ve hiçbir zaman, büyük sürüden artakalmış bir tortu olmaktan kurtulamayacağız. Bize paylaşabileceğimiz nasıl bir duygu önerebilirsin sen? Bir grev, grevcilere güçlerinin bilincini duyurur. Ama burada bütün Fransız tutsakları ellerini kavuşturup kımıldamadan otursalar, Alman ekonomisinde en küçük bir kıpırtı yaratamazlar. O halde?” Soğuk gözlerle birbirlerine bakıyorlar; Brunet, “Demek beni tanıdın,” diye düşünüyor, “günah benden gitti Öyleyse: Gözümü üzerinden ayırmayacağım senin.” Birden, nefret Schneider’in yüzünü aydınlatıyor, sonra, hemen de aynı anda sönüyor aydınlık, Brunet bu nefretin kime dönük olduğunu kestiremiyor. Birden, bir ses, şaşkın ve hayran, bağırıyor: “İşte, işte, Almanlar!” “Nerede? Nerede?” Herkes başını kaldırıyor. Soldaki nöbet kulesinde bir Alman askeri görünüyor, başında kask, elinde makineli tabanca, belinde el bombası, arkasından bir asker daha yürüyor, omzunda tüfek. Biri, “Eh,” diyor, “geç oldu, ama sonunda hatırladılar bizi.” Hepsi rahatlamış görünüyorlar şimdi: Yasaları, yasakları ve değişmez sürekliliği ile insanların dünyası geri dönmüştür onlara, insanoğlunun egemenliğindeki dünya geri dönmüştür. Başlar ikinci kuleye çevriliyor: İkinci kule boş henüz, ama insanlar inanmış gözlerle bakarak bekliyorlar, postanede, gişenin açılmasını ya da tren yolunda, mavi trenin geçmesini bekledikleri gibi. Duvarın üzerinde bir kask görünüyor, sonra bir ikinci: Makineli tüfek taşıyan, başı kasklı iki canavar, korkunç silahı parmaklığa yerleştiriyor, namluyu kalabalığa çeviriyorlar. Kimse korkmuyor: İki nöbet kulesi de dolu şimdi, duvarın üzerinde bekleyen nöbetçiler serüvensiz, rahat bir gece vaat ediyor, hiçbir emir onları uykularından koparıp karanlığa, karanlık yollara fırlatmayacak; kendilerini güvenli hissediyorlar. Gözlüklü, iri yapılı bir adam, bir papaz cebinden bir küçük İncil çıkarıyor, mırıldanarak okumaya koyuluyor. Suçları bağışlatıyor, diye düşünüyor Brunet, ama öfke içine sokulmadan üzerinden geçip gidiyor. Dinleniyor. On beş yıldan beri ilk kez bir gün, ağır ağır, kendiliğinden, yapacak hiçbir şey olmadan geceye doğru akıyor. Uzak, tanıdık bir haz, başıboşluk hazzı çocukluğundan geri dönüyor ona: Gök orada, duvarın üzerinde, toz pembe, elle tutulacak kadar yakın ve yararsız. Brunet göğe tuhaf bir utançla bakıyor, sonra yere, ayaklarının dibinde kımıldayan, alçak sesle konuşan, torbaları, paketleri açan, kapayan, tekrar açan, tekrar kapayan insanlara bakıyor: Bir gemi güvertesine sığınmış göçmenler bunlar. Ne suçları var? diye düşünüyor ve canı gülümsemek istiyor onlara. Ayaklarının acıdığını düşünüyor, Schneider’in yanına, yere oturuyor, postallarının bağlarını gevşetiyor. Esniyor, tıpkı gök gibi yakın, gök kadar yararsız bedenini hissediyor birden, kendi kendine: “Hava serinliyor,” diye söyleniyor, “yarın işe başlayacağım.” Yer kül rengi bir aydınlıkla aydınlık; küçük, yumuşak, anlaşılmaz bir tıkırtı duyuyor Brunet, kesik kesik, düzensiz bir ses, tempoyu yakalamaya çalışıyor, bunun mors işareti olduğunu düşünerek eğleniyor, sonra, birden anlıyor: “Birinin dişleri birbirine çarpıyor.” Doğruluyor, önünde çıplak bir sırt fark ediyor, üzerinde simsiyah, korkunç bir kabukla çıplak bir sırt, yolda bağıran asker bu, ona kadar sürükleniyor: Çocuğun tüyleri diken diken, titriyor. “Şşşt!” diyor Brunet. Çocuk yanıt vermiyor. Brunet torbasından bir yün kazak çıkarıyor. “Şşşt!” Çıplak omza dokunuyor. Çocuk ulumaya başlıyor birden, dönüyor. Brunet’ye bakıyor, nefes nefese, yapışkan bir sümük burun deliklerinden ağzına doğru akmış. Brunet onun yüzünü ilk kez görüyor: Çok genç, çok güzel bir çocuk bu, morarmış yanakları, kirpikleri dökülmüş iri gözleri var. Brunet usulca, “Korkma,” diyor, “korkma. Şu kazağı giy.” Çocuk kazağı ürkek bir tavırla alıyor, uslu bir çocuk gibi sırtına geçiriyor, kolları iki yana açık, hareketsiz duruyor. Kazağın kollan fazla uzun, çocuğun omuzlarından düşüyor. Brunet gülüyor, “Kollarını kıvır,” diyor. Çocuk yanıt vermiyor, kımıldamıyor, Brunet onun kollarını tutuyor, kazağı yukarı kıvırıyor: “Bu akşam!” diyor çocuk. “Yok canım! Sahi mi? Ne oluyor bu akşam?” “Tören bu akşam. Kurban edecekler bizi.” “İyi,” diyor Brunet. “İyi, çok iyi.” Çocuğun cebini karıştırıyor, kirli, kanlı bir mendil buluyor, fırlatıp atıyor mendili, cebinden kendi mendilini çıkarıyor, uzatıyor: “Şu burnunu bir sil bakalım.” Çocuk burnunu siliyor, mendili cebine sokuyor, titremeye başlıyor yeniden. Brunet, usul usul başını okşuyor, bir kediyi okşar gibi. “Haklısın,” diyor, “haklısın!” Çocuk sakinleşiyor, dişleri birbirine vurmaz oluyor. Brunet yanındakilere dönüyor. “Tanıyan var mı içinizde?” Canlı gözlü, ufak, esmer biri dirseklerine dayanarak doğruluyor: “Adı Charpin,” diyor. “Ara sıra bak ona,” diyor Brunet. “Bir bok yemesin.” “Bakarım,” diyor esmer, ufak genç adam. “Senin adın ne?” “Vernier,” diyor adam. “Ne iş yapardın?” “Lyon’da tipograftım.” Tipograf: Üçte bir şans. Yarın konuşurum onunla.. “İyi geceler.” “İyi geceler.” Brunet yerine dönüyor. Oturuyor, bir bilanço yapıyor kafasında: Moûlu tüccardır mutlaka. Çok az ümit var onda. Çavuşta da ümit yok, yontulması olanaksız. Lambert şaşkının biri, şu sıra sinizminin altında her şeyiyle tam çözülme halinde. Kazanılabilir. Kuzeyli, o bir tarlafaresi. Üzerinde durmaya değmez. Brunet tarlafarelerini sevmiyor. Sarı kıvırcık çocuk: Lambert’le ikisi aynı hamurdan yoğrulmuş; ama sarı kıvırcık çocuk daha zeki, hem sonra çalışmaya saygısı var onun, hammaddenin en iyisi o. Tipograf: Belki de genç bir yoldaş o. Brunet, sigarasını içen Schneider’e bakıyor, Schneider, hareketsiz, gözleri iri iri açılmış, uyuklar gibi. “Bakalım, görürüz,” diye düşünüyor Brunet. Genç papaz İncili elinden bırakmış, konuşuyor; yanında, yarı yatmış üç genç adam onu saygılı bir gülümsemeyle dinliyorlar. Şimdiden üç kişi: Bu hızla beni geçecekler, hiç olmazsa ilk günlerde. Bunlar şanslı, diye düşünüyor Brunet. Nerede olsa çalışabilirler, hatta pazar günleri, pazar dualarını yaptırabilirler. Moûlu içini çekiyor, “Bu gece gelmezler artık,” diyor. “Kimler?” diye soruyor Lambert. “Kamyonlar, karanlık bastı artık.” Yere uzanıyor, başını torbasına dayıyor. “Dur,” diyor Lambert, “bende bir çadır bezi var. Kaç kişiyiz?” “Yedi,” diyor Moûlu. ‘Yedi mi? Hepimizi alır öyleyse. Yan yana yatarız.” “Battaniyesi olan var mı içinizde?” Moûlu torbasından battaniyesini çıkarıyor, çavuşla Kuzeyli kendilerininkini çıkarıyorlar, sarı kıvırcık çocuğun battaniyesi yok. Brunet’nin de yok. “Zararı yok,” diyor Lambert, “olanlar hepimize yeter.” Karanlıktan bir yüz sıyrılıyor, utangaç, gülümseyen bir yüz, bir ses, “Çadır bezine uzanmama izin verirseniz battaniyemi paylaşırım sizinle,” diyor. Lambert’le Moûlu soğuk gözlerle saygısız yabancıya bakıyorlar. Lambert, “Yer yok,” diyor. Moûlu, daha yumuşak, anlatıyor: “Burada, arkadaşlar, kendi kendimize yatmak istiyoruz,” diyor. Gülümseme kayboluyor, gece yutuyor gülümsemeyi. İşte: Büyük toplumun içinde bir küçük toplum şekillendi bile, rastlantının yaptığı bir küçük toplum, dostluktan, gerçek dayanışmadan yoksun, ama buna karşın şimdiden başka insanlara, kendi içindekilerden başka insanlara kapalı bir toplum: Brunet bu toplumun içinde. “Gel,” diyor Schneider, “ikimiz benim battaniyeyle yatarız.” Brunet tereddüt ediyor, “Biraz sonra,” diyor. “Canım yatmak istemiyor şimdi.” “Ben de istemiyorum,” diyor Schneider. Ötekiler battaniyelere sarınırken onlar, ikisi, yan yana oturuyorlar: Schneider, sigara içiyor, sigarayı, avucunda saklıyor, nöbetçiler görmesin diye. Cebinden bir paket sigara çıkarıyor, uzatıyor: “Bir sigara alır mısın? Şu duvarın arkasına geç, yak, oradan alevi göremezler.” Brunet sigara içmek istiyor, ama gene de reddediyor: “Mersi, şimdi istemedi canım.” Okul çocuğu kaçamaklarını kabullenemiyor içi, on altı yaşını geçeli çok oldu: Küçük nedenlerle Almanlara isyan eder görünmek, onları iradesine toptan, önceden boyun eğmek anlamına gelir aslında. İlk yıldızlar parlamaya başlamış, duvarların ötesinden, uzaktan tuhaf, yabancı, bilinmedik bir şarkı geliyor kulaklarına: Kazanmışların şarkısı. Yirmi bin yorgun, hırpalanmış beden üzerinden uyku ağır ağır akıyor, her beden bir dalga. Bu hüzünlü, karanlık, taş avlu bir deniz gibi, bir ölü deniz gibi inliyor. Brunet hiçbir şey yapmamaktan yorulmuştur: Bir güzel, yıldızlı gök, bir başını kaldırıp baktığı an güzeldir insan için, bir an için. Uyumak daha iyi. Esneyerek Schneider’e dönüyor ve birden gözleri sertleşiyor; canlanıyor: Schneider bırakmış, dalgın, sigarası sönmüş, yakmamış, izmarit öylece, aralık dudaklarından sarkıyor; hüzünlü gözlerle göğe bakıyor Schneider, şimdi onun içinde sakladıklarını öğrenebilir belki, şu anda. “Parisli misin?” diye soruyor Brunet. “Hayır.” Brunet dertli bir sesle: “Ben Paris’te oturuyorum, ama aslında Combloux’luyum, Saint-Etienne’li.” Birkaç saniye sonra Schneider isteksiz, “Ben Bordeaux’luyum,” diyor. “Ha!” diyor Brunet. “Bordeaux ha? Bilirim Bordeaux’yu. Güzel, ama hareketsiz bir kent. Değil mi? Orada mı çalışıyordun?” “Evet.” “Ne iş yapardın?” “Ne iş mi yapardım?” “Evet?” “Bir avukatın yanında kâtiptim.” “Ha!” diyor Brunet. Esniyor: Schneider’in askerlik cüzdanını görmeli mutlaka, ne yapıp yapıp görmeli. “Ya sen?” diye soruyor Schneider. Brunet irkiliyor. “Ben mi?” “Evet!” “Komisyoncu!” “Ne komisyoncusu?” “Ne olursa.” “Anlıyorum,” diyor Schneider. Brunet küçük duvara doğru kayıyor, dizlerini burnuna kadar kaldırıyor, şimdiden uzaklaşmış bir sesle, uyumadan önce gününün bilançosunu yapan rahat, mutlu bir adam gibi içini çekiyor: “İşte böyle!” diyor. Schneider aynı uzak sesle, “İşte böyle!” diye yanıt veriyor. Brunet birden, “Eşi görülmemiş bir rezalet oldu bu,” diyor “Baştan belliydi böyle olacağı,” diyor Scheneider. Brunet omuz silkiyor: “Nasılsa yenilmiştik biz,” diyor, “ilk günden yenilmiştik. Bir an önce olup bittiği daha iyi oldu, kan akmadı boşuna.” Schneider kötü kötü gülüyor: “Kan akmasına,” diyor, “akacak daha. Dur bakalım. Yeni başladı daha, daha çok kanımızı akıtır bunlar” Brunet başını kaldırıyor, dikkatle bakıyor: “Sen,” diyor, “bozguncusun. Ha?” “Bozguncu değilim. Yalnızca gerçeği görüyorum: Bu bir yıkılış, sonun başlangıcı bu.” “Hangi son o?” diye soruyor Brunet. “Sonu gelmedi daha işin. Gelmedi.” Duruyor Brunet, bakıyor, Schneider’in itiraz etmesini bekliyor, ama Schneider susuyor, azarlanmış bir çocuk gibi ayaklarının ucuna bakıyor. Sigarası hâlâ dudaklarının arasında. Brunet bu noktada kalamaz artık, düşüncesini geliştirmesi, şekillendirmesi gerek; ama şimdi o düşünce, deminki düşünce değil. Bu sersem konuşsaydı, sorsaydı, Brunet aç kurt gibi atılacaktı üzerine; şimdi canı konuşmak istemiyor, konuşmak tiksindiriyor onu: Sözcükler bu hantal, duygusuz yığının üzerinden, içine sokulamadan akıp gidecek çünkü, biliyor. “Fransızlar aşırı milliyetçilikleri yüzünden, kör gururları yüzünden savaşa kaybedilmiş gözüyle bakıyorlar. Kendilerini yeryüzünde yapayalnız ve yeryüzüyle baş edecek kadar güçlü sanmışlar her zaman ve günün birinde kahraman orduları bozguna uğrayınca, dünyanın sonunun geldiğine inandılar hemen. Ne büyük aldanış!” Schneider tuhaf bir ses çıkararak başını sallıyor, Brunet bu yanıtla yetiniyor, devam ediyor: “Savaş, daha yeni başlıyor, arkadaş, daha yeni başlıyor. Son değil bu, başlangıç! On aya kalmaz, Cap’tan Bering Boğazı’na kadar tüm dünya silaha sarılacak.” Schneider alayla gülüyor: ‘Ya biz?” diye soruyor. “Biz, Fransızlar,” diyor Brunet, “bir başka cephede savaşı sürdüreceğiz. Almanlar endüstrimizi savaş endüstrisine dönüştürmek isteyecekler. O zaman proletarya duruma el koyacak, engel olacak buna. Engel de olmalıdır. İşte o gün...” Schneider hiçbir hareket yapmıyor, yüzü bomboş. Brunet rahatsız oluyor. Ağır, yüklü susuşlar Brunet’nin savaş taktiğidir, şimdi o kendi silahıyla vuruluyor; Schneider’i konuşturmak istemiştir, ama sonunda konuşan kendisi olmuştur, yenen, Schneider’dir şimdi. O da susuyor, Schneider susmakta devam ediyor; bu susuş çok uzun zaman sürüp gidebilir. Brunet ürkmeye başlıyor: Bu kafa ya bomboş ya da çok dolu. Yakınlarında biri ince, çocuksu bir sesle sızıldanıyor. Bu kez sessizliği bozan Schneider oluyor. Bir çeşit heyecanla, “Duydun mu?” diyor. “Adam düşte bir küçük köpek yavrusu olarak görüyor herhalde.” Brunet omuz silkiyor. Düş gören bir adamı düşünüp kafa yoracak zaman değil şimdi, umurumda değil, bunlarla kaybedecek zamanım yok. Schneider ağır, ihtiraslı bir sesle, “Zavallılar!” diyor. “Zavallılar!” Brunet susuyor. Schneider devam ediyor: “Asla evlerine dönemeyecekler. Asla!” Brunet’ye dönüyor, nefret dolu gözlerle bakıyor. Brunet gülerek, “Hey, ne oluyorsun?” diyor. “Öyle bakma bana: Benim ne suçum var?” Schneider gülmeye başlıyor, yüzü yumuşuyor: “Haklısın,” diyor, “gerçekten, senin suçun yok.” Susuyorlar; Brunet’nin aklına bir şey geliyor, Schneider’e sokuluyor, alçak sesle, “Madem böyle düşünüyorsun,” diyor, “neden kaçmayı denemiyorsun, ha?” “Ha ha!” diyor Schneider. “Evli misin?” “İki çocuğum bile var.” “Karınla iyi değil misin yoksa?” “Ben mi? Çok severim karımı.” “Öyleyse?” “Püff!” diye omuz silkiyor Schneider. “Sen deneyecek misin?” “Bakalım,” diyor Brunet, “sonra karar vereceğim.” Schneider’in yüzünü seçmeye uğraşıyor, ama gece avluyu yutmuştur, hiçbir şey görünmüyor artık, göğe yükselen nöbet kulelerinin karanlık gölgelerinden başka. Brunet esneyerek, “Galiba uyuyacağım,” diyor. “İyi,” diyor Schneider, “ben de uyurum öyleyse.” Çadır bezinin üzerine uzanıyorlar, torbalarını duvara doğru itiyorlar; Schneider battaniyesini açıyor, battaniyeye sarınıyorlar, yan yana. “İyi geceler,” diyor Schneider. “İyi geceler.” Brunet sırtüstü yatıyor, gözleri açık, Schneider’in sıcaklığını duyuyor kalçasında, Schneider’in gözlerinin açık olduğunu düşünüyor: “Bu adamı başıma dert etmem gerekiyordu demek,” diye düşünüyor. Kimin kimi oyuna getirdiğini düşünüyor. Ara sıra, yıldız kümeleri arasında incecik bir aydınlık göğü ikiye biçiyor; Schneider battaniyenin altında kımıldıyor, fısıldıyor: “Brunet, uyuyor musun?” Brunet yanıt vermiyor, bekliyor. Birkaç dakika geçiyor, sonra genizden gelen derin nefesler duyuyor Brunet: Schneider uyumuştur, Brunet uyumuyor, yapayalnız, yirmi bin gece arasında tek aydınlık. Gülümsüyor, gözlerini kapıyor, kendini koyveriyor, iki Arap, ormanın kenarında gülüyorlar: “Abdülkerim nerede?” İhtiyar kadın, “Kumaşçıya gittiyse şaşmam,” diyor. Gerçekten de orada dükkânın önünde oturmuş, çok sakin, rahat bir sesle, uluyor: “Kaatiller! Kaatiller!” Entarisinin düğmelerini koparıyor, her düğme yere düşerken, kuru, keskin, korkunç sesler çıkarıyor: Patlıyor sanki ve her patlamadan sonra bir şimşek çakıyor. “Duvarın arkasında. Duvarın arkasında!” diyor Schneider Brunet oturuyor, alnını kaşıyor, tuhaf ve korkunç seslerle dolu bir geceyle karşılaşıyor birden. “Ne oluyor?” Ne oluyor?” Bir ses, “Kaatiller!” diye hıçkırıyor. Biri Almanca haykırıyor; sonra makineli tüfeğin kuru, keskin takırtıları. Brunet duvarın üstünden bakıyor: Şimşeklerin aydınlığında büklüm büklüm, kupkuru dallarını göğe kaldıran çelimsiz, çirkin ağaçlar görüyor, gözleri acıyor, kafasının içi bomboş, kendi kendine: “Acı çeken insanlık,” diye mırıldanıyor. Schneider onu geri çekiyor: “Acı çeken insanlık: Allah kahretsin! Gebertecekler hepimizi, gebertecekler!” Ses hıçkırıyor: “Köpekler gibi! Köpekler gibi!” Makineli tüfek ateş etmiyor şimdi, Brunet eliyle alnını sıkıyor, iyice ayılmıştır artık: “Ne oluyor?” “Bilmiyorum,” diyor Schneider. “Üst üste iki kez ateş ettiler: İlki belki havayaydı, ama ikincisi tam hedefi buldu mutlaka ” Çevrelerdeki tropik orman hışırdıyor: “Nedir? Ne oldu? Ne oldu?” Oracıkta seçili vermiş şefler, “Susun! Oturun! Kımıldamayın!” diye yanıt veriyor; nöbet kuleleri süt kıvamındaki gökte simsiyah, kulelerde, parmakuçları tetiklerde, makineli tüfeklerin başında bekleyen adamlar var. Duvarın önünde Brunet’yle Schneider diz çökmüş, bir cep fenerinin yuvarlak, bembeyaz gözünü görüyorlar. Göz yaklaşıyor, görünmeyen bir elin ucunda sallanarak yaklaşıyor, kül rengi ve yassı böceklerin üzerinde dolaşıyor, birinden öbürüne atlayarak dolaşıyor. Kısık iki ses Almanca konuşuyor: Brunet yuvarlak, beyaz aydınlığı ta yüzünün ortasına yiyor; kör oluyor bir an, gözlerini yumuyor, bir ses, hırçın bir Alman şivesiyle, “Kim bağırdı?” diye soruyor. Brunet, “Bilmiyorum,” diyor, çavuş kalkıyor, elektrik ışığında dimdik duruyor ayakta, kusursuz ve kibirli: “Bir asker birden çıldırdı,” diyor, “bağırmaya başladı, yanındakiler korktu, ayağa kalktı hepsi, nöbetçi üzerlerine ateş etti.” Almanlar anlamıyorlar; Schneider Almanca konuşuyor onlarla, Almanlar homurdanıyorlar, onlar da konuşuyorlar sonra; Schneider çavuşa dönüyor: “‘Yaralanan oldu mu?’ diye soruyorlar.” Çavuş doğruluyor, iki elini ağzının iki yanına dayayarak karanlığa doğru bağırıyor: “Yaralananları bildirin!” Her yandan, zayıf sesler yanıt veriyor, birden, iki ışık yanıyor, yere kapaklanmış, dize gelmiş kalabalığı okşayan sihirli bir aydınlık; ellerinde sedyelerle Almanlar avlunun ucunda görünüyor, yanlarında Fransız hastabakıcılar var. Alman subay, “Deli nerede?” diye soruyor. Kimse yanıt vermiyor, ama deli orada, ayakta, bembeyaz, titreyen dudaklarıyla orada, gözyaşları yanaklarından süzülüyor, askerler yakalıyor, götürüyorlar, şaşkın, ağzı açık, bırakıyor, ağzını, burnunu Brunet’nin mendiliyle siliyor. Yerde yatanlar, dirseklerine dayanarak kalkıyor, kendi acılarını sonuna kadar yaşamış, sonuna kadar duymuş bu adama bakıyorlar; bu onlara yıkılışı ve ölümü haykırıyor. Almanlar yok oluyorlar, Brunet esniyor; ışık gözlerini kaşındırıyor; Moûlu, “Ona ne yapacaklar şimdi?” diye soruyor Brunet omuz silkiyor, Schneider, “Naziler delilerden hoşlanmaz,” diyor kısaca. Adamlar, sedyelerle gidiyor geliyor, Brunet, “Artık yatabiliriz herhalde,” diyor. Yatıyorlar. Brunet gülüyor: Az önce yattığı yerde, çadır bezinde bir delik var, kenarları kızarmış bir yuvarlak delik. Ötekilere gösteriyor; Moûlu yemyeşil oluyor, elleri titriyor: “Oh! Oh! Aman Tanrım!” diye mırıldanıyor. Brunet gülümseyerek Schneider’e bakıyor: “Sen,” diyor, “benim hayatımı kurtarmış oldun.” Schneider gülümsemiyor, Brunet’ye ciddi ve dikkatli gözlerle bakıyor: “Evet,” diyor, “hayatını kurtardım.” Brunet battaniyeye sarınırken, “Teşekkür ederim,” diyor. Moûlu: “Ben duvarın arkasında yatacağım,” diyor. Işıklar sönüyor birden, orman, karanlıkta hışırdıyor, dalgalanıyor, homurdanıyor. Brunet, gözlerinde güneşle doğruluyor, başının içinde tortulaşan uykuyla, saatine bakıyor: Yedi. İnsanlar çadır bezlerini topluyor, battaniyeleri katlıyor. Brunet pis ve yapış yapış hissediyor: Gece terlemiş, gömlek sırtına yapışıyor. “Allah kahretsin!” diyor sarı kıvırcık çocuk. Moûlu gözlerinde hüzünlü bir bakışla kapalı kapılara bakıyor: “Ekmeksiziz gene,” diyor, “oruç başlıyor gene.” Lambert gözünü açıyor, hırsla, “İyi şey söyle!” diyor. Brunet kalkıyor, avluya bakıyor, bir su borusunun başında kümelenmiş bir küçük kalabalık görüyor, yaklaşıyor: Şişman, iri bir adam çırılçıplak, kadın çığlıkları atarak yıkanıyor. Brunet soyunuyor, sıraya giriyor, sırtına, karnına, soğuk, haşin su dalga dalga çarpıyor. Kurulanmadan giyiniyor, sonra borunun ucundaki hortumu tutuyor, kendinden sonra gelenlere su sıkıyor. Duşun isteklisi az, adamların çoğu gecenin teriyle yetiniyor. “Sıra kimde?” diye soruyor Brunet! Kimse yanıt vermiyor, hortumu bir çeşit öfkeyle yere atıyor. “Kendilerini bıraktılar bile, koyverdiler bile,” diye düşünüyor. Çevresine bakıyor, düşünüyor: İşte, işte adamlar bunlar. Zor olacak. Çok zor. Kolundaki şeritler görünmesin diye ceketini koltuğunun altına alıyor, alçak sesle konuşan bir grubun yanına sokuluyor, nabza bakmak için. Onda dokuz ihtimalle ekmekten konuşuyorlar Brunet memnun olmalı bundan: Ekmek, en güzel başlangıç noktası gerçekte, basit ve paylaşılmış bir şey, açlık; gerçek bu: Aç bir insan çok kolay inandırılabilir. Ama ekmekten konuşmuyorlar; zayıf, uzun biri kızarmış gözlerini Brunet’ye çeviriyor, tanıyor onu, soruyor: “Delinin yanındaki sendin, değil mi?” “Bendim,” diyor Brunet. “Ne yaptı?” “Bağırdı.” “Bağırdı mı? Yalnızca bağırdı mı? Allah belalarını versin: Dört ölü, yirmi yaralı. Allah belalarını versin. Dört ölü, yirmi yaralı.” “Ne biliyorsun?” diye soruyor Brunet. “Gartiser söyledi.” Gartiser kısacık bir adam; ciddi, kederli gözleri var. “Hastabakıcı mısın?” diye soruyor Brunet. Gartiser başını sallıyor: Evet, hastabakıcıdır, Almanlar onu gece kışlanın arkasındaki ahırlara götürmüşler, yaralılara bakması için. “Biri elimde öldü,” diyor Gartiser. “Boktan iş!” diyor biri. “Tam eve dönmemize şurada yedi-sekiz gün kalmışken geberip gitmek! Boktan iş!” “Yedi-sekiz gün mü?” diye soruyor Brunet. “Yedi-sekiz ya da bilemedin on beş gün. Bizi besleyemediklerine göre koyvermek zorundalar herhalde.” Brunet, “Ya deli?” diye soruyor. Gartiser ayaklarının ucuna doğru tükürüyor: “Hiç sorma onu!” diyor. “Neden?” “Bağırıyordu, susturmak istediler, askerin biri eliyle ağzım kapamak istedi, adam atıldı, ısırdı elini. Ah! O zaman... O zaman... İyi ki görmediniz! Hepsi birden çıldırdı sanki, nasıl saldırdılar üstüne, bir köşeye sıkıştırdılar, tekme, dipçik vurdular, durdular. Kahkahalar atıyorlardı vururken. Sonra bizimkiler de küfretmeye başladılar, yerde, yaralı yatanlar, ‘Orospu çocuğu, senin yüzünden başımız belaya girdi, senin yüzünden geberip gidecektik az kaldı,’ diye bağırmaya başladılar. Sonunda, oğlan görülecek halden çıkmıştı, çenesi paramparçaydı, bir gözü patlamıştı, öylece sedyeye koyup götürdüler. Nereye götürdüklerini bilmiyorum, ama orada da dövdüler onu herhalde, sabaha kadar iniltisini duydum.” Gartiser cebinden özenle sarılmış bir küçük paket çıkarıyor, açıyor, içinde bir kanlı diş var. “Bunu,” diyor, “sabah, oğlanın düştüğü yerde buldum.” Tekrar aynı özenle paket yapıyor, cebine koyuyor. “Saklayacağım,” diyor. “Anı diye.” Brunet sırtını dönüyor, ağır adımlarla merdivene doğru yürüyor. Moûlu uzaktan bağırıyor: “Bilançodan haberin var mı?” “Ne bilançosu?” “Gecenin bilançosu: Yirmi ölü, otuz yaralı.” “Çok güzel!” diyor Brunet. “Fena değil, ha?” diyor Moûlu, gülümsüyor, sinsi bir gururla devam ediyor: “Bir gece için hiç fena değil.” “Kurşunları ne diye ziyan ediyorlar sanki?” diyor Lambert. “Bizden kurtulmak istiyorlarsa yapabilecekleri çok basit bir şey var: Bizi açlıktan öldürmek. Aç bırakmak, hem kolay, hem ucuz: Zaten başladılar bile.” “Bizi açlıktan öldürmeyecekler,” diyor Moûlu. “Ne biliyorsun?” Moûlu gülmüyor: “Benim gibi yap sen de: Kapıya bak, eğlenirsin, hem kamyon o kapıdan girecek içeri.” Bir motor homurtusu sesini örtüyor, Kuzeyli, “Uçağa bakın!” diye bağırıyor. Bir keşif uçağı bu, elli metreden uçuyor, siyah, pırıl pırıl, avlunun üstünde dolaşıyor, sol kanadına yatarak geçiyor, dönüyor, tekrar dönüyor, tekrar dönüyor; yirmi bin baş onu takip ediyor, bütün avlu beraber dönüyor onunla. Kıvırcık çocuk, heyecansız: “Bazı bizi bombalayacaklar da!” diyor. “Bombalayacaklar mı?” diyor Moûlu. “Neden?” “Bizi besleyemeyecekler de ondan.” Schneider yüzünü buruşturarak göğe bakıyor: “Bu,” diyor, “fotoğraf çekecek herhalde.” “Ne fotoğrafı?” diye soruyor Moûlu. Schneider ilgisiz bir sesle, “Savaş muhabirleri...” diyor Moûlu’nun şişman yüzü kızarıyor birden, korkusu çılgın bir öfkeye dönüyor, fırlıyor, ayağa kalkıyor, kollarını göğe kaldırarak bağırıyor: “Dilinizi çıkarın! Hey! Çocuklar, dilinizi çıkarın! Fotoğraf çekiyorlar. Dilinizi çıkarın!” Brunet eğlenen gözlerle bakıyor, bir öfke ürpertisi kalabalığı dolaşmıştır bir anda; bir asker göğe yumruk sallıyor, bir başkası, omuzları geride, karnını çıkarmış, parmağını bacaklarının arasından çiş eder gibi havaya kaldırmış, sallıyor, Kuzeyli dört ayak üstü yere kapaklanmış, kafası yerde, kaba etlerini sallıyor: “İşte işte! Alın, kıçımın resmini basın gazeteye!” Schneider, Brunet’ye bakıyor: “Görüyorsun ya?” diyor. “Öfkemizi yitirmedik daha.” “Püf!” diyor Brunet. “Bu hiçbir şeyi halletmez.” Uçak, güneşin içinde gözden kayboluyor. “Şimdi,” diyor Moûlu, “Franqueforteu’de resmim mi çıkacak? Ha?” Lambert yok olmuştur, sonra birden meydana çıkıyor yeniden, heyecanlı, nefes nefese, “Çok ucuza ev döşeyebileceksiniz çocuklar!” diyor. “Ne?” “Kışlanın arkasında bir alay eşya var: Şilteler, yastıklar, su kapları; elinizi uzatmanız yeter. Ama sıkı durmak gerek: Orası anababa günü.” Pırıl pırıl gözlerle ötekilere bakıyor: “Gelen var mı benimle?” Kıvırcık çocuk yerinden fırlarken, “Geliyorum,” diyor. Moûlu kımıldamıyor: “Moûlu, gelsene ulan!” diyor Lambert. “Yok,” diyor Moûlu. “Boktan bir iş için kendimi harcamam. Yemek yemedikçe yormam kendimi.” “Torbalara sahip ol öyleyse!” diyor çavuş, fırlayıp kalkıyor, koşuyor, ötekilere yetişiyor. Kışlanın köşesine geldikleri sıra Moûlu arkalarından bağırıyor: “Enayiler, gücünüzü harcıyorsunuz boşuna.” İçini çekiyor, Schneider’le Brunet’ye bakıyor: “Yanlış,” diye mırıldanıyor, “bağırmam bile yanlış.” “Gidiyor muyuz?” diye soruyor Schneider. “Su kabını ne yapacağız?” diye soruyor Brunet. “Hiç! Ayaklarımız hareket etsin diye.” Kışlanın öbür yanında bir başka avlu ve tek katlı, dört kapılı, yayvan, uzun bir bina var: Ahırlar. Bir köşede, karmakarışık, üst üste eski, yırtık şilteler, somyalar, karyola ayakları, kapısı kopmuş dolaplar, topal masalar var. Askerler bu perişan yığının çevresinde itişiyorlar, biri, sırtında bir şilteyle avlunun ortasından geçip gidiyor, bir başkası içi saman dolu, samanları dökülen bir manken sürüklüyor Brunet’le Schneider ahırın çevresini dolanıyor, küçük çalılıklı bir tepecik keşfediyorlar. “Tırmanalım?” diyor Schneider. “Tırmanalım,” diyor Brunet. Brunet kendini rahatsız hissediyor: “Ne istiyor bu çocuk? Arkadaş olmak mı? Benim yaşımda olacak şey değil bu. Tepeciğin üzerine çıktıkları zaman taze kazılmış üç mezar görüyorlar. “Bak,” diyor Schneider, “ölenler üç kişiymiş yalnızca. Gördün mü?” Brunet mezarların yanına, yere oturuyor: “Çakını ver!” diyor. Schneider çakıyı uzatıyor, Brunet alıyor, açıyor, ceketinin kolundaki şeritleri sökmeye koyuluyor: “Hata ediyorsun,” diyor Schneider, “astsubaylar çalışmadan muaf tutulacakmış.” Brunet omuz silkiyor yanıt vermiyor, söktüğü şeritleri cebine sokuyor, ayağa kalkıyor. Kışlanın avlusuna geri dönüyorlar: İnsanlar yerleşiyorlar şimdi; güzel bir çocuk, bir salıncaklı sandalyede oturmuş, dalgın gözlerle, ağır ağır sallanıyor. İleride bir çadır çabucak kurulmuş, iki adam, iki sandalyeye oturmuş, bir küçük masanın üzerinde azametle iskambil oynuyorlar; Gartiser, bir İran işi karyola başlığına ata biner gibi oturmuş, işlemeli tahtanın üzerinde yanık izleri var. Brunet: “Bitpazarı gibi,” diyor. “Ya da Arabistan’da bir çarşı,” diyor Schneider. Brunet, Lambert’e yaklaşıyor: “Ne buldunuz?” Lambert başını gururla kaldırıyor: “Tabak!” diyor ve orta yerleri kararmış birkaç tabak gösteriyor. “Ne yapacaksınız bunları? Yiyecek misiniz yoksa?” “Bırak,” diyor Moûlu, “belki yemek de gelir arkadan.” Sabah sürükleniyor: İnsanlar tuhaf bir şaşkınlıkla ne yapacaklarını kestiremiyorlar bir türlü, uyumayı, sırtüstü yatıp düşünmeyi deniyorlar, gözleri iri iri açık, göğe bakıyorlar: Karınları aç. Kıvırcık çocuk çakıllar arasından fışkırmış otlardan koparıyor, ağzına atıyor, çiğniyor; Kuzeyli çakısını çıkarmış cebinden, bir sopanın ucunu yontuyor. Birkaç adam, dibi kararmış bir tencerenin altında ateş yakmaya uğraşıyorlar, Lambert kalkıyor, sokuluyor, bakıyor, sonra hayal kırıklığıyla geri dönüyor: “Isırgan çorbası,” diyor, “karın doyurmaz.” Sonra kıvırcık çocukla Moûlu’nun arasına, yere çöküyor yeniden. Almanlar nöbet değiştiriyor. ‘Yemeğe gidiyorlar,” diyor çavuş, sesi heyecansız. Brunet Tipografın yanına oturuyor. Ona: “Uyuyabildin mi?” diye soruyor. “Şöyle böyle,” diyor Tipograf. Brunet ona memnunlukla bakıyor: Pürüzsüz ve temiz bir görünüşü var çocuğun, gözlerinde capcanlı bir pırıltıyla, canlı, temiz. Üçte iki şans. “Bak, sana soracaktım: Paris’te mi senin işin?” “Hayır,” diyor Tipograf, “Lyon’da.” “Nerede?” “Levrault Matbaası’nda.” “Ha!” diyor Brunet. “Levraut ha, çok iyi bilirim o matbaayı. 1936’da kusursuz bir grev yapmıştınız, kusursuz ve başarılı bir grev. Biliyorum.” Tipograf gururla gülümsüyor. Brunet, “Pernu’yü tanırsın öyleyse?” diye soruyor. “Pernu? Sendika delegesi?” “Evet.” “Evet ama...” Brunet kalkıyor, “Gel dolaşalım,” diyor, “seninle konuşacaklarım var.” Öbür avluya geldikleri zaman Brunet duruyor, dikkatle yüzüne bakıyor Tipografın: “Sen,” diyor, “Partiden misin?” Tipograf yanıt vermiyor, tereddüt ediyor. Brunet: “Ben Brunet, <i>Huma</i>’dan Brunet.” “Ha!” diyor Tipograf. “Ben de diyordum ki...” “Arkadaşların var mı burada?” “Birkaç kişi var.” “Sağlam birileri mi? “Demir gibi! Ama dün onları kaybettim kalabalıkta.” “Bulmaya çalış onları,” diyor Brunet. “Sonra bana getir: Bir arada olmamız gerek.” Dönüyor Brunet, geliyor, Schneider’in yanına oturuyor, ona kaçamak bir bakışla bakıyor, Schneider’in yüzü kıpırtısız ve ifadesiz, “Saat kaç?” diye soruyor Schneider. “İki,” diyor Brunet. “Köpeğe bak!” diyor kıvırcık çocuk. İri, siyah tüylü bir köpek avludan geçiyor, dili sarkmış; adamlar ona tuhaf gözlerle bakıyorlar. “Nereden gelmiş bu?” diye soruyor, çavuş. “Kim bilir?” diyor Brunet. Köpek ahırlardaydı belki de. Lambert bir dirseği üzerinde doğrulmuş, değişik gözlerle köpeği takip ediyor, sonra usulca, kendi kendine konuşur gibi: “Köpek eti dendiği kadar kötü değilmiş,” diyor. “Sen hiç yedin mi?” Lambert yanıt vermiyor; eliyle şaşkın bir hareket yapıyor, sonra kadere boyun eğmişçesine hüzünlü, sırtüstü yatıyor tekrar: Çadırın önünde iskambil oynayan iki adam oyunu bırakıyorlar, ilgisiz, telaşsız bir tavırla ayağa kalkıyorlar; birinin kolunun altında bir çadır bezi var. “Geç kaldınız,” diyor Lambert. Köpek kışlanın arkasına kıvrılıp gözden kayboluyor, iki adam arkasından yürüyor, gözden kayboluyorlar. Kuzeyli, “Yakalayabilecekler mi bakalım?” diyor. Birkaç dakika sonra iki adam gözden kayboldukları noktada meydana çıkıyorlar yeniden: Çadır bezini iri, hacimli bir şeye sarmışlar, iki ucundan tutarak taşıyorlar, hamak gibi. Brunet’nin önünden geçerlerken çadır bezinden bir damla damlıyor ve çakılların üzerine, kıpkırmızı, yayılıyor. “Kumaş kötüymüş,” diyor çavuş, “çadır bezlerinin su geçirmez olması gerek.” Başını sallıyor, devam ediyor: “Hep aynı hikâye,” diyor, “her şey kötü. Savaşı neden kaybettik biz?” İki adam paketlerini çadırın içine atıyorlar. Biri emekleyerek içeri giriyor, öbürü ateş yakmak için çalı çırpı topluyor. Kıvırcık çocuk içini çekiyor: “Ne olsa,” diyor, “iki kişinin canı kurtuldu demektir.” Brunet uyukluyor, sonra çığlıklarla yerinden sıçrayarak uyanıyor. Moûlu bağırıyor yanında: “Geldi! Geldi! Yemek geldi.” Kapı ağır ağır açılıyor, yüz kişi ayağa kalkmış: “Kamyon! Kamyon!” diye bağırıyor. Kamyon içeri giriyor, kamufle edilmiş, kaputunda yeşil yapraklı dallar, çiçekler, bir ilkbahar, bin kişi ayağa kalkıyor, kamyon avlu duvarıyla demir teller arasına giriyor. Brunet de kalkıyor, itiliyor şimdi, savruluyor, çekiliyor, itiliyor, demir tellere kadar sürüklenip götürülüyor. Kamyon boş. Arkada bir Alman, beline kadar çıplak, ilgisiz gözlerle gelişlerini seyrediyor. Bakır rengi cilt, sarı, bukleli saçlar, ince uzun, güçlü kaslar, genç, cüretli gözler: Her istediğini elde etmiş bir adamın fiziği bu; Alman, geçmiş mutlu günlerde Saint-Moritz’de çıplak göğüsleriyle kayak yapan yakışıklı, kendine güvenen, mutlu genç adamlara benziyor. Bin çift göz ona bakıyor, Alman bu bakışların keyfini çıkarıyor: Daha iyi görebilmek için kafeslerinin demir parmaklıklarına yapışan bu aç, hırslı, yırtıcı hayvanları gülümseyerek seyrediyor. Sonra dönüyor, gülerek kendisine bakan nöbetçilere sesleniyor. Kalabalık, hayran, heyecanlı, bekliyor, efendisinin hareketlerini gözlüyor, sabırsızlık ve zevkle homurdanıyor. Alman eğiliyor, kamyonun dibinden bir somun ekmek alıyor, cebinden çakısını çıkarıyor, açıyor, postalının topuğuna sürterek biliyor ve ekmekten bir dilim kesiyor. Brunet’nin sırtında bir adam hızlı hızlı nefes almaya başlıyor birden. Alman ekmek dilimini burnuna götürüyor, gözlerini yarı kapayarak zevkle koklar gibi yapıyor, yırtıcı hayvanlar homurdanıyor, Brunet öfkenin boğazını tıkadığını hissediyor. Alman gözlerini açıyor, yeniden kalabalığa bakıyor, gülümsüyor, dilimi, kaydırak taşıymış gibi, enine başparmağıyla işaretparmağı arasında tutarak havaya kaldırıyor. Çok yakın fırlatıyor, fazla yakın -belki mahsus- ekmek, kamyonla demir teller arasına düşüyor. İnsanlar, tellerin altından geçmek için eğiliyorlar hemen, bir anda; kuledeki nöbetçi bıçak gibi bir sesle bir komut veriyor ve makineliyi kalabalığa çeviriyor. İnsanlar, demir tellere yığılı, ağızları açık, gözleri çılgın, kalıyorlar öylece. Moûlu, Brunet’ye mırıldanıyor: “Kötüye varacak bu iş, gidelim buradan.” Ama kalabalığın basıncı onu Brunet’ye yapışık tutuyor, boşuna, sıyrılmaya, kurtulmaya çabalıyor, haykırıyor: “Çekilin, çekilin, Allah kahretsin! Geceki gibi gebertecek bizi, görmüyor musunuz? Çekilin!” Kamyonda çıplak, yakışıklı Alman, bir dilim ekmek daha kesiyor, fırlatıyor, ekmek havada dönüyor ve yukarı kaldırılmış başlar arasına düşüyor; Brunet korkunç bir anaforla kaldırılıyor yerden, savruluyor, yuvarlanıyor; Moûlu’yu görüyor yanında, Moûlu kopuyor, kalabalığa gömülüyor, boğuluyormuş gibi elleriyle havayı dövüyor. Alçaklar! diye düşünüyor Brunet. Alçaklar! Vurmak, yumrukla vurmak, tekmeyle vurmak, onu sımsıkı sarmış bu adamlara bütün gücüyle vurmak için delice bir arzu duyuyor içinde. Bir ikinci dilim düşüyor, sonra bir üçüncü, insanlar dövüşüyorlar; iri, yapılı biri sıyrılıyor kalabalıktan, sımsıkı kapalı elinde bir dilim var, ötekiler üzerine atılıyorlar, yakalıyorlar, adam dilimi öylece, olduğu gibi ağzına atıyor, avucuyla itiyor ağzının içine: Kalabalık onu bırakıyor, ağır ağır, kaygılı gözlerle uzaklaşıyor. Alman oynuyor, eğleniyor, dilimler kesiyor, savuruyor, sağa, sola, sonra insanları şaşırtmak için sağa atarken birden sola fırlatıyor. Brunet’nin ayaklarının dibine bir parça ekmek düşüyor, bir onbaşı ekmeği düşerken görüyor. Brunet’yi hırsla iterek ekmeğe doğru geliyor, Brunet adamı omuzlarından yakalıyor, kendine yapıştırıyor, sımsıkı tutuyor adamı, bırakmıyor. Yırtıcı hayvan sürüsü toz içinde yerde sürünen ekmek parçasına doğru saldırıyor hemen. Brunet ekmeğe basıyor ve postalıyla toprak arasında eziyor, eziyor ekmeği. Ama aynı anda on el birden bacağına yapışıyor, ayağını çekiyor, toprakla hamur olmuş parçaları alıyor, topluyor. Onbaşı deli bir öfkeyle çırpınıyor, debeleniyor; bir parça daha düşmüştür yere. Brunet’nin ayaklarının ucuna. “Bırak beni, orospu çocuğu, bırak diyorum!” Brunet kımıldamıyor, adam ona vurmaya çabalıyor, Brunet kollarıyla sımsıkı sarılıyor adama, bırakmıyor: Mutlu şimdi. Adam insan sesine benzemeyen bir sesle, “Boğacaksın beni!” diyor. Brunet kımıldamıyor, adamı sımsıkı tutuyor hâlâ, başının üstünden bembeyaz ekmek parçalarının uçtuğunu görüyor, sıkıyor adamı, mutlu mutlu, adam debelenmiyor artık, Brunet’nin kollarında koyveriyor. “Bitti,” diyor bir ses. Brunet başını geriye atarak bakıyor: Alman çakısını kapatıyor. Brunet kollarını açıyor: Onbaşı sendeliyor, dengesini bulabilmek için iki adım atıyor, Brunet’ye nefret dolu bir şaşkınlıkla bakarak boğulur gibi öksürüyor. Brunet gülümsüyor, adam bir an kararsız, bakıyor, Brunet’nin omuzlarına bakıyor, sonra, “Orospu çocuğu!” diye mırıldanıyor. Kalabalık, kırılmış, şaşkın, utanmış, geri akıyor ağır ağır. Birkaç şanslı, elleriyle ağızlarını kapatarak, hâlâ çiğniyorlar, ellerinin üstünde gözleri çocuksu bir utançla çevreye bakıyor. Onbaşı demir çubuklardan birine dayanmış duruyor; kömürleşmiş tozun içinde, kamyonla demir teller arasında bir ekmek dilimi var, onbaşı ekmeğe bakıyor, gözünü ayırmadan bakıyor, Alman kamyondan atlıyor, duvar boyunca yürüyor, bir kapı açıyor. Onbaşının gözleri parlıyor birden, çabucak çevreye bakıyor. Nöbetçiler başlarını çevirmişler; onbaşı diz üstü yere çöküyor, demir telin altından kayıyor, elini uzatıyor, bir uluma: nöbetçi makineliyi çeviriyor bir anda. Adam gerilemek istiyor, öbür nöbetçi “dur!” diye işaret ediyor. Bekliyor adam, yüzü bir ölü yüzü gibi bembeyaz, eli ekmeğe doğru uzanmış, arkası havada bekliyor. Kamyondan atlayan Alman geri geliyor, telaşsız adımlarla yaklaşıyor, bir eliyle yakaladığı gibi ayağa kaldırıyor adamı, öbür eliyle, bütün gücüyle tokatlıyor. Brunet gözlerinden yaşlar akıtarak gülüyor. Arkasında bir ses, usulca, “Bizi sevmiyorsun sen!” diyor. Brunet sıçrıyor, dönüp bakıyor. Schneider bu. Bir sessizlik oluyor. Brunet, Alman’ın tekmeleyerek götürdüğü onbaşıyı bakışlarıyla kovalıyor, sonra Schneider renksiz bir sesle: “Açız,” diyor. Brunet omuz silkiyor: “Neden biz diye konuşuyorsun?” diyor. “Epey ekmek yakaladın sen.” “Tabii yakaladım,” diyor Schneider, “herkes gibi.” “Gerçek değil bu dediğin,” diyor Brunet, “ben seni gördüm.” Schneider başını sallıyor: “Yakaladım, yakalamadım ne fark eder?” Brunet, başı öne eğik, postalının ucuyla yerdeki ekmek ufaklarını toprağa gömüyor, sonra birden, anlaşılmaz bir duygu onu başını kaldırmaya zorluyor, aynı an, Schneider’in gözlerinde bir şey sönüyor, yüzünü ağırlaştıran gevşek, güçsüz bir öfkeden başka bir şey kalmıyor geriye. Schneider, “Evet,” diyor, “açgözlüyüz, oburuz! Evet, alçağız da, gurursuzuz da! Ama ne suçumuz var bunda bizim? Her şeyimizi aldılar, her şeyimizi; işlerimizi, sevdiklerimizi, ailelerimizi, sorumluluklarımızı, her şeyi! Cesur olmak için, yapacağı bir şeyler olması gerek insanın; yoksa düşte yaşarsın. Bizim gibi. Yapacağımız hiçbir şey yok artık bizim, hatta ekmeğimizi kazanamayız. Yokuz biz, hiçiz. Onun için düş görüyoruz yalnızca. Alçaksak, düşümüzde alçağız. Bize bir şey ver, yapacak bir şey, bir iş, nasıl uyanacağımızı görürsün.” Alman az önce girdiği kapıdan çıkıyor, sigara içiyor; ardı sıra onbaşı yürüyor, topallıyor, elinde bir kazmayla bir kürek var. “Size önerebileceğim hiçbir iş yok,” diyor Brunet, “ama çalışmadan da cesur olabilir insan.” Bir tik Schneider’in üst dudağını tuhaf bir hareketle yukarı çekiyor, sonra kendi halinde düşüyor dudağı; gülümsüyor Schneider: “Seni daha gerçekçi sanırdım,” diyor. “Tabii, sen korkusuzca dik tutabilirsin başını. Ama bu çok az şeyi değiştirir: Sen cesaretinle kimseye yardım edemezsin çünkü, bu senin güçlü hissetmene yarar ancak.” Alayla ekliyor: “Ya da,” diyor, “sen örnek olmanın yararına inanıyorsun ha?” Brunet soğuk gözlerle Schneider’e bakıyor: “Sen beni tanıdın değil mi?” diye soruyor. “Evet,” diyor Schneider, “sen <i>Huma</i>’dan Brunet’sin. Resmini çok gördüm.” “<i>Huma</i> okuyordun demek?” “Ara sıra.” “Bizden misin?” “Hayır. Ama karşınızda da değilim.” Brunet dudak büküyor. Yere uzanmış gövdelerden atlayarak merdivene doğru adımlarla yürüyorlar: Özlemlerinin ve hayal kırıklığının şiddetiyle ölesiye yorulmuş insanlar, yerlere uzanmışlar yeniden; yüzleri bembeyaz, gözleri pırıl pırıl. İki adam, çadırlarının yanında kâğıt oynuyorlar, masalarının altında taze küller ve kemikler var. Brunet Schneider’e yan gözle bakıyor; dün ona çok tanıdık gelen çizgileri arıyor bu yüzde. Ama şimdiden bu iri burnu, bu gözleri gereğinden fazla görmüştür: Tanıdık çizgiler yok olmuş. Dişlerinin arasından, “Bir komünistin Nazilerin eline geçmesi ne demektir, bilir misin?” diyor. Schneider yanıt vermeden gülümsüyor. Brunet devam ediyor: “Boşboğazlarla başımız belaya girecek.” Schneider hâlâ gülümsüyor: “Ben,” diyor, “boşboğaz değilim.” Brunet duruyor birden, Schneider de duruyor, Brunet soruyor: “Bizimle çalışmak ister misin?” “Ne yapacaksınız?” “Söyleyeceğim. Sen yanıt ver önce.” “Neden çalışmayayım?” Brunet bu pürüzsüz ve biraz gevşek, iri yüzün sırrını çözmeye çalışıyor, gözlerini Schneider’in gözlerinden ayırmadan, “Her zaman kolay olmayacak ama,” diyor. “Yitirilecek hiçbir şey yok,” diyor Schneider, “hem oyalanırım belki.” Oturuyorlar, Schneider, elleri ensesinin altında, gözleri kapalı, sırtüstü uzanıyor, usulca: “Bizi sevmiyorsun sen,” diyor. “Bu ürkütüyor beni.” Brunet de uzanıyor. “Ne biçim bir adam bu Schneider? Amatör bir solcu mu? Hımm! Sen istedin,” diye düşünüyor. “Sen istedin. Şimdi seni bırakmam artık.” Uyuyor, uyanıyor, akşam olmuş, tekrar uyuyor, gece, sonra güneş doğruluyor, çevresine bakıyor, nerede olduğunu soruyor kendi kendine anımsıyor, başının içinde kocaman bir boşluk hissediyor. Sarı kıvırcık çocuk oturmuş, yüzünde ölümü çağrıştıran bir durgunluk var; kolları iki yana açılmış bacaklarının arasından gelişigüzel sarkıyor. “Kötü müsün?” diye soruyor Brunet. “Çok da iyi sayılmam,” diyor çocuk. “Bugün yiyecek bir şey vereceklerini umar mısın?” “Bilmem.” “Gerçekten bizi açlıktan öldürmek için mi yapıyorlar dersin bunu?” “Sanmam.” “Sıkılıyorum,” diyor çocuk. “Böyle hiçbir şey yapmadan oturmaya alışık değilim. Patlıyorum sıkıntıdan.” “Gel öyleyse, kalk, yıkanmaya gidelim.” Sarı kıvırcık çocuk heyecansız gözlerle su borusuna bakıyor: “Su buz gibidir,” diyor. “Hadi gel.” Kalkıyorlar, Schneider uyuyor, Moûlu uyuyor, çavuş, gözleri sonuna kadar açılmış sırtüstü yatıyor, bıyıklarının uçlarını kemiriyor; yerde binlerce göz var, sonuna kadar açılmış, güneşin ve sıcağın ağır ağır kapadığı binlerce göz, göğe bakıyor. Sarışın çocuk bacaklarının üzerinde sendeliyor: “Allah kahretsin,” diye mırıldanıyor, “bacaklarım tutmuyor, yıkılacağım.” Brunet hortumu alıyor, musluğun ağzına geçiriyor, sonra musluğu açıyor. Kurşun gibi ağır hissediyor. Sarışın çocuk soyunmuştur, bedeni yapılı ve tüylü, iri, büklüm büklüm kasları var. Eti soğuk suyun altında kızarıyor, canlanıyor, ama yüzü hâlâ kül rengi, “Bana sık,” diyor Brunet. Sarışın çocuk hortumu eline alıyor: “Amma ağırmış be,” diyor. Hortum elinden düşüyor, düşerken yakalıyor. Suyu Brunet’ye doğru fışkırtıyor, hortum elinde sallanıyor, sonra yere bırakıyor hortumu. “Yoruldum,” diyor. Giyiniyorlar. Sarışın çocuk yere çöküyor, çakıllar arasından akan suya bakıyor, küçücük, pırıltılı yolu gözüyle takip ediyor: “Gücümüzü kaybediyoruz yavaş yavaş,” diyor. Brunet musluğu kapatıyor, çocuğu tutuyor, kaldırıyor, merdivene doğru götürüyor. Lambert uyanmış, alayla onlara bakıyor: “Düzgün yürüyemiyorsunuz,” diyor, “kafayı çektiniz herhalde.” “Yordu beni,” diyor çocuk, “yıkanmam bir daha.” İri parmaklı, güçlü ellerine bakıyor, elleri titriyor: “Bu ellerle,” diyor, “bir şey yapılmaz artık.” “Gel, dolaşalım biraz,” diyor Brunet. “Ya! Hemen geliyorum!” Sonra battaniyeye sarılıyor, gözlerini kapıyor. Brunet arka avluya gidiyor, jimnastik adımıyla otuz tur yapacak. Onuncu turda başı dönüyor, on dokuzuncuda duvara yaslanmak zorunda kalıyor; ama dayanıyor, bedenini yenmek istiyor Brunet, otuzuncu turu tamamlıyor, sonra nefes nefese, duruyor. Kalbi şakaklarına kadar çarpıyor, ama mutlu Brunet: “Beden, boyun eğmek için yaratılmıştır; her gün yapacağım bunu, elli tura kadar çıkacağım.” Açlık duymuyor, açlık duymadığı için mutlu: “Bugün beşinci açlık günüm, ama dayanıyorum daha.” Ön avluya dönüyor. Schneider hâlâ uyuyor, ağzı açık. İnsanlar hepsi yatıyorlar, hareketsiz, dilsiz, kadavralara benziyorlar. Brunet Tipografla konuşmak istiyor, ama uyuyor Tipograf. Oturuyor, kalbi hâlâ şakaklarında hızlı hızlı atıyor; Kuzeyli gülmeye başlıyor birden. Brunet dönüp bakıyor, Kuzeyli, gözleri yonttuğu tahta parçasında gülüyor, tahtaya bir tarih oymuş, şimdi bıçağının ucuyla çiçekler kazıyor. “Ne o yaptığın ulan?” diyor Lambert. “O kadar komik bir şey mi gülüp duruyorsun?” Kuzeyli hâlâ gülüyor. Gözlerini kaldırmadan anlatıyor: “Çiş etmeyeli üç gün oldu bugün,” diyor, “ona gülüyorum.” “Ne var,” diyor Lambert. “Çok normal. Ne işeyeceksin? Ne yedin ki?” “Ama çiş edenler var,” diyor Moûlu. “Ben gördüm.” “Onlar aşağılık, namussuz herifler,” diyor Lambert. “Konservelerini torbalarında getiren namussuzlar onlar.” Çavuş doğruluyor birden, bıyıklarını çekiştirerek Moûlu’ya bakıyor: “Ya senin kamyonlar?” diyor. “Ne oldu onlara?” “Gelecek,” diyor Moûlu, “gelecek.” Ama sesi çok yüksek çıkmıyor. “Ellerini çabuk tutsunlar,” diyor çavuş. “Yoksa kimseyi bulamayacaklar burada.” Moûlu kapıya bakıyor hâlâ; sulu, inceli kalınlı bir gürültü duyuluyor. Moûlu gülüyor: “Midem,” diyor, “kusura bakmayın.” Schneider uyanmış, gözlerini ovuşturuyor, gülümsüyor: “Bir sütlü kahve lütfen...” diye mırıldanıyor. “Yanında kruvasan da isteriz,” diyor sarışın çocuk. “Ben bir sıcak çorbayı yeğlerdim,” diyor Kuzeyli. “İçine biraz da kırmızı şarap.” Çavuş soruyor: “Sigarası olan var mı içimizde?” Schneider paketi uzatıyor, ama Brunet durduruyor onu: Tek tek cömertliklerden hoşlanmıyor. “Paylaşalım en iyisi,” diyor. “Nasıl isterseniz,” diyor Schneider. “Bir buçuk paketim var.” “Bende de bir paket,” diyor Brunet. Paketi cebinden çıkarıyor, çadır bezinin üzerine koyuyor. Moûlu torbasından gümüş bir kutu çıkarıyor, açıyor: “On yedi sigaram kalmış,” diyor. “Hepsi bu kadar mı?” diyor Brunet. “Lambert, senin yok mu?” “Yok.” “Yalan,” diyor Moûlu, “dün gece dolu bir paketin vardı, gözümle gördüm.” “Gece içtim hepsini.” “Sahi mi? Oysa bütün gece horladın, duydum ben.” “N’olacak yani?” diyor Lambert. “Sigarası yoksa çavuşa bir tane veririm, ama canım herkesle paylaşmak istemiyorsa, paylaşmam, kim zorlayabilir beni?” “Lambert,” diyor Brunet, “kimse karışamaz sana, tabii. Canın çekiyorsa çadır bezini toplar, gidersin. Ama bizimle beraber olmak istiyorsan, bize uymak zorundasın, anladın mı? Hadi, ver sigaralarını.” Lambert omuz silkiyor, sonra öfkeyle Schneider’in battaniyesinin üzerine bir paket fırlatıyor. Moûlu sayıyor sigaraları: “Seksen!” diyor. “Adam başına on bir sigara düşüyor demektir. Üç tanesi de artar, kura çekeriz onun için. Dağıtayım mı?” “Hayır,” diyor Brunet, “dağıtırsak bazıları tüm sigaralarını bu gecede içer bitirir, sonra sigarasız kalır. Olmaz. Sigaralar bende duracak. Günde üçer sigara vereceğim herkese, üç gün üçer sigara, dördüncü gün iki. Tamam mı?” Adamlar ona bakıyorlar. Belirsiz bir fikir uyanıyor kafalarında, kendilerine bir şef edindiklerini bulanık bir bilinçle anlıyorlar. Brunet tekrar soruyor: “Tamam mı?” Umurlarında değil aslında: Karınları aç, onları ilgilendiren yalnız bu şimdi. Moûlu omuz silkiyor: “Tamam,” diyor. Ötekiler başlarını sallıyorlar. Brunet herkes üçer sigara dağıtıyor, geri kalanları torbasına koyuyor. Çavuş bir sigara yakıyor, peş peşe üç nefes çekiyor, söndürüyor, kulağının arkasına koyuyor sigarayı. Kuzeyli sigaralarından birini alıyor, kâğıdı dikkatle yırtıyor, tütünü ağzına atıyor, çiğnemeye başlıyor, gülüyor: “Bu,” diyor, “midemi oyalar biraz.” Schneider konuşmuyor. Bu paylaşmada en çok kaybeden o, ama bir şey demiyor, konuşmuyor. Brunet, iyi şeyler vaat ediyor, diye düşünüyor, sonra başka bir şey düşünüyor, birden ne düşündüğünü soruyor kendi kendine, çıkaramıyor bir türlü. Bir an, gözleri bir yere takılı, avucunda bir çakılla, kımıldamadan duruyor, sonra ayağa kalkıyor: Tipograf uyanmış. “Ne oldu?” diye soruyor Brunet. “Nerede olduklarını bilmiyorum,” diyor Tipograf. “Üç kez bütün avluyu dolaştım, kimseyi göremedim.” “Gene ara,” diyor Brunet, “cesaretin kırılmasın.” Oturuyor, saatine bakıyor: “Olamaz,” diyor, “çocuklar, saatiniz kaç?” “Dördü yirmi beş geçiyor,” diyor Moûlu. “Doğru demek, ha? Doğru demek. Dördü yirmi beş geçiyor, ben şu saate kadar hiçbir şey yapmadım. Sabahın altısı sanıyordum daha.” Ona, gününden birkaç saati çalmışlar gibi geldi birden. “Tipo da arkadaşlarını bulamamış daha.” Her şey yavaş burada. Yavaş, kararsız, karışık; işleri biraz düzene sokabilmek için aylarca beklemek gerekecek. Gök çiğ bir mavilikle mavi, güneş kaskatı, haşin. Sonra yavaş yavaş yumuşuyor güneş, gök pembeleşiyor, Brunet göğe bakıyor, martıları düşünüyor, uykusu var, başı uyuşuyor, zonkluyor, aç değil, “Bütün gün hiç açlık duymadım,” diye düşünüyor, uyuyor, düşünde acıktığını görüyor, uyanıyor, aç değil, hafif bir bulantı daha çok, bir de alnında demirden bir çember. Gök mavi ve berrak, hava serin; uzakta, kırlarda bir horoz sesi var, güneş saklı, ama ışınları yaldızlı, pırıltılı bir sis halinde duvarın üzerinden doğru süzülüyor; avluda ince uzun, menekşe rengi gölgeler boydan boya uzanmış yatıyor daha. Horoz susmuş; Brunet, “Ne sessizlik,” diye düşünüyor. Bir an, dünyada yapayalnız olduğunu sanıyor. Zorlukla doğruluyor, oturuyor: İnsanlar çevresinde hep, binlerce insan, hareketsiz ve yatmış binlerce insan. Bir savaş alanı sanki. Ama bütün gözler sonuna kadar açılmış. Brunet çepeçevre çevresinde darmadağın saçlar ortasında solgun yüzler görüyor, gözler, bir şeyleri bekler gibi göğe takılı. Schneider’e dönüyor ve onun göğe takılı gözlerini görüyor. “Schneider, hey, Schneider!” diye sesleniyor usulca. Schneider yanıt vermiyor. Brunet uzaktan büklüm büklüm, yumuşak bir yılan görüyor, su hortumu bu. “Kalkıp yıkanmalı,” diye düşünüyor. Başı kurşun gibi ağır, ona sanki başı arkaya doğru sürükleniyormuş gibi geliyor, tekrar yatıyor yere, havada gibi sanki, uçuyormuş gibi. “Kalkmam, gidip yıkanmam gerek,” diye düşünüyor. Kalkmayı deniyor, ama bedeni karşı geliyor ona; kolları, bacakları yumuşak, yumuşak, onları hissetmiyor artık, kolları, bacakları gövdesinin yanına yabancı birer eşya gibi konulmuş. Güneş duvarın üstünden görünüyor: Yıkanmalıyım, gözleri açık ölüler arasında bir ölü olmak istemiyor, kasılıyor, organlarına söz geçirmeye çalışıyor, öne doğru atıyor, işte ayakta şimdi, bacakları titriyor, soğuk bir ter sırtından aşağı iniyor, birkaç adım atıyor, düşmekten korkuyor. Tipoya yaklaşıyor: “Merhaba,” diyor. Tipo doğruluyor, tuhaf gözlerle bakıyor. “Merhaba!” diyor Brunet. “Merhaba!” “Otursana!” diyor Tipo. “Kötü müsün?” “İyiyim,” diyor Brunet. “Hatta çok iyiyim. Ayakta durmak daha iyi.” Oturursa bir daha kalkamamaktan korkuyor. Tipo oturuyor, canlı ve taze bir görünüşü var, kestane rengi gözleri güzel kız çocuğu yüzünde parlıyor. Sevinçle, “Birini buldum,” diyor. “Penin, adı Penin. Orleans’da şeftren. Arkadaşlarını kaybetmiş o da, arıyor. Bulabilirse, üçü birlikte gelecekler, on ikide.” Brunet saatine bakıyor: Saat on, koluyla alnında biriken teri siliyor. “Çok güzel,” diyor. Başka bir şey söylemek istiyor aslında, evet, galiba başka bir şey söylemek istiyor, ama ne söylemek istediğini bilemiyor. Bir an, Tiponun başucunda duruyor: “Çok güzel,” diye mırıldanıyor. “Çok güzel.” Sonra zorlanarak yürüyor, başı ateş gibi, gidiyor, çadır bezinin üzerine bırakıyor, külçe gibi. “Yıkanmadım,” diye düşünüyor. Schneider kaygılı gözlerle bakıyor: “Hasta mısın?” diye soruyor. “Hayır,” diyor Brunet. Birden sinirleniyor: “Hayır, bir şeyim yok, iyiyim.” Cebinden bir mendil çıkarıyor, güneşten korunmak için yüzüne örtüyor. Uykusu yok, başının içi bomboş, sanki bir asansörle iniyormuş gibi bir tuhaf boşluk. Biri başının üstünde öksürüyor. Mendili çekip alıyor yüzünden: Öksüren Tipo, üç adam var yanında, Brunet şaşkın gözlerle bakıyor, uykulu bir sesle, “Öğle oldu mu?” diye soruyor. Doğrulmaya çalışıyor, böyle yakalanmaktan utanç duyuyor, tıraş olmadığını, en az ötekiler kadar pis olduğunu düşünüyor; müthiş bir çaba harcıyor, sonunda ayağa kalkıyor: “Merhaba!” diyor. Adamlar ona merakla bakıyorlar; tam onun istediği adamlar. Onlara bakıyor, “Benden başka kimseleri yok burada,” diye düşünüyor ve daha güçlü hissediyor. “Biraz yürüyelim,” diyor. Ötekiler arkası sıra yürüyorlar. Brunet kışlanın köşesini dönüyor, arka avlunun sonuna kadar yürüyor, sonra duruyor, dönüyor, gülümsüyor. Kafası tıraşlı, çok esmer olanı, “Ben seni tanıyorum,” diyor. “Ben de seni bir yerden tanıyorum,” diyor Brunet, “nerede görüştük?” “Seninle görüşmeye gelmiştim, 1937’de, adım Stephen; İspanya’daki Uluslararası Tıgay’daydım o zaman.” Ötekiler de adlarını söylüyorlar: Orleans’dan Perrin ve Dewrouckère , Lens’de maden işçisi. Brunet ahırın duvarına yaslanıyor. Onlara bakıyor, içinde bir buruklukla genç olduklarını düşünüyor. Açlık duyup duymadıklarını soruyor kendi kendine. “Evet?” diyor Stephen. “Ne yapacağız?” Brunet onlara bakıyor, ne söylemek istediğini anımsamıyor; susuyor; adamların gözlerinde şaşkın bir hayal kırıklığı okuyor, dişlerini sıkıyor: “Hiç,” diyor sonunda. “Hiç! Şimdilik. Şimdi yapılacak bir şey yok. Yalnızca kaç kişi olduğumuzu bilmek ve birbirimizle ilişkiyi kesmemek gerek.” “Yanımıza gelmek ister miydin?” diyor Perrin. “Bir çadır bezimiz var.” Brunet şiddetle, “Hayır,” diyor, “hayır. Herkes olduğu yerde kalsın; arkadaşları bulmaya çalışın, ne kadar çok olursak o kadar iyi, sonra, yanınızdakilerin kafalarının içinde neler olduğunu anlamaya çalışın. Ama propaganda yok, henüz yok. Bekleyeceğiz.” Dewrouckère yüzünü buruşturuyor: “Onların kafalarının içinde ne olduğunu biliyorum ben,” diyor, “kafalarının içinde hiçbir şey yok onların, bomboş. Midelerinden başka bir şey düşünmüyorlar.” Brunet’ye başı büyümeye, şişmeye başlamış gibi geliyor, gözlerini kısıyor. “Çevrenizde papazlar var mı?” diye soruyor. “Evet,” diyor Perrin, “benim olduğum yerde var. Namussuzun biri hem de. Öyle çalışıyor ki.” “Bırakın,” diyor, “hiçbir şey belli etmeyin. Hatta size bir şeyler yutturmaya kalkışırsa, yutmuş görünün. Tamam mı?” Başlarını sallıyorlar, Brunet, “Yarın aynı saatte buluşacağız,” diyor. Onlar kararsız, Brunet’ye bakıyorlar. Brunet, “Hadi,” diyor, “gidin siz. Ben burada kalacağım.” Gidiyorlar. Brunet arkalarından bakıyor, bir adım atmayı denemek için köşeyi dönmelerini bekliyor: Yere yıkılmayacağından emin değil. “Otuz tur,” diye düşünüyor. Sendeleye sendeleye iki adım atıyor, öfke kanını yüzüne sıçratıyor, ağır korkunç bir demir beynini acımasız vuruşlarla dövüyor, jimnastik adımıyla otuz tur ve hemen, beklemeden! Duvardan ayrılıyor, üç metre yürüyor, karın üstü düşüyor, kalkıyor, tekrar düşüyor, avucunu yaralıyor. Otuz tur, her gün otuz tur. Duvara çakılmış bir demir halkayı yakalıyor, kaldırıyor, ağır ağır, ayaklarının üzerinde duruyor, nefes alıyor. On tur, yirmi tur, bacakları gövdesinin altında sallanıyor, her adım bir korkunç düşüş gibi, ama durduğu an yıkılacağını biliyor. Yirmi dokuz tur; otuzuncudan sonra koşuyor, kışlanın köşesini dönüyor, ancak ön avluya girdiği zaman yavaşlıyor. İnsanların üzerinden atlıyor, merdivenlerin önüne geliyor. Kimse kımıldamamış yerinden: Gülümsüyor, karın üstü, suda, hareketsiz, dalgalarla inip çıkan ölü balıklar bunlar. Gülümsüyor. Ayakta olan tek canlı. Şimdi tıraş olmam gerek. Torbasını alıyor, pencerelerden birine doğru yürüyor, tıraş makinesini çıkarıyor, aynayı pencerenin içine koyuyor, kuru kuru, susuz, sabunsuz tıraş oluyor; can acısıyla gözkapakları kapanıyor. Açamıyor gözlerini. Tıraş makinesi elinden kayıyor, düşüyor, almak için eğiliyor, ayna düşüyor bu kez, ayaklarının dibinde parçalanıyor, dizüstü çöküyor Brunet. Bu kez, ayağa kalkamayacağını biliyor. Dört ayak, emekleyerek yerini buluyor, sırtüstü bırakıyor; kalbi, iri vuruşlarla göğsünü dövüyor, hızlı hızlı. Her vuruşta bir ateş beynine bir bıçak ucu gibi saplanıyor. Schneider konuşmadan bakıyor, Brunet’nin başını eliyle kaldırıyor, ensesinin altına dörde katlanmış bir örtü yerleştiriyor. Bulutlar gelip geçiyor gökten; biri bir rahibeye benziyor, biri bir gondola. Biri kolundan çekiyor: “Kalk! Kalk! Gidiyoruz.” Anlamadan kalkıyor ayağa, merdivene doğru itiliyor; kapı açık, ardı gelmez bir akınla tutsaklar kışlaya dolduruluyor. Bir merdiven çıktığını hissediyor, durmak istiyor, arkasından itiyorlar, bir ses, “Çıkın, daha daha!” diyor. Ayağı kayıyor, kapaklanıyor. Schneider’le Tipo kollarına giriyorlar, onu taşıyorlar. Kurtulmak istiyor, ama gücü yok. “Ne oluyor bana?” diye mırıldanıyor. Schneider usulca, “Açlıktan,” diyor. “Siz de açsınız. Sen hem daha uzun boylusun, hem çok irisin. Bizden fazla yemeğe ihtiyacın var.” Brunet konuşamıyor, en üst kata kadar çıkarıyorlar onu. İnce uzun karanlık bir koridor binayı ikiye bölmüş. Koridorun iki yanında, yan yana sıralanmış, birbirinden tahta perdemsi bir ince duvarla ayrılmış hücreler var. Hücrelerden birine giriyorlar. Üç boş sandık var içeride, başka bir şey yok. Pencere yok. İki-üç hücrede bir üç köşe, küçük bir tavan arası penceresi var, yalnızca yanlarındaki hücreden hücrelerine yan yana yere serilen donuk, bulanık bir aydınlık süzülüyor, üç köşe pencerenin parmaklıklarının büyümüş, değişmiş gölgesi bu. Schneider battaniyesini yere seriyor, Brunet, karşı koymadan kendisini yere yatırmalarına, üstünü örtmelerine izin veriyor. Bir an, yüzüne eğilmiş Tiponun yüzünü görüyor; “Sen başka bir yere git yerleş, yarın öğlen beni bul,” diyor. Yüzüne eğilmiş yüz kayboluyor ve düş başlıyor. Parmaklıkların gölgesi yere uzanmış hareketsiz bedenlerin üzerinden kayıyor, dönüyor, sandıkları dolaşıyor, dönüyor, dönüyor, gitgide soluyor, gece duvar boyunca tırmanıyor, yükseliyor, parmaklıkların ardında üç köşe pencere bir yara sanki, solgun kül rengi bir yara, simsiyah bir yara ve sonra birden açık mavi, canlı, sevinçli bir göz oluyor, üç köşe pencere, parmaklıklar hücre içindeki yolculuklarına başlıyor yeniden, dönüyor, gölge bir uzak deniz feneri gibi dönüyor, hayvan kafesinde insanlar kıpırdanıyorlar bir an, sonra yok oluyorlar, gemi içinde açlıktan ölmüş forsalarla yalpa vuruyor denizde. Bir kibrit alevi, bir kelime, kıpkızıl harfleriyle karanlıktan çıkıveriyor: DİKKAT! KIRILIR! Yandaki kafeste kafalarını demir parmaklıklara yapıştırmış tuhaf gözlü şempanzeler var, ince uzun kollarını parmaklıklardan geçirmiş, ellerini uzatıyorlar; gözleri yorgun, hüzünlü, dertli, maymun, insandan sonra gözleri en hüzünlü olan hayvandır. Bir şey oldu, ne oldu ama, ne olduğunu kendi kendine soruyor, bir şey oldu, bir felaket. Hangi felaket? Güneş soğudu. Bir ses, boş kasaların ardından yükseliyor: “Bir gün gelecek güzel şeyler söyleyeceğim size.” Bir felaket oldu, herkes o felaketi yaşıyor. Hangi felaket? Parti ne yapacak şimdi? Bu taptaze bir tat, ananası çiğniyor, ananasın yumuşak, lif lif esnekliğini dişleriyle ağır ağır eziyor, en son ne zaman yedim ananası ben? Ananası severdim, koruyamayan bir genç, kabukları soyulmuş yumuşak bir ağaçtı ananas; çiğniyor. Genç, yumuşak ağaç tadı usul usul boğazından yukarı çıkıyor, güneşin kararsız doğuşu gibi, sonra diline doğru yelpazeleniyor, yayılıyor, bu güneş şerbeti bir şeyler söylemek istiyor, ne söylemek istiyor? Ananası severdim, ohoo, ohooo! Çok, çok eskiden, karda kaymayı, dağları, boksu, küçük yelkenlileri, kadınları sevdiğim çok eski günlerde. Kırılır! Kırılacak olan ne? Hepimiz kırılabiliriz, çabucak kırılabiliriz. Tat, dilinde dönüyor, güneşin anaforu bu, eski bir tat, unutulmuş, uzak; <i>kendimi unutmuşum, kestane ağaçlarının yeşilliğinde güneşin kıvıltısı, alnımda güneşin yağmuru, bir hamağa uzanmış, okuyordum, güzel, beyaz ev ardımda, ardımda Touraine, ağaçları seviyordum, güneşi, beyaz, güzel evi seviyordum, dünyayı, mutluluktan seviyordum, ohooo!</i> Eskiden, çok eskiden. Kıpırdıyor, çırpınıyor, yapacağım bir şey vardı benim, hemen yapacağım bir iş. Çok acele, önemli bir iş, bir randevum vardı. Kiminle, kiminle buluşacaktım? Krupskaya’yla. Sırtüstü düşüyor yeniden; kırılabilir! Aşklarımı ne yaptım ben? Bana: “Sen bizi yeteri kadar sevmiyorsun,” dediler. Yendiler beni, yumuşak özsuyla dolu taptaze filizimi kopardılar, buradan çıkınca bir bütün ananas yiyeceğim. Dirseğine dayanarak doğrulmaya çalışıyor. Acele, önemli bir randevum var, mutlu serin bir çocukluğa yuvarlanıyor, bir parkta, otları koparın, ardından bir güneş bulacaksınız; tutkularım ne oldu? Tutkum yok benim, yok, ben bir ağaç kabuğuyum, özsu öldü; demir parmaklıklara yapışmış maymunlar bir hastanın ateşli, fazla ateşli gözleriyle bakıyorlar, bir şey oldu. Hatırlıyor birden, doğrulmaya çabalıyor, bağırıyor: “Tipo!” diye bağırıyor, soruyor: “Tipo nerede?” Kimse yanıt vermiyor, yeniden yapış yapış bir özsuya yuvarlanıyor. Brunet, <i>yalnız kendi içini gören bir dev gözün çukuruna</i> yuvarlanıyor, savaşı kaybettik, burada öleceğim ben, Mathieu üzerine eğiliyor ve fısıldıyor: “Bizi yeteri kadar sevmiyordun sen.” Maymunlar ince uzun kollarıyla kalçalarını döverek gülmekten katılıyorlar: “Sen kimseyi sevmezdin! Sen kimseyi sevmezdin!” Parmaklıkların gölgeli yüzünde dolaşıyor, ağır ağır eğleniyor bu oyunla. Partidenim ben, Parti arkadaşlarımı severim, ötekiler, ötekilerle yitirecek zamanım yok benim, çok önemli bir randevum var. Bir gün gelecek, güzel şeyler söyleyeceğim size. Bir gün gelecek, hepinizi seveceğim. Oturuyor, nefes nefese kalıyor oturunca, ötekilere bakıyor, Moûlu düş görüyor, düşünde gülüyor, yüzü tavana dönük, serin bir gölge çocuk yüzünü okşuyor, sonra yanağı boyunca kayıyor, güneş, beyaz dişlerinde pırıl pırıl. “Moûlu!” diye sesleniyor. Moûlu hâlâ gülümsüyor, usulca kımıldamadan: “Duyuyor musun?” diye soruyor. “Neyi?” “Kamyonları.” Hiçbir şey duymuyor Brunet, ama dehşete düşüyor, birdenbire korkunç bir hırsla ruhunu zapt eden dev tutku, yaşama tutkusu, sevme tutkusu yumuşak, beyaz kadın göğüslerini okşama tutkusu korkutuyor onu; Schneider sağında yatıyor, onu imdada çağırıyor Brunet: “Hey! Schneider!” Schneider zayıf bir sesle, “İş kötü!” diyor. Brunet: “Torbamdan sigaraları al,” diyor. “Günde üç tane...” Beli usulca tahtalar boyunca kayıyor, yere uzanmış buluyor gene, başı geriye atılı, tavana bakıyor, onları seviyorum, kuşkusuz seviyorum onları, ama işe yaramaları gerek , tutku nedir ki? Gövde, ölümlü gövde, tutkular ormanı, her dalda bir kuş, tahta tabaklarla Vestefalya jambonu getiriyorlar, bıçak eti kesiyor, et çekildiği zaman, nemli tahtanın belirsiz yapışkanlığı hissediliyor, dize getirdiler beni, bir tutkudan başka bir şey değilim ben, hepimiz uçurumun dibindeyiz ve ben burada öleceğim. Hangi tutku? Onu kaldırıyorlar, oturtuyorlar, Schneider zorla bir kaşık çorba veriyor ağzına: “Bu ne?” “Arpa çorbası.” Brunet gülmeye başlıyor: Buydu demek, buydu. O suçlu, o dev tutku açlıktı demek. Uyuyor, uyandırıyorlar, ikinci çorbayı içiyor. Midesinde yanmalar duyuyor, parmaklıklar dönüyor, ses, susmuş: “Biri şarkı söylüyordu?” diyor. “Evet,” diyor Moûlu. “Artık söylemiyor?” “Öldü,” diyor Moûlu. “Dün öldü, götürdüler.” Bir çorba daha, bu kez ekmek de var. “İyiyim,” diyor, kimsenin yardımı olmadan oturuyor, gülümsüyor: Çocukluk, aşk, yalnız kendi içine bakan göz, hepsi; yok öyle şey yok, açlık bayılması yalnızca. Keyifli bir sesle: “Hey, Moûlu!” diyor. “Senin kamyonlar geldi sonunda, ha?” “Geldi,” diyor Moûlu. “Geldi ya!” Moûlu bir ekmek parçasını çakısının ucuyla oyuyor, içi çıkarıyor, kabuğu yontuyor, şekillendiriyor. Gözlerini kaldırmadan anlatıyor: “Küflenmiş,” diyor. “Yersen sürekli çişin gelir. Buradan çiş etmeye gitmek zor iş.” Brunet’ye bir dilim ekmek uzatıyor, ağzına kocaman bir parça ekmek atıyor, gururla, “Altı gün hiçbir şey yemedik,” diyor. “Aklımı oynatıyordum yavaş yavaş.” Brunet gülüyor, “yalnız kendi içini gören göz”ü düşünüyor, gülüyor: “Ben de,” diyor. Uyuyor, güneş uyandırıyor onu, güçsüz hissediyor daha, ama kalkabiliyor. “Tipo beni görmeye geldi mi?” diye soruyor. “Bilmem. Şu son iki gün konuklara dikkat edemedik pek.” “Schneider nerede?” diye soruyor Brunet. “Görmedim.” Brunet koridora çıkıyor, Schneider, Tipo’yla konuşuyor; gülüyorlar. Brunet onlara kötü gözlerle bakıyor. Tipo ona doğru geliyor, ona: “Schneider’le ikimiz epeyi iş gördük,” diyor. Brunet, Schneider’e dönüyor, her yere burnunu sokuyor, diye düşünüyor. Schneider gülümsüyor: “Dört yanı dolaştık,” diyor. “Önceki günden beri yeni dostlar edindik.” Brunet kuru bir sesle, “Hımmm!” diyor. “Onları görmem gerek.” Merdiveni iniyor, Tipo’yla Schneider arkası sıra iniyorlar. Avluda, duruyor, gözlerini kırpıştırıyor: Güzel bir gün başlamış. Merdiven basamaklarına oturmuş insanlar dalgın hareketlerle sigara içiyorlar, kendi evlerinde gibiler hepsi, oturmuş, bütün bir hafta çalışmanın acısına çıkarıyorlar; ara sıra, içlerinden biri başını sallıyor, bir şeyler söylüyor; o zaman herkes birden başını sallıyor. Brunet onlara öfkeyle bakıyor: “Tamam,” diye düşünüyor, yerleştiler bile. Avlu, nöbet kuleleri, yüksek taş duvar, her şey onların artık, kendi kapılarının önünde oturmuşlar, ağırkanlı bir köylü mantığıyla köyde olup bitenleri konuşuyorlar. “Bu adamlarla ne yapılabilir? Sahip olma tutkuları korkunç bir hastalık gibi, topunu getirip zindana atıyorsunuz, sonra iki gün geçmeden, bakıyorsunuz adamlar mahkûm değil, hapishanenin sahipleri olmuşlar!” Bazıları avluda dolaşıyorlar, ikişer ikişer, üçer üçer, ağır adımlarla yürüyorlar, konuşuyorlar, gülüyorlar, avlunun dibine kadar gidip gene dönüyorlar: Resmi geçit yapan burjuvalar. Acayip üniformalarıyla bilinmedik bir okulun öğrencileri, geçiyorlar, kimseye bakmadan, Brunet, saygılı cümlelerle konuştuklarını duyuyor: “Hayır, dostum yanılıyorsun. Özür dilerim, ama yanılıyorsun: Bilançoyu yenilemediler. Yenilemeleri söz konusuydu, ama Banque de France kredi açtı.” Gözlüklü iki adam, başlarında büyük bir kalabalıkla, dizleri üzerinde satranç oynuyorlar; ufacık, çıplak kafalı bir adam kaşlarını çatmış, kitap okuyor; ara sıra, kitabı yere, yanına bırakıyor, yanından bir başka, kocaman kitap alıyor, sayfalarını karıştırıyor. Brunet adamın arkasından geçiyor: Kocaman kitap, bir sözlük. “Ne yapıyorsun?” diye soruyor Brunet. “Almanca öğreniyorum,” diyor adam. Su hortumunun başında, çıplak adamlar var, sevinç çığlıklarıyla yıkanıyorlar; gülerek, itişerek yıkanıyorlar. Gartiser, Alsaslı Gartiser, demir çubuklardan birine yaslanmış, nöbetçilerden biriyle Almanca konuşuyor, nöbetçi başını sallayarak dinliyor. Birkaç dilim ekmek yetti demek! Birkaç dilim ekmek ve yenilmiş bir ordunun can çekiştiği bu korkunç hapishane avlusu birden bir plaj, bir solaryum, bir panayır yeri oldu. Çırılçıplak iki adam, bir örtünün üzerine uzanmış, güneşte yanıyorlar: Brunet, bu kızarmış kaba etleri tekmelemek için delice bir arzu duyuyor içinde, delice bir öfke: Vurun onlara, kentleri, köylerini yakın, ateşe verin, sürün, hapsedin, öldürün, nerede olurlarsa onlar o küçük, o sefil, o inatçı mutluluklarını kuracaklar yeniden; o yoksullara özgü, günlük mutlulukları. Ve siz bu insanlarla bir şeyler yapın şimdi. Yapabilirseniz! Sırtını dönüyor, arka avluya doğru yürüyor, orada, mıhlanmış gibi duruyor birden: Sırtlar, binlerce sırt, bir ince kampana sesi, binlerce baş, eğiliyor öne: “Dehşet,” diyor Brunet. Schneiderle Tipo gülmeye başlıyorlar: “Evet, dehşetli bir şey, bir sürpriz sana: Bugün pazar. Unuttun mu?” “Ya! Bugün pazar demek,” diyor Brunet. Çaresiz bir öfkeyle bakıyor, adamlara: Ne akıl almaz inat! Kendilerine bir yapay pazar imal etmişler, bir kentte pazar günü, bir köy pazar günü imal etmişler kendilerine, çünkü takvimde günlerden pazar bugün. Ön avludaki bir büyük kent pazarıydı. Bir taşra kentinde anacaddede bir pazar günüydü; bu bir kilisedeki pazar; sinema eksik yalnızca. Tipo’ya dönüyor: “Gece sinemaya gitmiyor muyuz?” diye soruyor. Tipo gülümsüyor, “Jokistler<a class="footnoteref" id="ref2" href="../Text/notlar.xhtml#n2">\2</a> bir eğlence hazırlayacaklarmış bize,” diyor. Brunet yumruklarını sıkıyor, o ölü yıkayıcıları düşünüyor: “Ben hastayken boş durmamışlar,” diye düşünüyor. Asla hasta olmamak gerek burada, hasta olmamak gerek. Tipo utangaç bir gülümsemeyle, “Ne güzel bir gün,” diyor. “Kuşkusuz,” diyor Brunet, “kuşkusuz!” Güzel bir gün: Bütün Fransa’da güzel bir gün; sökülmüş, parçalanmış raylar güneşte pırıl pırıl, güneş köklerinden sökülüp çıkarılmış ağaçların kurumuş yapraklarını yaldızlıyor, bombaların açtığı çukurların dibinde su cam gibi durgun, cam gibi parlak, ölüler, buğday başaklarının arasında yeşile dönüyor, şişmiş karınları bulutsuz göğe karşı tuhaf bir şarkı mırıldanıyor; güzel bir gün. Bu kadar çabuk mu unuttunuz hepsini, bu kadar çabuk mu unuttunuz? İnsanlar, büyülenmiş sanki. Bütün başlar kalkmış şimdi, rahip konuşuyor. Brunet ne dediğini duymuyor, ama kırmızı yüzü, saçları, yuvarlak çerçeveli gözlüğü ve geniş omuzlarıyla tanıyor onu: İlk gün ön avluda, elinde bir İncil’le gördüğü adam bu. Sokuluyor Brunet. İki adım ötesinde siyah bıyıklı çavuş, ihtirasla öne eğilmiş, parlak gözlerle, heyecanla rahibi dinliyor. “...Çoğunuzun inanç sahibi olduğunuzu biliyorum. Ama içinizde sözlerimi yalnızca merak ettiği için ya da zaman geçirmek amacıyla dinleyenler de vardır. Ama sizler, hepiniz, benim kardeşlerimsiniz, sevgili kardeşlerimsiniz, silah arkadaşlarım, Tanrı yolundaki kardeşlerimsiniz. Size sesleniyorum, hepinize, Katolik, Protestan, dinsiz, hepinize sesleniyorum, zira Tanrı’nın sözleri hepinizedir. Bu matem gününde, Tanrı’nın günü olan bu kutsal pazar gününde size vermekle görevli olduğum mesaj iki sözcükten ibarettir: Umudunuzu kaybetmeyiniz!” Çünkü umutsuzluk, yalnızca Tanrı’nın lütfuna karşı işlenmiş affedilmez bir günah değildir: İnanç sahibi olmayanlarınız bile kabul ederler ki umutsuzluk insanoğlunun kendine karşı hazırlayabileceği suikastların en korkuncudur, umutsuzluk manevi bir intihardır. Kuşkusuz aramızda, bir günahkâr mezhebin öncüleri tarafından aldatılmış oldukları için tarihimizin hayran olunacak, mucizeli akışında anlamı ve birbiriyle bağlantısı olmayan basit ve olagelmiş olaylardan başka bir şey göremeyen bahtsız arkadaşlarımız vardır. Bugün onlar bize, yeteri kadar tankımız olmadığı için, yeteri kadar uçağımız olmadığı için savaşı kaybettiğimizi söyleyeceklerdir. Tanrı onların, görmemek için yaratılmış gözleri ve duymamak için yaratılmış kulakları olduğunu söylüyor. Tanrı’nın gazabı Sodom ve Gomore üzerine indiği zaman, bu günahkârlarla dolu sitelerde, kentlerini kül eden ateş yağmurunun bir atmosfer olayı ya da bir göktaşının eseri olduğunu söyleyen körler ve sağırlar vardı. Kardeşlerim, onlar kendilerine karşı günah işlemiyorlar mıydı bu sözleriyle? Çünkü, eğer ateş Sodom’a yalnızca bir rastlantıyla inmiş ise, o halde o ateş insanoğlunun eseri değildir; o, insanın sabrının, insan emeğinin, kör kuvvetler tarafından, anlamsız ve amaçsız, bir anda yokluğa mahkûm edilemeyecek bir gerçek ürünü değildir. Öyleyse niçin kentler yaratalım? Niçin ağaçlar dikelim? Niçin, niçin aileler kuralım? İşte, buradayız, yenilmiş, tutsak alınmış, ulusal gururumuzla yaralanmış, bedenlerimizle, hiçbir haber alamadığımız sevdiklerimiz için ruhumuzla ıstırap çekerek, buradayız işte. Evet! Bütün bunlar amaçsız mı? Mekanik kuvvetlerden başka hiçbir kaynağı yok mu bu acıların? Gerçek bu olsaydı, sevgili kardeşlerim, ben size, ‘Kendimizi umutsuzluğa koyverelim,’ derdim, çünkü hiç için ıstırap çekmek kadar umut kırıcı, hiç için ıstırap çekmek kadar haksız bir şey yoktur insanoğlu için. Fakat sevgili kardeşlerim, ben de o güçlü zekâlara soruyorum şimdi: ‘Niçin yeteri kadar tankımız yoktu? Niçin yeteri kadar uçağımız yoktu?’ Kuşkusuz onlar, ‘Çünkü yeteri kadar üretmiyorduk’ diye yanıt vereceklerdir. İşte bu anda çeyrek yüzyıldan beri görevlerini ve Tanrısını unutmuş olan günahkâr Fransa meydana çıkıyor. Neden yeteri kadar üretmiyorduk, gerçekten? Çünkü çalışmıyorduk. Peki mısır tarlalarına inen çekirge sürüleri gibi üzerimize çöken tembellik rüzgârı nereden geliyordu? Neden çalışmıyorduk? Çünkü kendi iç kavgalarımızla ikiye bölünmüştük: çünkü sinsi kışkırtıcılar tarafından harekete geçirilen işçilerimiz patronlarından nefret eder olmuştu, egoizmleriyle kör olan patronlar ise en doğal, en yasal hakları tanımamakta inat ediyorlardı, tüccar memuru kıskanıyordu, memur meşe ağacında ökse otu gibi yaşıyordu, görevden, sorumluluklardan uzak; oylarımızla seçtiklerimiz, mecliste, serinkanlılıkla ülke sorunlarını tartışacak yerde yumrukla, tekmeyle kavga ediyorlardı. Bütün bu çatışmalar niçin, kardeşlerim, bu çıkar kavgaları, bu geleneklerdeki korkunç çözülme niçin? Çünkü iğrenç bir materyalizm memleketimize bir salgın hastalık gibi yayılmıştı. Materyalizm, Tanrısından yüz çevirmiş insanın hali değil de nedir? O, topraktan doğduğuna ve gene toprağa döneceğine inanıyor, maddi çıkarlarından başka hiçbir kaygısı yok. Şu halde ben kuşkuculara şöyle yanıt vereceğim: ‘Haklısınız, kardeşlerim, haklısınız: Biz savaşı kaybettik, çünkü yeteri kadar <i>madde</i>’miz yoktu. Ama ancak bir oranda haklısınız, çünkü yanıtınız bir maddecinin yanıtıdır ve maddeci olduğunuz için savaşı kaybettiniz.’ Fransa, Kutsal Kilise’nin, tarihe en parlak, en göz kamaştırıcı zaferleri armağan etmiş, en hayırlı evladı. Ve Tanrısız Fransa, 1940’ın yenilmiş, yıkılmış Fransa’sı.” Rahip duruyor, kalabalığa bakıyor; insanlar sessizce dinliyorlar, ağızları açık; çavuş başını sallayarak onu alkışlıyor. Brunet gözlerini rahibin yüzünden ayıramıyor; bu yüzdeki zafer sevinciyle şaşkına dönmüştür; bu yüzde bir zafer sarhoşluğu var ki Brunet’yi büyülüyor; parlak gözlerini bir uçtan bir uca dinleyicileri üzerinde dolaştırıyor adam, yanakları kızarıyor, sonra elini kaldırıyor, yeniden söze başlıyor: “Demek ki, yenilgimizi rastlantıların ürünü saymaktan vazgeçmek zorundayız. Bu yeniliş, bize verilmiş bir ceza, kendi kusurlarımızın ve günahlarımızın sonucudur yalnızca. Rastlantı değil, hayır, kardeşlerim, rastlantı değil! Ceza, korkunç bir ceza. İşte, size bugün getirdiğim müjdeli haber bu.” Tekrar duruyor, sözlerinin etkisini tartmak ister gibi öne eğilmiş başları bakışlarıyla yokluyor. Sonra, “Acı ve tatsız bir müjde,” diye devam ediyor, “itiraf ederim ki acı bir müjde, ama gene de müjde. Çünkü bir felaketin suçsuz kurbanı sanan ve çaresizlik içinde, anlamadan, anlayamadan ellerini ovuşturan bir insana, bu felaketin kendi eseri olduğunu söylemek, bir güzel haber sayılmaz mı? Bu nedenle tekrar, tekrar söylüyorum sizlere: Felaketinizle haz duyunuz, felaketinizin değerini biliniz, kardeşlerim! Acılarınızın uçurumunda acılarınız için şükrediniz, çünkü suç varsa ortada ve ceza varsa, affı umut etme hakkı var demektir. Ve sevininiz, kardeşlerim, sevininiz, sevinmeniz için bir başka neden daha var çünkü. Efendimiz, bütün insanlar için acı çeken ve bizim hatalarımızı yüklenen Efendimiz, bu hataları ödemek ve affettirmek için acı çekmiş ve hâlâ da çekmekte olan Efendimiz, kulları arasından sizi seçti. Evet, sizleri, ne bir küçük çocuk kadar saf ve temiz, ne de yeryüzündeki insanların hepsinden daha suçlu olan sizleri, siz köylüleri, işçileri, burjuvaları, sizleri, başka insanların kaderiyle karşılaştırılamayacak kadar büyük ve mutlu bir kader için seçti: Acılarınızın, tıpkı kendi acıları gibi, Tanrı’nın hâlâ sevmekte olduğu ve istemeye istemeye cezalandırdığı Fransa’nın bütün günahlarının kefareti olmasını istedi. Kardeşlerim, işte buna inanmanız gerek; yoksa inleyecek, saçlarınızı yolarak: Bütün bahtsızlıklar niçin benim başıma geldi? diyerek umutsuzluğa kapılacaksınız. Niçin bana da, kötü bir zengin olan komşuma değil? Niçin ülkemi kötü yöneterek felaketime neden olan politikacılara değil de bana? Böylece hiçbir şeyin gözünüzde anlamı kalmayacak ve umutsuzluk içinde öleceksiniz. Ya da biz birer hiçtik, ama Tanrı bizi acı çekmemiz ve acılarımızla günahlarımızı ödememiz için seçti, diyeceksiniz. O zaman, Fransa’nın yıkılışına iki adım kala Tanrı’nın her zaman onu kurtarmak için seçtiği Tanrısına layık kullardan biri...” Brunet ayaklarının ucuna basarak uzaklaşıyor. Schneider’le Tipo’yu kışla duvarının yanında buluyor. Onlara, “İşini biliyor,” diyor. “Ne demezsin,” diyor Tipo. “Benden iki adım ötede yatıyor. Bütün gece yalnız onun sesi duyuluyor, boyuna konuşuyor çocuklarla.” İki adam geçiyor yanlarından, gözlüklü, çıkık alınlı, uzun, zayıf bir adamla, somurtkan, ufak tefek bir adam. Uzun, zayıf adam, yumuşak bir sesle, “Çok güzel konuştu,” diyor. “Çok basitçe anlattı her şeyi. Hem de en gereken sözleri söyledi.” Brunet gülmeye başlıyor: “Vay namussuz vay!” diyor. Biriki adım yürüyorlar. Tipo, Brunet’ye inanan gözlerle bakıyor: “Evet, şimdi?” “Evet, şimdi?” diye tekrarlıyor Brunet. “Bu vaaz hakkında ne düşünüyorsun?” “İyi tarafı da var, kötü tarafı da. Bir bakıma, bizim için çalışıyor: Adamlara tutsaklığın bir eğlence, bir tatil olmadığını anlatmak istiyor, sanırım bu nokta üzerinde ısrar da edecektir. Bu iyi. Çünkü bunlar üç-beş ay sonra karılarının sıcak koynuna girebileceklerini ummakta devam edecek olurlarsa, hiçbir hareket yaptıramazsın sen bu adamlara.” “Ha?” Tipo’nun güzel, çocuk gözleri irileşiyor, yanakları yemyeşil. Brunet devam ediyor: “Hatta, bu noktada, ondan yararlanabilirsiniz de.” Adamların gözlerinin içine bakıp onlara, “Papaz Efendi’yi gördün mü ne diyor. Burada çok acı çekeceğimizi söylüyor o da, diyeceksiniz.” Tipo zorlayarak soruyor: “Sen, bu işin gerçekten çok süreceğine inanıyor musun?” Brunet haşin gözlerle bakıyor ona: “Ya sen,” diyor, “sen Noel Baba’ya inanır mısın?” Tipo susuyor, tükürüğünü zor yutuyor; Brunet, Schneider’e bakıyor, devam ediyor: “Buna karşın işimizi zorlaştıran bir yanı var işin: Bu adamlar çabukça harekete geçmeyeceklerdir, durup beklemeyi yeğleyecekler. Herifin vaazı siyasî bir program sanki: Kilisenin hayırlı evladı Fransa ve Fransızların şefi Pétain: Kusursuz bir program.” Birden, Tipo’ya bakıyor: “Yanındakiler ne diyorlar onun için?” “Seviyorlar adamı,” diyor Tipo. “Ha! Seviyorlar demek.” “Sevmemeleri için neden yok: Neyi varsa herkesle paylaşıyor. Ama paylaşırken de paylaştığını hatırlatıyormuş gibi bakıyor insana; ‘Her zaman bunu sana Tanrı aşkı için veriyorum, unutma!’ diyor sanki. Ben, onun tütününü içmektense hiç sigara içmemeyi tercih ederim. Ama ötekiler böyle düşünmüyorlar.” “Onun hakkında söyleyebileceğin bu kadar mı?” Tipo, özür diler gibi gülümsüyor: “Ancak geceleri görebiliyorum onu,” diyor. “Bütün gün nerede peki herif?” “Revirde.” “Revirde mi? Revir mi var burada?” “Evet, öbür binada.” “Hastabakıcı falan mıymış?” “Değil canım, binbaşının arkadaşıymış, onunla, öbür yaralı subaylarla briç oynuyormuş.” “Ha, demek briç oynuyormuş. Peki buradakiler ne diyorlar bu işe?” “Bir şey demiyorlar,” diyor Tipo. “Kuşkulanıyorlar, ama doğru dürüst bir şey bildikleri yok. Ben de revir görevlisi olan Gartiser’den öğrendim.” “Çok güzel,” diyor Brunet. “Sen de şimdi onlara bilmedikleri şeyi öğreteceksin: Onlara, ‘Bir papaz nasıl olur da gününü subaylarla iskambil oynamakla geçirir?’ diye soracaksın. Anladın mı?” “Tamam,” diyor Tipo. Schneider tuhaf gözlerle bakıyor onlara, gülümsüyor, usulca: “O bina Almanların kaldığı bina,” diyor. “Vay!” diyor Brunet, Schneider Tipo’ya dönüyor, tekrar gülümsüyor: “Anladın, değil mi?” diyor, “buradakilere ne diyeceğini? Onlara: ‘Papaz Efendi Almanlarla kadeh tokuşturmak için bizi yüzüstü bırakıp gidiyor,’ diyeceksin.” Tipo, heyecansız bir sesle, “Ama ben,” diyor, “adamın Almanlarla pek alışverişi olduğunu sanmıyorum.” Schneider sabırsız bir tavırla yüzünü buruşturuyor, omuz silkiyor: “Sen istesen şimdi Almanların kaldığı binada dolaşabilir misin?” diye soruyor. Tipo omuz silkiyor, yanıt vermiyor. Schneider, “Gördün mü?” diyor. “Gördün mü? Adamın niyeti vız gelir bana: “Belki Fransa’yı kurtarmak için Almanlarla yakınlık kurmayı düşünüyordur. Benim gözümde bir şeyi değiştirmez bu: Papaz Efendi senin, benim gibi bir Fransız tutsaktır, ama günlerini Almanlarla baş başa geçiriyor. İşte çocukların bilmesi gereken bu.” Tipo, huzursuz, kararsız, Brunet’ye dönüyor, Brunet, Schneider’in sesindeki anlamı sevmemiştir, ama onu zor durumda bırakmak istemiyor: “Usul usul, acele etmeden hareket edersin,” diyor, “adamı hemen kötülemek doğru olmaz tabii. Bir sürü papaz var burada, hepsine yetişemezsin zaten. Sen adamlara laf arasında konuşurken, Papaz Efendi burada daha aylarca kalacağımızı söylüyor, o bilir, çünkü her gün subaylarla beraber, üstelik Almanlarla da ahbaplık ediyor, diyeceksin. Anlaşıldı, değil mi? Onların, papaz efendilerin gerçekte kendileriyle aynı safta olmadıklarını yavaş yavaş anlamaları gerek.” “İyi,” diyor Tipo. “Papazın çevresinde bizimkilerden kimse var mı?” diye soruyor Brunet. “Var,” diyor Tipo. “Gözü açık mıdır?” “Gözü açıktan da fazla.” “Şu halde dostluk kursun papazla, inanmış görünsün. Bir haberciye çok ihtiyacımız var.” Duvara yaslanıyor, bir an düşünüyor, sonra Tipo’ya, “Arkadaşlarından bir-ikisini bul bana. Yenilerden,” diyor. Tipo uzaklaşınca Schneider’e, “Bir-iki ay daha beklemeyi yeğlerdim,” diyor, “bir-iki ay sonra adamlar tam kıvamına gelecekler. Ama herifler çok sıkı çalışıyorlar. Hemen işe girişmezsek, onlar bizden çok daha avantajlı duruma geçiverirler. Sen bizimle çalışmak kararında ısrar ediyorsun, değil mi?” “Ne için çalışacaksınız?” diye soruyor Schneider. Brunet kaşlarını çatıyor: “Bizimle birlikte çalışmak istediğini sanıyordum,” diyor. “Görüyorum fikrini değiştirmişsin.” “Fikrimi değiştirmedim,” diyor Schneider. “Yalnızca sana ne için çalışacağınızı soruyorum.” “Pekâlâ,” diyor Brunet, “anlatayım. Papazı dinledin, değil mi? Bu adam buraya gökten düşmedi herhalde: Bir aya kalmaz her yanda bunun gibi sürüyle adam bulacaksın. Dahası var. Almanların aramızdan iki-üç Quisling daha çıkarması ve onları bize doğru yola getirmekle görevlendirmesi olmayacak şey değil. Savaştan önce onlarla baş edecek sağlam araçlarımız vardı. Parti, sendikalar, komiteler. Burada hiçbir güç yok elimizde. Öyleyse yeni güçler yaratmak zorundayız. Bu iş kuşkusuz bir sürü boş gevezeliğe, laf kalabalığına ihtiyaç gösterir, bunu hiçbir zaman çok sevmedim ben, ama başka çaremiz yok. Yapacağımız şu demek ki: Sağlam güvenilir elemanlar bulmak, onları bir araya getirmek, örgütlemek ve sıkı bir karşı-propagandaya girişmek. Bunlar ilk hedeflerimiz. İki fikri işlemeye çalışacağız: Barış antlaşmasını kabul etmiyoruz; demokrasi bugün kabul edebileceğimiz tek yönetim şeklidir. Daha ileri gitmek gereksiz ve yararsız şimdilik: Başlangıçta ihtiyatlı olmak gerek. Ben Partiden arkadaşları bulmayı üzerime alıyorum. Ama öbürleri var, sosyalistler, radikaller, az çok sola eğilimi olanlar, senin gibi solda düşünenler.” Schneider soğuk bir gülümsemeyle: ‘Yumuşaklar, yani,” diyor. “Ilımlılar diyelim,” diyor Brunet ve acele ekliyor: “Ilımlı ve onurlu Fransızlar. Ben onlarla gerektiği şekilde konuşamamaktan korkuyorum. Sen zorluk çekmezsin, düşünceleri sana tanıdık gelecektir çünkü.” “Anladım,” diyor Schneider, “yani kısaca yeni bir Halk Cephesi yaratacağız öyle mi?” “Keşke yaratabilsek,” diyor Brunet. Schneider başını sallıyor. “Benim işim bu demek. Pekâlâ. Ama... seninkinin ne olduğunu iyice biliyor musun?” Brunet, hayretle bakıyor: “Kendiminki mi?” “Evet,” diyor Schneider, sonra heyecansız bir sesle devam ediyor: “Biliyorsan sorun yok!” “Ne demek istiyorsun?” diyor Brunet, “açıkça söyle. Üstü kapalı laflardan hoşlanmam.” “Söylenecek bir şey yok,” diyor Schneider. “Yalnızca şunu öğrenmek istiyordum. Parti ne yapıyor şu sıra? Emirleri ne, direktifleri ne? Sen bunları biliyorsundur mutlaka.” Brunet gülümsüyor: “Durumu unutuyorsun galiba,” diyor. “Almanlar on beş gündür Paris’te, bütün Fransa altüst, yenilmiş: Çocukların bir kısmı ölmüş, tutsak edilmiş, kaçabilenler kim bilir neredeler, Pau’da mı, Montpellier’de mi, bir kısmı hapiste. Şu sıra Parti ne yapıyor diye sorarsan, sana ancak şu yanıtı verebilirim: Yeniden kuruluyor şu anda.” Schneider gevşek bir sesle, “Anlıyorum,” diyor. “Sen de buradakileri bir araya getirerek kuruluşa yardım ediyorsun. Çok güzel.” Brunet, bir sonuca varmak için, “Tamam,” diyor, “anlaştık tabii,” Schneider. “Anlaştık. Hem bunlar beni ilgilendiren sorunlar değil aslında. Ben komünist değilim. Bana, Parti yeniden kuruluyor diyorsun, bu yanıt bana yetiyor. Daha fazlasını öğrenmek istemiyorum. Ama ne var ki senin yerinde olsam...” Elini bir şey aramak ister gibi cebine sokuyor bir an, sonra çekiyor ve kolunu, kımıltısız yanına bırakıyor: “Ama yeniden kuruluş hangi temel ilkeler üzerinde olacak? İşte asıl yanıtı aranması gereken soru bu.” Sonra, Brunet’ye bakmadan devam ediyor: “Sovyetler, Almanların müttefiki!” Brunet sabırsız, “Hayır,” diyor, “bir saldırmazlık antlaşması yaptılar yalnızca, o da geçici bir anlaşma olarak. Bir düşün Schneider, Münih’ten sonra Sovyetler Birliği...” Schneider içini çekiyor: “Biliyorum,” diyor, “bana söyleyeceklerinin hepsini biliyorum. Bana Rusya’nın Müttefiklere olan güvenini yitirdiğini, bu nedenle Almanlara savaş açmak için yeteri kadar güçleneceği günü beklediğini, bu arada Almanları oyaladığını söyleyeceksin. Öyle değil mi?” Brunet tereddüt ediyor bir an, “Tamamen böyle değil,” diyor. “Ben Rusların, Hitler’in Rusya’ya saldıracağına inandığını ve beklediğini sanıyorum daha çok.” “Yani, bir saldırıyı geciktirmek için ne mümkünse yapıyor, demek istiyorsun.” “Öyle sanıyorum.” “Şu halde ben senin yerinde olsam partinin Nazilere karşı çok sert bir tutum izleyeceğinden emin olmazdım. Böyle bir tutum Sovyet Rusya’yı zor durumda bırakır.” Gözlerini Brunet’nin gözlerine kaldırıyor, gevşek, melankolik, ama taşınması güç, tuhaf bakışları var. Brunet şaşkın bir ürkeklikle başını çeviriyor: “Anlamazlıktan gelme,” diyor. “Sen de biliyorsun ki burada politik ve resmî bir tutum bahis konusu olamaz. Parti 1939’dan beri yasadışı sayılmaktadır, çalışmaları ister istemez gizli kalacaktır. Tutumu kimseyi bağlamaz Partinin.” “Anlıyorum, evet, gizli. Ama ne demek gizli?” diyor Schneider. “Örneğin gizlice <i>Humanité</i>’yi mi basacaklar yeniden? Bastıklarını kabul edelim: Basılan her on bin nüshadan en az yüz tanesi mutlaka Almanların eline geçecektir; engel olamazsınız buna. Bir yeraltı örgütü, biraz zekâyla, bastığı gazetenin nerede ve kimler tarafından basıldığını gizleyebilir, ama gazeteleri gizleyemez sonuna kadar, çünkü gazeteler dış dünyaya çıkmak ve üçüncü şahıslar tarafından okunmak için basılmıştır, değil mi? Ben Gestapo’nun en çok üç ay sonra Fransız Komünist Partisi’nin politikası hakkında yeteri kadar bilgi edinmiş olacağına inanıyorum.” “Peki, öyle de olsa,” diyor Brunet, “ne çıkar bundan? Sovyetler’i suçlayacak değiller ya bu nedenle?” “Ya Komüntern?” diyor Schneider. “Ribbentrop’la Molotov’un Komüntern’den söz açmadıklarını söyleyebilir misin?” Suçlamadan, tarafsız bir sesle konuşuyor Schneider. Ama yumuşak ısrarında kuşkulu bir şey var. “Dolambaçlı konuşmayalım,” diyor Brunet. “Ribbentrop, Molotov’a ne dedi, bilemem, konuştukları zaman masanın altında değildim. Ama bildiğim bir şey var: Partinin Sovyet Rusya ile olan bağıntıları -hem de çoktan- kesilmiştir. Herkesçe bilinen bir gerçek bu.” “Emin misin?” diye soruyor Schneider, sonra devam ediyor: “Her neyse, belki şimdi bağıntıları yoktur birbirleriyle. Ama yakın zamanda yeniden olacaktır, arada İsviçre var unutma ki.” Pazar duası bitmiş, askerler dalgın, uzak gözleriyle, konuşmadan, geçiyor önlerinden. Schneider sesini alçaltıyor: “Ben Nazi hükümetinin, Sovyet Rusya’yı, Fransız Komünist Partisi’nin politikasından sorumlu tutacağına inanıyorum.” “Öyle kabul edelim,” diyor Brunet. “Bu neyi değiştirir sence?” “Düşün,” diyor Schneider. “Moskova, bu durumda Fransa ve Belçika’daki komünistlere, rahat durmalarını emredemez mi?” Brunet omuz silkiyor, soğuk bir sesle, “Emretmek mi?” diyor. “Sen Komünist Partisi’nde hücreler olduğunu, Parti’nin en basit faaliyetinin bile bu hücrelerde tartışıldığını, oya konulduğunu bilmiyor musun?” Schneider gülümsüyor, sabırla, “Pekâlâ,” diyor, “seni kırmak istemedim. Sözü bir başka şekilde söyleyelim: Parti, Sovyetler Birliği’ni zor durumda bırakmamak için, bir süre hareketsiz kalmayı tercih ederse? Olamaz mı?” “Yeni bir karar mı olacak bu?” “Çok da yeni sayılmaz,” diyor Schneider. “Savaş ilan edileceği sıra ne yaptınız? O günden bugüne Rusya’nın durumu daha da zorlaşmıştır. İngiltere’nin pes ettiği gün Hitler özgür olacaktır.” “Rusya savaşa hazırlanacak zaman bulmuştur. Şimdi saldırıyı bekliyor.” “Emin misin? Kızılordu bu kış çok başarılı görünmedi. Hem sen, kendin, Molotov’un zaman kazanmak istediğini söyledin.” “Partiyle Sovyetler arasında senin savunduğun gibi bir yakınlık varsa, Partili arkadaşların Kızılordu’nun durumu konusunda senden fazla bilgi sahibi olması gerek.” “Partili arkadaşların, evet: Orada Paris’te. Ama sen, bilgi sahibi olamazsın burada. Burada <i>çalışacak olan da sensin oysa.</i>” “Yani,” diyor Brunet, “sözü nereye getirmek istiyorsun? Neyi kanıtlamak istiyorsun? Komünist Partisi’nin faşist olma yoluna girdiğini mi?” “Hayır. Ama Nazi zaferi ve Alman-Sovyet Rusya anlaşması, belki Parti’nin hiç hoşuna gitmeyen, inkâr edilemeyecek iki gerçektir. Parti, bundan hoşlanmasa bile, bu gerçeklere ayak uydurmak zorundadır. Ve sen Parti’nin bu geçiş döneminde hangi yeni kuralları uygulayacağını bilmiyorsun.” “Böyle olduğu için de elimi kolumu bağlayıp oturmam mı gerek sence?” “Öyle bir şey söylemedim,” diyor Schneider. “Konuşuyoruz...” Bir an duruyor, düşünüyor gibi, işaretparmağını iri burnunun kanatlarında dolaştırarak, “Komünist Partisi başka nedenlerle de olsa Nazilerle ne kadar az bağdaşabilirse, kapitalist demokrasilere de o kadar yabancıdır. Sovyet Rusya’nın Batı demokrasileriyle yakınlaşması olanağı ortaya çıkınca siz, faşist diktatoryasına karşı politik bağımsızlığın ve özgürlüğün korunması bahanesiyle bu Batı’ya yaklaşma politikasını uygulama alanına koydunuz. Halbuki bu bağımsızlık ve özgürlük tümüyle hayalden ibarettir, sen de biliyorsun. Bugün Batı demokrasileri yenilmiş durumda, Sovyet Rusya faşist Almanya’ya yaklaştı, Pétain Fransa’da iktidarın sahibi; demek ki partinin çalışmalarına bir faşist ortam içinde devam etmesi gerekecektir. Ve sen burada, şefsiz, emirsiz, dış dünya ile temassız, dış dünyadan habersiz, kendi kararınla, gözden düşmüş bir programı uygulamakta ısrar edeceksin. Az önce bir Halk Cephesi yaratmaktan bahsediyorduk: Halk Cephesi ölmüştür oysa. Ölmüş ve gömülmüş. 1938’de bu adın bir anlamı vardı, bugün de tarih sayfaları içinde o kelimeye rastlamak mümkün. Ama bugün için hiçbir anlamı kalmamıştır. Çok dikkatli hareket etmen gerek Brunet, çünkü tam bir karanlıkta çalışacaksın.” Sesi tuhaf bir tutkuyla titriyor, sonra susuyor Schneider, bir an sonra yumuşak bir sesle devam ediyor: “İşte bu nedenle sana, yapacağın işi iyi biliyor musun?” diye sordum.” Brunet gülmeye başlıyor: “Hadi hadi,” diyor, “bütün bunlar o kadar da korkunç şeyler değil. Adamları toparlayalım, papazlara ve Nazilere karşı el altından savaşalım; üst tarafı zamanı gelince düşünülür: Zamanın koşullarına göre yeni kararlar almak her zaman mümkün.” Schneider başını sallıyor: “Tabii,” diyor, “tabii.” Brunet onun gözlerinin içine bakıyor: “Senden yana içim rahat değil ama,” diyor, “çok karamsar görünüyorsun.” “Ben mi?” diyor Schneider, ilgisiz devam ediyor, “bana sorarsan, yapacaklarımızın hiçbir politik değeri olmayacaktır bence. Durum kimsenin hâkim olamayacağı kadar uzak bize ve biz, sorumluluk yüklenemeyecek kadar küçüğüz içinde. İçimizden dış dünyaya geri dönebilecek olanlar, sınırları ve mitleriyle, kurulmuş, hazır bir yeni düzen bulacaklar. Bu alanda hiç olmazsa. Ama biz, burada arkadaşlara biraz olsun cesaret verebilir, onların umutsuzluğa düşmesine engel olabilirsek, yaşamaları için bir neden bulabilirsek onlara, bu neden hayalden öte geçmeyen bir neden dahi olsa, o zaman, çabamızın bir değeri olur.” “Çok güzel,” diyor Brunet... Kısa bir sessizlikten sonra, “Ben biraz dolaşayım,” diyor, “kaç günden beri ilk kez çıkıyorum dışarı. Görüşürüz!” Schneider iki parmağını kaldırarak selamlıyor onu, dönüp gidiyor. Olumsuz bir zekâ, bir entelektüel, onu başıma dert etmekle iyi mi ettim acaba? Ne tuhaf oğlan: Bazen nasıl sıcak, nasıl dost, bazen soğuk, çok soğuk, hatta sinik. Nereden tanıyorum onu? Partideki çocuklardan söz ederken neden arkadaşlar diyor, senin arkadaşların demiyor? Oysa böyle demesi beklenir. Ne olursa olsun, askerlik cüzdanını mutlaka görmem gerek. Ama nasıl? Pazar günlerine özgü kılığına girmiş avluda, insanlar, sokaklık yüzleriyle dolaşıyorlar, bütün bu yıkanmış, tıraş olmuş yüzlerde, aynı anlamsız, ifadesiz boşluk var. Bekliyorlar ve bekleyişleri duvarların ötesinde bahçeleri, genelevleri ve sokak kahveleriyle bütün bir kent yaratıyor. Avlunun ortasında biri armonika çalıyor, çiftler dans ediyor, hayal kent yeşilliklerini, kırmızı çatılarını yükseltiyor, dans eden hayaletlerin kör yüzlerinde aksediyor. Brunet, dönüyor, arka avluya geliyor. Dekor değişmiş: Kilise yok olmuş şimdi, adamlar çocuklar gibi bağrışarak oynuyorlar, deliler gibi koşuyorlar avluda. Brunet ahırların arkasındaki tepeciğe doğru yürüyor, tırmanıyor, taze kazılı mezarlara bakıyor, kendini çok rahat hissediyor. Kabartılmış toprağa çiçekler atılmış, üç küçük haç dikilmiş. Brunet iki mezarın arasına, yere oturuyor, ölüler, altında, boylu boyunca; bu huzur veriyor ona; bir gün huzur ve suçsuzluk onu da alacak içine. Yarı gömülü bir sardalye kutusunu topraktan çıkarıyor, ileri, uzağa fırlatıyor: Piknik yapılan bir pazar günü, mezarlıkların ziyaret edildiği bir pazar; geçmişten kalmış bir pazar; bir yamacın üzerindeydim, altımda, bir kentte çocuklar çılgın haykırışlarla koşmaca oynuyorlardı, sesleri bana kadar yükseliyordu. Neredeydi bu? Bilmiyor nerede olduğunu, düşünüyor: “Karanlıkta çalışacağımız gerçek” Öyleyse? Öyleyse ne? Hiçbir şey yapmadan beklemek mi? Oturmak yalnızca. Düşüncelerinin burasında gücü isyan ediyor. Geri döneceğim, savaş bitince, geri döneceğim ve arkadaşlara: “İşte döndüm! Gerçek savaşı ben yaşadım,” diyeceğim. Kaçmak... Kaçmak? Duvarlara bakıyor, çok yüksek değil, bir kere Nancy’ye vardı mı üst tarafı kolay. Nancy’de Poullain’ler onu saklarlar. Ama altında bu üç ölü var, bu ölümsüz ikindi saatinde haykıran, oynayan çocuklar var; avuçlarını taze, serin toprağa dayıyor, kaçmayacağına yemin ediyor kendi kendine. Ustalıkla. Yumuşak, sabırlı. Arkadaşları bir araya toplamak, onlara yavaş yavaş güven ve umut vermek, barışın kabul edilmez bir şey olduğuna inandırmak, sonra olayların gelişimine göre tutumu yeniden gözden geçirmek. “Parti bizi yüzüstü bırakmayacaktır,” diye düşünüyor Brunet. Parti bizi yüzüstü birakamaz. Ölülerin üzerine, ölüler gibi, boylu boyunca yatıyor; göğe bakıyor; kalkıyor, ağır adımlarla iniyor tepeden, yapayalnız olduğunu düşünüyor. Ölüm, çepeçevre etrafında, bir koku gibi, bir pazar gününün sonu gibi ve o ilk kez kendini belirsiz bir suçlulukla suçlu hissediyor. Yalnız olduğu için suçlu, yalnız olduğu, düşündüğü ve yaşadığı için suçlu. Ölmemiş olduğu için suçlu. Duvarların ötesinde oyulmuş, kör gözleriyle simsiyah ve ölü evler var; taşın ölümsüzlüğü. Bu pazar günleri kalabalığının çocuksu haykırışları dünya yaratılalı beri göğe yükselmekte. Yalnızca Brunet ölümsüz değil, ama ölümsüzlük bir bakış gibi Brunet’nin üzerinde. Yürüyor: Döndüğü zaman akşam oluyor ağır ağır, bütün gün dolaşmış demek ki, öldüreceği bir şey vardı, öldürebilmiş mi sonunda, bilemiyor: Hiçbir şey yapmazsa insan ruh halleriyle yaşar, çaresiz bir şey bu. Çatı arasında koridor toz kokuyor, insanlar mırıl mırıl, uğulduyor, bu, pazarın sürüklenen kuyruğu. Yerde kayan yıldızlarıyla bir gece gökyüzü; insanlar karanlıkta sigara içiyor. Brunet duruyor, kimseye söylemeden: “Dikkat edin,” diyor, “tahta döşemeyi tutuşturmayalım.” İnsanlar, başları üzerinden inen bu sese karşı homurdanıyorlar. Brunet, rahatsız oluyor, susuyor: Kendini fazla hissediyor burada. Birkaç adım daha atıyor, kıpkızıl bir gezegen parlıyor, ayaklarının ucuna doğru yuvarlanıyor, Brunet ayağıyla bastırıyor gezegeni. Gece tatlı ve mavi; pencereler mavi geceyi üç köşe parçalara kesiyor, güneşe çokça baktığı zaman insanın gözkapaklarının altında dolaşan o eflatun-mor lekelere benziyor. Hücresini bulamıyor bir türlü: “Hey! Schneider!” diye bağırıyor. “Gel, buradayım. Bu yandan, bu yandan!” Geri dönüyor, biri usulca şarkı söylüyor yalnız kendi için, “Yolda güzel, gölgeli yolda, bir kız şarkı söylüyordu...” Brunet, “Geceyi seviyorlar,” diye düşünüyor. “Bu yandan,” diyor Schneider, “biraz daha, tamam.” Giriyor içeri, parmaklıkların ardından geceye bakıyor; gece mavi olduğu zaman yanan bir gaz lambasını düşünüyor. Sessizce oturuyor: Gaz lambası neredeydi? Çevresinde insanlar fısıldaşıyorlar. Sabah haykırıyorlar, gece fısıldaşıyorlar, çünkü seviyorlar geceyi: Geceyle birlikte o karanlık, kocaman kutuya, usulca, sessizce huzur giriyor, huzur ve geçmiş yıllar; sanki yaşamlarını sevmişlerdi hepsi. “Ben,” diyor Moûlu, “şöyle köpüklü tarafından bir birayı tercih ederdim. Şu saatte, Cadran Bleu’de, gelip geçene bakar, bir duble bira içerdim, köpüklü tarafından.” “Cadran Bleu nerede?” diye soruyor sarı kıvırcık çocuk. “Gobelin’de. Gobelin Bulvarı’yla Saint-Marcel Bulvarı’nın köşesinde. Neresi olduğunu bilebildin mi?” “Bildim tabii. Saint-Marcel Sineması da var o sırada.” “Tamam, iki yüz metre var, yok. Ben orada, Lourcine Kışlası’nın karşısında oturuyorum. İşten çıkınca eve gidip yemek yerdim, sonra inerdim, Cadran Bleu’ye girerdim ya da bazı bazı, Canon des Gobelins’e. Ama Cadran Bleu’de orkestra var.” “Biliyorum. Trenet gelmişti. Marie Dubas da geldi, gözümle gördüm onu, kapıdan çıkarken, küçücük bir otomobil vardı.” “Ben oraya giderdim,” diyor sarışın çocuk. “Vanves’da oturuyorum, hava güzel olduğu zaman geceleri oraya kadar uzanırdım.” “Epey yol ama.” “Olsun, genciz daha.” “Ben,” diyor Lambert, “bir duble biraya fit değilim doğrusu. Sevmem o nesneyi. Benimki şarap kardeşim. Günde iki litreyi deviririm. Hatta bazı üç. Hey, ne dersin, bu gece bir güzel şarap olsaydı şimdi, bir küçük şişe Médoc.” “Hadi canım sen de,” diyor Moûlu. “Üç litre!” “Ne olacak ya?” “Ben iki kadeh attım mı midem ekşiyor.” “Beyaz şarap içersin de ondan.” “Beyaz tabii. Başkasını bilmem bile.” “Gördün mü, ondan işte. Bak, anama bak örneğin, ben anamla beraber otururum, yetmiş yaşında, hâlâ her gün o bir şişeyi devirir. Ama kırmızı tabii.” Bir an susuyor Lambert, düş görüyor. Ötekiler de düş görüyorlar: Hepsi için konuşan bu sesleri, sessizce düşte dinliyorlar. Brunet Paris’i düşünüyor, Montmartre’ı, <i>Huma</i>’dan çıktıktan sonra uğrayıp ayaküstü bir kadeh bir şey içtiği küçük barı. “Pazar günleri,” diyor çavuş, “karımla beraber bahçeye giderdik. Paris’e yirmi beş kilometre uzaklıkta Villeneuve-Saint-Georges’da bir bahçem var: Çok güzel sebzeler yetiştiriyorum.” Parmaklıkların ötesinden iri bir ses doğruluyor: “Ah!” diyor, “ne toprak vardır orada, ne güzel toprak.” “Şu saatte dönerdik işte,” diyor çavuş. “Ya da belki biraz daha erken, tam güneş batarken. Karım gidonuna çiçekleri bağlardı, ben portbagaja sebzeleri yüklerdim.” “Ben pazarları pek dışarı çıkmazdım,” diyor Lambert. “Sokaklar çok kalabalık oluyor, sonra pazartesi erken işbaşı yapıyorum, Lyon Garı epey uzaktır.” “Lyon Garı’nda ne iş yapıyorsun?” “Danışmada çalışıyorum, dış binada. Canın bir küçük seyahat isterse, hemen bana gel. Hatta gece bile. İcabına bakarız.” “Ben,” diyor Moûlu, “evde oturamam, aklımı oynatırım. Yalnızım çünkü, tek başıma!” “Cumartesileri bile bazen bütün gün hiç dışarı çıkmam,” diyor Lambert. “Bütün gün.” “Ya kızlar?” “Ne?” “Şöyle bir paçoz ayarlamışsan?” “Eve götürürüm.” Sarı kıvırcık çocuk şaşkın, “Eve mi?” diye tekrarlıyor. “Peki anan? Bir şey demez mi?” “Bir şey demezdi, bir çorba pişirirdi bize, sonra sinemaya giderdi.” “Pes!” diyor sarı kıvırcık çocuk. “Şanslısın be, benim anam! Ha! Ha! Benim anam olmalı. On sekiz yaşındayken bile, sokakta yanımda bir kız gördü mü, evde sopa çekerdi bana.” “Beraber mi oturuyorsun annenle?” “Yok, şimdi değil. Eskidendi o.” Susuyor sarı kıvırcık çocuk, sonra usulca, “Bu gece,” diyor, “sokağa çıkmazdım. Bu gece, bir güzel kızla yatağa girerdim erkenden.” Uzun, yüklü bir sessizlik oluyor; Brunet dinliyor onları; kendini bir gündelik şey gibi hissediyor, kendini ölümsüz hissediyor; usulca, sıkılarak, “Ben şu saatte, Montmartre’da bir küçük bistroda, arkadaşlarla beyaz şarap içerdim,” diyor. Kimse konuşmuyor, biri “Mon cabanon”u söylüyor, sesi yumuşacık. Brunet, Schneider’e soruyor: “Kim bu çocuk?” Schneider, “Gassou,” diyor, “bankada memur, Nimes’de.” Adam şarkı söylüyor, Brunet düşünüyor: “Schneider... pazar günleri ne yaptığını söylemedi.”</p>

  <p>Bir sıçrama, uzun, ahenkli bir ses, nedir bu? Ne oluyor? Üç köşe pencere beyaz, parmaklıklar beyaz tahtalara iri gölgelerini göndermiş, sabah, saat üç. Üzüm kütükleri ayın beyaz, kıvamlı aydınlığında küme küme, Allier Bulvarı, yeşil, küme küme ağaçlar arasında uyuyor, Pont de Vau-Fleureville’de bağcılar ayaklarını yere vurup ısınarak üç trenini bekliyorlar, Brunet neşeli bir sesle, “Ne oluyor?” diye soruyor. Sonra irkiliyor, çünkü biri sertçe, “Şşit!” diye yanıt veriyor ona. “Şşit, dinle!” diye fısıldıyor biri: Mâcon’da yatağımda değilim, tatil günü değil bu. Yeniden ince uzun ahenkli bir ses: Peş peşe üç ıslık sesi, geriliyor, toparlanıyor, karanlıkta eriyip yok oluyor. Bir şey oldu, bir şey. Çatı arası hışırdıyor, tahtaların üzerinde vahşi hayvan kımıldıyor, başlangıcı, sonu olmayan ölümsüz gecede bir ses çırpınıyor: “Tren! Tren! Tren!” Buydu demek: İlk tren. Bir şey başlıyor: Elle tutulamayan uzak, hayal gece maddeleşecek ve yaşamaya başlayacak yeniden, gece şarkı söylemeye koyulacak. Herkes birden konuşuyor: “Tren, ilk tren, demiryolu yapıldı demek, itiraf etmek gerek ki çok iyi çalışmışlar herifler, Almanlar her zaman iyi işçilerdir zaten; hadi sen de, yapmak zorundalar tabii, kendi yararlarına, tabii yapacaklar; her şeyi düzeltmeleri kendi yararları için; bu tren, göreceksiniz çocuklar, bu tren; Fransa, Fransa; nereye gidiyor acaba? Nancy’ye, belki Paris’e hatta; çocuklar, çocuklar! Ya tutsaklar varsa trende? Çocuklar, ya tutsaklar varsa? Anlıyor musunuz, anlıyor musunuz?” Tren, dışarıda, mutluluğa, güzelliğe götüren yolda ağır ağır ilerliyor ve kocaman bina, karanlık, sessiz, gözlüyor, dinliyor, bekliyor. Brunet düşünüyor: “Cephane götürüyor bu tren,” diye düşünüyor; ve inatla çocukluğunu reddediyor, uzak çocukluğunu, paslı, tozlu vagonlar görmeye çabalıyor, lekeli, boz renkli çadır bezinden örtüler, dökme demirden, çelikten bir cansız, soğuk yığın; yapamıyor: Kadınlar veyözün mavi aydınlığında uyuyor; şarap ve kızarmış et kokuyor hava; bir adam koridorda sigara içiyor ve gece, camlara yapışmış gece, adama kendi yüzünü geri çeviriyor; yarın sabah, Paris. Brunet gülümsüyor, kendini yere bırakıyor yeniden, yatıyor, çocukluğuna sarınmış, ayın fısıldaşan, sırlı aydınlığında, yarın Paris, trende uyukluyor, başı yumuşak, çıplak bir omza dayalı, ipekten bir aydınlığa uyanıyor, Paris! Başını kımıldatmadan gözlerini sola çeviriyor: Altı yarasa, duvara çengel ayaklarıyla yapışmış, kanatları etekler gibi gövdeleri boyunca sarkıyor. İyice uyanıyor artık, yarasalar, duvara asılı ceketlerin gölgesi, Moûlu gene ceketini çıkarmamıştır mutlaka, onu gece ceketini çıkarmaya zorlamalı. Gömleğini de değiştirtmeli, sonunda bitleneceğiz biz de. Brunet esniyor: Bir sabah daha; bu gece ne olduydu? Ha! Evet, tren. Birden doğruluyor, battaniyeyi fırlatıyor, oturuyor. Bedeni tahta gibi, zikzaklı ağrılar, uyuşmuş kaslarında ağacımsı bir sevinç, tahta döşemenin katılığı etinin içine geçmiş sanki; geriniyor, düşünüyor: “Geri dönersem, dünyada yatakta yatamam artık.” Schneider uyuyor daha, ağzı açık, yüzünde bir ıstırap ifadesiyle; Kuzeyli düşünde gülümsüyor; Gassou, saçları karmakarış, gözleri kan içinde battaniyesinin üzerinde ekmek yiyor, bazen duruyor, çiğnemiyor, ağzını açıyor, parmağını sokuyor, ekmeğin içinden bir saç, battaniyenin yününden bir ince lif çıkarıyor, tekrar çiğnemeye koyuluyor. Moûlu şaşkın hareketlerle ensesini kaşıyor, simsiyah, kömürleşmiş bir kir yüz çizgilerini meydana çıkarmış, gözleri boyalı gibi sanki, yıkanmaya zorlamalı şunu; sarı kıvırcık çocuk keyifsiz bir ifadeyle gözlerini kırpıştırıyor, sonra birden yüzü aydınlanıyor: “Vay canına!” Battaniyeden yalnız başı çıkıyor dışarı, çocuk yüzünde şaşkın bir sevinç var. “Ne var, n’oldu ahbap?” diye soruyor Moûlu. “Selam duruyor seninki,” diyor sarı çocuk. “Selam mı duruyor? Ha ha!” diyor Moûlu, kuşkucu , göz kırpıyor: “İnmeli bir moruk gibi mi?” Sarı kıvırcık çocuk battaniyeyi atıyor üzerinden, gömleğinin eteği sarı tüylü bacaklarının üstünde sivri bir tümsek yapmış. “Sahi be!” diyor Moûlu. “Sahi be, ne şanslı herifsin be.” Gassou, dudak büküyor: “Şanslı mı?” diyor. “Kötü bir şans, kötü.” “Hadi oradan, kıskandın,” diyor sarı kıvırcık çocuk. “Böyle kötü şans sana da gelse, bayılırsın ama, değil mi?” Moûlu, Lambert’i kolundan yakalamış, sarsıyor, sıçrayarak uyanıyor Lambert, uyku sersemi, bağırıyor: “E, n’oluyor be?” “Bak bak!” diyor Moûlu. Lambert gözlerini ovuşturuyor, bakıyor kısaca, “Vay namussuz!” diyor. “Bir el atalım mı, ha?” “Arkası bok çıkar ha!” diye gülüyor, sarı kıvırcık çocuk. “Bakarsın, foslar, ha?” “Foslar mı?” Sarı kıvırcık çocuk acıyan gözlerle bakıyor: “Foslar ha! Asker olmadan, bunun iki misli kocamanıyla uyanırdım her sabah.” Sırtüstü yatmış, kolları iki yanında, aralık gözkapaklarının altından her nefes alıp verişte yükselip alçalan tümseğe bakıyor. “Korkmaya başlamıştım vallaha!” diyor. “Evliyiz biz kardeşim.” Katılıyorlar gülmekten. Brunet başını çeviriyor, öfke boğazını tıkıyor sanki. “Ben,” diyor Moûlu, “bir başlarsam, ardı gelir. Onun için olmasın daha iyi, harcamam kendimi hiç olmazsa.” Gene gülüyorlar. Sarı kıvırcık çocuk kasıklarını okşuyor: “He hey!” diye mırıldanıyor. “Yeryüzü cenneti bu!” Brunet dönüyor birden, öfkeden değişen sesiyle, “Ört üstünü!” diyor. Sarı kıvırcık çocuk gözünü açıyor, şehvetin pelteleştirdiği bir sesle, “Neden?” diye soruyor. Okumuş yazmış Moûlu, bir tiyatro sahnesindeymiş gibi kocaman bir el hareketiyle, “Görmeye kıyamadığım şu göğsü ört!” diye şiir söylüyor. Gülüyorlar hepsi. “Hayvanlar!” diyor Brunet. “Hayvanlar!” Susuyorlar birden. Hepsi başlarını çevirmiş, Brunet’ye bakıyorlar, Brunet, “Nefret ediyorlar benden,” diye düşünüyor. Gassou usulca homurdanıyor, başı öne eğik. Brunet, “Bir şey mi dedin?” diye soruyor. Gassou omuz silkiyor, yanıt vermiyor, Moûlu barıştırıcı bir gülümsemeyle, “Ara sıra aşktan konuşmak iyidir ama,” diyor, “insanı oyalar.” “Aşktan ancak iktidarsızlar konuşur,” diyor Brunet, “erkek olan bir kadın bulur yatar. O kadar.” “Ya bulamazsa?” “Bulamazsa susar.” Hepsi tedirgin, sinsi bakışlarla önlerine bakıyorlar, sarı kıvırcık çocuk ağır ağır, istemeye istemeye battaniyeyi üstüne çekiyor. Schneider hâlâ uyuyor. Brunet Kuzeylinin üzerine eğiliyor, omzundan yakalıyor, sarsıyor onu, Kuzeyli homurdanıyor, gözünü açıyor: “Hadi jimnastiğe.” “Kalkıyorum,” diyor Kuzeyli. Kalkıyor, ceketini alıyor, ahırların önündeki avluya iniyorlar; barakalardan birinin önünde Tipo, Dewrouckère ve üç arkadaşları onları bekliyor. Brunet, “Tamam mı?” diye sesleniyor uzaktan. “Tamam!” diye bağırıyor Tipo. “Gece sesleri duydun mu?” Brunet sinirleniyor birden, “Duydum,” diyor öfkeyle. Sonra, can sıkıntısı dağılıveriyor: Hepsi genç, sağlam, tertemiz; Tipo kasketini keyifle yana yatırmış. Brunet onlara bakıyor, gülümsüyor. İncecik, toz gibi bir yağmur yağıyor, avlunun sonunda insanlar, sabırla, sabah duasını bekliyorlar. Brunet çocuksu bir sevinçle kalabalığın pazar sabahının kalabalığından çok daha az olduğunu görüyor. “Dediğimi yapabildin mi?” Dewrouckère yanıt vermiyor, barakanın kapısını açıyor: Yerde ince, pırıl pırıl bir saman örtüsü var. Brunet’nin genzine taze, buruk bir ahır kokusu doluyor: “Nereden buldunuz bunu?” Dewrouckère gülümsüyor, “İçimiz sıkılıyordu, eğlendik biraz.” “İyi,” diyor Brunet, dost gözlerle bakıyor onlara. Barakaya giriyorlar, soyunuyorlar, donları kalıyor yalnızca; Brunet çıplak ayağını samana sokuyor, mutlu, bakıyor: “Başlıyoruz,” diyor. Adamlar, arkaları kapıya dönük, sıralanıyorlar. Brunet karşılarında, sayarak hareketlere başlıyor. Ötekiler onunla birlikte eğilip kalkıyorlar, nefesleri dişlerinin arasından gitgide hızlanarak çıkıyor. Elleri enselerinde kilitli, topuklarının üzerinde yere çöktükleri zaman Brunet zevkle seyrediyor onları, ince uzun, genç, güçlü kasları kabarıyor; Brunet’yle Dewrouckère en irileri, en yapılıları, ama kasları fazla katı, fazla yuvarlak onların, yalnızca Tipo zayıf çok, Brunet kaygıyla bakıyor ona, sonra birden, aklına bir şey geliyor: “Dur!” diye bağırıyor. Tipo durdukları için memnun, nefes nefese. Brunet ona, “Sen,” diyor, “çok zayıfsın. Neden?” “Hazirandan bu yana yirmi kilo verdim,” diyor Tipo. “Ne biliyorsun?” “Revirde bir tartı var.” “O kiloları geri almalısın,” diyor Brunet. “Daha çok yemen gerek.” “Ama,” diyor Tipo, “biliyorsun...” “Biliyorum,” diyor Brunet. “Ama bu işin basit bir çaresi var: Hepimiz kendi yemeğimizden birazını sana vereceğiz her gün.” “Ben...” diyor Tipo. Brunet sertçe, “Ben doktorum burada,” diyor, “doktorum ve sana çok sıkı bir gıda rejimi emrediyorum.” Sonra dönüyor, ötekilere bakıyor: “Anlaştık mı?” “Anlaştık,” diyorlar hepsi. “Anladın mı?” diyor Brunet. “Her sabah odalarımızı dolaşacak, günlük tayınını toplayacaksın!” Öne, arkaya, öne, arkaya; birkaç saniye sonra Tipo sendeliyor, Brunet kaşlarını çatıyor: “Neyin var?” diye soruyor. Tipo özür diler gibi gülümsüyor: “Yoruldum biraz!” diyor. “Durma,” diyor Brunet. “Durma!” Gövdeler tuhaf şekilli dev tekerlekler gibi dönüyor havada, başlar görünmez çemberler çizerek, bacakların arasına kadar iniyor, kalkıyor, tekrar iniyor, tekrar kalkıyor. “Yeter!” Yere uzanıyorlar, bacak hareketlerine başlıyorlar bu kez, köprü kuruyorlar, kendilerini güreşiyor farz ediyor, gülüyorlar. Brunet bütün kaslarını duyuyor, ayrı ayrı; ince, keskin bir acı var kasıklarında: Brunet mutlu şimdi, günün tek mutlu saati bu; tavanın kararmış tahtaları arkaya arkaya gidiyor, yüzüne samanlar sıçrıyor, samanın sarı, buruk kokusunu duyuyor, parmakları samanların içinde. “Hadi!” Biri, “Kasıklarım kopacak,” diyor. “Çok iyi, çok iyi! Devam!” Kalkıyor: “Hadi Marbot.” Marbot savaş öncesinde güreşçiymiş, iyi biliyor işi. Dewrouckère’e yaklaşıyor, belinden yakalıyor onu. Dewrouckère gıdıklanıyor, gülüyor; Marbot’nun ellerinde yay gibi geriliyor, arkaya atıyor kendini. Sıra Brunet’nin, Marbot’nun sıcak avuçlarını belinde duyuyor Brunet, kendini arkaya bırakıyor: “Olmadı,” diyor Marbot. “Olmadı. Hey Tanrım! Sıkma kendini. Yumuşak, daha yumuşak.” Brunet bütün ağırlığını bacaklarına veriyor, çıtırdıyor bacak kemikleri, çok yaşlı artık, katılaşmış çok; ama parmakları değiyor yere, gene de kendinden memnun, doğruluyor, ter içinde, olduğu yerde zıplıyor. “Durun!” diye bağırıyor Marbot. Brunet korkuyla dönüp bakıyor: Tipo olduğu yere yığılmış, baygın. Marbot samanlara yatırıyor onu, başını kaldırıyor, belirsiz bir suçlamayla, “Çok sert bu iş onun için,” diyor. Brunet sinirleniyor birden, “Hiç değil,” diyor. “Alışık değil de ondan. Geçer.” Tipo gözlerini açıyor, güvenen gözlerle bakıyor Brunet’ye; Brunet sıcak bir sesle, “Ne oldun küçük?” diyor. “İyiyim, geçti,” diyor Tipo. Yüzü sapsarı, zor nefes alıyor. “İyisin, yemek yersen daha da iyi olacaksın,” diyor Brunet. “Bugünlük tamam! Hadi, duşa, jimnastik adımıyla! Çabuk!” Fırlıyorlar hepsi, çıplak, çamaşırları, ceketleri ellerinde, su hortumuna doğru koşuyorlar, ceketlerini, çamaşırlarını yere, çadır bezine atıyorlar, bezle sarıyorlar çamaşırları, sonra ince ince serpiştiren yağmurun altında yıkanıyorlar. Brunet’yle Tipo hortumu tutmuşlar, suyu Marbot’ya fışkırtıyorlar. Tipo ürkek gözlerini Dewrouckère’e çeviriyor, usulca, “Seninle konuşmak istiyorum,” diyor Brunet’ye. Brunet elinde hortum dönüp bakıyor, Tipo bakışlarını kaçırıyor ondan; Brunet sinirleniyor, insanları korkutmayı sevmiyor hiç. Kuru bir sesle, “Öğleden sonra üçte avluda bekle beni,” diyor. Marbot haki bir kumaş parçası bulmuş, bedenini ovalıyor, sonra giyiniyor. “Hey çocuklar!” diyor. “Bir şey var herhalde. Bakın!” İriyarı, kocaman bir zenci, bir grup tutsağın ortasında iri hareketlerle konuşuyor. Marbot heyecanla, “Caboche bu,” diyor, “sekreter. Gidip bakayım, ne oluyor.” Yürüyor, Brunet ardından bakıyor onun: Hay serseri, tozluklarını bile geçirmemiş ayağına, elinde tutuyor. “Ne olabilir?” diye soruyor Tipo. İlgisiz bir tavırla sormuştur, ama sesi yalan söylemiyor: Hepsinin günde yüz kez çıkardıkları ses bu: Umut sesi. Brunet omuz silkiyor: “Ya Ruslar Bremen’e çıkarma yapmıştır ya da İngiltere barış istemiştir. Ne olabilir başka?” Tipo’ya sevmeyen gözlerle bakıyor. Küçük, öbür oğlanların yanına koşmak için deli oluyor, ama cesareti yok. Brunet bu çocukça utançtan dolayı ona borçlu hissetmiyor kendini: Sırtını dönüverse, oraya koşacak Tipo, gözlerini kocaman kocaman açarak, kısık burun delikleri, dikkat kesilmiş kulaklarıyla Caboche’un karşısına geçecek o da. “Su sık bana!” diyor. Donunu çıkarıyor, eti hayat verici dolu tanecikleri altında hazla titriyor, milyonla su taneciği, milyonla et hücresi, güç: Elleriyle ıslak bedenini ovalıyor, gözlerini küçük kalabalıktan ayırmıyor: Marbot kalabalığın ortasına kadar sokulmuş, sivri burnunu iriyarı zenciye doğru kaldırmış. Tanrım, umutlarını, tüm umutlarını kaybedebilseler bir! Yapacakları bir şey olsa hiç olmazsa. Savaş öncesinde onları gerçeğin katılığına ayak bastıran çalışmalarıydı, gerçeği çalışmaları düzenliyordu onlar için, karara bağlıyordu, dış dünyayla ilişkiyi kuruyordu. Şimdi, hiçbir işleri yok onların ve onlar kendilerini, her şeyin olabileceğine inandırıyorlar, düş görüyorlar yalnızca. Gerçeğin ne, hangisi olduğunu bilmiyorlar. Şu ağır, ahenkli adımlarla, bir bitkinin doğadan olma salınışıyla, yüzlerinde bir bitkinin açılışı gibi doğadan olma gülümseyişlerle dolaşan üç adam, uyanık mı? Ara sıra dudaklarından bir sözcük yükseliyor, ama bunu fark etmiyorlar bile çoğu zaman. Neyin düşünü görüyorlar? Hepsi, sabahtan akşama; çoktan yoksun oldukları heyecanı, beklenmediği, inanılmayacağı, kendi kendini zehirleyen bir zehir gibi beyinlerinde, ruhlarında yapıyorlar, sabahtan akşama, her gün artık yapmaz oldukları şeylerin öyküsünü tiyatrolara yakışacak heyecanlar, dövüşler ve kanlardan yapılmış öyküler anlatıyorlar. “Tamam. Oldu!” Su alçalıyor, yere iniyor, çakılların arasında köpükleşen bir kaynaşma oluyor. Kurulanıyor Brunet, onlara doğru gelen Marbot’yu görüyor. Yüzünde kör bir zafer sarhoşluğu var Marbot’nun. Bir an kararsız kalıyor, sonra birden söylüyor: “Görüşmeciler gelecekmiş.” Moûlu’nun yüzü kıpkırmızı oluyor: “Ne? Nasıl?” “Ailelerimiz gelecekmiş!” “Ya, sahi mi?” diyor Brunet alayla. “Ne zaman geleceklermiş?” Marbot heyecanla bakıyor: “Bugün,” diyor, “öğleden sonra.” “Eh,” diyor Brunet, “tabii kamp komutanı tutsaklar karılarıyla yatabilsin diye yirmi bin de yatak ısmarlamıştır.” Dewrouckère gülüyor, Moûlu gülemiyor, gözleri hâlâ iştahlı. Marbot kendine inanan insanların rahatlığıyla: “Hayır,” diyor, “şaka değil bu. Resmî bir haber. Caboche söyledi.” “Hah,” diyor Brunet, “Caboche söylediyse...” “İlanı duvara yapıştıracaklarmış bugün,” diyor Marbot. “Görürseniz inanacaksınız.” Dewrouckère: “Niye benim kıçımın üstüne yapıştırmıyorlar?” diyor. Brunet gülümsüyor. Marbot şaşalıyor, ama inat ediyor: “Gartiser de söyledi,” diyor, “bir Alman şoförden duymuş. Epinal’den, Nancy’den geliyorlarmış.” “Kimler?” “Canım, ailelerimiz tabii. Gece gelmişler, arabalarla, bisikletle, yük vagonlarıyla, gece istasyonda, belediyenin bahçesinde yatmışlar. Sonra komutana gitmişler, yalvarmışlar, bak bak! İşte işte, yapıştırıyorlar işte!” Bir adam kapıya bir ilan yapıştırıyor, kalabalık saldırmış, insanlar kaynaşıyor basamaklarda. Marbot geniş bir el hareketiyle kapıyı gösteriyor: “Nasıııl?” diye bir zafer çığlığıyla soruyor. “Nasıl? Senin kıçına mı yapıştırıyorlar ha?” Dewrouckère omuz silkiyor. Brunet, yanılmış olmanın buruk keyifsizliğiyle, telaşsız hareketlerle giyiniyor: “Hadi bakalım,” diyor. “Musluğu kapamayı unutmayın.” Kapıya yığılan kalabalığa sokuluyor, bunun da ötekiler gibi bir saçma, bir boş telaş olması mümkün, az da olsa bir şans var: Brunet korkak ruhları sevinçle dolduran bu küçük, hak edilmemiş, günlük mutluluklardan nefret ediyor: İki kaşık çorba, duvara yapışan bir ilan; işi güçleştirmekten başka işe yaramıyor bunlar. Brunet ilanı uzaktan okuyor: “Kamp komutanlığından bildirilmiştir: Tutsakların yasaya göre en yakın hısımları olmak şartı ile aileleriyle görüşmelerine izin verilmiştir. Alt kat salon görüşmeye ayrılmıştır. Yeni bir emre kadar görüşme günleri pazar, saat on dört-on yedi arası olarak ilan edilmiştir. Tutsakların kamp içindeki tutumları göz önüne alınarak bu izin her zaman geri alınabilir. Not: Görüşme yirmi dakikadan fazla süremez.” Godcheaux mutlu bir homurdanmayla, “Yok, doğrusu,” diyor, “sandığımız kadar hayvan değillermiş herifler.” Brunet’nin solunda ufak tefek Galyalı gülmeye başlıyor, tuhaf, uyuşuk bir gülüş bu. “Ne var gülecek?” diye soruyor Brunet. “Haha!” diyor Galyalı. “Geliyor, geliyor. Yakındır gelmesi.” “Ne geliyor?” Galyalı bir an şaşalamış görünüyor, gülmesi yüzünde donuyor, eliyle belirsiz bir işaret yapıyor, tekrar başını sallıyor: Brunet kalabalığı yarıyor, merdiveni çıkıyor: Alt katın alacakaranlığında insanlar kaynaşıyor, dev bir karınca yuvası burası, başını kaldırıyor, merdiven tırabzanına yapışmış soluk mavi eller görüyor, sonra ta yukarı kadar döne döne çıkan soluk mavi yüzlerden bir helezon, itiyor, itiyorlar, parmaklığa yapışıyor, kendini çekmeyi deniyor, itiyorlar, sallanan tırabzana bastırarak eziyorlar onu; bütün gün bu insanlar amaçsız, yapacakları bir şey olmadan aşağı, yukarı inip çıkıyorlar; Brunet, “Yapılacak hiçbir şey yok,” diye düşünüyor. “Mutsuz değiller çok.” Burada yeniden mal sahibi oldular hepsi, kışla onların, çatı arasında, mahzenlerde toplantılar düzenliyor, bir kilerde keşfettikleri kitapları okuyorlar. Evet, revirde ilaç yok, mutfaklar bomboş, ama bir revir var, bir mutfak var, sekreterlik odası, hatta berber odaları var: Kendilerini yönetiliyormuş gibi hissediyorlar. Evlerine mektuplar yazdılar ve iki günden beri burada o kentlerdeki zaman akmaya koyuldu yeniden. Kommandatur, saatlerini Almanya saatine göre ayarlamalarını emrettiği zaman bu emri hevesle yerine getirdiler, hatta, bileklerindeki saati, hazirandan beri, bir yas işareti olarak ölü bırakmış olanlar bile: Yabani otlar gibi büyüyen bu belirsiz, sınırsız zaman parçası başka bir zaman oldu değişti, onu bir Alman zamanına değiştirdiler, evet Almanların zamanı, yenmiş olanların, zafer kazanmışların, gerçek güçlülerin zamanı o şimdi, Dantzig’de, Berlin’de akan aynı zaman: Kutsal zaman. Çok da bahtsız değiller, hayır, bahtsız değiller: Yaşamları sınırlanmış, yönetilen, beslenen, bir çatı altında yatabilen, sorumsuz insanlar. Gece o tren geçti, şimdi aileler gelecek, kolları kucak kucak tatlı sözler ve konservelerle dolu. Hıçkırıklar, feryatlar, öpücükler! “Bir bu eksikti, şimdiye dek alçakgönüllüydüler hiç olmazsa; şimdi bir de kendilerini çok önemli kişiler sanacaklar.” Karıları ve anaları kendilerine büyük, ulaşılmaz bir kahraman, bir kahraman Tutsak Mit’i yaratacak kadar çok beklediler onları, şimdi zehri onlara verecekler. Çatı katına çıkıyor, hücreye giriyor, arkadaşlarına öfkeyle bakıyor. Oradalar hepsi, her günkü gibi yatıyorlar, hiçbir şey yapmadan, yaşamlarının düşünü görmek için yatıyorlar, rahat ve büyülenmiş; Lambert, kaşlarını kaldırmış, yüzünde somurtkan bir şaşkınlıkla, Les petites filles modeles’i okuyor. Haberin çatı katına ulaşamadığını anlamak için şöyle bir göz atmak yetiyor. Brunet tereddüt ediyor: Söyleyecek mi onlara? Sonra birden pırıl pırıl gözlerini, delice heyecanlarını görür gibi oluyor: “Nasılsa öğrenecekler.” Sessizce oturuyor. Schneider yıkanmak için inmiş, Kuzeyli de aşağıda daha; ötekiler Brunet’ye tuhaf gözlerle bakıyor: “Ne var?” diye soruyor Brunet. Hemen yanıt vermiyorlar, sonra Moûlu sesini alçaltıyor: “Bit var,” diyor. Brunet sıçrıyor, yüzünü buruşturuyor. Kendini sinirli hissediyor, tekrar sinirleniyor, hırsla, “Burada bit istemiyorum ben!” diye bağırıyor. Birden duruyor, dudağını ısırıyor, ötekilere kararsız gözlerle bakıyor. Kimse ses çıkarmıyor, karşısındaki yüzler donuk ve gizli bir kaygıyla dertli, Gassou soruyor: “Brunet, ne olacak şimdi?” Evet, evet sevmiyorsunuz beni, ama başınız sıkıştı mı beni arıyorsunuz. Daha yumuşak, yanıt veriyor: “Buradan gidelim dediğim zaman hiçbiriniz dinlemediniz beni.” “Nereye gidebilirdik?” “Boş yerler vardı, Lambert sana, alt kata in, bak, mutfak boş mu demiştim.” “Mutfak mı?” diye bağırıyor Moûlu. “Taşların üzerinde yatacaktık ha? Sidik zoru olmaya birebir, bir de üstelik hamamböceği dolu.” “Bitten iyidir. Lambert, sana söylüyorum, mutfakta yer var mı? Gidip baktın mı?” “Evet.” “Eee?” “Yer yok.” “Ya, gördün mü? Sekiz gündür söylüyorum sana. Hemen inip baksaydın, hemen...” Kanının yüzüne hücum ettiğini hissediyor, sesi yükseliyor, bağırıyor: “Burada bit olmayacak! Bit olmayacak burada! Anladınız mı?” “Hadi! hadi!” diyor sarı kıvırcık çocuk. “Sinirlenme, bizim suçumuz değil ya.” Ama çavuş, aynı anda bağırıyor: “Hakkı var, tabii bağırır tabii! 1914’te yıllarca dövüştüm ben, tek bit görmedim üstümde, şimdi burada sizin gibi hayvanların yüzünden bitlenecek değilim bu yaştan sonra! Yıkanmasını bile bilmeyen hayvanlar!” Brunet sakinleşmiştir şimdi, sakin bir sesle, “Derhal, sıkı önlem almak gerek!” diyor. Sarı kıvırcık çocuk alayla gülüyor: “Biz biliyoruz onu, ama ne yapacağız?” “Primo,” diyor Brunet, “hepiniz, her sabah yıkanacaksınız. İkincisi: Herkes her gece ayıklanacak.” “Ne demek o?” “Anadan doğma soyunacaksınız, donunuzu, gömleğinizi, pantolonunuzu ters çevireceksiniz, dikiş yerlerinde sirke var mı, bakacaksınız. Yün kuşak sarıyorsanız, asıl yün kuşaklarınıza gelir bitler.” Gassou içini çekiyor. “Ne güzel işler!” “Gece, yatarken,” diye devam ediyor Brunet, her şeyinizi çivilere asacaksınız, gömleklerinizi bile: Çıplak yatacağız.” “İyi be!” diyor Moûlu. “Zatürreeden gebereceğiz demektir.” Brunet öfkeyle ona dönüyor: “Bak bana,” diyor, “sıra sana geldi Moûlu! Asıl bit yuvası sensin aramızda, bu böyle gidemez.” Moûlu hırstan boğularak, “Yalan!” diye bağırıyor. “Yalan söylüyorsun, bit yok bende, bir tane bile yok.” “Belki şimdi yok, ama yirmi kilometre ötede bir tane varsa o gelip seni bulacaktır, korkma!” “Hayır,” diyor Moûlu kibirle, “hiç de değil! Neden bana geliyor da sana gelmiyor? Ha? Söylesene, neden bana da sana değil, ha?” Brunet çınlayan bir sesle, “Çünkü,” diyor, “sen kart bir domuz gibi pissin de ondan.” Moûlu ona öldüresiye bir nefretle bakıyor, ağzını açıyor, ama ötekiler hepsi birden bağırmaya başlamışlardır bile: “Hakkı var, leş gibi kokuyorsun, yeni aybaşı olmuş acemi kızlar gibi kokuyorsun, pööf! Boğuluyoruz be, sana bakınca yemek yiyesim gelmiyor vallaha.” Moûlu dikiliyor, alayla gülerek omuz silkiyor. ‘Ya!” diyor, “demek öyle. Oysa ben sizden daha fazla yıkanıyorum belki, ama görmüyorsunuz, çünkü ben kendini herkese göstermek için avlunun ortasında anadan doğma soyunan bazı arkadaşlarımız gibi gösteriş yapmıyorum.” Brunet sokuluyor işaretparmağını Moûlu’nun burnuna doğru uzatarak, “Dün yıkandın mı sen?” diye soruyor. “Tabii yıkandım.” “Öyleyse ayaklarını göster.” Moûlu çılgın bir öfkeyle yerinden sıçrıyor: “Delisiniz siz be!” diye bağırıyor. “Çekilin başımdan.” Ayaklarını altına alıyor. Türk usulü, bağdaş kurup oturuyor. “Ayaklarımla işiniz yok sizin.” “Pabuçlarını çıkarın şunun!” Lambert’le sarı çocuk, Moûlu’nun üstüne atlıyorlar, beline sarılıyor, sımsıkı, yere yapıştırıyorlar onu, Gassou karnını gıdıklıyor, Moûlu titriyor, çırpınıyor, hıçkırıyor, katılıyor gülmekten, haykırıyor, yalvarıyor: “Bırakın! Bırakın beni! Eşeklik etmeyin ulan, bayılacağım.” “Öyleyse,” diyor çavuş, “uslu dur bakalım.” Moûlu, kıpırtısız, hareketsiz kalıyor, hâlâ ürpertiler dolaşıyor omuzlarında; Lambert göğsünün üzerine oturuyor onun; çavuş pabucu çözüyor, çekip çıkarıyor, ayak meydana çıkıyor, çavuşun rengi soluyor, pabucu yere atıyor, birden fırlayıp ayağa kalkıyor: “Allah kahretsin!” Lambert’le Blondinet sessizce ayağa kalkıyorlar, Moûlu’ya hayran bir şaşkınlıkla bakıyorlar. Moûlu, heyecansız ve gururlu, doğrulup oturuyor. Öfkeli bir ses yan hücreden haykırıyor: “Hey! 4’tekiler! Ne bok yiyorsunuz orada? Köpek ölüsü gibi koktu ortalık. Ne bu be?” Lambert rahatlıkla: “Moûlu pabucunu çıkardı,” diyor. Hepsi Moûlu’nun ayağına bakıyorlar: Başparmak, simsiyah, delik çoraptan dışarı çıkıyor. “Tabanını görüyor musun?” diyor Lambert. “Çoraba bak, çorap değil bu, dantel!” Gassou mendilini burnuna tutmuş. Sarı kıvırcık çocuk başını sallıyor, bir çeşit saygıyla, “Vay canına!” diye mırıldanıyor. “Vay canına!” “Berbat!” diyor Brunet. “Giy pabucunu!” Moûlu ayağını pabuca sokuyor. Brunet, “Moûlu,” diyor, “sen toplum için tehlikesin bu halinle. Şimdi, lütfen, derhal yıkanacaksın, adamakıllı yıkanacaksın hem de! Yarım saate kadar yıkanıp temizlenmiş olmazsan, bugün sana yemek yok. Burada da yatamazsın. Ona göre!” Moûlu korkunç bir kinle bakıyor ona, itiraz etmeden kalkıyor, yalnızca dişlerinin arasından, “Burada kral mı kesildin be?” diyor. Brunet duymamış gibi yapıyor, yanıt vermiyor, Moûlu çıkıyor, ötekiler ardından gülmeye başlıyorlar, katılıyorlar gülmekten, Brunet gülmüyor, bitleri düşünüyor: “Bana gelemeyecekler,” diye düşünüyor. Sarı kıvırcık çocuk, “Saat kaç?” diye soruyor. “On iki,” diyor çavuş. “On iki mi? Yemek dağıtmaya başlamışlardır. Karavana sırası kimde bugün?” “Gassou’da.” “Hadi, Gassou, yaylan bakalım.” “Zaman var daha,” diyor Gassou. “Yaylan dedik sana, karavana sende olduğu zaman en arkaya biz kalıyoruz hep.” “Pekâlâ, gidiyoruz işte.” Gassou hırsla kalkıyor, pantolonunu ayağına çekiyor, çıkıyor. Lambert yeniden kitabına dönmüş, okuyor. Brunet kürek kemiklerinin ortasında sinirli kaşıntıların dolaştığını duyuyor; Lambert başını kitaptan kaldırmadan kalçasının üstünü kaşıyor; sarı kıvırcık çocuk ona bakıyor: “Bitlendin mi yoksa?” “Yok,” diyor Lambert, “ama lafı edildiğinden beri...” “Ben de kaşınıyorum,” diyor sarı çocuk. “Oram buram kaşınıyor boyuna.” Boynunu kaşıyor: “Brunet sen kaşınmıyor musun?” “Hayır,” diyor Brunet. Susuyorlar, sarı çocuk ürkek bir iç çekişle usul usul kaşınıyor, Lambert okuyor ve kalçasının üstünü kaşıyor; Brunet ellerini ceplerine sokuyor, kaşınmıyor. Gassou kapıda görünüyor, korkunç bir öfkeyle, “Alay mı ediyorsunuz ulan benimle?” diye bağırıyor. “Hani yemek?” “Yemek mi? Eşşoğlueşek, aşağıda bir Allahın kulu yok, mutfaklar açılmamış bile.” Lambert ürkek yüzünü kaldırıyor: “Yeniden oruca mı başlıyoruz yoksa?” Tembel ve peygamberler gibi kehanete düşkün ruhları en kötüyü, en şanssızı beklemeye hazır hep, Brunet çavuşa dönüyor: “Saatin kaç senin?” “On ikiyi on geçiyor.” “İşliyor mu?” Çavuş gülümsüyor, memnunlukla saatine bakıyor: “İsviçre saatidir,” diyor, “işler.” Brunet yan hücredeki çocuklara bağırıyor: “Çocuklar, saatiniz kaç?” Bir ses, “On biri on geçiyor,” diye yanıt veriyor. Çavuş zaferle, “Gördünüz mü?” diyor. “Ben ne dedim size?” “Sen bize on ikiyi on geçiyor dedin, kaz kafalı!” diyor Gassou. “İyi ya işte: Fransız saatiyle on ikiyi on geçiyor, Almanya saatiyle on biri on geçiyor.” Gassou öfkeden boğuluyor: “Bok tulumu!” Lambert’in üzerinden atlıyor, örtünün üstüne boylu boyunca yere bırakıyor kendini. Çavuş sakin bir sesle, “Fransa’nın başı belada diye saatimin ayarını bozacak değilim herhalde,” diyor. “Saat ayarı mı kaldı ulan Fransa’da, salak! Marsilya’dan Strasbourg’a kadar herifler bütün saatleri Alman saatine göre ayarlattılar zorla.” Çavuş, inatçı ve kibirli, omuz silkiyor: “Olabilir,” diyor, “olabilir. Ama bana saatimin ayarını değiştirtecek kabadayı daha anasından doğmadı.” Brunet’ye dönüyor, anlatıyor: “Almanlar kıçlarına baka baka dönüp gittikleri zaman kendi saatinizi bulunca sevineceksiniz ama.” “Hey!” diye bağırıyor Lambert. “Moûlu’ya bakın!” Moûlu, taze, pespembe, pazar günlerine yaraşır yüzüyle kapıda. Adamlar gülmeye başlıyorlar: “Ey Moûlu, iyi miydi?” “Ne iyi miydi?” “Su ” Moûlu acele acele: “İyiydi iyiydi,” diyor, “çok iyiydi.” “Güzel,” diyor Brunet. “Şu halde, bundan böyle her sabah ayaklarını göstereceksin bize.” Moûlu duymuş görünmüyor, sır dolu kendini beğenmiş bir gülümsemeyle bakıyor onlara. “Size haberlerim var, arkadaşlar,” diyor, “bomba gibi haberler: Sıkı durun!” “Haberler mi? Ha? Ha? Neymiş?” Yüzler parlıyor, kızarıyor, açılıyor, Moûlu, “Konuklar gelecek!” diyor kısaca. Brunet sessizce kalkıyor, dışarı çıkıyor, ardında hücre haykırıyor, adımlarını sıklaştırıyor, merdivendeki tırmanan ormana dalıyor, avlu fokur fokur, insanlar ince ince yağan yağmurun altında, birbirinin arkasına yapışmış, döneniyor: Hepsi kendilerinin yaptığı kocaman halkanın ortasında bir yeri görmeye uğraşıyor; bütün pencereler dışarı sarkmış başlarla salkım salkım, bir şey, bir şeyler olmuş. Brunet sıraya giriyor, döneniyor o da, ama merak etmiyor ne olduğunu: Her gün, aynı ortalık yerde bir şey, bir şeyler oluyor; hareketsizleşen, bekler görünen adamlar ve ötekiler, birbirinin arkasına yapışmış, onların çevresinde döneniyor, bakıyor onlara. Brunet döneniyor, André Çavuş gülümsüyor: “Vay, Brunet de burada. Bahse girerim ki Schneider’i arıyordur.” “Gördün mü Schneider’i?” diye telaşla soruyor Brunet. André alayla gülüyor, göz kırpıyor: “Eh, gördüm gibi bir şey,” diyor, “o da seni arıyordu.” Ötekilere dönüyor, gülüyor: “Bu ikisi,” diyor, “yapışık kardeşler sanki. Her dakika beraber ya da biri öbürünün peşinde.” Brunet gülümsüyor: Yapışık kardeş, neden olmasın? Schneider’le dostluğu katlanılır bir şey, zaman almıyor çünkü, bir gemideki dostluklar gibi, bağlamıyor insanı, borçlu bırakmıyor; savaş biter, dönebilirlerse, bir daha görmeyecekler birbirlerini. Talepsiz, borçsuz, sorumsuz bir dostluk: Yalnızca içinde bir yerde azıcık bir sıcaklık. O kadar. Dönüyor Brunet, André Çavuş yanında dönüyor, konuşmuyorlar. Bu ağır dönüşümlü maelstromun ortasında bir mutlak sessizlik bölgesi var: Kaputlu adamlar, yerlere, torbalarının üstüne oturmuş kaputlu adamlar. André, Clapot’yu yakalıyor geçerken: “Kim bunlar?” “Cezalılar,” diyor Clapot. “Ne ne?” Clapot hırsla kolunu kurtarıyor. “‘Cezalılar,’ dedim ya,” diyor. Hareketsiz, dilsiz, bekleyen kaputlu adamlardan gözlerini ayıramadan, dönmeye koyuluyorlar yeniden. “Cezalılar!” diye mırıldanıyor André. “İlk kez görüyorum bunları. Niçin cezalandırılmış bunlar? Ne yapmışlar? Ha?” Brunet keyifleniyor birden: Schneider orada, maelstromun kenarına atılmış; burnunu kaşıyarak cezalılar grubuna bakıyor. Brunet, onun başını bir yana eğerek böyle bir yere dikkatle bakışını seviyor; zevkle, “Konuşacağız onunla,” diye düşünüyor. Schneider çok zeki. Brunet’den daha zeki. Zekâ çok da önemli değil, ama dostluğu zevkli hale getiriyor. Elini Schneider’in omzuna koyuyor, gülümsüyor ona: Schneider neşesiz bir gülümsemeyle dönüp bakıyor. Brunet bazen, onun kendisini görmekten mutluluk duyup duymadığını soruyor kendi kendine: Birbirlerinden hiç ayrılmıyorlar, ama Schneider Brunet’yi seviyorsa, bunu çok göstermiyor herhalde. İçin için, Brunet bu yüzden kendini borçlu hissediyor ona, gösteriden nefret eder aslında. “Oldu mu?” diye gülüyor André, “Buldun mu Schneider’ini?” Brunet gülüyor, Schneider gülmüyor. André, Schneider’e soruyor: “Niye ceza vermişler bunlara?” “Kime?” “Bu çocuklara.” “Cezalı değiller,” diyor Schneider. “Alsaslılar bunlar. Gartiser’i görmüyor musun ilk sırada?” “Ha!” diyor André, “Alsaslılar ha?” Memnun bir hali var, bir an yanlarında kalıyor, elleri ceplerinde, öğrenmiş, merakı doymuş, gülümseyen gözlerle kaputlulara bakarak, duruyor, sonra birden ürkmüş gibi irkiliyor: “Peki, neden burada bunlar?” Schneider omuz silkiyor: “Git, kendilerine sor,” diyor. André bir an kararsız bakıyor, sonra ilgisiz görünmeye çalışarak ağır adımlarla kaputlulardan birine sokuluyor. Alsaslılar, kaskatı, korkulu bir hareketsizlikle, dimdik oturuyorlar, güvensiz, kaygılı; kaputları biçimsiz etekler gibi bacaklarının çevresinde, bir geminin güvertesinde göçmenlere benziyorlar. Gartiser bacaklarını açarak oturmuş, avuçları bacaklarına yapışık, yuvarlak, tavuk gözleri enli yüzünde kırpışıyor. “Ne haber, çocuklar? Ne oldu?” diyor André. Yanıt yok. “Sizi burada toplanmış görünce bir şey oldu sandım. Hey, Gartiser, ne oldu?” Gartiser sonunda başını kaldırmaya karar veriyor. André’ye ölü gözlerle bakıyor. “Alsaslılar siz niye toplandınız burada?” “Toplanın diye emir verdiler.” “Peki kaputlar, torbalar, onları da alın mı dediler?” “Evet.” “Neden?” “Bilmiyoruz.” André’nin yüzü heyecandan kıpkırmızı. “Gene de bir şey söylemişlerdir?” diye ısrar ediyor. Gartiser yanıt vermiyor; arkasında kaputlular sabırsız bir tavırla Alsas diliyle konuşuyorlar, André birden irkiliyor, katılaşıyor, küçümseyen bir alayla, “Ha ha!” diyor, “dün böyle konuşmuyordunuz ama, dilinizle fiyaka yapmıyordunuz böyle, şimdi Fransızlar yenildi, artık Fransızcayı beğenmiyorsunuz görüyorum.” Başlar kalkmıyor bile; Alsas dili, taze, yeşil yaprakların rüzgârla aralıksız, dertli hışıltısı. André alayla gülüyor hâlâ, gözleri, bu öne eğik başlardan olma düzlükte: “Tabii,” diyor, “hakkınız var: Fransız olmak kolay değil bugünlerde, ha? Ne dersiniz?” Gartiser, birden, “Bizimle uğraşma sen,” diyor, “burada çok duracak değiliz zaten.” André, kararsız, kaşlarını çatıyor, can alıcı bir yanıt arıyor acele, bulamıyor. Dönüyor, Brunet’ye, “Gördün ya!” diyor. “Gördün ya!” Brunet’nin sırtından doğru sesler, öfkeli yükseliyor: “Ne konuşuyorsun şunlarla? Bırak, ne bok yerlerse yesinler. Alman tohumları.” Brunet dönüyor, bakıyor: Ekşi ve soluk beyaz yüzler, bozulmuş süt gibi ekşi, soluk beyaz: Kıskançlık. Küçük burjuvanın, mahalle arası esnafının kıskançlığı bu: Memuru kıskanmış önce, sonra bütün ayrıcalıkları kıskanmış. Şimdi Alsaslıları kıskanıyor. Gülümsüyor Brunet: Küskün bir hayal kırıklığıyla alevlenen bu aç gözlere bakıyor, gülümsüyor: Fransız oldukları için kızıyorlar şimdi kendilerine. Ama bu bile, o el kavuşturmuş boyun eğişten daha iyi; kıskançlık, daha iyi: Bir şeyler yapılabilir kıskançlıkla. “Sana hiç bir şey verdiler mi bunlar? Hiç yardım ettiler mi, ha?” “Ne diyorsun be? Daha ilk gün gördüm, torbaları yiyecek doluydu. Burnumuzun dibinde ziftlendiler, gözümüze baka baka. Açlığımızdan gebersek bir lokma vermezlerdi hayvanlar.” Alsaslılar duyuyor onları, Fransızlara kırmızı ve sarı yüzlerini kaldırıyorlar, kavga kopacak hemen de. Keskin bir ses: Fransızlar iki adım geriliyorlar, Alsaslılar, fırlıyor, selam duruyorlar: Merdivende ince uzun, ellense kırılıverecekmiş sanısını veren ince uzun bir Alman subayı var, mavi gözleri, kırmızı, damarlı yanaklarına gömülmüş. Konuşuyor, Alsaslılar dinliyor, Gartiser, yüzü kıpkırmızı, boynunu uzatmış, dinliyor. Fransızlar, iştahlı bir merakla, anlamadan dinliyorlar. Öfkeleri durulmuş şimdi: Bir önemli törene tanık olmanın heyecanı içindeler yalnızca. Bir tören her zaman gururunu okşayan bir şeydir insanların. Subay konuşuyor, zaman akıyor: Katı ve kutsal. Bu yabancı, tuhaf dil, bir pazar duasındaki Latince gibi; Alsaslıları kimse kıskanmıyor artık, cesaretleri yok, onlar, bir kilise korosunun kutsal dokunulmazlığına bürünmüşler birden. André başını sallıyor: “Çok da boktan bir dil değilmiş be,” diye mırıldanıyor. Bunlar bir sirkteki maymunlar sanki: Öfkelerini, kinlerini beş dakikadan fazla yaşatamıyorlar. Brunet, Schneider’e soruyor: “Ne diyor Alman?” “Özgür olduklarını söylüyor.” Komutanın sesi kırmızı dudaklarından heyecanlı, ateşli çağlayanlarla fışkırıyor peş peşe; bağırıyor, ama gözleri pırıltısız. “Ne diyor?” Schneider alçak sesle Fransızca’ya çeviriyor: “Kurtarıcı Führer’in sayesinde Alsas anavatan topraklarına yeniden kavuşmuştur.” Brunet, Alsaslılara bakıyor, ama yüzleri uykulu onların, heyecanlarında hep geç kalan insanlar onlar. Gene de bir-ikisi kızarıyor ağır ağır. Alman ses yükseliyor ve koşuyor, basamaktan basamağa sıçrıyor, Alman subay sıkılı yumruğunu başının üstünde havaya kaldırmış, zafer sesini havaya fırlattığı yumruklarla tempoluyor, herkes heyecanlı, bir geçit resminde, bir bando sesi duyulduğu zaman olduğu gibi; iki yumruk açılıyor ve havaya fırlıyor, insanlar tepeden tırnağa ürperiyorlar, subay bağırıyor: “Heil Hitler!” Alsaslılar taş kesilmiş, kımıldamıyorlar; Gartiser, dönüyor, kin dolu gözlerle Fransızlara bakıyor, sonra komutana bakıyor, elini havaya fırlatıyor, haykırıyor: “Heil Hitler!” Ağır, yüklü bir sessizlik uzanıyor, sonra ağır ağır eller kalkıyor; Brunet bilinçdışı bir itilmeyle Schneider’in elini yakalıyor, sımsıkı tutuyor. Hepsi birden bağırıyorlar şimdi. Bir çeşit çılgınlıkla: “Heil!” diye bağıran biri var, ötekiler yalnız ağızlarını açıyorlar, ses çıkarmadan, kilisede ilahi söylermiş gibi yapan insanlar gibi. Son sırada, başı önünde, elleri ceplerinde, iri yapılı, çok genç bir adam var, acı çekiyormuş gibi titriyor bütün bedeniyle. Kollar iniyor, Brunet, Schneider’in elini bırakıyor; Fransızlar susmuş, bekliyorlar; Alsaslılar selam duruşuna geçiyorlar, saçlarının altın alevi altında beyaz mermer yüzleri var, kör ve sağır. Komutan bir komut veriyor, kalabalık dalgalanıyor, Fransızlar iki yana açılıyorlar, Alsaslılar meraklıların yaptığı iki duvar arasından geçiyorlar. Brunet dönüyor, arkadaşlarının yüzüne bakıyor. Bu yüzlerde öfke ve nefreti okumak istiyor, ama yalnızca parlayıp sönen, yumuşak, dertli bir özlem bulabiliyor. Uzakta parmaklıklar açılıyor, merdivenlerde Alman subay uzaklaşan küçük kervanı mutlu bir gülümsemeyle seyrediyor. “Eh işte!” diyor André. “Eh işte!” “Tüh Allah kahretsin,” diyor bir sakallı. “Tutup da Limoges’da doğar mı ulan insan!” André başını sallıyor, tekrarlıyor: “Eh işte!” “Ne var gene?” diye soruyor Charpin. “Eh işte!” diyor André. Charpin heyecanlı, yüzü kızarmış: “Bana baksana sen,” diyor, “bir ‘Heil Hitler!’ diye bağırınca eve gideceğini bilsen, bağırmaz mısın, ha? İnsanı bağlamaz ki bu, bağırırsın, ama kendi canın nasıl isterse öyle düşünürsün gene.” “Ohoo!” diyor André. “Sen bana bakma. Ben kim ne derse onu bağırırım, bağırabilirim; ama onlar bağıramaz. Onlar Alsaslı. Onların Fransa’ya karşı sorumlulukları var, görevleri var.” Brunet Schneider’e bir işaret yapıyor; kalabalıktan sıyrılıyorlar, arkaya, bomboş avluya gidiyorlar. Brunet duvara yaslanıyor, ahırların karşısında; az ötelerinde, sivri kafalı, ince uzun bir asker, yere oturmuş, dizlerini kaldırmış, kollarıyla dizlerine sarılmış, bir şeyler düşünüyor gibi. Ama aldırmıyor Brunet. Bir köyün delisi bu. Brunet ayaklarının ucuna bakıyor: “O iki Alsaslı sosyalisti gördün mü?” diye soruyor. “Hangi sosyalist Alsaslılar?” “Alsaslılardan: İki sosyalist keşfetmiştik içlerinde; Dewrouckère geçen hafta konuştu onlarla, bizimle beraberdiler her şeyde.” “Eee, sonra?” “Ötekilerle beraber el kaldırdı onlar da.” Schneider yanıt vermiyor: Brunet gözlerini köyün delisine dikmiş, düşünüyor: Genç bir adam bu, kemerli bir burnu var, bir zengin adam burnu; otuz yıllık burjuva yaşamının ince çizgilerle, saydamlıklar ve zekânın bin şekilli kurnazlıklarıyla yonttuğu, şekillendirdiği geniş yüzüne hayvanlara özgü o durgun mutluluk çöreklenmiş. Brunet omuz silkiyor: “Hep aynı hikâye,” diyor. “Biriyle buluşursun bir gün, seninle aynı fikirde, anlaşırsınız, inanırsın: Ertesi sabah adam yok olmuş ya da tanımaz görünür seni.” Köyün delisini gösteriyor: “Ben,” diyor, “insanlarla, erkeklerle çalışmaya alışkınım. <i>Bunun</i> gibilerle değil.” Schneider gülümsüyor: “<i>Bu</i>, Thompson’da mühendisti,” diye anlatıyor. “Geleceğin umutlarından biriydi.” “Olabilir,” diyor Brunet, “ama geleceği ardında kalmış şimdilik.” “Kaç kişi kalıyoruz şimdi?” diye soruyor Schneider. “Bilemem: Karmakarışık her şey. Neyse, diyelim ki yüz kişi varız.” “Otuz bin kişide yüz kişi ha?” “Evet. Otuz binde yüz.” Schneider soruyu tarafsız bir sesle sormuştur: Yanıttan sonra hiçbir fikir yürütmüyor, ama Brunet ona bakmaya cesaret edemiyor. “Yolunda gitmeyen bir şey var,” diyor yalnızca. “1936’daki rakamlara bakacak olursak, tutsakların hiç olmazsa üçte birini toparlamamız gerek.” Schneider, “1936’da değiliz artık,” diyor kısaca. “Biliyorum,” diyor Brunet. Schneider burnunun ucunu işaretparmağıyla okşuyor: “Bir şey var, evet,” diyor. “Bir şey var: Biz, öfkelileri çekiyoruz içimize, oysa bir öfkeli, memnun olmayan adam demek değildir, her zaman; aksine öfkesiyle mutludur hatta. Sen ona, öfkesini şu ya da bu yolda kullanmasını önerirsen kuşkusuz o, çabukça sönüvermiş görünmemek için kabul eder o anda, ama sen sırtını döner dönmez, toz olur. Kaç kez denedim ben.” “Ben de,” diyor Brunet. “Gerçek öfkelileri bulmak lazım,” diyor Schneider, “gerçekten memnun olmayanları. <i>Marianne</i>’ı, <i>Vendredi</i>’yi okuyan, demokrasiye, kalkınmaya gerçekten inanan solun temiz, dürüst insanlarını.” “Evet, öyle,” diyor Brunet. “Evet, öyle.” Tepeciğin üzerindeki tahta haçlara, ince ince yağan yağmurun cilaladığı yeşilliğe bakıyor, sonra, “Bazen,” diyor, “bir yerde, yeni hastalıktan kalkmışların uyuşuk gülümseyişiyle gelişigüzel dolaşan birine rastlarım. İşte, derim, benim insanlarımdan biri. Ama sokulmam yanına. Çünkü sokulduğum an ürküp kapanacağını bilirim. Böyledirler, sokulduğun an ürküp kaçarlar senden. Sanki herkesten, her şeyden bir korkuları varmış gibi.” Schneider başını sallıyor: ‘Yok,” diyor, “bu korku değil bence. Utanç belki. Onlar kendine güveni kalmamış, kendi kendilerinden utanan insanlar. Savaşın gerçek yenilmişlerinin kendileri olduğunu ve bir daha asla bu yıkıntının altından kalkamayacaklarını biliyorlar onlar.” “Ama,” diyor Brunet, “gerçekte onlar bu savaşı sürdürmek istemiyorlar; kendilerini, yıkılışlarının kesin ve çaresiz olduğuna inandırmak istiyorlar daha çok, böylesi çok daha az gurur kırıcı.” Schneider tuhaf gözlerle bakıyor: “Avutucu hem de,” diyor. “Nasıl?” ‘Yenilgisinin, tüm insanlığın yenilgisi olduğunu bilmek rahatlatır insanı.” Brunet acı acı gülüyor: “İntihar etmişlerin rahatlığı,” diyor. “Olabilir,” diyor Schneider. “Öyle de kabul edebilirsin. Ama biliyor musun ki Fransa, onlar işte!” Önüne bakıyor, yumuşak bir sesle, usulca devam ediyor: “Fransa, onlar! Onlara elin erişmedikçe yaptıkların yararsız bir çabalamadan öteye geçemez.” Brunet başını çeviriyor, köyün delisine bakıyor, bu bomboş yüzden büyüleniyor, adam uzun uzun esniyor, gözlerinden yaşlar fışkırıyor, bir köpek esniyor, Fransa esniyor, Brunet esniyor; esnediğini fark ediyor, irkiliyor, usulca, çarçabuk soruyor: “Devam etmeli miyim?” “Neye?” “Çırpınmaya.” Schneider gözlerinde kötü anlamlarla omuz silkiyor. “Bunu,” diyor, “bana sorma!” Brunet birden gözlerini kaldırıyor, Schneider’in kalın dudaklarında silinmek üzere olan azap dolu, sağlıksız bir gülümseme yakalıyor. “Vazgeçersen ne yapacaksın?” diye soruyor Schneider. Gülümseme yok olmuş, yüz pürüzsüz, yüklü ve durgun bir yüz olmuş yeniden; bir ölü deniz; bu yüzü asla tanıyamayacağım. “Ne yapacağım? Bir kenara çekileceğim, sonra... Paris’te arkadaşlarla birlikte çalışacağım günü bekleyeceğim.” “Paris’te mi?” Schneider ensesini kaşıyor. Brunet birden, “Orası da mı aynı demek istiyorsun?” diye soruyor. Schneider düşünüyor: “Almanlar nazik davranıyorlarsa eğer...” diyor. “Hiç kuşkun olmasın. Almanlar nazik davranıyorlardır, nazik davranmak zorundalar. Hatta körleri ellerinden tutup caddede karşıdan karşıya geçirdiklerine yemin edebilirim sana.” “Öyleyse,” diyor Schneider, “orası da aynıdır.” Birden başını kaldırıyor, Brunet’ye, katışıksız, yalansız bir merakla bakıyor: “Ne umut ediyorsun?” Brunet irkiliyor, hırçın bir sesle, “Hiçbir şey umut ettiğim yok!” diyor. “Hiçbir zaman, hiçbir şey umut etmedim. Hayır! <i>Umut etmiyorum, biliyorum ben</i>” “Bildiğin ne öyleyse?” “Rusya’nın er geç bu ölüm dansına katılacağını biliyorum,” diyor Brunet; “onun o kritik anı beklediğini biliyorum ve o an, hepimizin, hepsinin hazır olmasını istiyorum.” “Rusya’nın kritik anı gelip geçmişti,” diyor Schneider. “Sonbaharda İngiltere sıfırı tüketmiş olacak. Rusya, dövüşe katılmak istiyorsa eğer, neden, hemen şimdi, iki cephede vuruşmak olanağı varken katılmıyor sence ve daha sonrayı, yapayalnız kalacağı zamanı bekliyor?” “Rusya çalışanların ülkesi,” diyor Brunet. “Ve Rus çalışırları, Avrupa proletaryasının Nazi çizmesi altında çiğnenmesine razı olmayacak.” “Öyleyse neden Molotov’un Nazilerle bir Sovyet-Alman antlaşması imzalamasına engel olmadılar?” “O sırada yapılabilecek başka hiçbir şey yoktu. Rusya hazır değildi dövüşe.” “Bugün daha iyi hazırlanmış olduğu inancında mısın?” Brunet sinirli bir hareketle avucunu duvara yapıştırıyor: “Seninle burada bunun tartışmasını yapacak değiliz,” diyor, “ben bir militanım, hiçbir zaman zamanımı yüksek politika spekülasyonu yapmaya harcamadım: Kendi işim vardı, o işi yaptım. Gerisini Merkez Komitesi’ne ve Moskova’ya bıraktım; bugün başka türlü hareket edecek değilim, herhalde.” “Ben de bunu söylüyordum işte,” diyor Schneider, ağır ağır, hüzünlü bir sesle devam ediyor: “Sen umutla yaşıyorsun.” Bu matemli ses Brunet’yi sinirlendiriyor birden; sesini yükseltmeden: “Schneider,” diyor, “Politbüro baştan sona çıldırmış olabilir, neden olmasın? Ama şu an, başımızın üstündeki çatının yıkılması ve bizi öldürmesi de mümkündür. Böyledir diye son, ömrünü tavanı gözlemekle geçiremezsin. Değil mi? Bana hoşuna gidiyorsa Tanrı’ya umut bağladığını ya da mimara güvendiğini söyleyebilirsin, bütün bunlar boş laflardır; sen de çok iyi bilirsin ki, doğa yasası denen bir şey vardır ve bir bina, bu yasaya uygun yapılmışsa, yüzyıllar boyu ayakta kalır. Öyleyse? Öyleyse neden benim günlerimi Sovyet Rusya’nın politikasını tartışmakla geçirmemi istiyorsun? Neden Stalin’e olan güvenimi tartışmak istiyorsun benimle? Stalin’e güvenim var, evet, Stalin’e, Molotov’a, Jdanov’a, senin bu duvarların sağlamlığına inandığın kadar inanıyorum onlara. Daha doğru bir deyimle, tarihin değişmez yasaları olduğunu ve bu yasalar nedeniyle, Avrupa proletaryasıyla çalışanlar ülkesi Rusya’nın, ortak ve bölünmez olduğunu biliyorum. Bunu çok da düşünmüyorum aslında, senin, evini yaptırırken düşündüğünden daha fazlasını düşünmüyorum. Bu ayaklarımın altındaki tahta, başımın üstünde tavan benim: Var olmaması olanaksız. Bu, beni ayakta tutan, koruyan ve Parti’nin bana göstereceği yakın ve gözle görülür hedeflere ulaşmamı sağlayan bir kesinlik. Sen, yemek çanağını almak için elini uzattığın an, bu küçücük hareket kendi başına bütün bir evrensel determinizmi dile getirir; benim için de aynı şey, hareketlerimin en basiti, en anlamsız görüneni, Rusya’nın, Dünya Devrimi’nin öncüsü olduğu kesinliğini ifade eder.” Brunet, Schneider’e alaylı bir gülümsemeyle bakıyor: “Ne yapalım?” diyor. “Ben herhangi bir militanım, basit bir militan! ” Schneider aynı hüzünlü umutsuzlukla düşünüyor hâlâ, kolları iki yanında hareketsiz, gözleri donuk. Zekâsının inanılmaz gücünü yüzünün ağır ve kıpırtısız anlamsızlığıyla maskelemeye çalışıyor sanki. Brunet’nin onu böyle yakaladığı çok olmuştur: Schneider, örneğin köylülere ya da askerlere ait bir düşünceyi inatçı ve sabırlı bir fikri kendinde yerleştirmek, kendi fikir yapısının kalıbına uydurmak için zekâsını yavaşlatmaya, ağırlaştırmaya zorluyor gibidir kendini. Neden? Taa kendi içinin derinliklerine varıncaya kadar kendini, onlarla kader birliği ettiğine inandırmak için mi? Entelektüellere ve şeflere karşı koymak için mi? Yoksa bilgiçliğe olan nefretinden mi? “İyi,” diyor Schneider “çalış, dostum çalış! Ama ne var ki çalışman, Paris’in bulvar kahvelerinde yüksek politika tartışmaları yapan heyecanlı solcularınkinden çok da farklı sonuçlar vermiyor: Uzun çabalamalardan sonra ancak yüz kadar bahtsız ve çaresiz idealist bulabildik kendimize ve onlarla Avrupa’nın geleceği hakkında tartışmalar yapıyoruz.” “Önüne geçilmez bir şey bu,” diyor Brunet, “şimdi çalışamadıklarına göre onlara, yapabilecekleri hiçbir şey veremem. Konuşabiliriz yalnızca. Bir araya gelir, konuşuruz. Bir kere Almanya’ya götürsünler bizi, orada neler yapabileceğimizi görürsün.” “Oo! Evet!” diyor Schneider. “Almanya’ya gideceğimiz günü bekleyeceğim.” Uykulu bir sesle tekrarlıyor: “Almanya’ya gideceğimiz günü bekleyeceğim tabii. Ama papazlar ve Naziler beklemiyor. Ve onların sundukları bizim sözlerimizden çok daha çekici görünüyor nedense.” Brunet başını kaldırıyor, bakışlarını onun ifadesiz gözlerine daldırıyor. “Evet, ne demek istiyorsun?” Schneider şaşmış görünüyor: “Ben mi? Ben... hiçbir şey demek istemiyorum. Konuşuyoruz yalnızca. İnsanları inandırmanın zorluğunu düşünüyordum.” Brunet birden, müthiş bir öfkeyle, “Ne yapmamı istiyorsun?” diye bağırıyor. “Ha? Fransızlar iradesiz, cesaretsiz, gurursuz, şaşkınlarsa suç bende mi? Ben...” Schneider ani bir hareketle doğruluyor, yüzü haşin, Brunet’nin sözünü kesiyor, sesi öylesine değişik, yabancı, öyle çabuk, kekeleyerek konuşuyor ki bir başkası Brunet’yi suçlamak için bu kalın dudaklı ağzı kullanıyor sanılır: “Sen...” diyor, “sen hep...” Sonra birden, “Şaşkın sensin!” diyor. “Evet, şaşkın sensin! Sırtını koca bir partiye dayayınca insanlara tepeden bakmak kolaydır. Yıllarca bu iş için hazırlanmış, bunun kültürünü yapmış, büyük iniş çıkışlar yaşamış bir insanın, yaşamlarının ilk felaketinde neye uğradığını şaşıran zavallı, deneyimsiz, bahtsız çoluk çocuğu küçümsemesi daha da kolaydır.” Brunet heyecanlanmıyor, yalnızca az önce sabrınım kaybettiği için kızıyor kendi kendine. “Ben kimseyi küçümsemiyorum,” diyor. “Çocuklara gelince, onların içinde bulundukları koşulların ağırlığını da kabul ediyorum. Bu başka şey!” Schneider dinlemiyor onu, gözleri daha da büyük görünüyor şimdi, kendi içinden gelecek sıradışı bir olay’ı bekler gibi bakıyor Brunet’ye. Sonra birden bağırmaya başlıyor: “Evet, suç sende! Suç sende! Suç sende!” Brunet ona anlamadan bakıyor: Hastalıklı bir kırmızılık ağır ağır Schneider’in yüzüne yayılıyor, bu bir öfke değil yalnızca, bir öfkeden ibaret değil, bir eski nefret sanki, eski, yıllar yılı gizli kalmış ve sonunda her şeyi yakıp yıkarak patlamanın çılgın sevinciyle fışkıran bir nefret. Brunet bu kocaman, öfkeli başa, bu bütün bir toplumun acılarını, isyanlarını haykıran başa bakıyor, düşünüyor: Bir şey olacak: Schneider onu kolundan yakalıyor ve suçsuz bir çocuk tavrıyla birbirine kilitlediği ellerinin başparmaklarına bakan Thompson’un mühendisini gösteriyor. Kısacık bir sessizlik oluyor, Schneider hemen konuşamayacak kadar heyecanlı çünkü; Brunet kendini soğuk ve sakin hissediyor: Başkalarının öfkesi insana huzur verir. Bekliyor: Schneider’in ısrarla içinde sakladığı şeyi öğrenecek sonunda. Schneider müthiş bir zorlamayla: “İşte,” diyor, “bak! İradesiz, cesaretsiz, gurursuz şaşkınlardan biri işte, bak! Benim gibi biri. Moûlu gibi biri, hepimiz gibi biri; ama senin gibi değil tabii. Evet, onun iradesiz, cesaretsiz, gurursuz bir şaşkın olduğu gerçek! Öylesine gerçek ki, bu gerçeği kendisi bizden önce görmüş ve susmuş, boyun eğmiş. Ama ne var ki ben onu, eylülde, Toul’da gördüm. Savaştan nefret ediyordu, ama savaşıyordu, bütün gücüyle savaşıyordu, çünkü savaşması için haklı nedenleri olduğuna inanıyordu o zaman. Ve sana yemin ederim ki bir gurursuz, bir cesaretsiz, bir iradesiz şaşkın değildi o zaman. Değildi... işte bak, onu sen ne hale getirdin! Hepiniz el ele verdiniz, hepiniz: Petain’le Hitler, Hitler’le Stalin; ve onları iki kere suçlu olduklarına inandırdınız: Savaşa giriştikleri için suçlu ve savaşı kaybettikleri için suçlu! Onların, savaşlarını haklı ve onurlu bir savaş olarak görmelerini sağlayacak bütün hedefleri aldınız ellerinden. Hak ve Adaleti savunmak için bir Haçlı seferine çıktığına inanan bu gencecik insanı, emperyalistlerin açgözlü ihtiraslarına hizmet edecek aşağılık bir dövüşe, bir kör dövüşüne katılmakla suçladınız; o şimdi artık ne istediğini bilmiyor, kendi yaptığını kendi tanımıyor artık. Kazanan ve zaferini haykıran yalnızca düşmanının ordusu değil: Bu, düşmanın ideolojisi! Bu zavallı burada oturuyor şimdi, beyninde ölmüş fikirlerle, dünyanın ve tarihin dışına fırlatılmış, burada oturuyor, dünyadaki ve tarih içindeki yerini kurtarmak, kendini korumak için debeleniyor. Ama neyle, hangi silahla? Beynindeki mahkûm edilmiş, ölüme terk edilmiş fikir malzemesiyle mi? Siz onu, düşüncesiyle ve ruhuyla bütün bir insanlığın yıkılışını taşımaya mahkûm ettiniz, öylesine bir yıkılış ki hem ölesiye!” Brunet gülmekten kendini alamıyor: “Sen,” diyor, “kiminle konuştuğunu sanıyorsun Schneider? Hitler’le mi, benimle mi?” “<i>Huma</i>’nın yazı müdürüyle konuşuyorum,” diyor Schneider, “Fransız Komünist Partisi’nde, 29 Ağustos 1939’da gazetesinde, Alman-Sovyet antlaşmasını alkışlamak için iki sütun yazı yazan ünlü solcu yazar Brunet’yle.” “Demek öyle,” diyor Brunet. “Evet,” diyor Schneider, “öyle.” Brunet yorgun bir sesle: “Komünist Partisi savaşa karşıydı, biliyorsun,” diyor. “Savaşa karşıydı, evet. Ve bunu gerektiğinden de yüksek sesle söylüyordu. Ama bunun yanı sıra o istemediğini iddia ettiği savaşı önüne geçilmez hale getiren antlaşmayı da imzalıyordu.” Brunet kuvvetle, “Hayır,” diyor, “savaşı önlemesi umudu olan tek antlaşmaydı o.” Schneider yüksek sesle gülüyor, Brunet gülümsüyor, susuyor. Schneider ciddileşiyor birden, usulca, “Evet, evet!” diyor, “evet, bak bana! Bak! Bir ölüyü seyreden bir doktorun gözleriyle bak bana! Belki yüz kez seni, çocukları bu soğuk bakışlarınla seyrederken yakaladım: Cansız maddelermiş gibi inceliyordun onları. Eee ne oldu? Ne sonuca vardın? Benim, tarihsel evrimin işe yaramaz, ölü bir kalıntısı olduğumu mu keşfettin? Öyle olsun, kabul. İşe yaramaz bir kalıntı! Ama ölü değil, Brunet, ölü değil ne yazık ki. Ben ölmedim ve işe yaramaz bir kalıntı halinde çökelmemi ağır ağır yaşayacağım, bu ağzımda bir tat benim, bunun ne demek olduğunu bilemezsin. Siz hepiniz, ayağı günü gününe yere, gerçeğe değmeyen ve yalnızca bir fikirden dünyada yaşayan insanlarsınız; biz eğer işe yaramaz bir cansız kalıntı oluyorsak, bizi bu hale getiren sizsiniz, siz, ayağı gerçeğe değmeyenler.” Brunet susuyor, Schneider’e bakıyor: Schneider duraklıyor, kararsız, gözleri haşin ve korkulu, dilinin ucunda, bir kez söyledikten sonra geri dönülmesi olanaksız sözcükler varmışçasına kararsız, Brunet’ye bakıyor. Sonra birden yüzü bembeyaz oluyor, gözleri müthiş bir korkuyla kararıyor, ağzını kapıyor. Birkaç saniye sonra, o her zamanki kalın, monoton sesiyle, “Her neyse!” diyor. “Hepimizin başı belada şimdi, bu senin de özrün olabilir. Ve sen bundan böyle de tarihsel evrim uğruna debelenmeye devam edeceksin, ama kendini gönlünce vererek değil. Çünkü Komünist Partisi senin dışında ve senin bilmediğin temeller üzerinde yeniden kuruluyor. Buradan kaçabilirsin, ama cesaret edemiyorsun, çünkü orada seni nelerin beklediğini bilemezsin, bilemiyorsun. Sen de tüm insanlığın yıkılışını omuzlarında taşıyorsun şimdi, öylesine bir yıkılış ki hem, ölesiye.” Brunet gülümsüyor: Yok böyle değil! Onu böyle yenilgiye uğratamazlar, bunlar onu yenebilecek sözler değil. Schneider susuyor, ürperiyor: Hiçbir şey olmamıştır sonunda. Hiçbir şey: Schneider hiçbir şey söylememiş, hiçbir şeyi itiraf etmemiştir; belki biraz sinirlenmiştir, o kadar. Alman-Sovyet antlaşması hakkındaki sözlere gelince, eylülden bu yana Brunet bu çeşit sözleri çok dinlemiştir. Az ileride asker kendisinden söz edildiğini hissetmiş gibi huzursuz kıpırdanıyor, toparlanıyor kalkıyor, ince uzun örümcek ayaklarıyla, korkmuş bir hayvan gibi duvar dibinden, ağır adımlarla uzaklaşıyor. <i>Schneider kim </i>aslında, ne? Bir burjuva aydın mı? Sağcı bir anarşist mi? Kendi de fark etmediği halde bir faşist mi? Faşistler bu savaşı istememişlerdi. Brunet dönüyor, ona bakıyor: Koruyacağı hiçbir şeyi olmayan, yitireceği hiçbir şeyi kalmamış, kılıksız, şaşkın bir asker görüyor yalnızca. Brunet, “Bana acı vermek için konuştu,” diye düşünüyor, ama kızamıyor Schneider’e. Alçak sesle, “Madem bu fikirdeydin,” diyor, “niye bizimle geldin?” Schneider’in yüzünde yıpranmış yaşlı bir bezginlik var, yorgun bir sesle, “Yalnız kalmamak için,” diyor. Bir sessizlik oluyor, sonra Schneider başını kaldırıyor, güvensiz bir sesle, “Bir şeyler yapmak gerek,” diyor, “değil mi? Ne olursa olsun, bir şeyler yapmak gerek. Bazı noktalarda anlaşmayabilir insan...” Susuyor. Brunet de susuyor. Sonra Schneider saatine bakıyor: “Görüşme saati,” diyor, “geliyor musun?” “Bilmem,” diyor Brunet, “sen git, ben de belki gelirim ardından.” Schneider bir an, bir şey söyleyecekmiş gibi bakıyor, sonra hiçbir şey söylemeden dönüyor, gidiyor: Olay kapanmıştır. Brunet, elleri arkasında, ince ince yağan yağmurun altında, avluda dolaşmaya koyuluyor; hiçbir şey düşünmüyor, bomboş hissediyor kendini, içi boşaltılmış, oyulmuş sanki; yanaklarında, ellerinin üstünde küçücük, ıslak, yumuşacık dikenler batıp çıkıyor. Bir yıkılış ki, ölesiye! Eee, peki sonra? Hor gören bir gülümsemeyle omuz silkiyor: “Felsefi laflar bunlar,” diye düşünüyor. Duruyor, Parti’yi düşünüyor. Avlu insansız, ıslak, kül rengi, bir pazar gününün hüznü çökmüş avluya: Yalnızlık, gurbet. Birden Brunet koşmaya başlıyor, koşuyor, ön avluya kadar koşuyor, insanlar, yan yana parmaklığa yaslanmış, kımıldamadan bekliyor, kapıya bakıyorlar hepsi: Onlar da buradalar, duvarın arkasında, ince ince yağan aynı yağmurun altında. Brunet ilk sırada Schneider’in güçlü sırtını görüyor; kendine bir yol açıp kalabalığı geçiyor, elini Schneider’in omzuna koyuyor. Schneider dönüyor, sıcak bir gülümseme yüzünü aydınlatıyor: “Hah! Geldin ha?” diyor. “Geldim,” diyor Brunet. “İkiyi beş geçiyor,” diyor Schneider, “kapı neredeyse açılacak.” Yanlarında biri arkadaşına doğru eğiliyor: “Belki kızlar da vardır ha?” diyor. Schneider çocuksu bir heyecanla, “Sivilleri görmek hoşuma gidecek,” diyor. “Burada beklemek bana öğrenciliğimi hatırlattı.” “Yatılı mıydın?” “Yatılıydım. Analarımızı babalarımızı görmek için kapı önüne yığdırdık böyle.” Brunet yanıt vermeden gülümsüyor: Sivilleri görmek umurunda değil onun, ama bütün çocuklar çevresinde, içini sıcak hissettiği için mutlu. Kapı gıcırdayarak açılıyor, bir hayal kırıklığı mırıltısı kalabalığı dolaşıyor: “Bu kadar mıydı hepsi?” Otuz kişi kadar var kapıda: Başların üzerinden Brunet, onların siyah şemsiyelerin altındaki inatçı, somurtkan yüzlerini görüyor. İki Alman onlara doğru yürüyor, kâğıtlarına bakıyor, sonra kenara çekilerek yol veriyor. Kadınlar ve yaşlı adamlar var, hemen de tepeden tırnağa siyahlar giymiş hepsi, yağmur altında bir cenaze töreni ellerinde çantalar, torbalar, üstleri örtülü sepetler. Kadınların kül rengi, yorgun yüzlerinde gözleri haşin; uzaktan kendilerini yiyen binlerce göz karşısında tedirgin, kararsız, acele adımlarla, kalçalarını kımıldatmadan yürüyorlar. Biri, “Tüü, karılara bak!” diyor. “Amma suratsız şeyler be!” “Eh, ne bulursan eyvallah burada kardeşim!” diyor arkadaşı. “Bak şu siyah saçlının balkonlara, hiç fena değil.” Brunet kadınlara yumuşak duygularla bakıyor: Gerçekten suratsız hepsi, yüzleri somurtkan, kapalı, haşin; kocalarına, “Ne halt etmeye burnunu şu işe soktun da buralara geldin? Ben şimdi eteğimde bir sürü çocukla ne yapacağım?” demek için gelmişe benziyorlar. Ama gene de gelmişler, ellerinde ağır, içi ağzına dek yiyecek dolu, yüklü sepetler, torbalarla, furgonlarda gelmişler, kimi onca yolu yürümüş belki; her zaman gelen, her zaman hastanelerin, kışlaların, hapishanelerin demir parmaklıklı kapıları önünde hareketsiz, yüzleri anlamsız bekleyen bunlardır, bu kadınlar: Gözpınarlarında gözyaşları titreşen, güzel, süslü bebekler matemi evlerinde tutmayı tercih ederler çünkü. Brunet kadınların yüzlerinde barış günlerinin şaşkınlığını, kararsızlığını ve sefaletini bularak heyecanlanıyor birden: Kocaları grev yaptığı günlerde, onlara çorbalarını getirdikleri zaman da böyle hastalıklı bir ateşle parlak, suçlayan ve sadık gözleri vardı onların. Erkekler heyecansız, sağlam, kocaman ihtiyarlar çoğu. Ağır adımlarla, telaşsız, yürüyorlar, onlar özgür: Zamanında onlar kendi savaşlarını kazanmışlar, vicdanları rahat. Ama kendilerinin olmayan bu yenilgiyi de, bir çeşit sorumlulukla yükleniyorlar; yükleniyorlar ve bu ağır yükü geniş, ihtiyar omuzlarında taşıyorlar, insan baba oldu mu, oğlunun kıracağı camları ödemeyi baştan kabul etmiş sayılır; utançsız ve öfkesiz, gençliğinin son budalalığını yapmış olan oğlanı görmeye geliyorlar. Bu yarı köylü yüzlerde Brunet, birden yitirmiş olduğunu sandığı şeyi buluyor: yaşamının anlamını. Konuşuyordum onlarla, onlar, anlamakta acele etmiyorlardı, aynı sakin ve düşünceli yüzle, zihinlerinin yarı karanlığında el yordamıyla aranarak dinliyorlardı ve sonra, anladıklarını bir daha hiç unutmuyorlardı artık. İçinde eski, uzak bir tutku başını kaldırıyor birden: Çalışmak, çok çalışmak ve üzerinde görevini ve sorumluluğunu bilen bakışların ağırlığını taşımak. Omuz silkiyor, <i>bu geçmiş</i>’ten alıyor kendini, ötekilere dönüyor, ifadesiz, somurtkan, sinirli ve telaşlı kalabalığa: Benim payıma düşen bu. Şimdi onlar ayaklarının ucunda yükselmiş, boyunlarını uzatmışlar, bir maymunun çok hareketli ve korkak gözleriyle gelenleri seyrediyorlar. Brunet onları seyrediyor: Savaşa güvenmişlerdi hepsi, savaştan bir erkek olarak çıkacaklarını ve savaşın onlara bir aile reisinin ve bir eski muharibin tartışılmaz haklarını kazandıracağım ummuşlardı; bu bir bilinmedik dinin alışılmış, vazgeçilmez töresiydi sanki: Bu savaşın, eskisini, o <i>Büyüğü</i>, o zaferiyle çocuklarını ağır bir bulut gibi ezmiş olan Büyük savaşı, dünyanın yarısını kana bulamış olan savaşı kovması, unutturması gerekti; bu yeni savaş daha da büyük olacaktı, dünyanın tümünü kana boyayacaktı bu; Almanlara ateş edeceklerdi ve her yeni kuşak gibi onlar da yaşamlarına babadan oğula kalan bir gelenekle kan dökerek başlayacaklardı. Ama ateş edemediler, kan dökemediler; baştan sona bir yanılgıdan ibaret kaldı hepsi: Rüştünü ispat etmemiş birer çocuk olarak kaldılar onlar ve şimdi babaları, canlı, tepeden tırnağa canlı, önlerinden geçiyor: Geçiyor, yürüyor, nefret dolu, kıskançlık dolu, haset dolu, hayran bakışlar önünde yürüyor ve yirmi bin savaşçıyı, sinsi yaramazlıklarla dolu, uzak, unutulmuş bir çocukluğa fırlatıyorlar bir anda. Birden, ağır ağır yürüyenlerden biri duruyor, başını çeviriyor, bakıyor: Bütün başlar öne eğiliyor, adamın kalın, siyah kaşları, kırmızı yanakları var, sırtına vurduğu bastonunun ucunda bir paket taşıyor. Yaklaşıyor, elini tel parmaklığa koyuyor ve içeridekilere, ince ince kan damarları görünen büyük gözleriyle bakıyor. Bu ağır, hareketsiz, anlamsız ve korkutucu vahşi hayvan gözleri karşısında nefeslerini tutmuş, kasılmış, her an atılmaya hazır, bekliyorlar: Yüzlerine inecek tokatı bekliyorlar. İhtiyar: “Ya, demek böyle!” diyor. Bir sessizlik oluyor, sonra biri mırıldanıyor: “Ya! Baba, işte böyle!” İhtiyar, “Ne sefalet! Ha?” diyor. Az önce mırıldanan, öksürerek boğazını temizliyor, kıpkırmızı oluyor; Brunet onun yüzünde de aynı kasılmış, bekleyen meydan okumayı görüyor. Evet, baba işte böyle: Birer kahraman olma hayaliyle savaş meydanına koşmuş ve sonra tek kurşun atmadan teslim olmuş, yirmi bin asker, biz, buradayız işte! İhtiyar başını sallıyor, ağır, yüklü bir sesle, “Zavallı çocuklar!” diyor. Herkes rahatlıyor birden, gülümsüyorlar, başlar ihtiyara doğru uzanıyor. Alman nöbetçi yaklaşıyor, nezaketle, ihtiyarı kolunu tutuyor, telden uzaklaşmasını söylüyor; ihtiyar, “Geliyorum,” diyor, “hay Tanrım, geliyorum.” Tutsaklara muzip bir baba tavrıyla göz kırpıyor, onlar ona gülümsüyorlar, memnunlar, çünkü ihtiyarın gözleri sıcak, içlerinden herhangi biri gibi bu ihtiyar, kendilerini savcı önünde beraat etmiş gibi özgür hissediyorlar. İhtiyar, “İşler çok kötü mü burada, ha?” diye soruyor. Brunet, “Tamam,” diye düşünüyor, sızıldanmaya başlayacaklar şimdi. Ama yirmi ses aynı anda yanıt veri yor: “Yok, baba, çok kötü değil. Çok kötü değil.” “Eh, neyse,” diyor ihtiyar, “neyse.” Söyleyebileceği hiçbir şey yok, ama orada duruyor hâlâ, ağır, ezilmiş, düşünceli. Alman nöbetçi kolundan çekiyor; ihtiyar tereddüt ediyor, bakışlarıyla karşısındaki yüzleri dolaşıyor, oğlunun yüzünü arıyor sanki: Sonunda, çok uzaktan geliyormuşa benzeyen bir düşünce ta gözlerine varıncaya dek yüzüne aksediyor, kararsız, düşünüyor ihtiyar, tartıyor ve yorgun sesiyle, “Çocuklar,” diyor, “sonuçta sizin suçunuz değil bu.” Tutsaklar yanıt vermiyor, kaskatı duruyorlar, selam vaziyetinde duruyorlar hem de, kımıldamadan; ihtiyar, düşüncesini daha iyi anlatmak istiyor: “Biz, hiçbirimiz, suçun sizde olduğunu düşünmüyoruz.” Tutsaklar hâlâ yanıt vermiyorlar, kımıldamıyorlar, ihtiyar, “Hoşça kalın çocuklar!” diyor, dönüyor, yürüyor. O zaman, o anda kalabalık titriyor, canlanıyor, tutkuyla bağırmaya başlıyor: “Sağ ol baba! Güle güle! Güle güle! Gene gel! Gene!” Ve sesleri, ihtiyar uzaklaştıkça büyüyor, daha yükseliyor, çoğalıyor. Ama ihtiyar dönüp bakmıyor artık. Schneider Brunet’ye, “Gördün mü?” diyor. Brunet irkilerek ona bakıyor: “Ha? Neyi?” Ama Schneider’in ona ne diyeceğini çok iyi biliyor. Schneider, “Biraz güvenmek yeter bize,” diyor. Brunet gülümsüyor: “Ben,” diyor, “bir ölüyü seyreden bir doktora mı benziyorum gerçekten?” “Hayır, şu an benzemiyorsun,” diyor Schneider. Dost gözlerle birbirlerine bakıyorlar, gülümsüyorlar, sonra Brunet birden, “Kadına bak!” diyor Schneider’e. Kadın ufak tefek, her şeyiyle kül rengi, ufacık bir kadın, topallıyor, duruyor, bohçasını yere, çamura düşürüyor, sol elinde tuttuğu bir demet çiçeği sağ eline geçiriyor, sağ elini havaya kaldırıyor, başının üstüne. Bir an geçiyor öylece, omzunu ve kolunu yukarı çeken bu söz dinlemez kolu kendi iradesinin dışında bir güç kaldırmış sanki, sonunda beceriksiz bir hareketle fırlatıyor çiçekleri, çiçekler yere savruluyor. Dağılıyor, savruluyor hepsi, kır çiçekleri, peygamberçiçekleri, hindibalar, gelincikler: Ufak tefek kadın yol kenarından toplamış olmalı bu çiçekleri. Erkekler birbirlerini iterek yere kapanıyorlar, iri, çamurlu parmaklarıyla incecik sapları yakalıyorlar, kalkıyorlar, çiçekleri göstererek kadına gülüyorlar. Brunet’nin boğazına kaskatı bir şey tıkanıyor, başını çeviriyor, Schneider’e, “Çiçekler!” diyor müthiş bir öfkeyle. “Çiçekler! Ha? Savaşı kazansaydık ne yapacaklardı!” Kadın gülmüyor, bohçasını yerden alıyor, yürüyor, şimdi yalnızca yağmurluğunun altında kımıldayan sırtı görünüyor uzaktan. Brunet konuşmak için ağzını açıyor, ama Schneider’in yüzünü görerek susuyor. Schneider yanındakileri sağa sola savurarak uzaklaşıyor. Yüzü iyi değil. Hiç iyi değil. Brunet arkasından yürüyor, kalabalıktan çıkıyorlar, elini Schneider’in omzuna koyuyor: “Ne oldu, neyin var?” diye soruyor. Schneider başını kaldırıyor, Brunet onun gözlerine bakıyor, hemen başını çeviriyor, onun gözlerinde kendi bakışlarını, bir ölüye bakan ölü bakışlarını görmek dehşete düşürüyor onu. Ayaklarının ucuna bakarak tekrar soruyor: “Neyin var Schneider, ne oldu?” İnce ince yağan yağmurun altında, avlunun ortasında, ikisi yalnızlar şimdi. Schneider, “Allah kahretsin!” diye mırıldanıyor. Bir sessizlik oluyor sonra, “Gelenleri gördüm!” diyor. Brunet, hâlâ ona bakmadan, “Ben de bombok oldum aslında,” diyor. “Sen,” diyor Schneider, “sen, başka; orada kimsen yok senin.” Bir an susuyorlar, sonra Schneider ceketinin cebinden, şaşılacak kadar yassı, bomboş bir cüzdan çıkarıyor. Brunet, “Her şeyi yok etmiş,” diye düşünüyor. Schneider cüzdanı açıyor: Cüzdanda, kartpostal büyüklüğünde bir tek resim var. Schneider resmi bakmadan alıyor, Brunet’ye uzatıyor. Brunet koyu gözlü bir genç kadın görüyor. Gözlerin altında bir gülümseme var: Brunet böyle bir gülümseme görmemiştir yaşamında. Bu gülümseyen, koyu gözlü kadın dünyanın bir yerlerinde tecrit kampları, savaşlar, kışlalara doldurulmuş tutsaklar olduğunu çok iyi biliyormuş gibi bakıyor, ama gene de gülümsüyor: O inanılmaz güzellikteki gülümseyişi yenilmişlerin, vatanlarından ve tarihten sürgün edilmişlerin, tarihin işe yaramaz ve ölü artıklarının. Evet, o gülümseyiş onların. Ama Brunet gene de koyu renk gözlerde iyiliğin ve acımanın o sinsi, tiksindirici ve sadık ışığını arıyor; bu gözler inançla gülümsüyor, huzurlu, sakin; onlara, kendilerini yenenleri affetmelerini, bağışlamalarını yalvarırmış gibi gülümsüyor. Brunet son aylarda pek çok resim görmüştür, bir o kadar da gülümseme. Savaş hepsini yıpratmış, hepsini ölüme mahkûm etmişti o resimlerin, onlara bakılamazdı artık. Buna, bu gülümseyişe bakılıyordu: Şimdi, hemen şimdi doğmuş gibi taptaze bir gülümsemeydi bu, yalnızca Brunet’ye ait, Brunet için doğmuş bir gülümseme. Tutsak Brunet’ye, tarihin ölü ve işe yaramaz tortusu Brunet’ye, zafer kazanmış Brunet’ye. Schneider, Brunet’nin omzu üzerinden uzanmış bakıyor: “Eskiyor,” diyor. “Evet,” diyor Brunet, “kenarlarından biraz kesmelisin.” Schneider’e, ince ince yağan yağmurla beneklenmiş resmi uzatıyor; Schneider kartonu dikkatle siliyor, cüzdanına yerleştiriyor. Brunet, “Güzel midir?” diye soruyor. Bilmiyor Schneider, fark edecek zaman bulamamıştır. Brunet başını kaldırıyor, Schneider’e bakıyor, düşünüyor: “Ona gülümsüyordu.” Ona, Schneider’i, bir başka çift gözle birlikte görüyormuş gibi geliyor. İki asker geçiyor önlerinden, çok genç iki avcı; gelincikleri yakalarına takmışlar, konuşmuyorlar, yarı kapalı gözleri çocuk yüzlerine, kilisede kutsal şarabı ilk kez tadan çocuklarınkine benzer anlamlar veriyor. Schneider gözleriyle onları takip ediyor; Brunet kararsız, eskiden, çok eskiden kalma bir cümle var dudaklarının ucunda, sonunda söylüyor: “Çok acıklı bir halleri var,” diyor. “Öyle!” diyor Schneider. Ardlarında meraklılar kalabalığı ikiye bölünmüş, konuklar kışlaya giriyorlar. Dewrouckère , ardında Perrin ve Tipo’yla, sallanarak geliyor. “Gerçekten,” diye düşünüyor Brunet, “saat üç oldu. Üçünün de yüzleri keyifsiz, kapalı,” Brunet, onların aralarında konuşmuş olduklarını düşünerek rahatsız oluyor: Bunlar, önlenmesi olanaksız şeyler aslında. Uzaktan sesleniyor onlara: “Hey, çocuklar, ne var ne yok?” Üçü peş peşe geliyorlar, sonra duruyorlar, huzursuz, Brunet’ye bakıyorlar. Brunet neşeli bir sesle, “Eee, söyleyin bakalım,” diyor, “ne var, bir şey oldu herhalde.” Tipo güzel gözlerini ona kaldırıyor, dikkatle bakıyor, yüzü gerçekten keyifsiz, hasta gibi. Brunet’ye, “Her zaman senin dediklerini yaptık, değil mi?” diyor. Brunet sabırsız, “Evet, yaptınız,” diyor, “ne olacak?” Tipo söze devam edemiyor artık, onun yerine Dewrouckère konuşuyor, gözleri yerde: “Biz,” diyor, “gene senin dediklerini yapacağız. Ama bunun boş bir zaman harcama olduğunu biliyoruz artık.” Brunet bir şey demiyor. Perrin, “Adamların kafasına bir şey sokmaya olanak yok,” diyor. Brunet gene bir şey demiyor, Tipo renksiz bir sesle, “Daha dün,” diyor, “biriyle kavga ettim. Almanların bizi Almanya’ya götüreceklerini söyledim, herif deli oldu, üstüme yürüdü, ‘Sen beşinci kolsun!’ diye bar bar bağırdı bana.” Üçü yan yana, gözlerini kaldırıyorlar, inatçı bir somurtkanlıkla Brunet’ye bakıyorlar. “O haldeler ki heriflere Almanlar hakkında kötü bir laf edemiyorsun.” Dewrouckère cesaretini topluyor, Brunet’nin gözlerinin içine bakıyor: “Açıkçası, Brunet,” diyor, “çalışmayı reddetmiyoruz, işi yanlış tarafından tuttuksa, bir başka taraftan yeniden işe girişiriz. Ama senin de bizi anlaman gerek. Biz dört yanı dolaşıyoruz. Bir günde en azından iki yüz kişiyle konuşuyoruz, bütün kampın nabzını yokluyoruz, teker teker; sen, tabii, bizim kadar çok adam görmüyorsun, onun için anlayamazsın durumu, bilemezsin.” “Eee, peki?” “Şunu demek istiyoruz ki, yarın kampın kapılarını açacak olsalar, Fransa’ya yirmi bin Nazi daha dağılacak demektir.” Brunet tuhaf bir sıcaklığın yüzünü birden ısıttığını hissediyor, üçüne ayrı ayrı bakıyor; sonra, “Bu fikirdesiniz demek?” diye soruyor. Üç adam aynı anda, “Evet,” diyorlar. “Üçünüz de buna inanıyorsunuz?” Üçü gene “evet”le yanıt veriyorlar. Brunet patlıyor birden, “Bu kalabalıkta işçiler var,” diye bağırıyor, “köylüler var, siz bütün bu insanların Nazi olacaklarını söylemeye utanmalısınız ya da... ya da bu gerçekse eğer, suç sizin: Bir adam, bir ağaç kütüğü değildir, anladınız mı? Ağaç kütüğü değildir, bir adam sarsılır, düşündürülür, bir adam inandırılır: Onları gözlerini diktikleri yanlış noktadan ayıramıyorsanız, işinizi yapamıyorsunuz demektir.” Sırtını dönüyor onlara, üç adım yürüyor, sonra dönüyor, birden üzerlerine doğru geliyor yeniden; parmağını uzatarak, “Siz,” diyor, “ kendinizi hükümdar sanıyorsunuz, evet, gerçek bu, kendinizi hükümdar sanıyorsunuz ve arkadaşlarınızı küçümsüyorsunuz. Ama şunu aklınızdan çıkarmayın: Bir Partili hiçbir zaman, hiç kimseyi küçümsemez...” Onların şaşkınlık ve korkuyla açılmış gözlerini görüyor, daha fazla sinirleniyor, bağırıyor: “Yirmi bin Nazi ha? Çıldırmışsınız siz! Yirmi bin Nazi, olmaz öyle şey! Siz onları küçümsedikçe hiçbir şey yaptıramazsınız onlara. Önce onları anlamaya çalışın; Bir yıkılışın öldüresiye ağırlığı var omuzlarında, kime, nereye sarılacaklarını bilmiyorlar, kendilerine inanacak, güvenecek ilk insanın kollarına atılmaya hazır onlar.” Yanında Schneider’in varlığı Brunet’yi rahatsız ediyor, onu kolundan yakalıyor: “Hadi,” diyor, “yürü gidelim.” Sonra dilsiz bir şaşkınlıkla kendisine bakan ötekilere, “Bugün bir kriz geçirdiğinizi farz ediyorum,” diyor, “ve konuştuklarınızı unutmayı yeğliyorum. Ama yarın bana aynı krizle gelmeyin!” Merdiveni koşarak çıkıyor, ardından Schneider derin bir nefes alıyor. Brunet hücreye giriyor, örtünün üzerine boylu boyunca yatıyor, elini uzatıyor, bir kitap çekip alıyor, Henri Lavedan’ın <i>Kız Kardeşler</i> adlı kitabı bu. Dikkatle, satır satır, sözcük sözcük okuyor, öfkesi duruluyor. Sonra gün kül rengiyle solmaya başlayınca kitabı yanına bırakıyor, öğleyin hiçbir şey yememiş olduğu geliyor aklına. “Benim ekmeğimi sakladınız mı?” diye soruyor. Moûlu ekmeği uzatıyor. Brunet ertesi gün Tipo’ya vereceği parçayı kesip torbasına koyuyor, sonra kendisine iri bir dilim kesiyor, yemeye koyuluyor; Cantrelle’le Livard kapıda görünüyorlar: Konuk saati bu. Başlarını kaldırmadan, “Merhaba!” diyorlar. “Merhaba!” diyor Moûlu. “Ne haber?” “Namussuzlar olmasa içimizde...” diyor Livard. “Onların yediği bokların cezasını biz çekiyoruz hep.” Moûlu başını kaldırıyor: “Ne var gene?” diyor. “Ne oldu?” “Ne mi oldu?” diye kötü kötü gülüyor Livard. “Ne mi oldu? Pezevengin biri basıp gitti! Kaçtı, senin anlayacağın!” Sarı kıvırcık çocuk şaşkınlıkla, “Kaçtı mı?” diyor. “Neden?” Ötekiler susuyorlar, haberi sindiriyorlar, gözlerinde karışık anlamlar var, belirsiz bir tiksinti var gözlerinde, tıpkı, bir gün, yorgun kalabalığın ortasında bir deli, birden bir köpeğin sesiyle hıçkırmaya başladığı zamanki gibi korkuyla karışık bir tiksinti bu. Gassou usulca, “Kaçmış ha!” diye tekrarlıyor. “Kaçmış ha!” Kuzeyli çakısını ucuyla şekillendirdiği tahta parçasını yere bırakıyor, yüzünde kaygı var. Lambert, gözleri uzakta bir yere takılı, yüzü kıpırtısız, ağzında bir şey çiğniyor. Sonra tatsız bir gülüşle, “Her zaman kendini herkesten daha akıllı sanan biri çıkar,” diyor. “Ya da,” diyor Moûlu, “yaya dolaşmayı seven biri.” Brunet çakısıyla ekmeğin küflü içini usul usul oyuyor, ekmek ufakları battaniyeye dökülüyor: Brunet rahatsız hissediyor kendini. Dışarının kül rengi serinliği odaya doluyor, dışarıda, ölü kentte korkuyla karanlığa sığınan biri var. Biz, biz buradayız, ekmek yiyoruz, bu gece bir çatı altında uyuyacağız. İstemeye, istemeye, “Nasıl kaçmış?” diye soruyor. “Bir düşün, bilebilecek misin?” “Ne bileyim?” diyor Brunet. “Arka duvardan mı?” Livard gülümseyerek başını sallıyor, duruyor, bekliyor, sonra bir zafer gülümseyişiyle, “Kapıdan!” diyor. “Öğleden sonra, saat dörtte, Almanların gözü önünde!” Ötekiler büyük bir şaşkınlıkla bakakalıyorlar, Livard’la Cantrelle bir an şaşkınlığın keyfini çıkarıyorlar, sonra Cantrelle, batıcı sesiyle, çabuk çabuk anlatıyor: “Anası gelmiş ziyaretçi diye, torbasında sivil elbiseler getirmiş; o puşt da bir yerde üstünü değiştirmiş, sivilleri giymiş, kocakarının koluna girmiş, elini kolunu sallayarak nöbetçilerin önünden çıkmış gitmiş.” Gassou tuhaf bir öfkeyle, “Bir Allahın kulu fark edip enseleyememiş mi?” diyor. “Enselemek mi?” diyor Livard. “Nasıl enseleyeceklerdi peki?” “Ben olsam,” diyor Gassou, “ben tanısaydım namussuzu, nöbetçilerden birine söyler, yakalattırırdım vallaha!” Brunet hayretle bakıyor: “Şaşırdın mı sen?” diyor. Gassou küskün, “Şaşırdım mı?” diye tekrarlıyor. “Ha! Zavallı Fransa! Görevini yapmak isteyenler, şaşırmış oluyor ha?” Bir an susuyor, ötekilerin kendisiyle aynı fikirde olup olmadıklarını tartmak ister gibi bakıyor çevresine, sonra daha da heyecanla, “Görüşleri yasak ettikleri zaman, şaşkın kimmiş, görürsün!” diye devam ediyor. “Adamlar ailelere izin verdiler, ama hiç de izin vermek zorunda değillerdi. Öyle değil mi?” Moûlu’yla Lambert başlarını sallıyorlar, Gassou azarlayan bir tavırla ekliyor: “Herifler bize bir iyilik yaptılar. Biz ne yaptık ona karşılık? Düpedüz enayi yerine koyduk herifleri. Eh, onlar da ananızın örekesini alırsınız şimdi, diyecekler. Hakları da var.” Brunet, küfretmek için ağzını açıyor, ama tam o anda Schneider ona çabucak baktıktan sonra acele, “Gassou, iğrenç laflar ediyorsun!” diye bağırıyor. Brunet susuyor, acı acı, “Benim Gassou hakkında hüküm vermeme engel olmak için benden önce kendisi küfretti ona,” diye düşünüyor. Gassou’yu suçlamıyor, hiçbir zaman, kimseyi suçlamıyor: Onlar adına benden utanıyor; ne olursa olsun, ne yaparlarsa yapsınlar onlardan yana, onlarla beraber olmaya kararlı önceden. Gassou ateşli gözlerle Schneider’e bakıyor, Schneider aynı öfkeyle ona bakıyor: Gassou gözlerini kaçırıyor, omuz silkiyor: “İyi ya!” diyor. “İyi ya! Görüşleri yasak etsinler. Bana ne? Benim kimsem yok burada, anam Orange’da. Siz kendiniz düşünün.” “Ne olacak?” diyor Moûlu. “Benim kimsem yok, anam da yok, babam da yok. Ama arkadaşları düşünmek gerek.” “Öyle ya!” diyor Brunet. “Arkadaşları düşünmek gerek diyorsun, değil mi, sen ki her sabah, arkadaşlarım bitlenip hastalanmasınlar diye yıkanıyorsun, temizleniyorsun. Değil mi?” Sarı kıvırcık oğlan birden, “Aynı şey değil!” diye öfkeyle atılıyor. “Moûlu miskinin biri, doğru, ama olsa olsa zararı üç-beş arkadaşına onun. Fakat öbürü kendi paçasını kurtarmak için yirmi bin kişiyi ardında boka bulaştırdı.” “Keratayı yakalayıp da asarlarsa,” diyor Lambert, “arkasından gözyaşı dökecek değiliz herhalde.” “Anlıyorsunuz ya, beyefendi sıkıldı. Altı hafta dayanamadı, sıkıldı. Bizim gibi yapamazdı tabii. Yapamazdı, değil mi?” Bu kez çavuş da onlarla aynı fikirde, ilk kez aynı fikirde onlarla: “Fransız kafası işte bu!” diye içini çekiyor. “İşte biz bu kafa yüzünden savaşı kaybettik.” Brunet alayla gülüyor, “Öyle,” diyor, “Fransız kafası! Ama gene de o kötü adamın yerinde olmak için canınızı verirdiniz, değil mi? Ondan önce bu işi akıl edemediğiniz için utanıyorsunuz kendinizden.” Cantrelle heyecanla, “Hayır!” diyor. “Yanılıyorsunuz: Kendini tehlikeye atsaydı, ne çeşit olursa olsun, kıçına iki kurşun yemek tehlikesi olsaydı örneğin, eh! Ben de o zaman, puştun biriymiş, ama cesurmuş, derdim. Ama öyle yapacak yerde namussuz bir karının koltuğunun altına saklanıyor, sallana sallana çıkıp gidiyor: Kaçmak demezler buna, güveni kötüye kullanmak derler.” Buz gibi bir ürperti Brunet’nin belkemiğinden kürek kemiklerine kadar çıkıyor, kaskatı kesiliyor bir an, hepsinin ayrı ayrı gözlerinin içine bakıyor: “Çok güzel!” diyor. “Madem öyle, size şimdiden haber veriyorum: Yarın gece duvardan atlayıp kaçıyorum. İsteyen beni ihbar edebilir.” Hepsi tedirgin, birbirlerine bakıyorlar. Gassou şaşırmıyor, sakin bir sesle, “Kimse ihbar etmez seni,” diyor, “sen de biliyorsun bunu. Ama buradan çıktıktan sonra bekle beni, ilk fırsatta bunun acısını çıkarırım senden. Çünkü sen kaçarsan, arkandan bizim anamızı ağlatacaklarını biliyorsun herhalde.” Brunet, küfreder gibi gülüyor: “Acısını çıkaracaksın ha?” diyor. “Sen? Acısını çıkaracaksın!” “Ne sandın? Gerekirse üç-beş kişi bir araya geliriz hem de.” “On yıl sonra Almanya’dan döndüğünde tekrar konuşuruz bunları,” diyor Brunet. Gassou yanıt vermek istiyor, ama Livard sözünü kesiyor: “Boşuna didişme onunla,” diyor. “14 Temmuz’da serbestiz, resmî bir haber bu.” Brunet, “Resmî, ha?” diye alayla gülüyor. “Yazılı emri mi gördün yoksa?” Livard ona yanıt vermiyor, ötekilere dönerek, “Yazılı emri görmedim,” diyor, “ama görmüş kadar biliyorum.” Yüzler karanlıkta aydınlanıyor: Radyo lambaları, sütlü, gölgeli bir aydınlıkla aydınlanan radyo lambaları gibi ışıldıyor yüzler. Livard onlara geniş bir gülümsemeyle bakıyor, sonra açıklıyor: “Hitler söyledi.” Brunet aptallaşarak: “Hitler mi?” diye soruyor. Livard duymazlıktan geliyor onu, devam ediyor: “Şu serseriyi sevdiğimden değil ha, düşmanımız tabii. Nazizmi dersen ilgim yok; ne severim, ne sevmem. O herifler Nazizmle bir şeyler yapabilirler belki, ama Fransız karakterine uymaz bu. Ne var ki, Hitler için söylenecek bir şey var doğrusu: Herif ne derse yapıyor. 15 Haziran’da Paris’te olacağım,” dedi, oldu. Hatta daha bile erken girdi Paris’e.” “Şimdi bizi serbest bırakacağını mı söyledi?” diye soruyor Lambert. “Söylemedi mi? Söyledi ya: 15 Haziran’da Paris’te olacağım ve 14 Temmuz’da karılarınızla dans edeceksiniz, demedi mi?” Ürkek bir ses yükseliyor, Kuzeylinin sesi bu: “Sanırım karılarınızla dans edeceğiz, demişti. <i>Dans edeceğiz, yani biz, Almanlar.</i>” Livard korkunç gözlerle bakıyor ona: “Sen orada mıydın söylediği zaman?” “Hayır, orada değildim. Ama bana öyle söylediler.” Livard alayla gülüyor, Brunet soruyor: “Ya sen,” diyor, “sen orada mıydın?” “Tabii oradaydım ya, Haguenau’da dinledim: Bir arkadaşın radyosu var, ben odaya girerken Hitler tam o lafı söylüyordu.” Livard başını sallıyor, gizli bir zevkle tekrarlıyor: “15 Haziran’da Paris’te olacağım, 14 Temmuz’da dans edeceksiniz!” Adamlar, zevkle, tekrarlıyorlar: “Ha ha! 15 Haziran’da Paris’te olacağım, 14 Temmuz’da karılarınızla dans edeceksiniz.” Kadınlar, dans. Boyunları omuzlarının içine göçmüş, yüzleri devrik, avuçları çadır bezine dayalı, adamlar dans ediyor, altlarında döşeme çatırdıyor, dönüyor, Châtaudun’de, yıldızların altında dönerek vals yapıyor. Gassou, daha yumuşak, Brunet’ye eğiliyor, mantıklı bir sesle, “Hitler deli değil,” diye anlatıyor. “Almanya’ya bir milyon tutsak götürüp de ne yapacak? Doyurulması gereken bir milyon mide! Niye götürsün?” “Çalıştırmak için,” diyor Brunet. “Çalıştırmak için mi? Alman işçilerle beraber mi? Aman, bizimkilerle iki laf ettikten sonra o Alman işçilerin ne hale gireceğini seyret sen. Güzel şeyler öğrenirler bizden.” “Hangi dille konuşacaklar?” “Bir dille konuşurlar işte: Hotantoca konuşurlar, Esperanto konuşurlar: Fransız işçisi anasının gözüdür vallaha, iki aya kalmaz Almanları benzetirler. Bunu Hitler de biliyordur; deli misin? Enayi mi herif? Ben de Livard gibiyim, sevmiyorum, ama beğeniyorum doğrusu keratayı.” Adamlar başlarını sallıyorlar, önemli bir tavırla, “İtiraf etmeli,” diyor Livard, “herif ülkesini seviyor.” “Bir ideali var adamın. Bizimkine uymuyor, ama gene de saygıdeğer bir ideal.” “Bütün fikirlere saygı göstermek gerekir, yeter ki içten olsun.” “Bizimkilerin, bizim milletvekillerinin idealleri neydi, ha, söyler misin? Ceplerini doldurmaktan, bir de piliç gibi karılarla yatmaktan başka, ha? Bizim paralarımızla şampanya patlattılar namussuzlar. Ama orada öyle mi? Vergi veriyorsun, evet, veriyorsun, ama verdiğin paranın nereye gittiğini biliyorsun, her yıl bir mektup geliyor sana: Şu kadar vergi ödediniz, bu yıl, bu paranın bilmem ne kadarıyla yol yapıldı. Ya!” “Onlar bizimle dövüşmek istemediler ki,” diyor Moûlu, “biz onlara savaş açtık.” “Dur bakalım, neden biz açmış olalım? Bize soran oldu mu? Daladier, meclise bile sormadı.” “Ben de onu söylüyorum işte. Herif de, beni mi istiyorsunuz, buyurun bakalım,” dedi, “bastı kıçımıza tekmeyi. İyi mi? Eee, şimdi ne yapacak bizi, ha? Ne yapacak dersin? Sırtında bir milyon Fransız’ı taşımaktan memnun mudur sence? Göreceksin, birkaç güne kalmayacak, bize hadi bakalım, dostlar, diyecek, doğru evlerinize. Uslu uslu oturun. Kendisi de doğru Rusya’ya, komünistlerle kozunu paylaşmaya. Fransa’yı ne yapsın Hitler? Ne ihtiyacı var Fransa’ya? Alsas’ı alacaktır, tabii, alacağım, dedi bir kez, ama Alsas da umurunda değil aslında. Alsaslılar, adam mı be? Ne yapsın Hitler onları?” Livard sessizce gülüyor, yüzünde yavan bir keyif var: “Ah!” diyor Gassou. “Hitler ardında Fransız askeriyle! Vay babam vay! Şu sırada İstanbul’da olurduk namussuzum.” Göz kırparak ekliyor: “Başında iyi komutanlar olursa Fransız askeri dünyanın en iyi askeridir be.” Brunet, Schneider’in utanç duyduğunu düşünüyor, gözlerini onun yüzüne kaldırmaya cesaret edemiyor. Kalkıyor, dünyanın en iyi askerlerine sırtını dönüyor, çıkıyor odadan; yapılabilecek hiçbir şey olmadığını düşünüyor. Kapının önünde tereddüt ediyor, yarı karanlıkta aşağı inip kaybolan merdivene bakarak tereddüt ediyor; bu saatte aşağıdaki kapı kapalı olmalı. İlk kez kendini tutsak hissediyor. Er geç, hücresine dönmesi, ötekilerin yanı sıra yere uzanması ve onların düşlerini paylaşması gerek. Ayaklarının altında kışla bir orman gibi hışırdıyor, şarkılar, bağırışlar merdivenden yukarı taşıyor. Birden, tahtalar gıcırdıyor ardında, dönüp bakıyor: Schneider’in, günün son ışıklarını birer birer geçerek loş koridorda kendisine doğru yürüdüğünü görüyor. Ona, “Hâlâ onları savunabilecek misin?” diyeceğim. Schneider tam karşısında şimdi, Brunet ona bakıyor, ama hiçbir şey demiyor. Merdiven başında parmaklığa yaslanıyor, Schneider geliyor, yanında parmaklığa yaslanıyor. Brunet: “Dewrouckère’in hakkı var,” diyor. Schneider yanıt vermiyor, ne söyleyebilir bana? Bir gülümseyiş, ince ince yağan yağmur altında kır çiçekleri, onlara biraz güvenmek yeter, çok az, biraz ha ha! Biraz güvenmek yeter! Çılgın bir öfkeyle tekrarlıyor: “Yapılacak hiçbir şey yok! Hiçbir şey! Hiç, hiç!” Kuşkusuz yalnızca güvenmek yetmez! Güvenmek ha! Kime! Neye güvenmek? Acılar, korkular, kinler gerek, isyanlar ve korkunç, kanlı cinayetler gerek, demir bir irade gerek hepsinin üstünde. Kaybedebilecekleri hiçbir şey kalmadığı zaman, yaşamak, ölüm kadar korkunç olduğu zaman, o zaman, belki... İkisi yan yana karanlığa doğru sarkıyorlar, karanlık toz kokuyor. Schneider sesini alçaltarak soruyor: “Gerçekten, kaçacak mısın?” Brunet yanıt vermeden ona bakıyor. Schneider, “Seni arayacağım çok,” diyor. Brunet acı bir sesle, “Yalnızca sen arayacaksın herhalde,” diyor. Alt katta adamlar şarkı söylüyorlar, bir kadeh atalım, iki kadeh atalım, âşıklar şerefine, âşıklar şerefine, kaçmak, yirmi bin adamın üzerinden bir kalem geçivermek ve onları kendi çirkeflerinin uçurumunda ölüme terk etmek: Yapılacak hiçbir şey yok demeye hakkı var mı insanın? Hakkım var mı buna? Ama Paris’te bekliyorlarsa beni? Paris’i, şiddetine kendisinin de şaştığı bir nefretle düşünebiliyor ancak. “Kaçmayacağım,” diyor, “hırsımdan söyledim öyle.” “Gerçekten yapılabilecek bir şey yoksa...” diyor Schneider. “Her zaman yapılabilecek bir şey vardır. Ama çalışmak ister. Elde ne olanak varsa, onunla yetinip çalışmak. Üst tarafı, sonra düşünülür.” Schneider içini çekiyor, Brunet, birden, bir şey anımsamış gibi dönüyor: “Ama sen,” diyor, “sen gitmelisin buradan.” Schneider başını sallıyor, yanıt vermiyor, Brunet bir çeşit utançla, “Senin karın var orada,” diyor. Schneider gene başını sallıyor, yanıt vermiyor. Brunet, “Neden?” diye soruyor. “Seni buraya bağlayan hiçbir şey yok,” “Her yer aynı artık,” diyor Schneider. Bir kadeh atalım, iki kadeh atalım, âşıklar şerefine. Brunet kendi kendine konuşur gibi, “Almanya’ya gitmek gerek,” diyor, “Almanya’ya götürmeleri gerek bizi.” Schneider, usulca, utanır gibi usulca tekrarlıyor: ‘“Evet Almanya’ya götürmeleri gerek bizi.’ Almanya... ve savaşı başlatan İngiltere Kralı’na lanet olsun!..”</p>

  <div class="bosluk-3"></div>



  <p>Yirmi yedi kişi, vagon gıcırdıyor, kanal yol boyu uzanıyor, Moûlu, “Çok da berbat etmemişler,” diyor. Almanlar sürgülü kapıyı kapamamışlar, ışık ve sinekler vagona doluyor. Schneider, Brunet, Tipo yere, kapının içine oturmuşlar, ayakları dışarıda, boşlukta sallanıyor, güzel bir yaz günü. Moûlu mutlulukla, “Çok da berbat etmemişler,” diye tekrarlıyor. Brunet başını kaldırıyor: Moûlu ayakta sağlı sollu tarlalara, yeşilliğe mutlu gözlerle bakıyor. Hava sıcak, adamlar ağır kokuyor, vagonun dibinde horlayan biri var. Brunet eğiliyor: Furgonun içinde Alman kaskları tüfek namlularının üstünde parlıyor. Güzel bir yaz günü, her şey sakin; tren akıp gidiyor, kanal akıp gidiyor; uzaktan uzağa bir bomba bir yolu söküp almış, bir tarlayı oymuş, çukurların içinde göğü aksettiren cam gibi bir su var. Tipo, kendi kendine konuşur gibi, “Atlayıp kaçmak işten bile değil,” diyor. Schneider omzunu oynatarak tüfekleri gösteriyor: “Tavşan gibi gebertirler seni,” diyor. Tipo yanıt vermiyor, atlayacakmış gibi eğiliyor dışarı doğru; Brunet omzundan tutuyor. Tipo büyülenmiş gibi, “Çok kolay olur,” diye mırıldanıyor. Moûlu ensesini okşuyor onun: “Châlon’a gidiyoruz,” diyor, “ne diye kaçacaksın?” “Doğru mu bakalım? Gerçekten Châlon’a mı gidiyoruz bakalım?” “Yazıyı sen de gördün ya.” “Châlon’a gideceğimiz yazılı değildi ki.” “Değildi, ama Fransa’da kalacağımız yazılıydı. Öyle değil mi Brunet?” Brunet hemen yanıt vermiyor: İki gün Önce, altında komutanın imzasıyla: “Baccarat’daki tutsakların Fransa’da kalmaları komutanlığımızca kararlaştırılmıştır” yazılı bir bildirinin kışla duvarına yapıştırıldığı gerçekti. Ama buna karşın bir trendeydiler şimdi, nereye gittiğini bilmedikleri bir trende. Moûlu yineliyor: “Yazılı mıydı değil miydi, Brunet söylesene!” Arkalarında sesler, sabırsız, bağırıyor: “Yazılıydı işte, siz de biliyorsunuz, sinir bozmayın şimdi.” Brunet yan gözle Tipo’ya bakıyor, usulca, “Evet,” diyor, “yazılıydı.” Tipo içini çekiyor, gülüyor, açıkça, rahatlıkla gülüyor, Brunet’ye, “Ne kötü,” diyor, “ne zaman yola çıksam böyle bir acayip olurum ben.” Hâlâ gülüyor, özür diler gibi, “En az yirmi kez bindim trene,” diye anlatıyor, “her seferinde böyle acayip bir şeyler oldum.” Brunet ona bakıyor: “İşler kötü gidiyor,” diye düşünüyor. Lucien biraz geride oturmuş, dizleri çenesine dayalı, elleri ayak bileklerinde kavuşmuş: “Bu pazar benim ihtiyarlar gelecekti,” diyor. Tatlı yüzlü, çok genç, gözlüklü bir çocuk Lucien. “İhtiyarlarını evde görsen daha iyi ya!” diyor Moûlu. “İyi tabii,” diyor oğlan, “ama madem pazara geleceklerdi, biz pazartesi yola çıksak daha iyi olurdu.” Vagon bağırıyor birden: “Şuna bak, üç gün daha kalmak istiyormuş! Ne adamlar var be! Oldu olacak Noel’e kadar kalsaydık bari.” Lucien tatlı tatlı gülümsüyor onlara, sonra anlatıyor: “Genç değiller ikisi de,” diyor, “anlıyor musunuz? Boşuna ta oralara kadar geleceklerini düşünmek üzüyor beni.” “N’olur?” diyor Moûlu. “Eve döndüklerinde sen onları karşılarsın.” “Çok isterdim,” diyor Lucien, “ama olmaz ki. Bizi terhis etmeleri en azından bir sekiz-on gün sürer.” “Ne biliyorsun?” diyor Moûlu. “Ne biliyorsun? Almanlarla işler çabuk yürür.” “Ben,” diyor Jüralı, “ürün toplanacağı sıra köye dönebilseydim...” Brunet dönüp bakıyor: Vagon tozdan ve dumandan bembeyaz, kimi ayakta, çoğu yerde oturuyor, bir bacak ormanının kavisli gövdeleri arasından yorgun, belirsiz gülümsemelerle düşünen yüzler görünüyor. Jüralı tıraşlı kafası ve bir gözünü kapayan siyah bir bezle, iri, kaba hatlı, haşin görünüşlü bir adam. Az yer kaplamak için çömelmiş, topuklarına dayanarak oturmuş. “Nerelisin?” diye soruyor Brunet. “Manosque’lu,” diyor adam. “Denizciydim; evlendim şimdi, karımın bensiz ürünü toplamasını istemiyorum.” Tipo hâlâ yola bakıyor: “Çok sürdü,” diyor. “Ne var gene, küçüğüm?” diyor Brunet. “Bıraksınlar artık bizi. Çok sürdü bu.” “Öyle mi?” “Daha fazla dayanamayacaktım artık,” diyor Tipo. Brunet: O da, diye düşünüyor. Onun pırıl pırıl, güzel, çocuk gözlerini görerek susuyor: Yakında anlayacak nasılsa. Schneider, “Sahi,” diyor, “küçük, artık bizi güldürmez oldun sen. Neyin var, ha? Söyle bakalım?” “Yok!” diyor Tipo, “şimdi iyiyim artık.” Bir şeyler anlatmak istiyor, ama sözcükleri bulup çıkaramıyor. Özür diler gibi bakıyor, gülümsüyor, kısaca, “Ben Lyonluyum,” diyor. Brunet birden rahatsız oluyor: Onun Lyonlu olduğunu unutmuşum, diye düşünüyor. İki aydır beraberiz, hiçbir şeyini bilmiyorum. Şimdi ateş gibi yanıyor yanımda, sıla hasreti hasta ediyor onu. Tipo dönüyor, gözlerini Brunet’ye kaldırıyor, Brunet bu gözlerin derinliklerinde korku dolu bir sevgi okuyor, sonra Tipo birden inler gibi, “Gerçekten Châlon’a mı gidiyoruz?” diye soruyor tekrar. Moûlu, “Ohoo!” diyor sabırsız, “gene başlıyoruz.” “Hadi, hadi,” diyor Brunet, “hadi! Düşünme artık. Şimdi gitmiyorsak bile sonunda gideceğiz nasılsa.” “Châlon’a gitmemiz gerek,” diyor Tipo, “Châlon’a gitmemiz gerek!” Yalvarır gibi, dua eder gibi tekrarlıyor aynı cümleyi. Brunet’ye, “Biliyor musun?” diyor. “Sen olmasaydın, ben çoktan kaçmış olurdum buradan.” “Ben olmasam mı?” “Evet ya! Ardımda bir sorumlu bırakacağım için, kaçamazdım tabii.” Brunet yanıt vermiyor: Benim için kaçmadı tabii, diye düşünüyor. Ama bu düşünce zevk vermiyor ona. Tipo, “Lyon’da olurdum şimdi,” diyor. “1937 Eylülü’nden beri askerim, işimi bile unutmuşumdur herhalde.” “Çabuk alışırsın,” diyor Lucien. Tipo bir ihtiyar adam hüznüyle başını sallıyor: “O kadar çabuk değil,” diyor, “göreceksiniz, hiç kolay olmayacak, göreceksiniz.” Kımıldamadan, bomboş gözlerle düşünüyor, sonra, “Gece,” diyor, “evde, her yeri temizlerdim, anama yardım ederdim. Her taraf tertemiz olsun isterdim.” Brunet yan gözle ona bakıyor; Tipo’nun yüzünde o pürüzsüz, çocuksu neşe yok artık, sözcükler zorlukla, gevşek bir çabayla çıkıyor dudaklarından, zayıflamış yanaklarında ince, siyah kıllar uzamış. Birden bir tünel baştaki vagonları yutarak üzerlerine geliyor; Brunet trenin içinde yok olduğu karanlık deliğe bakıyor, sonra ani bir kararla Tipo’ya dönüyor: “Atlamak istiyorsan atla hadi!” diyor. “Ne dedin?” diyor Tipo. “Tünele girdiğimiz zaman hemen atla.” Tipo büyümüş gözlerle ona bakıyor, sonra her şey kapkara kesiliyor. Brunet dumanı burnuna, gözlerinin içine yiyor, öksürmeye başlıyor. Tren yavaşlıyor: “Atla,” diyor Brunet. “Atla, hadi çabuk!” Yanıt yok, dumanların ardında gün ağarıyor, Brunet gözlerini ovuşturuyor, güneş birden üzerine akıyor yeniden; Tipo yanında oturuyor. “Eee, ne oldu?” diyor Brunet. Tipo gözlerini kırpıştırıyor: “Ne gereği var şimdi?” diyor. “Madem Châlon’a gidiyoruz.” Brunet omuz silkiyor, kanala bakıyor. Su kenarında bir küçük gazino var, biri bir şey içiyor, sık gürgen fidanlarının üstünden kasketi, bardağı, uzun gaga burnu görünüyor adamın. Kıyıda iki adam yürüyor, hasır şapkalı iki adam, sakin bir tavırla konuşuyorlar; başlarını çevirip trene bakmıyorlar bile. “Hey!” diye bağırıyor Moûlu. “Heeey! Nereye?” Ama adamlar gözden kaybolmuşlar bile. Bir başka gazino, küçük, pırıl pırıl boyalı. “Balıkçı.” Bir mekanik piyanonun madenî titreşimi Brunet’nin kulaklarına çarpıp kayboluyor, titreşimi furgondaki Almanlar işitiyor şimdi, Brunet onların daha göremedikleri bir şatoyu görüyor, bir parkın sonunda, bembeyaz, iki kulenin sivri damıyla süslü bembeyaz bir şato, parkta, elinde çemberle bir küçük kız, ciddi gözlerle trene bakıyor: Bu çocuk gözlerin ardında bütün bir suçsuz ve her şeyini yitirmiş Fransa bakıyor onlara. Brunet küçük kıza bakıyor, Pötain’i düşünüyor, tren bu çocuksu bakışın içinden geçiyor, uslu çocuk oyunlarıyla dolu, güzel düşüncelerle, umutlarla, küçücük, çocuksu kaygılarla dolu bu küçük gelecekten gelip geçiyor tren, patates tarlalarına, silah, cephane fabrikalarına doğru, insanların siyah ve gerçek geleceğine doğru gidiyor. Tutsaklar, Brunet’nin arkasında ellerini sallıyorlar; bütün vagonlarda Brunet mendillerle sallanan eller görüyor; ama küçük kız kımıldamıyor, çemberini sımsıkı göğsüne bastırmış, bakıyor. “Bir el sallayabilirler, değil mi?” diyor André. “Eylülde onları korumak için ölmeye gittiğimiz zaman memnundular ama.” “Memnundular tabii,” diyor Lambert. “Ama ölmedik işte.” “Eee, ölmediysek suç bizde mi? Fransızız biz, değil mi? Bir selamı da mı hak etmedik yani?” Bir ihtiyar balık tutuyor su kıyısında başını kaldırıp bakmıyor. Jüralı alayla gülüyor: “Oh, oh!” diyor. “Hayat tatlı tatlı akıp gidiyor, ha? Bir şey değişmemiş.” “Bana da öyle geliyor,” diyor Brunet. Tren, barışın ortasında akıp gidiyor: Su kıyısında balık tutan ihtiyar, gazino, hasır şapka ve masmavi, öylesine sakin, öylesine huzurlu bir gök. Brunet arkasına bakıyor, tozlu aydınlıkta yorgun, ama büyülenmiş yüzler görüyor. Martial, “Sekiz gün sonra ben de balık tutacağım,” diyor. “Derede mi?” “Oh!” diyor Martial. “Ne oltalar var bende.” <i>Özgürlüklerini görüyorlar</i>, bu tanıdık gökte, ağaçlarda, bu sakin, berrak sularda özgürlüklerini elleriyle dokunmuşçasına yakın görüyorlar. Barış, işleri, günlük yaşamları, ihtiyar bu akşam eve iki iri sazan balığıyla dönecek, sekiz gün sonra özgür olacak onlar da: Kanıt orada işte, tartışılmaz, mutlu. Brunet huzursuz hissediyor kendini: Geleceği bilen tek insan olmak, yapayalnız olmak kolay değil. Başını çeviriyor, yandaki yolun geri geri koşan traverslerine bakıyor: “Ne söyleyebilirim?” diye düşünüyor. “İnanmazlar bana.” Bundan memnun olması gerektiğini düşünüyor, gerçeği anlayacaklar sonunda, sonunda bir şeyler yapabilecek onlarla. Ama omzunda, kolunda Tipo’nun hastalıklı ateşini duyuyor, içinde, pişmanlığa benzer, vicdan azabına benzer bir acı çörekleniyor. Tren yavaşlıyor. “Ne oluyor, ne var?” “Ha!” diyor Moûlu, “makas var burada. Bu hattı cebimin için gibi bilirim. Bir zamanlar her hafta gider gelirdim bu yoldan. Göreceksiniz, soldaki yola gireceğiz. Sağ yoldan Luneville’e ve Strasbourg’a gidilir.” “Luneville mi?” diyor sarı kıvırcık çocuk. “Biz Luneville’den geçmeyecek miydik zaten?” ‘Yok, hayır. Sana bu hattı iyi bilirim dedim ya. Yol Luneville’e yakın bir yerde kesikti herhalde, onun için aşağı indik, şimdi çıkıyoruz yeniden.” Ramelle’in kaygılı sesi, “Sağda, Almanya var, değil mi?” diye soruyor. “Evet, evet, sola gireceğiz, solda Bar-le-Duc var, Châlon var.” Tren yavaşlıyor, yavaşlıyor, duruyor. Brunet dönüyor, ötekilere bakıyor. Heyecansız, iyi yüzleri var, hepsinin, bazıları gülümsüyor. Yalnızca Ramelle, piyano hocası Ramelle alt dudağını ısırmış, sinirli ve yorgun hareketlerle gözlüğünü alnına doğru itiyor ikide bir. Gene de kıpırtısız bir sessizlik oluyor vagonda, sonra birden Moûlu bağırmaya başlıyor: “Hey, kızlar! Kızlar, bir öpücük yok mu, kızlar?” Birden dönüp bakıyor: Altı genç kız parmaklığın öbür yanında, açık, yazlık elbiseler giymiş altı kız, tombul, kırmızı kolları, sağlıklı genç yüzleriyle, bakılmaya hazır, altı kız. Moûlu elleriyle öpücükler gönderiyor onlara. Kızlar gülümsemiyorlar; iri, güzelce, esmer bir kız birden sık sık nefes almaya başlıyor, yuvarlak göğüsleri heyecanla inip kalkıyor; ötekiler kocaman açılmış, dertli gözleriyle bakıyorlar tutsaklara; altı çift dudak, anlamsız köylü yüzlerinde, ağlamak üzere olan bir çocuğun titrek, suçsuz hareketleriyle bükülüyor. “Hadi!” diyor Moûlu, “Hadi! Bir öpücük.” Sonra birden aklına gelen bir şeyle, “Almanya’ya giden zavallı oğlanlara birer öpücük yok mu?” diye bağırıyor. Arkasında sesler öfkeyle bağırışıyor: “Hey! Kötü laf etme.” Moûlu dönüyor, onlara, rahat bir gülüşle: “Susun,” diyor, “mahsus söylüyorum, azıcık gülsünler diye.” Tutsaklar gülüyorlar şimdi, hep birden, “Hadi, hadi!” diye bağırıyorlar. Esmer kız hâlâ iri, dertli gözleriyle onlara bakıyor; kararsız elini kaldırıyor yavaş yavaş, titreyen dudaklarına götürüyor, sonra makine gibi duygusuz bir hareketle askerlere bir öpücük gönderiyor. “Daha!” diyor Moûlu. “Daha!” Öfkeli bir ses Almanca haykırıyor, Moûlu başını içeri çekiyor. “Sus ulan hayvan!” diyor Jüralı. “Kapıyı kapattıracaksın heriflere.” Moûlu yanıt vermiyor, kendi kendine konuşur gibi, “Bu memleketin karıları ne suratsız şeyler be,” diye mırıldanıyor. Tren inlemeye başlıyor, sarsılıyor, titriyor, adamlar susuyor birden. Moûlu, ağzı açık, bekliyor, tren hızlanıyor, Brunet: Zaman geldi, diye düşünüyor, birden sert bir sallantı oluyor, baştan aşağı sarsılıyor vagon. Moûlu dengesini kaybediyor, Schneider’in omzuna tutunurken bir zafer çığlığı koparıyor: “Tamam, çocuklar! Tamam! Nancy’ye gidiyoruz.” Herkes gülüyor, bağırıyor, Ramelle’in sinirli sesi yükseliyor: “Tamam mı gerçekten, gerçekten Nancy’ye mi gidiyoruz şimdi?” Moûlu demiryolunu işaret ediyor: “Gel bak işte!” Tren sola dönüyor gerçekten, bir yarım daire çiziyor, eğilmeden de lokomotifi görebiliyorlar şimdi. “Ya sonra? Buradan dosdoğru mu gidiyor tren?” Brunet dönüp bakıyor: Ramelle’in yüzü hâlâ kireç gibi, bembeyaz dudakları hâlâ titriyor. “Dosdoğru mu gidiyor?” diye alayla gülüyor Moûlu. “Yok, aktarma yapacağız yolda.” “Hayır, öyle demek istemedim. Başka makas yok mu artık, demek istedim.” “İki makas daha var,” diyor Moûlu, “Frouard’da biri, biri de Pagnysur-Meusel’de. Ama sen artık makasları düşünmekten vazgeç; sola gideceğiz hep, hep sola. Bar-le-Duc’e, Châlon’a kadar.” “Kesin olarak ne zaman bilebiliriz bunu?” “Kesin olarak biliyoruz ya işte? Daha ne istiyorsun?” “Ya makaslar?” “Ha!” diyor Moûlu. “Onu mu söylemek istiyorsun? İkincide. Sağ yola saparsak, bu Metz’le Lüksemburg yoludur. Üçüncü makasa bakma: Sağ yol Verdun’le Sedan yolu. Ne işimiz var oralarda?” “İkinci makas, demek,” diyor Ramelle, “şimdi geçeceğimiz makas.” Artık konuşmuyor. Kendi içine çekilerek bir böcek gibi büzülüyor, dizleri çenesinde, uzak, korkmuş anlamlar var yüzünde. “Hadi,” diyor André, “can sıkma şimdi. Boşuna korkuyorsun, kendin de göreceksin yakında.” Ramelle yanıt vermiyor, ağır yüklü bir sessizlik çöküyor vagona; yüzler anlamsız, ama gergin. Brunet bir ağız mızıkasının sesini duyuyor; André öfkeyle sıçrıyor yerinden, “Kim çalıyor şimdi bunu?” diye bağırıyor. Vagonun dibinden bir ses, “Canım isterse çalarım,” diyor. “Yok!” diye bağırıyor André. “Kesin şunu!” Mızıka susuyor. Tren ağır ağır hız alıyor, bir köprüden geçiyor şimdi, Tipo, “Kanal bitti,” diye içini çekiyor. Schneider, oturduğu yerde uyuyor, başı sağa sola gidip geliyor. Brunet’nin içi sıkılıyor, tarlalara bakıyor, başının için bomboş; birkaç dakika sonra tren yavaşlıyor, Ramelle korkuyla başını kaldırıyor, gözleri iri iri açılmış: “Ne var? Ne oldu?” “Yok bir şey,” diyor Moûlu. “Nancy’ye geldik.” Vagonun iki yanında bir duvar yükseliyor, duvarın üzerinde beyaz taşlardan bir kısacık duvar daha, beyaz taşların üzerinde bir demir parmaklık var. Moûlu: “Bir sokak geçiyor oradan,” diyor heyecanla. Brunet birden sıcak bir ağırlığın altında ezildiğini hissediyor. Ardındakiler ona abanarak dışarı sarkıyorlar; başlarını yukarı, göğe doğru kaldırıyorlar hepsi; duman kocaman yumaklar halinde vagona doluyor; Brunet öksürüyor. “Yukarıdaki adama bakın,” diye bağırıyor Martial. Brunet başını arkaya doğru atıyor, arkada başı katı bir şeye değiyor, eller omuzların itiyor: Yukarıda, parmaklıktan eğilmiş bir adam var gerçekten. Siyah ceketi, çizgili pantolonu görünüyor. Kolunun altında deri bir çanta var. “Merhaba!” diye bağırıyor Martial. “Merhaba!” diyor adam. Zayıf, haşin yüzünde özenle kesilmiş ince bir bıyığı var; gözleri çok açık mavi. “Merhaba! Merhaba!” diyor ötekiler de. “Ne var, ne yok Nancy’de?” diye soruyor Moûlu. “Yakılıp yıkıldı mı çok?” “Hayır,” diyor adam. “Neyse, neyse,” diyor Brunet. Ama konuşmuyor, tuhaf bir merakla, kıpırtısız gözlerle onlara bakıyor. “İşler açıldı mı?” diye soruyor Jüralı. Tren düdük çalıyor, adam duyamıyor, elini boru gibi kulağına koyarak bağırıyor: “Ne dedin?” Jüralı, Brunet’nin başı üstünden elini kolunu sallayarak daha fazla bağıramayacağını anlatmak istiyor adama, Lucien, “Sor bakalım, Nancy’deki tutsakları sor adama,” diyor. “Hangi tutsakları?” “Tutsaklar hakkında bir şey biliyor mu, sor.” “Dur biraz,” diyor Moûlu. “Ne dediği anlaşılmıyor.” “Çabuk sor, tren kalkacak şimdi.” Tren düdük çalmıyor artık. Moûlu bağırıyor: “İşler açıldı mı, işler?” “Açıldı mı?” diyor adam. “Kentteki sürüyle Almanla mı?” “Sinemalar açık mı?” diye soruyor Martial. “Ne?” diye soruyor adam, “...tir ulan,” diyor Lucien, “sinemana başlatacaksın şimdi. Çekil, konuşalım şu adamla.” Sonra, heyecanla soruyor: “Ya tutsaklar?” “Hangi tutsaklar?” diye soruyor adam. “Tutsaklar var burada değil mi?” “Vardı, ama şimdi yok.” “Nereye gittiler?” diye bağırıyor Moûlu. Adam şaşmış gözlerle bakıyor, sonra, “Nereye gidecekler? Almanya’ya tabii,” diyor. “Durun,” diyor Brunet, “itmeyin!” İki eliyle yere dayanarak geri alıyor kendini, ötekiler eziyorlar onu, hep birden bağırıyorlar: “Almanya’ya mı? Deli misin be? Châlon’a mı demek istiyorsun? Almanya’ya gittiklerini kim dedi sana?” Adam yanıt vermiyor, sakin gözlerle onları seyrediyor. “Susun çocuklar,” diyor Jüralı, bağırıyor: “Nereden biliyorsunuz Almanya’ya gittiklerini?” Öfkeli bir ses haykırıyor, bir Alman nöbetçi, süngüsü tüfeğinde, yere, önlerine atlıyor. Gencecik bir adam bu, yüzü öfkeden kıpkırmızı, Almanca haykırıyor, çabuk çabuk, bir şeyler söylüyor, sesi bağırmaktan kısılmış gibi. Brunet birden üzerindeki sıcak ağırlığın yok olduğunu duyuyor, ardındakiler yerlerine oturmuş olmalılar herhalde. Nöbetçi susuyor, tam önlerinde duruyor, tüfeği yere, ayaklarının arasına dayalı. Adam hâlâ orada, parmaklıktan eğilmiş, seyrediyor onları; Brunet, vagonun yarı karanlığında, adama uzaktan, çaresiz bir öfkeyle, sorguya çekmek ister gibi ısrarla, inatla bakan, hastalıklı bir ateşle alev alev gözleri görür gibi oluyor. “Allah kahretsin!” diyor ardında Lucien. “Allah kahretsin!” Adam orada duruyor, hareketsiz, dilsiz, yararsız, ama sırlı bir bilgiyle dolu. Lokomotif düdüğü öttürüyor, uzun uzun, bir duman anaforu vagona saldırıyor, tren sarsılıyor, inliyor, yola koyuluyor. Brunet öksürüyor, nöbetçi furgon kendi hizasına gelene kadar bekliyor, tüfeğini fırlatıyor önce; Brunet yeşilimsi gri iki ceket kolunun ucunda iki el görüyor, eller nöbetçiyi omuzlarından yakalayıp çekiyor içeri. “Ne bilir o herif?” diyor biri. “Ne bilecek? Budala, adamların gittiklerini gördü, o kadar.” Ateşli sesler peş peşe patlıyor Brunet’nin ardında, Brunet ses çıkarmıyor, gülümsüyor. “Kendince tahmin yürütüyor,” diyor Ramelle. “Almanyaya’ya gittiler diye tahmin yürütüyor kendince.” Tren hızlanarak kayıyor şimdi, bomboş, insansız peronlar boyunca kayıyor. Brunet bir tabela görüyor: “Çıkış. Yeraltı geçidi.” Tren gitgide hızlanarak kayıp gidiyor. Gar ölü. Brunet omzunda Tipo’nun zayıf omzunun titrediğini duyuyor. Sonra birden Tipo kabaca, “Bilmeden söylediyse Allah belasını versin hayvanın,” diyor. “Hayvan değil, hayvanoğlu hayvan,” diyor Martial. “Orospu çocuğu!” “Hem nasıl!” diyor Moûlu. “Böyle şey söylenir mi be? Bunu söylemek için adamın salağın önde gideni olması gerek. Hem...” “Salağın önde gideni mi?” diye tekrarlıyor Jüralı. “Sen adama bakmamışsın! Salak değildi o herif. Bir laf ettiyse, bilerek etti o. Sen beni dinle!” “Bilerek mi etti?” Brunet dönüp bakıyor, Jüralı kabaca gülüyor: “Belki de beşinci koldandı!” diyor. “Bana bakın,” diyor Lambert, “ya doğru söylediyse?” “Kes ulan, hayvan! Sen kendin Almanya’ya gitmek istiyorsan, git gönüllü yazıl, ama gelip kafa ütüleme burada.” “Susun,” diyor Moûlu. “Boşuna yorulmayın. Şimdi makasta anlarız nereye gittiğimizi.” “Ne zaman geçeceğiz makası?” diye soruyor Ramelle. Yüzü ölü gibi yeşil. Parmaklarını sinirli hareketlerle yere vuruyor durmadan. “Bir çeyrek, yirmi dakika sonra herhalde.” Adamlar konuşmuyorlar artık, bekliyorlar. Yüzler, tutsak oldukları günden bu yana Brunet’nin hiç görmediği bir anlamla kapalı, gergin, dimdik önlerine bakıyorlar. Sonra her şey elle tutulur bir sessizliğe gömülüyor, yalnız vagonun gıcırtısı duyuluyor. Hava sıcak, çok sıcak, Brunet ceketini çıkarmak istiyor, ama çıkaramıyor, gövdesi Tipo’yla kapı arasında sıkışık. Ter damlaları boynundan göğsüne akıyor. Tipo, ona bakmadan fısıldıyor: “Brunet!” “Ne var?” “Az önce bana atla dediğin zaman alay ettin değil mi benimle?” “Neden?” diye soruyor Brunet. Yorgun çizgilerin, sakalın, is karasının ihtiyarlatamadığı güzel, çocuk yüzünü Brunet’ye kaldırıyor Tipo. Usulca, “Almanya’ya gidemem ben,” diyor, “gidemem.” Brunet yanıt vermiyor. Tipo, “Gidemem,” diyor yine. “Gidersem, geberir kalırım orada. Geberir kalırım.” Brunet omuz silkiyor: “Sen de herkes gibi yaparsın,” diyor. “Herkes geberecek zaten,” diyor Tipo, hıçkırır gibi, “herkes geberecek. Herkes. Herkes.” Brunet bir elini kurtarıyor, Tipo’yu omzundan yakalıyor: “Sinirlenme, küçüğüm, sakin ol,” diyor şefkatle. Tipo titriyor, Brunet, “Sen böyle koyverirsen ipin ucunu,” diyor, “öteki çocukları da korkutacaksın.” Tipo tükürüğünü yutmak için zorlanıyor, başını kaldırıyor, uslu bir çocuk gibi bakıyor ona: “Hakkın var Brunet,” diyor. Güçsüzlüğünü ve umutsuzluğunu dile getiren bir hareketle ellerini yanlarına bırakıyor: “Sen,” diyor, “her zaman haklısın.” Brunet ona bakarak gülümsüyor. Birkaç dakika sonra Tipo ağır bir sesle: “Laf olsun diye mi söylemiştin?” diye soruyor. “Neyi?” “Bana atla dediğin zaman, laf olsun diye mi söylemiştin bunu?” “Ah! Bırak artık şunu,” diyor Brunet. “Şimdi atlayıp kaçsam,” diyor Tipo, “kızar mısın bana?” Brunet furgondan çıkan, güneşin simsiyah parlattığı namlulara bakıyor. “Delilik etme,” diyor, “vururlar seni. Hemen vururlar.” “Şansımı bir deneyeyim,” diyor Tipo. “Bırak, bir kere deneyeyim şansımı. Belki...” “Sırası değil şimdi,” diyor Brunet. “Ne çıkar?” diye ısrar ediyor Tipo. “Oraya gidersem, öleceğim zaten. Brunet! Nasılsa öleceğim. Ama şimdi belki...” Brunet yanıt vermiyor. Tipo yalvarır gibi, “Söyle,” diyor, “kızmazsın, değil mi? Gücenmezsin bana?” Brunet gözlerini namlulardan ayırmıyor. Soğuk bir sesle, “Evet,” diyor, “kızarım. Bir yere gidemezsin şimdi.” Tipo başını öne eğiyor, Brunet onun çene kemiklerinin kımıldadığını görüyor. “Çok katısın,” diyor Schneider. Brunet başını çeviriyor: Schneider affetmeyen gözlerle bakıyor ona. Brunet yanıt vermiyor, kapıya doğru koyveriyor kendini; Schneider’e, “Atlamasına engel olmazsam ölecek, görmüyor musun?” demek istiyor. Ama diyemiyor, Tipo duyabilir çünkü; Schneider’in kendisini suçladığını hissederek rahatsız oluyor. Ne boktan iş, diye düşünüyor. Tipo’nun zayıf ensesine bakıyor: “Orada ölecekse gerçekten,” diye düşünüyor. “Allah kahretsin. Ne oluyor bana?” Tren yavaşlıyor: Makası geçecekler şimdi. Hepsi makasa geldiklerini biliyorlar, ama kimse bir şey söylemiyor. Tren duruyor, ağır, durgun bir sessizlik oluyor birden. Brunet başını kaldırıyor: Moûlu, Brunet’nin başının üstünden sarkmış, ağzı açık, yola bakıyor, yüzü bembeyaz. Yol kenarındaki otların arasında cırcırböceklerinin sesi duyuluyor. Üç Alman bacaklarını hareket ettirmek için yola atlıyorlar, vagonun önünden geçerken gülüyorlar aralarında. Tren yola koyuluyor yeniden, ağır ağır, Almanlar koşarak geri dönüyorlar, furgona atlıyorlar. Moûlu haykırıyor: “Sola! Hey, çocuklar, sola, sola sapıyoruz!” Vagon titriyor, sallanıyor, gıcırdıyor, raylardan çıkacakmış gibi bütünüyle sarsılıyor. Brunet yeniden omuzlarında öne eğilmiş bedenlerin sıcak ağırlığını duyuyor birden. Adamlar, “Sola! Sola! Châlon’a gidiyoruz. Châlon’a,” diye haykırıyorlar. Öbür vagonların kapılarından isle kapkara olmuş yüzler görünüyor, gülüyorlar hepsi, André: “Hey, Chabot! Châlon’a gidiyoruz, Châlon’a gidiyoruz, Châlon’a!” diye bağırıyor. Chabot, dördüncü vagonun kapısından sarkmış, gülüyor, bağırıyor: “Az kaldı, az kaldı.” Herkes gülüyor, Brunet Gassou’nun sesini duyuyor: “Onlar da bizim gibi korkmuşlar,” diyor Gassou. “Demedim mi ben?” diyor Jüralı. “Beşinci koldandı o herif.” Brunet, Tipo’ya bakıyor. Tipo bir şey demiyor, hâlâ titriyor omuzları, bir damla gözyaşı yanağından, duman karasında beyaz bir iz bırakarak ağır ağır süzülüyor. Biri ağız mızıkası çalmaya başlıyor, biri tempo tutarak şarkı söylüyor: “Benim güzel üniformam, korkma, senden ayrılmam.” Brunet içinde sonsuz bir keder hissediyor, ayaklarının altında kayıp giden yola bakıyor, yola kendini koyvermek için delice bir arzu duyuyor birden. Vagon en önde, bütün tren şarkı söylüyor şimdi. Savaş öncesinin mutlu günlerindeki gibi. Brunet, “Yolun sonunda bir şey bekliyor bizi,” diye düşünüyor. Tipo rahat, mutlu, derin derin içini çekiyor yanında, “Tanrım!” diye mırıldanıyor. “Tanrım!” Brunet’ye muzip gözlerle bakıyor: “Sen Almanya’ya gideceğimize inanmıştın, değil mi?” diyor. Brunet rahatsız oluyor, Tipo’nun üzerindeki etkisinin azaldığını hissediyor, ama yanıt vermiyor. Tipo dünyayla barışık şu an zaten, gülümsüyor, acele ekliyor: “Herkes aldandı,” diyor, “herkes. Ben de senin gibi aldanmıştım.” Brunet susuyor, Tipo ıslık çalıyor, bir an sonra, “Kendim gitmeden önce ona bir haber yollayacağım,” diyor. “Kime?” “Benimkine,” diyor Tipo. “Yoksa birden görürse beni, heyecandan bayılır.” “Bir sevgilin var ha?” diyor Brunet. “Senin yaşında mı o da?” “Evet,” diyor Tipo. “Bu savaş hikâyesi çıkmasaydı çoktan evlenmiş olacaktık.” “Kaç yaşında?” diye soruyor Brunet. “On sekiz,” diyor Tipo. “Partide mi tanıştın?” “Y-yok,” diyor Tipo. “Bir toplantıda.” “Seninle aynı fikirde mi o da?” “Ne bakımdan?” “Her bakımdan.” “Ben,” diyor Tipo, “çok da iyi bilmiyorum ne düşündüğünü: Önemli şeyler düşündüğünü sanmam zaten, daha çocuk o. Ama çok dürüst, çalışkan... güzel hem de.” Bir an susuyor, düş görüyor, sonra kendi kendine konuşur gibi, “Belki de bu yüzden oldu,” diyor. “İçim sıkılıyordu yanındayken. Senin bir kadının var mı Brunet?” “Hiç zamanım olmadı,” diyor Brunet. “Eee, ne yapıyorsun peki?” Brunet gülümsüyor: “Öyle, gelip geçerken...” diyor. “Ben öyle yaşayamam işte,” diyor Tipo. “Bir odan, içinde yalnız senin olan bir kadının olsa daha iyi değil mi, ha?” “Öyle bir kadın bulamam nasılsa,” diyor Brunet. “Bulursun,” diyor Tipo, “tabii bulursun.” Utançla gülüyor, af diler gibi, “Benim çok şeye ihtiyacım yok,” diyor, “onun da öyle. İki koltuk, bir yatak, işte o kadar.” Boşluğa gülümsüyor: “Şu savaş çıkmasaydı, mutlu olacaktık,” diyor. Brunet sinirleniyor birden, Tipo’ya sevmeyen gözlerle bakıyor; güçsüzlüğün bütün duygularını daha da kuvvetle aksettirdiği yüzünde açgözlü bir mutluluk özlemi okuyor. Yumuşak bir sesle, “Bu savaş boşuna açılmadı,” diyor. “Baskı rejimlerinde mutlu olmalarına olanak yok insanların. Biliyorsun.” “Oh!” diyor Tipo. “Ben bir küçük, gizli köşe bulurdum kendime...” Brunet sesini yükseltiyor birden, kuru bir gülüşle, “Neden komünistsin öyleyse?” diyor. “Komünistler küçük, gizli köşelere saklanmak için komünist olmazlar.” “Ötekiler için,” diyor Tipo. “Mahallemde o kadar korkunç bir yoksulluk vardı ki, bunun değişmesini istedim.” “Parti’ye girince insan,” diyor Brunet, “Parti’nin her şeyden önce geleceğini bilmesi gerekir. Sen de verdiğin kararın sonuçlarına katlanmayı göze almış olmalıydın.” Tipo heyecanla, “Göze aldım tabii,” diyor, “senin söylediklerine hiçbir zaman itiraz ettim mi? Ne dedinse yapmadım mı? Ama benim başım belaya girince Parti sırtımı sıvazlamaya gelmiyor yanıma. İnsanın öyle anları oluyor ki...” Brunet’ye bakıyor ve susuyor birden. Brunet susuyor: “Aldanmış olduğumu sandığı için böyle konuşuyor şimdi,” diye düşünüyor. “Karşılarında asla zayıflamamak gerek.” Hava gitgide ısınıyor, ter gömleğinin sırtına yapıştırıyor Brunet’nin, güneş gözlerinin içine giriyor: Bütün bu çoluk çocuğun neden Komünist Partisi’ne girdiklerini bilmek gerek, böyle cömert duygularla girmişlerse yalnızca, bir an geliyor her şey değişiyor işte gözlerinde. Ya sen, ya <i>sen niçin girdin Parti’ye? </i>Oh! Aradan o kadar uzun zaman geçti ki. Ne önemi var şimdi bunun. Komünist olduğum için komünistim şimdi ben. O kadar! Sağ elini kurtarıyor, alnından kaşlarına süzülen teri siliyor, saate bakıyor. Dört buçuk. Bütün bu dolambaçlı yollarla gideceğimiz yere varmamıza çok var daha. Almanlar gece vagonların kapılarını kilitleyecekler, bir yan yolda uyuyacağız herhalde. Esniyor, Schneider’e bakıyor: “Konuşmuyorsun?” diyor ona. “Ne söyleyeyim?” diyor Schneider. Brunet esniyor, hızla kayan yola bakıyor, rayların arasında sapsarı, ölü bir yüz alayla gülüyor, “Ha ha ha!” Başı düşüyor, sıçrayarak uyanıyor, gözleri ateş gibi yanıyor, canını yakıyor gözleri, güneşten kurtulmak için geri çekiyor kendini, biri, “İdam hükmü!” diyor başı düşüyor, tekrar uyanıyor, elini ıslanmış çenesine götürüyor: Ağzım açık uyuklamışım, diye düşünüyor, nefret eder böyle uyumaktan. “Şunu döker misin?” Bir teneke kutu uzatıyor biri, teneke sıcak, Brunet: “Ne bu?” diyor. “Ha! Dur bir dakika.” Kutuyu dışarı tutuyor, boşaltıyor, sarı su yağmur gibi savruluyor yola. “Hadi. Çabuk ver.” Arkasına dönmeden uzatıyor, elinden alıyorlar tenekeyi, yeniden uyumak istiyor, biri omzuna vuruyor gene; tenekeyi alıyor, döküyor. “Bana ver!” diyor Tipo. Brunet tenekeyi uzatıyor, Tipo zorla ayağa kalkıyor. Brunet ıslanan parmak uçlarını ceketine siliyor; sonra bir el başının üstünden uzanıyor, tenekeyi deviriyor havada, sarı su rüzgârla savruluyor, damlacıklar vagona doğru geri geliyor. Tipo parmaklarını silerek yerine oturuyor. Brunet başını Tipo’nun omzuna bırakıyor, ağız mızıkasının müziğini duyuyor, çiçeklerle dolu bir güzel bahçe görüyor. Sarsıntıyla, korkuyla uyanıyor. “Ne var?” diye bağırıyor. Tren göz alabildiğine uzanan bir çayırın ortasında durmuş. “Ne var?” diyor gene. “Bir şey yok,” diyor Moûlu. “Uyu uyu! Pagnysur-Meuse’e geldik.” Brunet başını tekrar Tipo’nun omzuna dayıyor, her şey sakin, insanlar sevinçlerine alışmışlar artık, bazıları iskambil oynuyor, bazıları şarkı söylüyor, birkaçı sessiz, büyülenmişçesine sessiz, kıpırtısız, oturmuş, gözleri sonunda yüreklerinin derinliğinden çekip almaya cesaret edebildikleri bin bir anıyla dalgın, kendi kendilerine, kendi hikâyelerini anlatıyorlar sanki: Kimse trenin durmasıyla ilgilenmiyor. Brunet derin derin uyuyor, düşünde, iskelet kadar zayıf, çıplak, korkunç kadınlarla erkeklerin bir ateşin çevresinde oturdukları, çıplak, korkunç bir yer görüyor. Uyandığı zaman ufukta güneş çok alçakta, gök eflatun, çayırda iki inek dolaşıyor, tren hâlâ duruyor. Alman askerleri tren yolunun kenarında çiçek topluyorlar. Bir Alman, şişman ufak, kırmızı yanaklı bir asker, beyaz dişlerini göstererek gülüyor. Tutsaklara doğru geliyor. Moûlu, André, Martial bakıyorlar, gülüyorlar Alman’a. Bir an, Alman’la Fransızlar birbirlerine bakıyorlar, gülümsüyorlar, sonra birden Moûlu, “Bitte schöen, cigaretten bitte schöen,” diye sesleniyor Alman’a. Alman tereddüt ediyor, arkasına bakıyor, arkadaşları sırtları dönük, çiçek topluyorlar, Alman çabucak elini cebine atıyor, bir paket sigara çıkarıyor, vagona doğru fırlatıyor. Brunet arkasında bir gürültü duyuyor, sonra sigara içmeyen Ramelle başını uzatıyor, gülüyor: “Danke schöen!” diye bağırıyor. Alman, “Sus!” diye işaret ediyor ona. Moûlu Schneider’e, “Nereye gittiğimizi biliyor mu, sorsana şuna,” diyor. Schneider askerle Almanca konuşuyor, asker gülümseyerek yanıt veriyor; ötekiler çiçek toplamaktan usanmışlar artık, sol ellerinde çiçek demetleriyle yaklaşıyorlar, bir çavuşla iki er; mutlu yüzlerle konuşmaya katılıyorlar. Moûlu de gülümseyerek soruyor: “Ne diyorlar?” Schneider sabırsız: “Dur biraz,” diyor, “anlayalım.” Askerler biraz daha konuşuyorlar, bütün dişlerini göstererek gülüyorlar, sonra dönüp gidiyorlar furgona doğru. Çavuş bir ara, vagonun tekerleklerine doğru çiş etmek ister gibi duruyor, pantolonunun düğmelerini çözüyor, bacakları iki yana açık, çabucak dönüp arkasına bakıyor, üç asker arkaları dönük, ağır ağır adımlarla yürüyor, çavuş cebinden bir paket sigara çıkarıyor, askerler görmeden tutsakların vagonuna fırlatıyor, “Haha!” diyor Martial, sesi çocukça bir sevinçle mutlu, “herifler sandığımız kadar hayvan değiller vallaha.” “Artık gideceğiz de ondan,” diyor Jüralı, “ülkemize dönerken onlardan iyi anılarla ayrılalım istiyorlar.” Martial, hülyalı bir sesle, “Olabilir,” diyor, “yaptıkları her şeyi propaganda olsun diye yapıyorlar belki.” Moûlu, “Ne konuştun heriflerle?” diye soruyor Schneider’e. Schneider yanıt vermiyor, bir tuhaf hal var Schneider’de. “Sahi,” diyor André, “ne dediler?” Schneider yutkunuyor, kendini zorlayarak konuştuğu besbelli: “Hanovre’luymuşlar,” diyor, “Belçika’da savaşmışlar.” “Nereye gittiğimizi söylemediler mi?” Schneider bacaklarını iki yana açarak kollarını göğsünde kavuşturuyor, af dileyen bir çocuk gibi gülümsüyor: “Trèves’e gidiyormuşuz,” diyor. “Trèves mi?” diyor Moûlu. “Neresiymiş orası?” “Palatinat’da,” diyor Schneider. Elle tutulacak kadar koyu, ağır bir sessizlik oluyor birden, sonra Moûlu: “Trèves, Almanya mı yani?” diyor. “Dalga geçmişler seninle.” Schneider yanıt vermiyor. Moûlu tereddütsüz bir rahatlıkla, “Bar-le-Duc’den geçerek Almanya’ya gidilmez,” diyor. Schneider hâlâ yanıt vermiyor, André ilgisiz bir sesle, “Alay mı ediyorlar bizimle?” diyor. “Alay ediyorlar tabii,” diyor Lucien. “Nasıl sırıtıyorlardı, görmedin mi?” Schneider, isteksiz, “Benimle konuştukları zaman alay etmiyorlardı,” diyor. Martial öfkeyle, “Moûlu’nun dediğini duymadın mı?” diyor, “Almanya’ya gitmek için Bar-le-Duc’den geçilmez. Çocuk bile bilir bunu.” “Bar-le-Duc’den geçmeyeceğiz,” diyor Schneider, “sağa sapacağız.” Moûlu gülmeye başlıyor: “Ha! Bak olmadı işte! Sana bu yolları ezbere bilirim dedim, bilirim: Sağa gidersen Verdun’le Sedan’a gidersin, Almanya’ya değil. Daha devam edersen, olsa olsa Belçika’ya çıkarsın, ama gene Almanya’ya değil.” Tartışılmaz bir gerçek söylemişlerin rahatlığıyla ötekilere dönüyor: “Bu yollardan haftada iki kez, bazen üç, hatta dört kez geçerdim ben. Karış karış bilirim buraları.” Ötekiler, “Tabii ya,” diyorlar, “iyi biliyor buraları. İyi biliyor.” “Luxembourg’dan geçecekmişiz,” diyor Schneider. Konuşmaya zorluyor kendini, bir kez konuştuktan sonra artık, Brunet onun gerçeği ötekilerin kafasına hiçbir umut kalmamacasına sokmak istediğini hissediyor, yüzü bembeyaz, kimseye bakmadan, acele acele konuşuyor: “Luxembourg’dan geçerek gidecekmişiz.” André Schneider’in ta yanına kadar sokuluyor, müthiş bir öfkeyle bağırıyor: “Ne diye dolaştırdılar bizi öyleyse? Ha? Neden dolaştırdılar bunca yolu?” “Neden? Neden? Enayice bir şey bu. Luneville’den gidiverirdik öyle olsaydı.” Schneider kıpkırmızı oluyor birden, hırsla vagona doğru dönüyor, gözlerini yaşartan bir öfkeyle kendisine bağıranlara bağırıyor: “Bilmiyorum, hiçbir şey bilmiyorum ben, hiçbir şey bilmiyorum. Belki yollar bozuk, belki başka tutsaklar var öbür yollarda. Bilmiyorum, ne dedilerse onu söylüyorum size, ister inanın, ister inanmayın.” Keskin bir ses, bütün öbür seslerin üstünde bağırıyor: “Bırakın tartışmayı, az sonra anlayacağız nasılsa.” Adamlar tekrarlıyorlar: “Gerçekten biraz sonra anlayacağız. Şimdiden sinir bozmaya gerek yok.” Schneider yanıt vermeden oturuyor, bir ilerideki vagonun kapısında sarı, kıvır kıvır bir çocuk başı görünüyor, bağırıyor: “Hey çocuklar! Nereye gidiyormuşuz?” “Ne diyor bu?” “Nereye gittiğimizi soruyor.” Vagondakiler katılıyorlar gülmekten: “Hah! Tam sırası şimdi bunu sormanın. Tam sırası!” Moûlu eğiliyor, ellerini ağzının iki yanına dayıyor arka vagona bağırıyor: “Ananın örekesine!” Sarı, kıvır kıvır baş yok oluyor kapıda. Herkes gülüyor, sonra gülmez oluyorlar, Jüralı, “Bir el iskambil çevirelim çocuklar,” diyor. “Oturup kara kara düşünmekten iyidir.” “Hadi,” diyor ötekiler. Dörde katladıkları bir çadır bezinin çevresinde bağdaş kurup oturuyorlar, Jüralı iskambilleri alıyor, karıştırıyor, dağıtıyor. Ramelle kımıldamadan oturuyor, tırnaklarını kemiriyor durmadan; ağız mızıkası bir vals çalıyor şimdi; biri ayakta, vagonun tahtalarına yaslanmış, bir Alman sigarası içiyor, gözleri yerde, düşünüyor. Kendi kendine konuşur gibi, “Sigara iyi geliyor insana,” diyor. Schneider, Brunet’ye dönüyor, özür diler gibi gülümsüyor, “Yalan söyleyemezdim,” diyor. Brunet yanıt vermeden,omuz silkiyor, Schneider: “Yalan söyleyemezdim,” diyor tekrar. “Yalan söylemek neye yarar?” diyor Brunet. “Nasılsa anlayacaklar biraz sonra.” Çok yumuşak konuştuğunu fark ediyor birden, Schneider’e karşı nedensiz bir öfke var içinde, nedensiz değil, hayır ötekiler yüzünden, Schneider ona tuhaf gözlerle bakıyor, sonra, ‘Yazık, Almanca bilmiyorsun,” diyor. Brunet hayretle: “Neden?” diyor. “Çünkü sen, onlara gerçeği söylemeyi isterdin.” Brunet yorgun bir sesle, “Yanılıyorsun,” diyor. “Almanya’ya gitmeyi istedin sen.” “Evet,” diyor Brunet, “istedim. İstemiştim.” Tipo titremeye başlıyor yeniden, Brunet koluyla ona sarılıyor, beceriksiz bir şefkatle göğsüne bastırıyor onu. Sonra başıyla Schneider’e Tipo’yu işaret ediyor: “Sus şimdi,” diyor. Schneider şaşkın bir gülümsemeyle Brunet’ye bakıyor, gözleriyle, “Ne zamandan beri insanları avutmak ister oldun sen?” diyor sanki. Brunet başını çeviriyor, ama bu kez gözlerinin ta önünde Tipo’nun sapsarı, çocuk yüzünü buluyor birden. Tipo ona bakıyor, dudakları titriyor, korkunç bir kederin gerdiği yükünde iri gözleri umutsuzca Brunet’ye bakıyor. Brunet ona, “Yanılmış mıyım?” demek istiyor, ama hiçbir şey söylemiyor, rayların üstünde boşlukta sallanan ayaklarına bakıyor, usul usul ıslık çalıyor, güneş kaybolmak üzere, hava daha az sıcak; bir çocuk inekleri sopasıyla iteleyerek götürüyor, ürküyorlar önce, hantal bedenleriyle sağa sola koşuyorlar, sonra sakinleşiyor, köye giden yolda, azametli bir salınışla yürüyüp gidiyorlar; evine dönen çocuk, akşam, ahıra dönen inekler: Kahredici bir hüzün bu. Çok uzakta, tarlaların üstünde gökte siyah kuşlar dolaşıyor: Ölülerin hepsi gömülü değil. Brunet gözlerini kaldırıyor, göğe bakıyor, ruhunu kemiren bu kahredici hüzün kendi hüznü mü, ardındakilerin mi, bilemiyor. Dönüp bakıyor: Kül rengi, gergin, hemen hemen sakin yüzler. Çaresiz bir öfkeyle isyan edecek kalabalıkların o uzak, dalgın durgunluğunu tanıyor bu yüzlerde. İyi, diye düşünüyor, iyi. Ama sevinemiyor. Tren sarsılıyor, hızlanmadan, birkaç metre gidiyor, duruyor gene. Moûlu dışarı sarkıyor, ufka bakıyor: “Makas birkaç yüz metre ileride,” diyor. “Bu gece bizi burada bırakacaklar anlaşılan,” diyor Gassou. “Oh oh!” diyor André. “Sabaha kadar aklımızı oynatmazsak iyi.” Brunet vagonun hareketsizliğini, olanca ağırlığıyla, kemiklerine varıncaya dek kendi bedeninde hissediyor. “Sinir harbi başlıyor,” diyor biri. Kuru, keskin bir gürültü dolaşıyor vagonu: Bir gülme bu. Gülme sönüyor, kesiliyor. Brunet, Jüralı’nın renksiz sesini duyuyor: “Koz diye buna derler işte!” Bir sarsıntı oluyor, dönüyor Brunet, Jüralı’nın bir kupa asını zaferle sallayan eli havada asılı kalmış; bir sarsıntı daha, tren ağır ağır yürümeye başlıyor, Moûlu kapıda hâlâ, yola bakıyor. Birkaç saniye sonra tren yavaşlıyor yeniden, sonra tekerleklerin altından iki ray ayrılıyor, solda, tarlaların içinde kaybolup giden birbirine paralel iki parlak çizgi. “Allah kahretsin!” diyor Moûlu. “Allah kahretsin!” Kimse konuşmuyor, susuyorlar hepsi, anlıyorlar; Jüralı kupa asını çadır bezine atıyor, iskambilleri topluyor, tren düzgün aralıklı salıntılarla hızla gidiyor şimdi, batan gün Schneider’in yüzünü kızıllaştırıyor, hava üşütecek kadar serinlemiş. Brunet Tipo’ya bakıyor, birden kolunu omzuna atıyor, kendine çekiyor onu: “Sakın bir delilik etme, küçüğüm,” diyor, “sakın!” Zayıf, çocuksu omuzlar elinin altında kaskatı kesiliyor, daha sıkı sarılıyor Brunet, beden kendini koyveriyor. Brunet: Gece olana kadar böyle tutacağım onu, diye düşünüyor. Gece Almanlar kapıları kilitleyecekler, sabah da alışmış olur çocuk. Tren eflatun göğün altında gidiyor, mutlak bir sessizliğin ortasında: Hepsi biliyorlar artık, bütün vagonlarda, hepsi biliyorlar. Tipo bir kadın gibi kendini Brunet’nin omzuna bırakmış. Brunet, “Atlamasına engel olmaya hakkım var mı?” diye düşünüyor. Ama hâlâ sımsıkı göğsünde tutuyor onu. Bir keskin gülüş ardında, bir ses, “Çocuk istiyordu bizim karı,” diyor. “Çocuk diye deli oluyordu. Yazayım bari de komşudan peydahlasın artık.” Gülüyorlar. Brunet, “Acıdan gülüyorlar,” diye düşünüyor. Gülme vagonu dolduruyor, öfke kabarıyor ağır ağır: Bir ses, kahkahalar arasında, “Ne enayiymişiz!” diyor. “Ne enayiymişiz!” Bir patates tarlası, fabrika, madenler, kazma sallamak sabahtan akşama, kırbaç: Ne hakkım var? Ne hakkım var ona engel olmaya? “Ne enayiymişiz,” diye tekrarlıyor ses. Öfke bir uçtan bir uca büyüyor, büyüyor. Brunet parmaklarının ucunda zayıf omzun sarsıldığını, yumuşak, çocuksu kasların titrediğini duyuyor: “Dayanamayacak. Dayanamayacak sonuna kadar,” diye düşünüyor. Sarılıyor, sımsıkı tutuyor: Hangi hakla? Daha sıkı sarılıyor, göğsüne bastırıyor, Tipo, “Canımı acıtıyorsun,” diyor. Brunet sımsıkı tutuyor: Bir komünistin hayatı bu, sona erene kadar bizimdir. Dudakları titreyen küçük sincap ağzına bakıyor, sona erene kadar; evet, sona ermedi mi aslında? Bitti, bütün gücünü, bütün değerlerini yitirdi artık, alışamayacak bundan böyle. “Bırak beni,” diye bağırıyor Tipo, “bırak beni, bırak!” Brunet kendini bir tuhaf hissediyor, kollarında bir yığın tutuyor şimdi, işe yaramaz bir yığın; artık hiçbir işe yaramayacak bir komünist. Partinin, işe yaramayacak bir parçası. Onunla konuşmak, ona yardım etmek istiyor, yapamıyor: Söyleyeceği sözler Parti’nin hep, o sözlere anlamlarını veren Parti, Parti’nin içinde Brunet sevebilir, hoş görebilir, avutabilir. Tipo bu dev aydınlığın, bu mucizeli aydınlığın dışına yuvarlandı artık, Brunet’nin ona söyleyebileceği hiçbir şey kalmadı. Ama buna karşın çocuk acı çekiyor. Ölmekse ölmek... Yok! Yeter! Karar versin artık! Kaçabilirse, iyi; kaçamazsa, ölümü insanlığa hizmet eder. Vagon gitgide daha yükselen kahkahalarla gülüyor, tren ağır ağır gidiyor, duracak sanki; Tipo sinsi bir sesle, “Tenekeyi ver,” diyor, “çiş edeceğim.” Brunet bir şey demiyor, Tipo’ya bakıyor, ölümü görüyor onda. Ölümü, bu büyük, bu sonsuz özgürlüğü. “Versene be tenekeyi,” diyor Tipo. “Donuma mı ettireceksin?” Brunet arkasına dönüyor, bağırıyor: “Tenekeyi verin.” Öfkeyle parlayan karanlıktan bir el çıkıyor, tenekeyi uzatıyor, tren daha da yavaşlıyor, Brunet tereddüt ediyor, parmaklarını Tipo’nun omzuna kenetliyor, sonra birden her şeyi bırakıyor, tenekeyi uzatıyor çocuğa, ne enayiymişiz, gerçekten, ne enayiymişiz! Adamlar gülmüyorlar artık. Brunet dirseğinde sert bir şeyin savrulduğunu duyuyor; Tipo kolunun altından atılıyor bir anda, Brunet fırlıyor, eli boşluğu avuçluyor: Kül rengi yığın, iki büklüm yuvarlanıyor, sıçrıyor, korkunç, ağır bir uçuşla sıçrıyor tekrar, Moûlu haykırıyor, bir karanlık yığın hendeğe doğru savruluyor, bacakları iki yana açık, kolları başından yukarı fırlamış, Brunet silah seslerini bekliyor, sesler şimdiden kulaklarında, Tipo sıçrıyor tekrar, bir daha sıçrıyor, ayakta şimdi, simsiyah, özgür. Brunet silah seslerini <i>görüyor</i>; beş korkunç, beş iğrenç aydınlık. Tipo tren boyunca koşuyor, müthiş bir korkuyla koşuyor, vagona geri atlamak istiyor, Brunet, “Hendeğe atla, hendeğe!” diye haykırıyor. Bütün vagon, “Atla! Atla!” diye haykırıyor. Tipo işitmiyor, düşüyor, kalkıyor, koşuyor, vagonun hizasına geliyor, kollarını uzatıyor: “Brunet! Brunet!” diye feryat ediyor. Brunet onun korkudan çıldırmış gözlerini görüyor; “Hendeğe! Hendeğe!” diye bağırıyor. Tipo duymuyor, anlamıyor, sonuna kadar açılmış, çılgın gözlerinden başka bir şey değil artık Tipo. Brunet: Çabuk atlayabilirse kurtulur, diye düşünüyor, eğiliyor; Schneider ne yapacağını anlıyor onun, kollarıyla beline sarılıyor, düşmesine engel olmak için sımsıkı tutuyor onu. Brunet kollarını uzatıyor. Tipo’nun elleri ellerine değiyor. Almanlar peş peşe ateş ediyorlar, Tipo yumuşak bir yığılışla kendini koyveriyor, düşüyor, tren uzaklaşıyor, Tipo’nun bacakları havaya sıçrıyor, tekrar yuvarlanıyor, başının altında çakıllar, traversler kanla simsiyah. Tren birden duruyor, Brunet Schneider’in üzerine yuvarlanıyor, kenetlenmiş dişlerinin arasından, “Trene atlamak istediğini gördüler,” diyor, “zevk için öldürdüler onu, zevk için öldürdüler onu.” Ceset orada, yirmi metre ötede, şimdiden maddeleşmiş, şimdiden özgür. <i>Bir küçük, gizli köşe bulurdum kendime...</i> Brunet tenekeyi hâlâ elinde sımsıkı tuttuğunu fark ediyor, tenekeyi elinden bırakmadan uzatmış kollarını Tipo’ya. Teneke ılık. Çakıllara doğru fırlatıyor tenekeyi. Dört Alman furgondan çıkıyorlar, cesede doğru koşuyorlar; Brunet’nin ardında tutsaklar homurdanıyorlar, oldu işte, öfke patladı artık. Baştaki furgondan bir düzine Alman çıkıyor şimdi. Hendeği tırmanıyorlar, ellerindeki makinelileri trene çeviriyorlar. Adamlar korkmuyor, biri, Brunet’nin ardında biri, “Alçaklar! Alçaklar!” diye haykırıyor. Şişman çavuş korkunç bir öfkeyle geliyor, eğiliyor, cesedi yakalıyor, kaldırıyor, bırakıyor, ceset düşüyor tekrar, çavuş cesede doğru bir tekme savuruyor. Brunet birden arkasına dönüyor: “Hey! Durun! Yuvarlanacağım, itmeyin,” diyor. Yirmi adam eğilmiş üzerinden. Brunet çılgın bir öldürme arzusuyla hayvanlaşmış yirmi çift göz görüyor başının üstünde: Sonu geldi artık bu işin. “İnmeyin, inmeyin, gebertecekler hepinizi!” diye haykırıyor. Zorlukla, debelenerek kalkıyor, itmeye, ayakta durmaya çabalıyor: “Schneider!” Schneider fırlıyor kalkıyor, birbirlerinin bellerine sarılıyorlar, serbest elleriyle kapının iki kenarını yakalıyorlar sımsıkı: “Geçemezsiniz! Çekilin!” Adamlar itiyorlar: Brunet o öldüresiye nefreti görüyor, <i>kendi nefretini, kendi silahını</i> görüyor ve korkuyor birden. Üç Alman vagona doğru geliyorlar, namlularını kaldırıyorlar, nişan alıyorlar. Tutsaklar homurdanıyorlar kımıldamadan, Almanlar onlara bakıyor: Brunet onlara sigara paketini fırlatan ufak, şişman askeri tanıyor aralarında: Bir katilin gözleriyle bakıyor şimdi. Fransızlarla Almanlar birbirlerine bakıyorlar, savaş bu: 1939 Eylülü’nden beri ilk kez savaş bu. Basınç ağır ağır hafifliyor, tutsaklar geriliyor, Brunet nefes alıyor. Çavuş yaklaşıyor: “Hinein! Hinein!” diye haykırıyor. Brunet’yle Schneider göğüslere doğru itiliyorlar, arkalarında bir Alman sürgülü kapıyı itiyor, vagon kapkara bir karanlığa gömülüyor, karanlık ter, kömür ve toz kokuyor, öfke kaynıyor hâlâ, ayaklar tahtaları parçalayacakmış gibi hırsla yeri dövüyor, bir yoldan büyük bir kalabalık geçiyor sanki. Brunet: Bunu asla unutmayacaklar! diye düşünüyor. Bir tuhaf ıstırabı var, bir yerleri acıyor sanki, nefes alamıyor, karanlığa kocaman açılmış gözleriyle bakıyor: Bazı gözlerini şiş hissediyor, patlamak üzere olan iki kocaman portakal gibi gözleri. Alçak sesle, “Schneider! Schneider!” diye çağırıyor. “Buradayım,” diyor Schneider. Brunet karanlıkta elini uzatıyor, aranıyor, Schneider’e dokunmak ihtiyacı karşı konulmaz bir arzu şimdi. Bir el elini yakalıyor, sıkıyor: “Sen misin?” “Benim,” diyor Schneider. Susuyorlar, yan yana, el ele, karanlıkta, kıpırdamadan duruyorlar. Bir sarsıntı oluyor, tren, gıcırdayarak yola koyuluyor yeniden. Cesedi ne yaptılar? Kulağının dibinde Schneider’in sıcak nefesini duyuyor. Birden Schneider elini Brunet’nin elinden kurtarıyor, Brunet yakalamak istiyor, ama Schneider karanlıkta eriyip kayboluyor. Brunet karanlıkta, rahatsız, dimdik, yapayalnız kalıyor. Bir ayağına yaslanarak duruyor öbür ayağı yerde, bacaklar ve ayakkabılar arasına sıkışmış. Ayağını kurtarmıyor: Bu ölümlü, bu gelip geçici varlıklar arasında olmaya, kendini onlardan biri hissetmeye ihtiyacı var: Gelip geçici o da, düşünceleri gelip geçici, tren Fransa’da gelip geçici, düşünceler, fikirler kayıp gidiyor, belirsiz, anlaşılmaz, kayıyor, gidiyor ve ardında yola yuvarlanıyor, Brunet onları tanıyamadan yuvarlanıp yok oluyor, uzaklaşıyor, uzaklaşıyor, uzaklaşıyor; ancak bu alıp götüren hızla yaşamaya katlanabilir insan. Birden her şey, her şey duruyor çevresinde: Hız ölüyor, ayaklarının dibine düşüyor; trenin hâlâ aynı hızla gittiğini biliyor o, gıcırdıyor tren, sallanıyor, sarsılıyor; ama Brunet hareketi duymuyor artık. O dev bir çöp kutusunun içinde şimdi, biri çöp kutusuna tekmeler savuruyor. Ardında hendeğin kenarında, paramparça bir beden var; Brunet her sallantıda ondan biraz daha uzaklaştığını biliyor, bu gerçeği içinde duymak istiyor, hiçbir şey duymuyor, her şey kıpırtısız, donmuş gibi kıpırtısız her şey. Ölünün ve kıpırtısız vagonun üstünde, gece gelip geçiyor, tek canlı o gece. Yarın şafak onları aynı çiyle nemlendirecek, ölü beden ve paslı çelik aynı terle pırıldayacak pırıl pırıl. Yarın siyah kuşlar gelecek.</p>
</body>
</html>