<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<link href="../Styles/main2.css" type="text/css" rel="stylesheet"/>
</head>

<body>
  <h2>Salı, 18 Haziran, Sabah, Saat 05.45</h2>

  <p>“Lola!”</p>

  <p>Kadın tiksintiyle uyandı, her sabah gibi; ve her sabah gibi yeniden, bu çürümüş, ihtiyar bedene yerleşti.</p>

  <p>“Lola! Uyuyor musun?”</p>

  <p>“Hayır,” dedi kadın. “Saat kaç?”</p>

  <p>“Altıya çeyrek var.”</p>

  <p>“Altıya çeyrek mi var? Altıya çeyrek kala küçüğüm uyandı demek? Küçüğümü değiştirmişler benim.”</p>

  <p>“Gel!” dedi genç adam.</p>

  <p>“Hayır, hayır,” diye düşündü kadın, “hayır. Bana dokunmasını istemiyorum.”</p>

  <p>“Boris...”</p>

  <p>Bedenim tiksindiriyor beni, seni tiksindirmiyorsa bu, seni aldattığımdan, bedenim çürümüş, bozulmuş bir et yığını şimdi ve sen bunu bilmiyorsun, bilseydin, tiksinirdin benden, tiksinirdin, nefret ederdin.</p>

  <p>“Boris, çok yorgunum...”</p>

  <p>Ama o kadını omuzlarından yakalamıştı; üzerine abanıyordu. İçine gireceğin kanlı bir yara şimdi. Bana elini sürdüğü an, bütün bedenim kadife olurdu. Şimdi bedenim kupkuru toprak, parmaklarının altında çorak bir toprak gibi çatlıyor, dağılıyorum; parmakları yaralıyor beni. Karnının içine, derinine kadar yırtıyordu bedenini, karnına bir bıçak gibi saplanıyordu, yapayalnız ve yarı deli bir hasta yüzüyle eğiliyordu yüzüne, bir böcekti o, bir camda tırmanan, yuvarlanan, tekrar tırmanan bir sinek. Kadın yalnızca kahredici can acısını duyuyordu; o nefes nefese, zevkle kaybediyor, sonuna kadar zevk alıyordu; benim kanımda zevk alıyor, benim öldüren ıstırabımda. “Altı ay kadınsızdı,” diye düşündü Lola, şimdi benimle, genelevde bir asker gibi sevişiyor. İçinde bir şey kımıldadı, ürkek bir kanat çırpıntısı, ama hayır; yoktu, hiçbir şey yoktu. Erkek bütün bedeniyle kadına yapışmıştı. Kadının yalnızca göğüsleri kımıldıyordu, sonra birden doğruldu ve Lola’nın göğüsleri, yapıştırıldığı yerden çekilip alınan bir vantuzun iç gıcıklayan sesiyle erkeğin bedeninden koptu. Gülecekti Lola, ama Boris’in yüzünü gördü, gülme arzusu yok oldu; bu yüz sert ve gergindi, insanın, ölesiye sarhoş olmak için şaraba saldırışı gibi öpüyordu kadını: Unutmak istediği bir şey vardı. Sonunda yarı ölü, bıraktı, Lola’nın üzerine yığıldı kaldı. Lola bir makine gibi elini kaldırmış, onun ensesini, saçlarını okşuyordu; soğuk ve heyecansızdı; içinde, iri, dolgun vuruşların karnından göğsüne doğru çıkan çılgın gümbürtüsünü duyuyordu: Bu Boris’in onda çarpan kalbiydi. Çok ihtiyarım ben, çok, çok ihtiyarım. Ve birden, bütün bu çırpınma ona kaba ve çok gülünç göründü, Boris’i usulca itti:</p>

  <p>“İn üzerimden!”</p>

  <p>“Ha?”</p>

  <p>Boris başını kaldırmış, şaşkın gözlerle bakıyordu.</p>

  <p>“Kalbim,” dedi Lola. “Çarpıntım var. Boğuyorsun beni.”</p>

  <p>Boris gülümsedi, kadının üzerinden kaydı, yanına, karın üstü, alnı yastıkla, gözleri kapalı, dudaklarında tuhaf, çocuksu bir gülümsemeyle, yatağa uzandı. Kadın dirseğine dayanarak doğrulmuştu; Boris’e baktı: Öylesine tanıdık, öylesine alışılmış bir yüzdü ki bu, hiçbir şeyini göremedi. Kendi eliydi sanki, hiç, hiçbir şey hissetmedim. Ve dün, avluda, bir genç kız kadar güzel ve alımlı göründüğü zaman da hiçbir şey duymadım. Hiç, hatta bu ağzımın içinde, boğazımda kalan ateşli hastalık tadını bile, bu karnımın içindeki dolgun, kıvamlı ağırlığı bile duymadım o zaman; bu çok tanıdık başa bakıyor ve “Yalnızım,” diye düşünüyordu. Küçük, güzel baş, içinde sinsi, küçük, çocuksu sırların gizlendiği güzel baş; kaç kez avuçlarına almış, sıkmıştı bu başı; hırpalar, sorar, yalvarır, çırpınır, bu başı iri bir nar gibi yarmak ve içinde ne varsa, tadına bakmak isterdi, sonunda sır bir küçük çatlaktan ibaret olurdu. Şimdi ona bakıyordu, kinle bakıyordu: Kendisini heyecanlandıramadığı, başını döndüremediği, çıldırtamadığı için kin duyuyordu ona, ağzının acı çizgisine bakıyordu: Yaşama sevincini kaybettiyse ne kaldı ona? Boris gözlerini açtı, Lola’ya baktı, gülümsedi:</p>

  <p>“Benim güzel kocakarım, burada senin yanında öyle mutluyum ki...”</p>

  <p>Lola da gülümsedi: Şimdi sırrı olan benim ve sırrımı ele geçirmek için boşuna çırpınacaksın, boşuna. Boris doğrulmuştu, çarşafı fırlattı attı, gözlerini kırpmadan Lola’ya bakıyordu, elini uzattı, usulca göğüslerine dokundu; Lola birden rahatsız olmuştu.</p>

  <p>“Mermer gibi,” dedi Boris.</p>

  <p>Kadın, etinin karanlık gecesinde sinsi bir ağırlıkla büyüyen iğrenç hayvanı düşündü, kanının yanaklarına hücum ettiğini hissetti.</p>

  <p>“Seninle iftihar ediyorum,” dedi Boris.</p>

  <p>“Neden?”</p>

  <p>“Neden mi? Hastanede oğlanlar seni görünce donlarına işediler hepsi.”</p>

  <p>Lola güldü:</p>

  <p>“Bu kocakarıyla ne yapıyorsun, demediler mi sana? Annen mi, diye sormadılar mı?”</p>

  <p>Boris küskün, “Lola!” dedi. Sonra birden, bir şey hatırlamış gibi güldü, gençlik, bir an, kısacık bir an yüzüne geri geldi.</p>

  <p>“Ne gülüyorsun?” dedi Lola.</p>

  <p>“Francillon aklıma geldi. Bir sevgilisi var, on sekiz yaşında, piliç gibi bir şey ha! Bana, ‘İstersen, hemen kızları trampa edelim,’ dedi.”</p>

  <p>“Çok nazikmiş,” dedi Lola.</p>

  <p>Bir düşünce, bir bulut gibi Boris’in yüzünden gelip geçti, gözleri karardı. Lola dost olmayan gözlerle bakıyordu: Evet ya, evet ya, senin de kendine göre küçük, gizli kaygıların var. Ya ona kendiminkini söylesem, gerçeği söylesem ne yapar? Ona, “Rahmimde bir kötü ur var. Ameliyat olmam gerek, hemen, ama ihtiyarım, bu ameliyat çok kötüye varabilir,” desem?.. Gözlerini kocaman kocaman açacaksın, biliyorum, bana, “Yalan söylüyorsun!” diyeceksin. Sana, ‘Yalan değil,” diyeceğim, sen, “Ama bu olanaksız,” diyeceksin, olsa bile ilaçlarla, röntgenle pekâlâ tedavi edilebileceğini, saçma şeyler düşündüğümü söyleyeceksin bana. Ben, “Paris’ten buraya gelişim para için değildi,” diyeceğim, “buraya Le Goupil’i görmeye geldim. O kesin olarak söyledi bana.” Sen, Le Goupil’in hayvanın biri olduğunu, ona inanmakla sersemlik ettiğimi söyleyeceksin bana, inkâr edeceksin, reddedeceksin, tuzağa düşürülmüş bir vahşi hayvan gibi hırsla sallayacaksın başını ve sonra, sonunda, sen de susacaksın, susacak ve bana kinle, nefretle dolu, değişmiş, başkalaşmış gözlerle bakacaksın. Çıplak kolunu kaldırdı, Boris’i saçlarından yakaladı.</p>

  <p>“Hadi, küçüğüm. Hadi, bakalım, yumurtla; derdin ne?”</p>

  <p>Boris yapmacık bir şaşkınlıkla, “Hiç,” dedi. “Hiçbir derdim yok benim.”</p>

  <p>“Beni şaşırtıyorsun. Sabahın beşinde kalkmazsın sen kolay kolay.”</p>

  <p>Boris, gevşek bir sesle tekrarladı:</p>

  <p>“Hiçbir derdim yok.”</p>

  <p>“Anlaşıldı,” dedi Lola. “Bana söylemek istediğin bir şey var, ama ben zorla söyleteyim istiyorsun.”</p>

  <p>Boris gülümsedi, başını Lola’nın kolunun altına soktu, derin derin nefes aldı:</p>

  <p>“Ne güzel kokuyorsun!”</p>

  <p>Lola omuz silkti.</p>

  <p>“Hadi! Konuşacak mısın, konuşmayacak mısın?”</p>

  <p>Boris müthiş bir korkuyla baktı, başını salladı, Lola sustu, yatağa bıraktı: İyi ya, konuşmayız! Umurumda mı benim! Benimle konuşuyor, öpüyor, ama gene de yalnız öleceğim ben. Boris’in içini çektiğini duydu, başını çevirdi baktı. Boris’in yüzü, o ana kadar onda hiç görmediği, yabancı bir kaygıyla sert, dertliydi. Heyecansız, düşündü: “İyi, uğraşalım bakalım.” Sormak, inatla, ısrarla sormak gerekecekti şimdi, gözünü gözlerinden ayırmamak, yüzünde anlamları kovalamak gerekecekti, onu kıskandığı günlerdeki gibi tıpkı; sonunda, itiraf etmek için can attığı şeyi ona itiraf ettirebilmek için köpek gibi yalvarmak gerekecekti, biliyordu. Davrandı, oturdu:</p>

  <p>“Pekâlâ! Şuradan sabahlığımı ver, bir de sigara lütfen!”</p>

  <p>“Neden sabahlığı giyiyorsun? Ne güzelsin böyle.”</p>

  <p>“Ver sabahlığı. Üşüyorum.”</p>

  <p>Boris, çıplak ve esmer, kalktı, Lola gözlerini kaçırdı; Boris yatağın ayakucundan sabahlığı aldı, uzattı. Kadın sabahlığı sırtına geçirdi, Boris bir an tereddüt etti, sonra pantolonunu giydi, sandalyeye çöktü.</p>

  <p>“Bir küçük kız buldun, evlenmek istiyorsun?” dedi Lola.</p>

  <p>Boris öylesine affetmez gözlerle baktı ki kadın kızardı.</p>

  <p>“Peki,” dedi. “Anladım.”</p>

  <p>Kısa bir sessizlik oldu, sonra Lola, “Peki,” dedi, “terhis olduktan sonra ne yapmayı düşünüyorsun?”</p>

  <p>“Seninle evleneceğim,” dedi Boris.</p>

  <p>Kadın uzandı, bir sigara aldı, yaktı:</p>

  <p>“Neden?” diye sordu.</p>

  <p>“Saygı gösterilecek bir hayatım olması gerek,” dedi Boris. “Seninle evlenmeden seni Castelnaudary’ye götüremem, değil mi?”</p>

  <p>“Castelnaudary’de ne işin var?”</p>

  <p>Boris gururla, “Hayatımı kazanmaya gideceğim oraya,” dedi. “Gerçekten, gülme, koleje öğretmen olacağım.”</p>

  <p>“Anladım, peki, ama neden ille Castelnaudary?”</p>

  <p>“Göreceksin,” dedi Boris, “göreceksin, Castelnaudary olacak.”</p>

  <p>“Yani, demek istiyorsun ki ben de Madam Serguine olacağım ve okul müdürünün sayın madamına misafirliğe giderken kafama süslü bir şapka giyeceğim, ha?”</p>

  <p>“Evet,” dedi Boris, “evet, aynen öyle olacak. Ben de yıl sonunda, ödüller dağıtılırken müthiş nutuklar atacağım.”</p>

  <p>“Hımmm!” dedi Lola.</p>

  <p>“Ivich de bizimle birlikte gelecek oraya,” dedi Boris.</p>

  <p>“Ivich? Ivich benden nefret eder.”</p>

  <p>“Eh, öyle, ama gene de gelecek.”</p>

  <p>“Kendi mi istedi gelmeyi?”</p>

  <p>“Evet. Kayınbabasının evinde patlıyor, bu gidişle çıldıracak herhalde; korkuyorum, görsen, tanımazsın.”</p>

  <p>Bir sessizlik oldu, Lola kıpırtısız gözlerle Boris’e bakıyordu: </p>

  <p>“Her şeyi hazırladınız, kararlaştırdınız, öyle mi?” dedi.</p>

  <p>“Evet.”</p>

  <p>“Ya benim hoşuma gitmezse bu program?”</p>

  <p>“Ooo, Lola!” dedi Boris. “Nasıl söyleyebiliyorsun bunu? </p>

  <p>“Tabii,” dedi Lola, “seninle evlenmek söz konusu olduğu için, benim bundan çok mutlu olacağıma inanıyorsun.”</p>

  <p>Hâlâ Boris’e bakıyordu, onun çocuk gözlerinde bir aydınlığın tutuştuğunu gördü:</p>

  <p>“Doğru değil mi?” diye sordu Boris.</p>

  <p>“Evet, doğru,” dedi Lola. “Ama sen şımarık çocuğun birisin canım ve çekiciliğine fazla güveniyorsun.”</p>

  <p>Aydınlık söndü; Boris başını öne eğmişti, dizlerine bakıyordu, Lola onun çene kemiklerinin kımıldadığını gördü.</p>

  <p>“Peki, bu yaşantı senin hoşuna gidecek mi?” diye sordu.</p>

  <p>Boris nezaketle, “Seninle yaşamak her zaman mutlu eder beni,” dedi.</p>

  <p>“Öğretmenlikten nefret ettiğini söylerdin hep.”</p>

  <p>Boris başını kaldırdı:</p>

  <p>“Başka ne yapabilirim?” dedi. Sonra farklı bir sesle devam etti: “Siperde, dövüşürken kendi kendime sorular sormaz olmuştum. Ama şimdi, dünyaya niçin geldiğimi soruyorum kendi kendime. Niçin, ne yapmaya?”</p>

  <p>“Yazmak isterdin.”</p>

  <p>“Hiçbir zaman ciddi olarak düşünmedim yazmayı, söylenecek hiçbir şeyim yok. Orada... orada kalacağımı sanmıştım, anlıyor musun? Faka bastım...”</p>

  <p>Lola ona dikkatle baktı:</p>

  <p>“Savaşın bittiğine üzülüyor musun?”</p>

  <p>“Savaş bitmedi,” dedi Boris. “İngilizler dövüşüyor, altı aya kalmaz Amerikalılar da girişecek.”</p>

  <p>“Olabilir, ama senin için bitti.”</p>

  <p>“Evet,” dedi Boris, “benim için bitti.”</p>

  <p>Lola hâlâ bakıyordu:</p>

  <p>“Senin için, bütün Fransızlar için...”</p>

  <p>Boris irkildi, heyecanla, “Hayır,” dedi, “hayır, hepsi için değil. Şimdi İngiltere’de olanlar var, sonuna kadar dövüşecek onlar.”</p>

  <p>“Anlıyorum,” dedi Lola.</p>

  <p>Sigarasından bir nefes çekti, sonra yere, tahtaların üzerine fırlattı. Usulca sordu:</p>

  <p>“Sen istesen, gidebilir misin şimdi? Oraya, İngiltere’ye?” </p>

  <p>Boris hayranlıkla, “Ah Lola!” dedi. “Lola! Evet, evet, tabii gidebilirim.”</p>

  <p>“Nasıl gidersin?”</p>

  <p>“Uçağa atladığım gibi giderim.”</p>

  <p>Lola anlamadan, “Uçağa mı?” diye tekrarladı. “Hangi uçağa?”</p>

  <p>“Marignan’a yakın, iki tepe arasında özel bir havaalanı var. İki hafta önce arızalı bir askerî uçak inmiş o alana. Şimdi uçak tamir edilmiş, uçuşa hazır, bekliyor.”</p>

  <p>“Ama sen havacı değilsin.”</p>

  <p>“Havacı arkadaşlar var.”</p>

  <p>“Kim onlar?”</p>

  <p>“Francillon var, seni tanıştırdığım çocuk hani. Sonra Gabel’le Terasse var.”</p>

  <p>“Sana beraber gitmeyi önerdiler, değil mi?”</p>

  <p>“Evet.”</p>

  <p>“Eeey?”</p>

  <p>Boris, acele, “Reddettim,” dedi.</p>

  <p>“Sahi mi? Yoksa kendi kendine, kocakarıyı yavaş yavaş alıştırırım nasılsa, diyerek hemen kabul mü ettin?”</p>

  <p>“Hayır,” dedi Boris.</p>

  <p>Kadına yumuşacık gözlerle bakıyordu. Onun böylesine su gibi gözlerle baktığı o kadar azdı ki, eskiden böyle bir bakış uğruna canımı verirdim.</p>

  <p>“Sen,” diyordu Boris, “serserinin, delinin birisin. Çekilmez bir karısın, ama bırakamam seni. Ne olursan ol, bırakamam; çünkü ben yanında olmasam, senin ne boklar yiyeceğini Allah bilir.”</p>

  <p>“Peki,” dedi Lola, “ne zaman evleniyoruz?”</p>

  <p>Boris, ilgisiz bir tavırla, “Ne zaman istersen,” dedi. “Önemli olan, okullar açıldığı zaman evli olmamız.”</p>

  <p>“Okullar eylülde mi açılıyor?”</p>

  <p>“Hayır, ekimde.”</p>

  <p>“İyi. Daha zaman var,” dedi Lola.</p>

  <p>Ayağa kalkmış, odada bir aşağı, bir yukarı dolaşıyordu. Yerde, uçları kırmızı dudak boyalı sigara izmaritleri vardı. Boris budalaca bir dikkatle izmaritleri topladı.</p>

  <p>“Arkadaşların ne zaman gidiyor?” diye sordu Lola.</p>

  <p>Boris izmaritleri başucu masasının mermerine bıraktı. Dönüp bakmadan, “Yarın gece,” dedi.</p>

  <p>“O kadar çabuk ha?”</p>

  <p>“Evet, tabii, bir an önce gitmeleri gerek.”</p>

  <p>Lola pencereye yürüdü, açtı; balıkçı teknelerinin ağır ağır sallanan direklerine, bomboş, insansız rıhtımlara, toz pembe göğe baktı; “Yarın gece,” diye düşünüyordu, “yarın gece.” Koparılacak bir halat daha kalmıştı, bir tek. Halat koptuktan sonra, artık dönebilirdi. “Yarın gece olsun, ne çıkar,” diye düşündü, “nasılsa kopacak bir gün. Nasılsa kopacak.” Deniz şafak renkli anaforlarla yavaş yavaş akıyordu. Lola uzaktan bir geminin düdük sesini duydu. Sonunda, tümüyle özgür hissettiği an, döndü, ona baktı:</p>

  <p>“Gitmek istiyorsan,” dedi, “seni alıkoyacak değilim.”</p>

  <p>Cümle, acı veren bir zorlukla sıyrılmıştı dudaklarından, ama şimdi Lola bomboş ve rahatlamış hissetti. Boris’e bakıyordu ve nedenini bilmeden, “Zavallı yavrucak,” diye düşünüyordu, “Zavallı yavrucak.” Boris birden yerinden fırlamıştı. Ona doğru geldi, kolunu yakaladı.</p>

  <p>“Lola!”</p>

  <p>“Canımı acıtıyorsun,” dedi kadın.</p>

  <p>Boris kadını bıraktı; ama hâlâ kuşkulu gözlerle bakıyordu: </p>

  <p>“Gitmem seni üzmeyecek mi?” diye sordu.</p>

  <p>Lola serinkanlı bir mantıkla, “Tabii,” dedi, “tabii çok üzecek. Ama senin Castelnaudary’ye gitmendense, bunu yeğlerim gene de.”</p>

  <p>Boris, inanmış göründü:</p>

  <p>“Sen de mi yaşayamazsın orada?” diye sordu.</p>

  <p>“Hayır,” dedi kadın, “ben de yaşayamam.”</p>

  <p>Boris, omuzlarını kamburlaştırmıştı, kolları gelişigüzel iki yanına sarkıyordu: İlk kez bedeninden rahatsız olmuştu, ilk kez, kollarını, ellerini ne yapacağını bilemiyordu. Lola, sevincini göstermediği için minnet duydu ona.</p>

  <p>“Lola!” dedi Boris.</p>

  <p>Elini uzattı ve Lola’nın omzuna koydu; Lola, bu eli omzundan söküp atmak için delice bir arzu duydu, ama kımıldamadı. Boris’e baktı, gülümsedi, omzunda elinin ağırlığını duyuyordu, ama o şimdiden Lola’nın değildi artık, o İngiltere’deydi şimdiden, şimdiden, birbirlerinden uzak, ölmüşlerdi.</p>

  <p>Boris, titreyen sesiyle, “Ben,” dedi, “ben reddetmiştim, biliyorsun, değil mi? Biliyorsun!”</p>

  <p>“Biliyorum.”</p>

  <p>“Orada, seni aldatmayacağım. Kimseyle yatmayacağım, hiç kimseyle.”</p>

  <p>Kadın gülümsedi:</p>

  <p>“Zavallı yavrucuğum.”</p>

  <p>Orada, odada fazlaydı şimdi. Lola şimdi, hemen yarın gece olsun isterdi. Boris birden eliyle alnına vurdu:</p>

  <p>“Allah kahretsin!”</p>

  <p>“Ne var gene?” diye sordu Lola.</p>

  <p>“Gitmiyorum. Gidemem.”</p>

  <p>“Niçin?”</p>

  <p>“Ivich! dedim sana, bizim yanımıza gelmek istiyordu.”</p>

  <p>Lola öfkeyle, “Boris!” diye haykırdı. “Benim için kalmıyorsun, Ivich için kalmaktan men ederim seni!”</p>

  <p>Ama bu, hemen sönen <i>eskiden kalma</i> bir öfkeydi.</p>

  <p>“Ben Ivich’i yalnız bırakmam,” dedi.</p>

  <p>“Yanına alır mısın?”</p>

  <p>“Niye almayayım?”</p>

  <p>“Ama nefret edersiniz birbirinizden.</p>

  <p>“Ne çıkar?” dedi Lola.</p>

  <p>Kendini ölesiye yorgun hissediyordu.</p>

  <p>“Boris, ya giyin, ya yat,” dedi. “Hasta olacaksın.”</p>

  <p>Boris bir havlu aldı, bedenini kurulamaya başladı. Sersemlemişti. “Zor iş,” diye düşündü Lola, “zor iş, bütün bir yaşam için karar aldı.” Sonra gitti, yatağın kenarına oturdu; Boris hâlâ sert hareketlerle göğsünü ovalıyordu, ama yüzü kaygılı, kapanıktı.</p>

  <p>“Neyin var senin?” diye sordu Lola.</p>

  <p>“Bir şeyim yok. Amma terlemişim ha.”</p>

  <p>Lola zorlayarak ayağa kalktı, Boris’i saçlarından yakaladı, yüzünü yüzüne doğru kaldırdı:</p>

  <p>“Bak bana! Ne var? Ha? Söyle!”</p>

  <p>Boris gözlerini kaçırdı:</p>

  <p>“Sende... sende bir tuhaflık var,” dedi. “Anlayamıyorum.”</p>

  <p>“Nasıl tuhaflık?”</p>

  <p>“Gidişim seni daha fazla sarsacak sanıyordum. Beni şaşırttın.”</p>

  <p>“Seni şaşırttım, ha?” diye tekrarladı Lola. “Seni şaşırttım, ha?”</p>

  <p>Kahkahayla güldü.</p>
</body>
</html>