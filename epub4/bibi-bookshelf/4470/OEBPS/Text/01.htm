<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>Birinci Bölüm</h1>

  <h3 id="calibre_toc_124">I</h3>

  <p>Küçük bir grup, Oakbridge istasyonunun önünde bekliyordu. Arkalarında, ellerinde bavullar bulunan birkaç hamal vardı.</p>

  <p>Hamallardan biri, "Jim!" diye seslendi.</p>

  <p>Yol kenarında duran taksilerden birinin şoförü otomobilden dışarıya çıkarak yanlarına yaklaştı.</p>

  <p>Tatlı bir Devon aksanıyla, "Zenci Adasına gidecekler siz olmayasınız?" diye sordu. Bu soruyu dört kişi birden yanıtlamaya hazırlandı, sonra hepsi birbirlerini dikkatle süzmeye başladılar. Şoför, grubun en yaşlısı görünen Wargrave'e baktı: "Sizin için iki taksi hazırlandı, efendim. Birinin Exeter'den gelmekte olan postayı beklemesi gerekiyor. Beş, on dakikaya kadar gelir. İçinizden biri herhalde bu otomobilde kalmakta bir sakınca görmez. Böylece daha rahat yolculuk edersiniz."</p>

  <p>Vera Claythorne hemen sekreter havasına bürünüp söze karıştı.</p>

  <p>"Ben beklerim." Öteki üç kişiye bakıyordu. Bakışlarında ve ses tonunda, ev sahiplerinin adamı olmanın verdiği güvenden çok bir emir sezilmekteydi. Sanki okul bahçesinde öğrencilere oynayacakları oyun hakkında talimat veriyormuş gibiydi.</p>

  <p>Bayan Brent ağırbaşlılıkla, "Teşekkür ederim," diyerek taksiye bindi.</p>

  <p>Onu Yargıç Wargrave izledi.</p>

  <p>Yüzbaşı Lombard, "Ben sizinle birlikte bekleyeceğim hanımefendi," dedi.</p>

  <p>Vera, yüzbaşıya, "Adım Vera Claythorne," diye karşılık verdi.</p>

  <p>"Benimki de Lombard. Philip Lombard."</p>

  <p>Hamallar bavulları taksiye yüklemeye başlamışlardı. Otomobilin içinde ilk söze başlayan Wargrave oldu:</p>

  <p>"Yolculuğumuz çok güzel bir havaya rastladı."</p>

  <p>Bayan Emily Brent cevap verdi:</p>

  <p>"Gerçekten öyle."</p>

  <p>Bayan Brent içinden, "Çok efendi bir adam," diye geçiriyordu. Deniz kenarındaki konukevlerinde sık sık rastlanılan tiplerden değildi. Bayan Oliver'in dostlarını iyi seçtiği anlaşılıyordu...</p>

  <p>"Bu tarafları iyi bilir misiniz?" diye sordu yargıç.</p>

  <p>"Cornwall ve Torguay'de bulundum. Ama, bu Devon'a ilk gelişim."</p>

  <p>"Bu tarafları ben de biraz bilirim."</p>

  <p>Taksi hareket etti. İstasyonda kalan taksinin şoförü sordu.</p>

  <p>"Otomobilin içinde beklemek istemez misiniz?..."</p>

  <p>Vera hemen yanıt verdi: "Tabii."</p>

  <p>Yüzbaşı Lombard gülümsedi. "Bence şu duvarın gölgesi çok daha uygun. Yoksa istasyona girip soğuk bir şey içmek mi isterdiniz?"</p>

  <p>"Hayır, teşekkür ederim. Tren yolculuğu beni öyle yordu ki."</p>

  <p>"Hakkınız var. Bu havada tren yolculuğu epey yorucu oluyor."</p>

  <p>"Ümit ederim böyle gider. Yani hava demek istiyorum. İngiltere'de yazlar oldukça sürprizli geçer, bilirsiniz."</p>

  <p>"Bu taraflara önceden gelmiş miydiniz?"</p>

  <p>Vera Claythorne, "Hayır, ilk gelişim," dedikten sonra durumunu bir an önce belirtmek için hemen ekledi. "Henüz patronumu bile görmüş değilim."</p>

  <p>"Patronunuz mu?"</p>

  <p>"Evet, ben Bayan Owen'in yeni sekreteriyim."</p>

  <p>"Şimdi anladım." Philip Lombard'ın davranışları hemen değişmişti. Kendine güveni artmış, ses tonu daha samimileşmişti. "Biraz garip değil mi?" diye sordu.</p>

  <p>Vera güldü.</p>

  <p>"Hayır, bence hiç garip değil. Eski sekreter aniden hastalanmış. İş bulma kurumuna bir telgraf çekerek geçici bir sekreter istemişler. Onlar da beni yolladılar."</p>

  <p>"Demek öyle. Peki, ya oraya vardığımız zaman işi beğenmezsiniz?..."</p>

  <p>Vera tekrar güldü:</p>

  <p>"Eninde sonunda geçici bir iş. Benim asıl işim bir kız okulunda. Hem Zenci Adasının nasıl bir yer olduğunu çok merak ediyorum. Hakkında gazetelerde o kadar çok şey okudum ki. Gerçekten çok güzel bir yer mi?"</p>

  <p>"Bilmem. Ben de hiç görmedim."</p>

  <p>"Ya, sahi mi? Owen'leri de çok merak ediyorum. Nasıl insanlar? Anlatsanıza bana."</p>

  <p>Lombard bir an düşündü. Acaba Owen'leri tanıyor görünmesi daha mı iyiydi. Sonra sözü değiştirmek için birdenbire, "Dikkat kolunuzda bir örümcek yürüyor," dedi. "Hayır, kımıldamayın." Eliyle bir şeyi kovarmış gibi bir hareket yaparak, "İşte gitti," dedi.</p>

  <p>"Çok teşekkür ederim. Bu yaz ortalıkta çok örümcek var."</p>

  <p>"Evet, sanırım sıcaktan hepsi ortaya çıkmışlar. Kimi bekliyoruz biliyor musunuz?"</p>

  <p>"Hiçbir fikrim yok."</p>

  <p>O sırada istasyona yaklaşan bir trenin sesini duydular.</p>

  <p>Lombard, "Beklediğimiz tren bu olacak," dedi.</p>

  <p>İstasyonun çıkış kapısında uzun boylu, asker tavırlı, yaşlı biri belirmişti. Kırlaşmış saçları kısa kesilmişti, yüzünü düzgün bir beyaz bıyık süslemekteydi. Büyük deri bavulun ağırlığı altında ezilmiş olan hamal, Vera ile Lombard'ın yanına doğru seğirtti.</p>

  <p>Vera ev sahibesi havasıyla ilerleyerek, yeni gelen adama, "Ben Bayan Owen'in sekreteriyim. Otomobil sizi bekliyor," dedi, sonra ekledi. "Sizi Bay Lombard'la tanıştırayım."</p>

  <p>Yeni gelen adam, yaşından umulmayacak bir canlılık ve çabuklukla Lombard'ı süzdü. Zeki bakışlı, mavi gözlerinden, ne düşündüğünü anlamak olanaksızdı.</p>

  <p>Üçü de bekleyen taksiye bindiler. Oakbridge'in tenha sokaklarından geçtiler ve Plymouth'a giden ana caddede yol aldılar. Sonra iki yanı yeşilliklerle kaplı dar bir toprak yola saptılar.</p>

  <p>Uzun bir sessizlikten sonra ilk konuşan General MacArthur oldu. "Devon'un bu taraflarını hiç görmemiştim. Benim ufak arazim Doğu Devon'da, tam Dorest sınırındadır."</p>

  <p>Vera Claythorne, "Burası gerçekten çok güzel bir yer. Tepeler, kırmızı toprak ve yeşillik öyle iç açıcı bir manzara oluşturuyor ki..." diye karşılık verdi.</p>

  <p>Philip Lombard kötümser bir ses tonuyla, "Ama biraz engebeli bir yer... Ben insanın karşısına çıkacak şeyleri önceden görebileceği, açıklık yerleri severim," dedi.</p>

  <p>General MacArthur: "Çok yer gezdiniz mi?..." diye sordu.</p>

  <p>"Epey dolaştım, efendim."</p>

  <p>Lombard kendi kendine, "Şimdi bana savaşa katılıp katılmadığımı soracak," diye düşündü.</p>

  <p>Ama General MacArthur savaştan hiç söz açmadı.</p>

  <h3 id="sigil_toc_id_9">II</h3>

  <p>Bir tepeyi tırmandıktan sonra zikzaklı bir yoldan aşağı inerek Sticklehaven'e vardılar. Köy gelişigüzel serpilmiş birkaç evden ve sahilde duran birkaç balıkçı teknesinden ibaretmiş gibiydi.</p>

  <p>Güneyde, denizin derinliklerinden fırlamış gibi duran Zenci Adasını batan güneşin soluk ışıkları altında ilk kez görüyorlardı.</p>

  <p>Vera hayretini gizleyemedi: "Sahilden bir hayli uzakmış." Zenci Adasını hayalinde çok daha başka bir biçimde canlandırmıştı. Beyaz ve güzel evlerle dolu, sahile daha yakın bir yer olduğunu sanmıştı. Adada da hiçbir canlılık belirtisi yoktu. Karşılarında dev bir zenci başına benzeyen bir kaya parçasından başka bir şey görünmüyordu. Hafifçe ürperdiğini hissetti.</p>

  <p>Küçük Yedi Yıldız hanının önünde üç kişi oturuyordu. Dimdik oturan Bayan Brent'in ve yargıcın siluetleri uzaktan bile farkediliyordu. İri cüsseli olan üçüncü kişi onlara doğru ilerleyerek kendini tanıttı.</p>

  <p>"Sizi beklemeyi daha uygun bulduk. Hepimiz adaya bir seferde gitmiş oluruz. Adım Davis. Güney Afrikalıyım, ha, ha, ha!..."</p>

  <p>Soğuk bir gülüştü bu.</p>

  <p>Yargıç Wargrave adama ters ters baktı. Mahkeme salonunun boşaltılmasını emredecekmiş gibi bir hali vardı. Bayan Brent sömürgelerde yaşayanlardan hoşlanıp hoşlanmadığı konusunda bir karara varmaya çalışıyordu.</p>

  <p>Davis, "Yola çıkmadan önce biraz dinlenmek isteyen var mı?" diye sordu. Sorusunu kimse yanıtlamayınca döndü, parmağını sallayarak, "Onları bekletmeyelim o halde. Herhalde ev sahiplerinin gözleri yoldadır," dedi.</p>

  <p>Öbür konukların üzerine garip ve tedirgin bir havanın çöktüğünü farketmişti. Ev sahibinden söz etmesi konuklar üzerinde buz gibi bir etki yapmıştı.</p>

  <p>Yakındaki duvarlardan birinin dibinde oturan bir adam, yerinden kalkarak onlara doğru geldi. Kılığından denizci olduğu anlaşılıyordu. Denizden ve rüzgârdan yüzünde sert hatlar belirmişti. Hafif bir Devon aksanıyla konuşuyordu.</p>

  <p>"Adaya gitmeye hazır mısınız, hanımlar beyler? Motor bekliyor. İki kişi daha otomobille gelecek. Ama Bay Owen, onların ne zaman varacakları kesin olarak belli olmadığından beklemememi emretti."</p>

  <p>Grup ayağa kalktı. Gemici onları taş bir rıhtıma götürdü. Rıhtımda bir motor bağlıydı.</p>

  <p>Emily Brent, "Motor çok küçük," dedi.</p>

  <p>Teknenin sahibi yatıştırıcı bir sesle, "iyi bir teknedir, hanımefendi," dedi.</p>

  <p>Yargıç Wargrave sert bir sesle, "Ama bir hayli kalabalık sayılırız," dedi.</p>

  <p>Philip Lombard neşeli neşeli söze karıştı.</p>

  <p>"Zararı yok. Hava çok güzel. Rahatça gideriz."</p>

  <p>Bayan Brent tekneye güvenmemesine rağmen, motora inmesi için kendisine uzatılan ellere tutundu küpeştenin yanındaki sıraya yerleşti. Onu öbürleri izledi. Grupta henüz hiçbir kaynaşma belirtisi görünmüyordu. Herkes birbirinin varlığından rahatsız oluyormuş gibiydi.</p>

  <p>Kaptan motoru rıhtıma bağlayan halatı çözmek üzereyken biran durakladı.</p>

  <p>Tepeden aşağı inen zikzaklı yoldan köye doğru bir araba geliyordu. Sağlam ve güzel bir araba. Direksiyonda rüzgârdan saçları uçuşan genç bir adam oturuyordu. Akşam güneşinin soluk ışığında insandan çok bir Tanrı'ya benziyordu.</p>

  <p>Körfezin kayalıklarında yankılar birbirini kovalıyordu. Genç Tanrı, efsanedeki ata benzeyen arabasının kornasına dokunmuştu.</p>

  <p>Büyüleyici bir manzaraydı. Ve bu manzaranın içinde Anthony Marston, adeta başka bir dünyadan gelmiş gibiydi. Bir gün bu sahneyi, orada bulunanlardan başka biri daha anımsayacaktı.</p>

  <h3 id="sigil_toc_id_10">III</h3>

  <p>Fred Narracott, yolcuların çok garip bir grup oluşturduğunu düşünerek motorun yanındaki yerine oturdu. Owen'in konukları hiç de umduğu gibi çıkmamıştı. Daha seçkin kişilerin geleceğini sanıyordu.</p>

  <p>Bunlar Bay Elmer Robson'un partilerine gelen konuklara hiç benzemiyorlardı. Amerikalı milyonerin konuklarını düşünürken, Fred Narracott'un dudaklarında hafif bir gülümseme belirmişti. Partiler verilirdi o zamanlarda. İçki su gibi akardı.</p>

  <p>Bu Bay Owen ise herhalde çok değişik biriydi. Henüz Owen'i ve karısını görmemiş olması da oldukça garipti. Daha buralara hiç gelmemişlerdi. Her şey şu Morris denilen adam tarafından sipariş edilmiş, paralar da onun tarafından ödenmişti. Talimatlar çok açık olarak verilmekte, ücretler de hemen ödenmekteydi. Her şeye rağmen yine de bir gariplik vardı olup bitenlerde. Bay Owen'den gazeteler de garip bir adam diye söz etmişlerdi. Hakları vardı.</p>

  <p>Belki de adayı gerçekten Gabriel Turl satın almıştı. Ama motordaki konukları bir daha gözden geçirdikten sonra bu olasılığı kafasından attı. Bu gruptan hiçbiri, bir sinema yıldızının konuğu olamazdı.</p>

  <p>Hepsini bir bir yeniden incelemeye başladı.</p>

  <p>Yaşlı kadın her şeyde kusur bulan bir tipti. Böylelerini çok iyi tanırdı. Ayrıca soyunda Tatar bulunduğuna da bahse girebilirdi. Asker tavırlı ihtiyar adamın uzun yıllar orduya hizmet ettiği ve rütbesinin hayli yüksek olduğu belliydi. Genç kız ise, güzel olmasına rağmen göz kamaştırıcı değildi. Hollywood'un yanından bile geçmediği belliydi. Basit bir kızcağızdı. Cakalı beyefendinin ise efendilikle hiçbir ilgisi yoktu. Fred Narracott, "Bu ancak, işten elini eteğini çekmiş bir tüccar olabilir," diye düşündü. Gözbebekleri fıldır fıldır oynayan, etrafı kaçamak bakışlarla inceleyen, aç bakışlı adam da oldukça garipti. Ancak onun sinemayla bir ilgisi olabilirdi.</p>

  <p>Motorda, beklediği tipte bir tek yolcu vardı: Otomobille en son gelen adam. Hem de ne otomobille gelmişti: Sticklehaven, Amerikalı milyonerin zamanında bile öyle araba görmemişti. Eğer, bütün grup onun gibi kişilerden oluşsaydı, hiç şaşırmazdı o zaman. Ama şimdi...</p>

  <p>Düşündükçe hayret etmekten kendini alamıyordu. Her şey garipti. Hem de çok garip!..</p>

  <h3 id="sigil_toc_id_11">IV</h3>

  <p>Motor kayalık bir burnu döndü. Sonunda ev görünmüştü. Arazi hafif bir meyille denize doğru iniyordu. Ev de güneye bakıyordu. Bol pencereli, modern görünüşlü, derlitoplu bir yapıydı.</p>

  <p>Heyecan verici bir evdi. Sanki heyecanlı olaylara sahne olmak için yapılmıştı. Fred Narracott motoru durdurdu, teknenin başını kayaların içine oyulmuş doğal limana doğru çevirdi.</p>

  <p>Philip Lombard damdan düşer gibi, "Kötü havalarda buraya yanaşmak oldukça güç olsa gerek," dedi.</p>

  <p>Fred Narracott neşeli bir sesle karşılık verdi:</p>

  <p>"Güneydoğudan sert bir rüzgâr estiğinde Zenci Adasına yanaşmak olanaksızdır. Bu yüzden adanın bazen kasabayla haftalarca bağlantısı kesilir."</p>

  <p>Tekne kayalara hafifçe çarparak yanaşmıştı. Fred Narrocott dışarı atladı. Elindeki halatı yerdeki halkalardan birine bağladıktan sonra uzanarak Lombard'ın kayaya çıkmasına yardım etti. Sonra ikisi, ötekileri birer birer motordan çıkardılar. Narracott öne düştü ve hep birlikte kayalara oyulmuş dik merdiveni tırmanmaya başladılar.</p>

  <p>General MacArthur'un yüksek sesle, "Çok güzel bir yer burası," demesine karşın, halinden pek memnun olmadığı belliydi.</p>

  <p>Merdivenler tırmanılıp kayaların üzerindeki terasa varıldığında gruptakilerin keyfi yerine gelmeye başladı. Evin açık kapısının önünde ağırbaşlı bir uşak onları bekliyordu. Bu onlara güven duygusu vermişti. Ev çok güzeldi. Terasın manzarasına da diyecek yoktu.</p>

  <p>Uşak onlara doğru ilerleyip hafifçe eğilerek selam verdi. Zayıf ve uzun boyluydu. Güven verici bir hali vardı.</p>

  <p>"Lütfen, şöyle buyurun."</p>

  <p>İçerde, geniş bir salonda içkiler hazır bekliyordu. Şişeler sıralanmıştı. Bu manzara Anthony Marston'un neşesini yerine getirmişti. Bu grubun arasında ne işi olduğunu düşünüyordu. Badger kendisini buraya niye göndermişti? Ama içkiler fena değildi. Hem bol muz da vardı.</p>

  <p>Uşak ne söylüyordu? Kulak kabarttı.</p>

  <p>Bay Owen gecikmişti, yarından önce orada olamayacaktı. Bütün emirlerinin yerine getirilmesi için gereken talimatı vermişti. Acaba odalarına çıkmak isterler miydi? Akşam yemeği saat tam sekizde hazır olacaktı.</p>

  <h3 id="sigil_toc_id_12">V</h3>

  <p>Vera Claythorne, Bayan Rogers'ın peşinden üst kata çıktı. Kadın koridorun sonundaki bir odanın kapısını açarak onu bekledi. Vera Claythorne güzel bir yatak odasına girdi. Büyük pencerelerden biri denizi insanın ayaklarının altına seriyor, öteki ise batıya bakıyordu. Odasını çok beğenmişti.</p>

  <p>Bayan Rogers, "Ümit ederim, odada istediğiniz her şey vardır," dedi.</p>

  <p>Vera çevresine bakındı. Bavulu odaya çıkarılmış, içindekiler de dolaba yerleştirilmişti. Odanın bir köşesinde açık duran bir kapıdan, mavi fayanslı banyo dairesi görünüyordu.</p>

  <p>Hemen yanıt verdi.</p>

  <p>"Evet, her şey var sanırım."</p>

  <p>"Bir şeye ihtiyacınız olursa zili çalıverin, hanımefendi."</p>

  <p>Bayan Rogers'ın ifadesiz, tekdüze bir sesi vardı. Vera ona merakla baktı. Yüzü soluktu. Saçlarını arkaya toplamıştı. Gözleri garip parıltılar saçıyor, bakışları oradan oraya gidip geliyordu.</p>

  <p>Vera, "Bu kadın gölgesinden korkuyor," diye düşündü. Sırtında hafif bir ürperti dolaştı. Acaba neden korkuyordu?</p>

  <p>Sesine sakin bir ton vermeye çalışarak konuştu.</p>

  <p>"Ben Bayan Owen'in yeni sekreteriyim. Bundan haberiniz vardır, sanırım."</p>

  <p>"Hayır, hanımefendi. Hiçbir şey bilmiyorum. Bana sadece gelecek olan hanımlarla beylerin listesi verildi ve hangi odalarda kalacakları bildirildi. O kadar."</p>

  <p>"Bayan Owen size benden söz etmedi mi?"</p>

  <p>Bayan Rogers gözlerini kırpıştırdı. "Henüz Bayan Owen'i hiç görmedim. Buraya iki gün önce geldik."</p>

  <p>Vera Claythorne, "Garip insanlar, şu Owen'ler," diye düşündü. Sonra tekrar sordu. "Burada kaç kişi çalışıyor?"</p>

  <p>Vera şaşırmıştı. Evde sekiz kişi vardı ve bu kadar insana sadece bir karı koca hizmet edecekti. "Ben iyi bir aşçıyımdır. Kocam da ev işlerini çevirir. Tabii, bu kadar çok konuk geleceğini bilmiyordum."</p>

  <p>"Ama idare edebilirsiniz, değil mi?"</p>

  <p>"Tabii efendim, idare ederim." Bayan Rogers dışarı çıkmak üzere döndü. Hiç ses çıkarmadan yürüyordu. Odadan bir gölge gibi çekilip gitti. Vera pencerenin önüne giderek bir koltuğa oturdu. İçine garip bir huzursuzluk çökmüştü. Nedense her şeyde bir gariplik vardı. Owen'lerin evde bulunmayışı, hayalete benzeyen hizmetçi kadın ve konuklar. Evet, konuklar da bir garipti.</p>

  <p>Vera, "Owen'leri görmeyi ve onların nasıl insanlar olduklarını öğrenmeyi çok isterdim," diye düşündü.</p>

  <p>Ayağa kalkarak huzursuz huzursuz odada dolaşmaya başladı. Yatak odası çok modern döşenmişti. Pırıl pırıl parlayan parkelerin üstüne beyaz, büyük bir halı serilmişti. Büyük boy aynasının çevresinde ışık yanıyordu. Şöminenin üstündeki beyaz mermerden oyulmuş modern heykelin içine bir saat yerleştirilmişti. Heykelin üzerinde, parlak krom bir çerçevenin içinde büyük bir parşömen kâğıdı vardı. Kâğıtta bir şiir yazılıydı.</p>

  <p>Şöminenin önünde durup şiiri okudu. Çocukluğundan anımsadığı eski bir masaldan alınmıştı bu şiir.</p>

  <blockquote>
    <p>On küçük Zenci yemeğe gitti,</p>

    <p>Birinin lokması boğazına tıkandı. Kaldı dokuz.</p>

    <p>Dokuz küçük Zenci geç yattı,</p>

    <p>Sabah biri uyanmadı. Kaldı sekiz.</p>

    <p>Sekiz küçük Zenci Devon'u gezdi,</p>

    <p>Biri geri dönmedi. Kaldı yedi.</p>

    <p>Yedi küçük Zenci odun yardı,</p>

    <p>Biri baltayı kendine vurdu. Kaldı altı.</p>

    <p>Altı küçük Zenci bal aradı,</p>

    <p>Birini arı soktu. Kaldı beş.</p>

    <p>Beş küçük Zenci mahkemeye gitti,</p>

    <p>Biri idama mahkûm oldu. Kaldı dört.</p>

    <p>Dört küçük Zenci yüzmeye gitti,</p>

    <p>Birini balık yuttu. Kaldı üç.</p>

    <p>Üç küçük Zenci ormana gitti,</p>

    <p>Birini ayı kaptı. Kaldı iki.</p>

    <p>İki küçük Zenci güneşte oturdu,</p>

    <p>Birini güneş çarptı. Kaldı bir Zenci.</p>

    <p>Bir küçük Zenci yapayalnız kaldı.</p>

    <p>Gidip kendini astı. Kimse kalmadı.</p>
  </blockquote>

  <p>Vera güldü. Tabii, burası Zenci Adaşıydı.</p>

  <p>Yine eski yerine oturdu, denizi seyretmeye koyuldu.</p>

  <p>Deniz ne kadar büyüktü. Bulunduğu yerden hiçbir kara parçası görünmüyordu. Akşam güneşinin soluk ışıkları altında sonsuz bir mavilik uzanıp gidiyordu.</p>

  <p>Deniz bugün ne kadar sakindi... Bazen ne kadar zalim olurdu... insanı derinliklerine çekerdi. Boğulmak... Boğulmuş olarak bulunmak... Denizde boğulmak... Boğulmak... Boğulmak... Boğulmak...</p>

  <p>Hayır, düşünmemeliydi.</p>

  <p>O olay çoktan geçmişe karışmıştı.</p>

  <h3 id="sigil_toc_id_13">VI</h3>

  <p>Dr. Armstrong, Zenci Adasına güneş denizin üzerinde kaybolurken geldi. Yolda kendisini getiren motorcu ile epey konuşmuştu. Buranın yerlisiydi adam. Doktor ondan Zenci Adasının sahipleri hakkında bir şeyler öğrenmek istemişti, ama Narracott adındaki balıkçı hiçbir şey bilmediğini söyleyip durmuş ya da bu konuda konuşmak istememişti.</p>

  <p>Bu yüzden Dr. Armstrong yol boyunca hep konu değiştirerek denizden, havadan, ve balıktan söz etmek zorunda kalmıştı.</p>

  <p>Evet gerçekten çok yorulmuştu. Deniz ve tam bir sessizlik... İşte buna ihtiyacı vardı. Uzun bir tatil yapmak istiyordu. Parasal bakımdan durumu uygundu, ama işinden uzaklaşmaktan çekiniyordu. Bu devirde insanlar çok çabuk unutuluyordu. Ama madem ki artık buraya gelmişti, elinden geldiği kadar dinlenmeye çalışacaktı.</p>

  <p>Adaların büyülü bir yanı vardı. Ada sözcüğü bir bakıma insanın dünyayla bağlantısının kesildiği anlamına gelirdi. Ada başlıbaşına bir dünya demekti. Belki de insanın bir daha hiç geri dönemeyeceği ayrı bir dünya...</p>

  <p>"Günlük yaşamımı geride bıraktım," diye düşündü. Sonra kendi kendine gülerek geleceğe ilişkin planlar kurmaya başladı. Kayanın içine oyulmuş basamakları tırmanırken dudaklarında hâlâ mutlu bir gülümseme vardı. Terastaki koltuklardan birinde yaşlı bir adam oturuyordu. Bu adam Dr. Armstrong'a hiç de yabancı gelmemişti. Bu kurbağaya benzeyen yüzü nerede görmüştü? Evet tabii, ihtiyar Yargıç Margrave'in huzurunda bir kez tanıklık yapmıştı. Mahkeme sırasında uyukluyormuş gibi görünen, ancak en önemli anlarda müdahale eden yargıcı tanımıştı. Jüri üzerinde büyük bir etkisi olduğu söylenirdi. İdam cezası vermekten zevk aldığını iddia edenler de vardı.</p>

  <p>Bütün dünyadan uzak olan bu yerde, ona rastlamak oldukça garipti.</p>

  <h3 id="sigil_toc_id_14">VII</h3>

  <p>Bu arada Yargıç Wargrave de kendi kendine düşünüyordu: Armstrong ha?.. Onun tanık sandalyesindeki halini hatırlıyordu. Çok dürüst ve dikkatli konuşmuştu. Ama bütün doktorlar budalaydı. Hele Harley Street'tekiler. Düşünceleri elinde olmadan, Harley Street'te son gittiği doktorun tavsiyelerine kaydı.</p>

  <p>Sonra yüksek sesle, "İçkiler salonda," dedi.</p>

  <p>Dr. Armstrong, "Önce, ev sahiplerine saygılarımı bildirmem gerek," diye karşılık verdi.</p>

  <p>Wargrave yarı açık gözlerini tamamen yumdu. "İşte bu olanaksız."</p>

  <p>"Neden?" Dr. Armstrong hayretini gizlemeyerek soruyu yineledi. "Neden?"</p>

  <p>Yargıç, "Ev sahipleri yok da ondan," diye yanıt verdi. "Garip bir durum. Ben de bu işi bir türlü anlayamadım."</p>

  <p>Dr. Armstrong bir an ona şaşkın şaşkın baktı.</p>

  <p>Karşısındaki adamın uykuya daldığını sandığı sırada, Wargrave birden, "Constance Culmington'u tanır mısınız?" diye soruverdi.</p>

  <p>"Hayır. Tanımam."</p>

  <p>Yargıç, "Tanıyana da rastlamadım," dedi. "Garip bir el yazısı var. Kendi de el yazısı kadar anlaşılmaz bir kadın olsa gerek. Acaba yanlış yere mi geldim, diye düşünmeye başladım."</p>

  <p>Dr. Armstrong başını sallayarak eve girdi. Yargıç Wargrave'in aklı Constance Culmington'a takılmıştı. O da bütün kadınlar gibi güvenilmez bir yargıçtı.</p>

  <p>Sonra düşünceleri evdeki iki kadına gitti. İnce dudaklı ihtiyar kız ile genç kıza. Genç kıza pek aldırdığı yoktu. Soğuk yaratılışlı zamane kızlarından biriydi. Hayır, eğer Rogers'ın karısını da sayarsa evde üç kadın vardı. O yaratık da sanki bir şeyden korkuyordu. Ama Rogers'ler işlerini iyi bilen dürüst kişilere benziyorlardı.</p>

  <p>O sırada Rogers terasa çıkmıştı.</p>

  <p>Yargıç, "Lady Constance Culmington'un gelip gelmeyeceğini biliyor musunuz?" diye sordu.</p>

  <p>Rogers ona gözlerinde hayret ifadesiyle baktı: "Hayır, efendim. Böyle bir konuğun geleceğinden haberim yok."</p>

  <p>Yargıcın gözkapakları açıldı.</p>

  <p>"Zenci Adası, ha? Bu işin içinde bir iş var, ama ne?" diye düşünüyordu.</p>

  <h3 id="sigil_toc_id_15">VIII</h3>

  <p>Anthony Marston banyoda sıcak suyun keyfini çıkarıyordu. Uzun otomobil yolculuğundan sonra bütün eklemleri sızlıyordu. Hemen hemen hiçbir şey düşünmüyordu. Zaten Anthony duygu adamıydı. Duygu ve eylem adamı.</p>

  <p>Kendi kendine, "Bir kere başladı, bu işi sonuna kadar götüreceğiz," diye düşünmüş, daha sonra da her şeyi oluruna bırakıp bütün düşünceleri kafasından atmıştı.</p>

  <p>Sıcak su banyosu... Sızlayan eklemler... Bir traş... Bir içki.. Yemek. Ya sonra?..</p>

  <h3 id="sigil_toc_id_16">IX</h3>

  <p>Bay Blore boyunbağını bağlıyordu. Böyle işlere eli pek yatkın değildi.</p>

  <p>Kılık kıyafeti düzgün müydü? Herhalde fena değildi.</p>

  <p>Ona hiç kimse yakınlık göstermemişti. Hepsinin birbirlerini gözucuyla süzmeleri ne gülünçtü. Sanki olacaklardan haberleri varmış gibiydi..</p>

  <p>Demek her şey kendisine bağlıydı.</p>

  <p>İşini ihmal etmeyi hiç düşünmüyordu.</p>

  <p>Şöminenin üzerinde, madeni bir çerçevenin içindeki kâğıtta yazılı şiire gözü ilişti. Şiirin oraya asılması iyi düşünülmüş bir şeydi. Bu odayı çocukluğundan hatırlıyordu. "Burada, böyle bir evde, böyle bir iş yapacağımı aklımdan bile geçirmemiştim," dedi içinden, insanın geleceği görmemesi belki de çok iyi bir şeydi.</p>

  <h3 id="sigil_toc_id_17">X</h3>

  <p>General MacArthur kendi kendine söyleniyordu. Lanet olsun, her şeyde bir gariplik vardı. Hiçbir şey beklediği gibi çıkmamıştı... Hemen bir bahane bulup geri dönebilir, her şeyi yüzüstü bırakabilirdi. Ev sahipleri ne düşünürlerse düşünsünler...</p>

  <p>Ama, motor sahile dönmüştü.</p>

  <p>Kalmaktan başka çaresi yoktu.</p>

  <p>Şu Lombard denilen herif de garip bir adamdı. Pek sağlam ayakkabıya benzemiyordu. Birtakım kirli işlere bulaşmış olduğuna kalıbını basabilirdi.</p>

  <h3 id="sigil_toc_id_18">XI</h3>

  <p>Gong çalar çalmaz, Philip Lombard odasından çıktı, merdiven başına yürüdü. Bir panter gibi yumuşak ve sessiz hareketlerle ilerliyordu. Zaten her haliyle bir panteri andırıyordu ya... Av peşinde koşan bir panteri.</p>

  <p>Lombard kendi kendine gülümsüyordu.</p>

  <p>Bir hafta, ha?..</p>

  <p>Bu haftadan tam anlamıyla yararlanmaya karar vermişti.</p>

  <h3 id="sigil_toc_id_19">XII</h3>

  <p>Emily Brent siyah ipekli bir elbise giymiş, akşam yemeğine hazırlanmıştı. Yatak odasında oturmuş, İncil okuyordu.</p>

  <p>"Günahkârlar kendi eserleri olan batağa batacaklar! Gizlenmek için örmüş oldukları ağlar, kendi ayaklarına takılacak. Tanrı, varlığını kullarına adaleti ile belli eder. Kötüler sonunda cezalarını kendi kendilerine bulacaklar. Günahkârların yeri cehennemdir!"</p>

  <p>İnce dudakları gerildi, elindeki İncil'i kapattı. Ayağa kalkarak aynanın karşısına geçti, yakasına iri bir broş taktı, sonra yemek salonuna indi.</p>
</body>
</html>
