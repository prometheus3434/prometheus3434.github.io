<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>Üçüncü Bölüm</h1>

  <h3 id="sigil_toc_id_22">I</h3>

  <p>Odada derin bir sessizlik oldu. Enşide ve çaresizlik içinde bir bekleyişten başka bir şey olmayan bu sessizliği gene yargıcın sesi bozdu.</p>

  <p>"Şimdi araştırmamızın ikinci bölümüne geçeceğiz. Araştırmaya olay hakkındaki kendi bilgimi ortaya atarak başlıyorum."</p>

  <p>Cebinden bir mektup çıkararak masanın üzerine bıraktı.</p>

  <p>"Bu mektup eski arkadaşlarımdan Lady Constance Culmington'un ağzından yazılmış. Onu yıllardan beri görmemiştim. Doğuya gitmişti. Mektup tam onun anlatımıyla, bir bilmece gibi yazılmış. Bunu anlatmamın nedeni şu. Bizi buraya getiren adam her kimse, hakkımızda epey bilgi toplamak zahmetine katlanmış. Bu kişi benim Lady Constance'la olan samimiyetimi biliyor. Dr. Armstrong'un arkadaşları ve kendisi hakkında da bilgisi var. Marston'un arkadaşının takma adını ve onun ne çeşit telgraflar yollamak âdetinde olduğunu da biliyor. Bayan Brent'in iki yıl önce tatilini nerede geçirmiş olduğunu ve orada kimlerle arkadaşlık ettiğini de çok iyi biliyor. General MacArthur'un gizli kalmış yanlarını, hakkında çıkarılan dedikoduları da biliyor bu meçhul kişi."</p>

  <p>Bir homurtu işitildi.</p>

  <p>General MacArthur, "Bir yığın yalan bunlar. Saçma hepsi!" dedi.</p>

  <p>Sonra Vera haykırdı. "İnanılır şey değil!" Kesik kesik soluyordu. "Deli saçması!"</p>

  <p>Rogers da söze karıştı.</p>

  <p>"Yalan!.. Hepsi yalan!.. Biz böyle bir şey yapmadık!"</p>

  <p>Anthony Marston, "Bu Tanrı'nın belası delinin amacı ne peki?" diye sordu.</p>

  <p>Yargıç Wargrave elini havaya kaldırıp herkesi sessizliğe davet etti. Sonra yeniden konuşmaya başladı. Sözcükleri dikkatle seçtiği belliydi.</p>

  <p>"Size şunu söylemek istiyorum. Meçhul dostumuz beni Edward Seton'u öldürmekle suçluyor. Seton'u çok iyi hatırlıyorum. Karşıma 1930 yılının Haziranında yargılanmak üzere getirilmişti. Yaşlı bir kadını öldürmekten sanıktı. Avukatı çok başarılı bir savunma yaptı. Jüri üzerinde de iyi bir izlenim bırakmıştı. Ne var ki eldeki kanıtlar onun suçlu olduğunu gösteriyordu. Davayı bu temele göre jüriye özetledim. Jüri onu suçlu buldu. Ben de idam hükmünü jürinin kararına dayanarak verdim. Karara itiraz hakkı vardı. Ama başvurusu kabul edilmedi ve bir sabah şafakta asıldı. Hepinizin huzurunda şunu söylemek isterim ki, bu konuda vicdanım rahat. Ben sadece görevimi yaptım. Kararım doğru ve adildi."</p>

  <p>Armstrong, Seton davasını hatırlıyordu. Karar kamuoyunda büyük sürpriz yaratmıştı. Davanın devam ettiği günlerden birinde avukat arkadaşı Mathews, sanığın beraat edeceği kanısında olduğunu söylemişti. Ondan sonra bu konuda birçok görüşler ileri sürülmüştü; "Yargıç sanığın aleyhindeydi. Tarafsız davranmamıştı. Jüriye suçlu kararı verdirecek biçimde özetlemişti davayı. Her şey tümüyle yasalara uygundu. Wargrave yasayı iyi bilirdi. Yasa çerçevesi içinde kusursuz bir cinayet işlemişti..."</p>

  <p>Bütün bu anılar doktorun zihnine bir anda üşüşmüştü. Sorusunun ne anlama geleceğini düşünmeden,</p>

  <p>"Seton'u tanıyor muydunuz? Yani mahkemeden önce demek istiyorum?" diye sordu.</p>

  <p>Soğuk bir çift göz, gözlerine dikildi. Yargıç sert bir sesle konuştu.</p>

  <p>"Mahkemeden önce Seton'u hiç görmemiştim."</p>

  <p>Armstrong kendi kendine, "Bu adam yalan söylüyor," dedi. "Yalan söylediğinden eminim."</p>

  <h3 id="sigil_toc_id_23">II</h3>

  <p>Vera Claythorne titrek bir sesle konuşuyordu. "Ben de anlatmak istiyorum... Cyrl Hamilton adındaki çocuğun ölümü hakkındaki öyküyü... Ben onun dadısıydım... Denizde yüzerken fazla açılması annesi tarafından yasak edilmişti. Bir gün ben başka bir şeyle meşgulken o açılmaya başladı. Peşinden denize atladım... Ona zamanında yetişemedim... Korkunç bir şeydi... Ama benim suçum yoktu. Soruşturma sırasında polis beni cesaretimden dolayı kutladı bile... Onu kurtarmak için elimden geleni yapmıştım... Annesi de bana çok iyi davrandı. Benim suçum olmadığı halde bu korkunç olay neden ortaya çıktı gene? Bu haksızlık... Haksızlık bu..."</p>

  <p>Koltuğun kenarına kapanarak sessiz sessiz ağlamaya başladı.</p>

  <p>General MacArthur, Vera'nın omuzunu okşayarak, "Ağlama, ağlama kızım," dedi. "Tabii, haksızlık bu. Bu adam delinin biri. Beyni sulanmış olmalı. Ama yanlış kapı çaldı." Sonra omuzlarını dikleştirerek konuşmasına daha yüksek ve kararlı bir sesle devam etti: "Suçlamalar karşısında yapılacak en iyi şey, hiç karşılık vermemek olacak bence. Buna rağmen size şunu söylemek istiyorum ki, hakkımda söylenenlerin gerçekle hiç ilgisi yoktur. Tümüyle yalan... Hepsi yalan şu Arthur Richmond adındaki gencin ölümü hakkında ileri sürülen iddiaların. Richmond kumandamdaki subaylardan biriydi. Onu bir keşif görevi için gönderdim. Öldü. Savaşta her an olan şeylerdir bunlar. Karımla ilişkisi hakkındaki çirkin sözleri de reddediyorum. Karım dünyanın en namuslu kadınıydı."</p>

  <p>General MacArthur yerine oturdu. Titreyen elleriyle bıyıklarını çekiştirmeyi sürdürdü. Konuşurken epey çaba harcadığı belliydi.</p>

  <p>Lombard konuşmaya başladı. Gözlerinde bir hoşnutluk ifadesi belirmişti.</p>

  <p>"Şu benim yerlilere gelince..."</p>

  <p>Marston sordu.</p>

  <p>"Ne oldu yerlilere?"</p>

  <p>"Öykü tümüyle doğru. Onları bırakıp kaçtım. Kendimi kurtarmak için yaptım bunu tabii. Ormanda kaybolmuştuk. Ben ve benimle birlikte olan birkaç beyaz, kalan yiyecekleri alıp yerlileri ormanda bırakarak kaçtık."</p>

  <p>General MacArthur hayretle sordu.</p>

  <p>"Yani adamları bırakıp yiyecekleri çalarak kaçtınız mı? Onları açlıktan ölüme mi terkettiniz?"</p>

  <p>Lombard yanıt verdi.</p>

  <p>"Yapılacak başka bir şey yoktu. Yoksa birkaç gün sonra hepimiz açlıktan ölecektik. Sonra yerliler ölüme pek aldırmazlar, bilirsiniz. Yaşamı beyazlar kadar sevmez onlar."</p>

  <p>Vera başını koltuğun kenarından kaldırarak Lombard'a şaşkın şaşkın baktı.</p>

  <p>"Yani, onları bile bile ölüme mi terkettiniz?"</p>

  <p>"Evet, ölüme terkettim onları."</p>

  <p>Vera'nın dehşet içinde açılmış gözlerine bakan Lombard'ın gözbebeklerinde zevk pırıltıları belirmişti.</p>

  <p>Anthony Marston üzüntülü bir sesle konuşmaya başladı.</p>

  <p>"John ve Lucky Combes'u düşünüyorum. Bu ikisi Cambridge yakınlarında çiğnediğim iki çocuk olacak herhalde. Korkunç bir talihsizlik sonucuydu."</p>

  <p>Yargıç Wargrave sert bir sesle sordu.</p>

  <p>"Onlar için mi, yoksa sizin için mi?"</p>

  <p>"Ben talihsizliğin kendim için olduğunu düşünüyordum. Ama, siz haklısınız galiba. Asıl talihsizlik onlarınkiydi. Tabii olay bir kazadan başka bir şey değildi. Evlerin birinden ani olarak yola fırladılar. Bu yüzden bir yıl ehliyetimi elimden aldılar."</p>

  <p>Dr. Armstrong babacan bir tavırla.</p>

  <p>"Sürat her zaman için tehlikelidir. Herkes için tehlikeli. Sizin gibi gençler toplum için korkunç bir tehlike haline geldiler," dedi.</p>

  <p>Anthony omuzlarını silkerek yanıt verdi.</p>

  <p>"Böyle söylüyorsunuz, ama İngiltere'nin yolları da çok kötü durumda. Kazalarda bunun da önemli rolü oluyor tabii."</p>

  <p>Çevresine bakındı. Boşalan içki kadehini arıyordu. Kadehi masanın üzerinden alarak içkilerin bulunduğu servis masasının yanına gitti ve bardağını doldurmaya başladı. Bir taraftan da omuzunun üzerinden, odadakilere,</p>

  <p>"Her neyse, olayda benim suçum yoktu. Kaza oldu. Her gün oluyor böyle şeyler," diyordu.</p>

  <h3 id="sigil_toc_id_24">III</h3>

  <p>Uşak Rogers kuruyan dudaklarını dili ile ıslatmaya çalışıyor, bir yandan da ellerini ovuşturuyordu. Alçak ve boğuk bir sesle konuşmaya başladı.</p>

  <p>"Ben de birkaç söz söyleyebilir miyim, efendim?"</p>

  <p>Lombard yanıt verdi: "Tabii, Rogers."</p>

  <p>Rogers kuruyan dudaklarını diliyle bir daha ıslattı, hafifçe öksürdü.</p>

  <p>"Plakta benden, karımdan ve Bayan Brady'den söz edildi, efendim. Söylenilenlerin bir kelimesi bile doğru değil. Karım ve ben Bayan Brady ölünceye kadar yanındaydık. Sağlığı hep bozuktu. Onun yanında çalışmaya başladığımız zaman da öyleydi, efendim. O gece fırtına vardı. Bayan Brady'ye yeni bir kriz geldiği gece telefon da bozulmuştu. Onun için doktor çağıramadık. Doktora haber vermek için yürüyerek gitmek zorunda kaldım. Ama, vaktinde yetişemedik. Onu çok severdik. Bunu herkes bilir. Onun ölümünde bizim aleyhimize tek söz söylenmedi. Hiç kimse bizi suçlu bulmadı."</p>

  <p>Lombard karşısındaki adamın endişe içinde olduğunu gösteren yüzüne düşünceli düşünceli baktı. Ağzı kurumuş, dudakları adeta çatlamıştı, bakışları endişeliydi. Sonra adamın elinden düşen kahve fincanını hatırladı. Ama düşündüklerini söylemeyerek, sadece "Yaa, öyle mi?" dedi.</p>

  <p>Blore konuşmaya başlamıştı. Soğuk ve resmi bir tavır takınmıştı.</p>

  <p>"Yine de, bu ölümden epey çıkar sağladınız, değil mi?"</p>

  <p>Rogers kendini toparlayarak, "Evet efendim," dedi. "Ona bağlılıkla uzun yıllar hizmet ettiğimiz için Bayan Brady bize ufak bir miras bırakmıştı. Neden olmasın? Çok iyi bir hanımefendiydi."</p>

  <p>Lombard söze karşıtı.</p>

  <p>"Siz hakkınızdaki suçlamaya ne dersiniz, Bay Blore?"</p>

  <p>"Ne suçlaması?"</p>

  <p>"Unuttunuz mu? Plaktaki listede sizin adınız da var."</p>

  <p>Blore kızardı.</p>

  <p>"Landor'u mu kastediyorsunuz? O olay bir banka soygunuyla ilgilidir. Londra'da Ticaret Bankası soyulmuştu."</p>

  <p>Wargrave, "O soygun olayını hatırlıyorum," dedi. "Davaya ben bakmadım, ama çok iyi hatırlıyorum. Siz o davada tanıklık eden polis memuruydunuz, değil mi?"</p>

  <p>Blore yanıt verdi:</p>

  <p>"Evet, efendim."</p>

  <p>"Landor ömür boyu hapse mahkûm oldu ve bir yıl sonra da Dartmoor Hapishanesinde öldü. Narin yapılı bir adamdı. Hapishane yaşamına dayanamadı galiba."</p>

  <p>Blore, "Sahtekârın biriydi," dedi. "Gece bekçisini bayıltan da oydu. Bütün kanıtlar aleyhineydi."</p>

  <p>Wargrave ağır ağır, sözcüklerin üzerine basarak konuştu:</p>

  <p>"Hatırladığıma göre, o davadan sonra terfi etmiştiniz."</p>

  <p>"Evet, terfi ettirildim. Görevimi başarıyla yapmıştım."</p>

  <p>Lombard yüksek sesle gülmeye başladı. Kahkahası odayı çınlatıyordu.</p>

  <p>"Görevini seven ve yasalara saygı gösteren bütün insanlar da burada toplanmış galiba. Benim dışımda tabii. Gelelim size, doktor. Sizin mesleki hatanız ne? Yasadışı küçük bir ameliyat falan mı?"</p>

  <p>Emily Brent, Lombard'a tiksintiyle bakarak ondan mümkün olduğu kadar uzağa gitti. Kendisine son derece hakim bir adam olduğu anlaşılan Dr. Armstrong ise gülümseyerek başını salladı.</p>

  <p>"Ben olayı bir türlü hatırlayamadım. Sözü geçen ad bana tamamen yabancı. Neydi o ad?.. Clees mi? Close mu?.. Ben bu adda bir hasta hatırlamıyorum. Böyle bir kimsenin ölümü ile de hiçbir ilişiğim yok. Olay benim için tamamen yabancı. Tabii, aradan epey zaman geçti. Belki de hastanede yapmış olduğum ameliyatlardan biri olabilir. Bazı hastalar hastaneye son dakikada getirilir. Sonra da hasta ölünce, ailesi suçu doktorlarda arar."</p>

  <p>Başını, çaresizliğini belirten bir hareketle salladı. Sustu.</p>

  <p>Düşünmeye başlamıştı. O geceyi düşünüyordu.</p>

  <p>Sebep, sarhoşluktu. Hasta o yüzden ölmüştü... Sarhoştu o akşam. Zaten daha ameliyathaneye girmeden sinirleri bozulmuştu... Elleri titriyordu. Hastayı göz göre göre öldürmüştü. Zavallı kadın. Eğer o gece sarhoş olmasaydı, şimdi hayatta olacaktı belki. O kadar da kolay bir ameliyattı ki. Aradan bunca yıl geçtiği halde, bu iş nasıl ortaya çıkmıştı?..</p>

  <h3 id="sigil_toc_id_25">IV</h3>

  <p>Odada derin bir sessizlik vardı. Herkes Emily Brent'e bakıyordu. Kimi belli etmemeye çalışarak, kimi de doğrudan doğruya. Bayan Emily, herkesin kendisine baktığını farkedene kadar birkaç dakika geçti.</p>

  <p>Kaşlarını dar alnının yarısına kadar kaldırarak konuştu:</p>

  <p>"Eğer benim de bir şeyler anlatmamı bekliyorsanız boşuna vakit kaybediyorsunuz. Çünkü benim söyleyecek bir şeyim yok."</p>

  <p>Yargıç, "Hiçbir şey söylemeyecek misiniz, Bayan Brent?" diye sordu.</p>

  <p>"Hiçbir şey."</p>

  <p>Bayan Brent'in ince dudakları büzülmüş, ağzı sımsıkı kapanmıştı.</p>

  <p>Yargıç tatlı bir sesle, "Savunma hakkınızı sonraya mı bırakacaksınız?" diye sordu.</p>

  <p>Emily Brent soğuk bir sesle yanıt verdi:</p>

  <p>"Savunma diye bir şey sözkonusu değil. Ben her zaman vicdanımın emrettiği biçimde davranmış bir insanım. Kendimi temize çıkarmak ihtiyacı duyduğum hiçbir olay anımsamıyorum."</p>

  <p>Yargıç bir iki kez hafifçe öksürdü, sonra, "Soruşturmamızın birinci bölümü burada bitti," dedi. "Şimdi Rogers, bizlerden, sen ve karından başka adada kim var?"</p>

  <p>"Hiç kimse efendim! Hiç kimse!"</p>

  <p>"Bundan eminsin, değil mi?"</p>

  <p>"Eminim, efendim."</p>

  <p>"Meçhul ev sahibimizin bizi buraya hangi amaçla topladığı konusunda henüz tam bir fikrim yok. Ama bu adam kim olursa olsun, aklı başında biri değil."</p>

  <p>"Tehlikeli de olabilir. Bence bir an önce burayı terketmek hepimiz için daha hayırlı. Hatta hemen bu gece bu adayı terketmeliyiz."</p>

  <p>Rogers, "Affedersiniz efendim," diye yargıcın sözünü kesti. "Adada sandal yok ki."</p>

  <p>"Nasıl olur?"</p>

  <p>"Öyle efendim."</p>

  <p>"Peki, sahille nasıl bağlantı kuruyorsunuz?"</p>

  <p>"Fred Narracott aracılığıyla. Her sabah buraya gelir. Sütü, ekmeği ve postayı getirir. Siparişleri de alır."</p>

  <p>"O halde adayı terketmek için yarına kadar beklemekten başka çaremiz yok."</p>

  <p>Odadakiler, yargıcın bu kararını koro halinde onayladılar. Karara sadece Anthony Marston karşı çıkmıştı.</p>

  <p>Marston, "Bence adadan gitmeden önce bu esrarı çözmemiz gerek," dedi. "Her şey bir cinayet romanı gibi. Çok eğlenirdik esararı çözmeye çalışsak."</p>

  <p>Yargıç soğuk bir sesle, "Benim yaşımda bir adam sizin eğlence dediğiniz şeylerden pek hoşlanmaz, delikanlı," diye yanıt verdi.</p>

  <p>Anthony gülümsedi, "Yasalar çerçevesinde yaşamak hayli sıkıcı. Ben heyecan arıyorum. O kadar."</p>

  <p>Sonra masanın üzerinde duran kadehini alarak içindeki viskiyi bir yudumda dikti.</p>

  <p>İçkiyi çok çabuk içmişti galiba. Öksürdü... Boğulurcasına bir daha öksürdü. Soluk almaya çalışır gibi bir hali vardı. Yüzü kızardı, koltuktan aşağıya kaydı. Elindeki kadeh yere düştü. İki eli boğazında olduğu halde yerde kaskatı kaldı.</p>
</body>
</html>
