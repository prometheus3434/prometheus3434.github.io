<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>On İkinci Bölüm<br /></h1>

  <h3 id="sigil_toc_id_70">I</h3>

  <p>"İçimizden biri!... İçimizden biri!... İçimizden biri!..."</p>

  <p>Bu iki sözcük her birinin karmakarışık beyinlerinde saatlerden beri çın çın ötmekteydi.</p>

  <p>Beş kişi!.. Korku içinde beş kişi! Birbirlerini dikkatle izleyen ve sinirlerinin bozulduğunu saklamaya gerek görmeyen beş kişi!..</p>

  <p>Artık nezaketi bir yana bırakmışlardı. Kendilerini korumak için birbirlerine garip bir biçimde kenetlenmiş beş düşmandılar sanki.</p>

  <p>Hepsi insanlıktan çıkmıştı artık. Gittikçe canavarlaşmaktaydılar. Wargrave ihtiyar ve vahşi bir kaplumbağa gibi kabuğuna çekilmiş, hareketsiz oturuyordu, ama gözleri her an tetikteydi. Başı omuzlarının arasına gömülmüş, boynu kaybolmuştu. Eski polis müfettişi Blore perişan bir haldeydi. Sessiz yürüyüşü bir timsahın sürünmesini andırıyordu. Gözleri kanlanmıştı. Bakışları her zamankinden daha donuk ve anlamsızdı. Sahilde yatmış, avını gözleyen bir timsahtı sanki. Philip ise kendini kaybedeceğine, toparlanmış görünüyordu. Kulakları, en hafif bir sesi işitmeye hazırdı. Adımları eskisinden daha hafifleşmiş ve hızlanmıştı. Uzun sivri dişlerini göstererek sık sık sırıtıyordu.</p>

  <p>Vera Claythorne çok sessizdi. Zamanının büyük bölümünü arkası duvara dayalı bir koltukta geçirmekteydi. Gözleri sanki boşluğa bakıyordu. Sersemlemiş gibiydi. Başını odanın camına çarparak düşen ve yerde yarı baygın yatan bir kuşa benziyordu.</p>

  <p>Armstrong da acınacak haldeydi. Elleri titriyordu. Sigara üstüne sigara yakmaktaydı. İçinde bulundukları durumun en çok onu etkilediği belliydi. Bir süre sinirli sinirli odada dolaştıktan sonra konuşmaya başladı.</p>

  <p>"Hiçbir şey yapmadan burada oturacak mıyız böyle? Bir şeyler yapmalıyız. Yapılabilecek bir şey mutlaka vardır. Eğer ateş yak..."</p>

  <p>Blore ağır ağır, "Bu havada mı?" diye sordu.</p>

  <p>Yağmur yeniden yağmaya başlamıştı. Rüzgâr da hızını arttırmıştı. Yağmur damlalarının ve rüzgârın sesi onları deli etmek üzereydi. Önceden aldıkları bir karara göre odadan sadece bir kişi dışarıya çıkabiliyordu. Diğer dördü onu oturma odasında bekliyorlardı.</p>

  <p>Lombard oldukça sakin bir sesle konuştu.</p>

  <p>"Bu sadece bir zaman sorunu! Hava açacak. O zaman bir şeyler yapabiliriz. İşaret vermek, ateş yakmak, sal yapmak gibi bir şey."</p>

  <p>Armstrong ani bir kahkahayla Lombard'ın sözünü kesti.</p>

  <p>"Demek zaman meselesi?.. Zaman ha? Zamanımız yok ki! Hepimiz öleceğiz burada..."</p>

  <p>Wargrave madeni sesiyle söze karıştı;</p>

  <p>"Dikkatli olursak sağ kalabiliriz. Çok dikkatli olmamız gerek..."</p>

  <p>Öğle yemeği sessiz sedasız yendi. Beş kişi birlikte mutfağa gittiler ve kilerde büyük bir konserve stoku buldular. Bir kutu dil ve iki kutu sebze konservesini açtılar, yemeklerini mutfak masasında, ayakta yediler. Sonra hep birlikte oturma odasına döndüler.</p>

  <p>Saat beşi vurduğu zaman hepsi yerlerinden sıçradılar.</p>

  <p>Vera, "Çay isteyen var mı?" diye sordu.</p>

  <p>Kısa bir sessizlik oldu.</p>

  <p>Blore, "Ben bir fincan içerim," dedi.</p>

  <p>Vera, "Gidip çayı hazırlarım, siz burada oturun," diyerek ayağa kalktı.</p>

  <p>Yargıç Wargrave'in sesi duyuldu.</p>

  <p>"Küçükhanım, sanırım hepimiz gelip çayın hazırlanışını görmek isteyeceğiz."</p>

  <p>Vera hayretle yargıca baktı. Sonra sinirli bir kahkaha attı.</p>

  <p>"Tabii, hep birlikte gidelim mutfağa."</p>

  <p>Beşi birden mutfağa gittiler. Hazırlanan çayı yalnızca Vera ve Blore içtiler. Ötekiler yeni bir şişe açarak viski içtiler.</p>

  <p>Yargıç viskisini yudumlarken gülümseyerek, "Çok dikkatli olmamız gerek," dedi. "Çok dikkatli!.."</p>

  <p>Sonra oturma odasına döndüler. Yaz olduğu halde ortalık erkenden kararmıştı. Lombard elektriği yakmak için düğmeyi çevirdi, ama cereyan yoktu.</p>

  <p>Sonra, "Elbette," dedi. "Rogers olmadığı için kimsenin aklına elektrik motorunu çalıştırmak gelmedi bütün gün."</p>

  <p>Lombard telaşla, "Gidip motoru çalıştıralım," dedi.</p>

  <p>Yargıç, "Büfenin üzerinde birkaç mum var. Bu gece onları kullanalım daha iyi," dedi.</p>

  <p>Lombard yemek odasına gitti. Dördü, birbirlerini dikkatle süzerek onu beklediler. Lombard bir elinde bir kutu mum, öbür elinde de bir yığın tabakla geri geldi. Beş mum yakılarak odanın çeşitli yerlerine konuldu. Saat altıya çeyrek vardı.</p>

  <h3 id="sigil_toc_id_71">II</h3>

  <p>Saat altıyı yirmi geçe, Vera artık orada oturmaya dayanamayacağını hissetti. Odasına çıkıp ağrıyan başını ve zonklayan şakaklarını soğuk suyla yıkamak istiyordu.</p>

  <p>Ayağa kalkarak kapıya doğru yürüdü. Sonra elektrik olmadığını hatırlayarak geri döndü, masanın üzerindeki kutudan bir mum aldı. Mumu yaktı. Elindeki tabağa birkaç damla mum damlattıktan sonra mumu tabağa iyice oturttu. Odadan çıktı ve arkasından kapıyı kapayarak dört erkeği baş başa bıraktı. Merdivenleri çıkarak koridoru geçti, odasına geldi.</p>

  <p>Kapıyı açtığında birden durdu.</p>

  <p>Burnuna garip bir koku çarpmıştı.</p>

  <p>Deniz... Deniz kokusu.. St. Tredennick'teki deniz kokusu.</p>

  <p>Yanılmış olamazdı. Tabii, adada da deniz kokusu vardı. Ama bu koku başkaydı!.. Nerede olsa tanırdı bu kokuyu. O gün deniz kenarındaki kokuydu bu!... Denizin çekilmesiyle kayaların üzerinde güneşte kurumakta olan yosunların kokusu!..</p>

  <p>"Kayalara kadar yüzebilir miyim, Bayan Claythorne?"</p>

  <p>"Neden yüzemezmişim?.."</p>

  <p>Küçük baş belası! Eğer o olmasaydı, Hugo zengin olacaktı... O zaman da evlenebileceklerdi...</p>

  <p>Hugo! Evet!.. Evet... Hugo buralardaydı, yanındaydı!.. Hayır!.. Odada bekliyordu onu!.. İçeri doğru bir adım attı. Açık pencereden gelen rüzgâr elindeki mumu söndürdü...</p>

  <p>Karanlık içini ürpertti... "Aptallık etme," diye kendi kendine cesaret vermeye çalıştı. "Korkulacak bir şey yok. Hepsi aşağıda. Dördü de aşağıda. Oda boş... Kimse yok odada. Hayal görmeye başladın kızım."</p>

  <p>Ama bu koku... St. Tredennick sahilindeki koku... Hayal değildi ya bu. Gerçekti.</p>

  <p>Hem odada da biri vardı... Bir çıtırtı duymuştu... Duyduğundan emindi...</p>

  <p>O sırada, boğazına kaygan ve ıslak bir el dokundu... Deniz kokan ıslak bir el...</p>

  <h3 id="sigil_toc_id_72">III</h3>

  <p>Vera korkunç bir çığlık attı. Sonra çığlıkları birbirini izledi. Çaresizlik içinde yardım isteyen vahşi çığlıklardı bunlar.</p>

  <p>Alt katta devrilen sandalyenin, hızla açılan kapının ve koşan adamların seslerini duymadı bile. Sadece içinde bulunduğu dehşetin farkındaydı.</p>

  <p>Sonra ışıkları ve odanın içine dolan insanları gördü.</p>

  <p>Titreyerek onlara doğru bir adım attı ve bayıldı.</p>

  <p>Onu ayıltmaya uğraşanların yanaklarına vurdukları tokatların, bileklerini ve boynunu ovan ellerin farkında bile değildi.</p>

  <p>Birden, "Tanrım şuna bakın!" diyen bir sesle kendine geldi. Gözlerini açtı, başını kaldırdı ve ellerinde mumlar olan adamların kendisine bakmakta olduğunu gördü.</p>

  <p>Odanın tavanından, kapıya yakın bir yerde kalın bir yosun demeti sarkıyordu. Karanlıkta boynuna dolanan şey oydu demek! Denizden çıkarak boğazını sıkıp canını almaya çalıştığını sandığı boğulmuş çocuğun ıslak eli buydu demek.</p>

  <p>Sinirli kahkahalar atmaya başladı.</p>

  <p>"Yosunmuş... Sadece yosun... Demek koku da ondan geliyormuş..."</p>

  <p>Sonra yeniden baygınlık geldi, sanki bir denizin dalgalarına kapılıp kendinden geçti. Ardından yine birtakım eller boynunu ve bileklerini ovarak onu tokatlamaya başladı.</p>

  <p>Aradan sanki yüzyıllar geçmişti. Kadehi dudaklarına bastırarak biri ona bir şey içirmeye çalışıyordu. Konyağın kokusu genzini yaktı.</p>

  <p>İçkiyi yudumlamak üzereyken beyninde tehlike çanları çalmaya başladı. Kadehi iterek oturdu.</p>

  <p>Sert bir sesle sordu.</p>

  <p>"Kim getirdi bu içkiyi?"</p>

  <p>Blore'un sesi yanıt verdi.</p>

  <p>"Ben getirdim."</p>

  <p>Vera haykırdı.</p>

  <p>"İçmem bunu!"</p>

  <p>Kısa bir sessizlik oldu. Sonra Lombard güldü.</p>

  <p>"Aferin Vera, korkudan çılgına dönmüş bir haldeyken bile aklın başında. Aşağıdan sana kapalı bir şişe getireyim."</p>

  <p>Vera titrek bir sesle konuştu.</p>

  <p>"İyiyim artık. Bir bardak su yeter."</p>

  <p>Ayağa kalkmaya çalışırken genç kıza Armstrong yardım etti. Sallanarak odasındaki masaya doğru gitti. Oradaki sürahiden bir bardağa biraz su koyup içti.</p>

  <p>Blore, "Konyakta bir şey yoktu," dedi.</p>

  <p>Armstrong sordu. "Nereden biliyorsun?"</p>

  <p>Blore kızgın bir sesle yanıt verdi.</p>

  <p>"İçine zehir falan koymadım."</p>

  <p>"Sen zehir koydun demek istemedim. Sen koymuş olabileceğin gibi, başka biri de bu fırsattan yararlanmak istemiş olabilir."</p>

  <p>Lombard sessiz adımlarla odaya girmişti.</p>

  <p>Elinde açılmamış bir şişe konyak ve bir şişe açacağı vardı.</p>

  <p>Şişeyi Vera'nın burnunun dibine kadar yaklaştırdı.</p>

  <p>"Bak kızım, mühürü falan sapasağlam şişenin!" dedi ve şişenin mühürünü kopardıktan sonra tirbuşonla mantarı çıkarmaya çalışırken, "Bereket versin U.N. Owen oldukça bol içki stok etmiş, çok düşünceli adammış doğrusu," dedi.</p>

  <p>Vera vahşi bir ürperme geçirdi.</p>

  <p>Philip içki doldururken kadehi Armstrong tutuyordu.</p>

  <p>"Bunu içseniz fena olmaz, Bayan Claythorne, kötü bir şok geçirdiniz."</p>

  <p>Vera kadehten birkaç yudum alınca yüzüne biraz renk geldi.</p>

  <p>Philip Lombard gülerek, "İşte bir cinayet, katilin planına uygun olarak başarıyla son bulmadı," dedi.</p>

  <p>Vera fısıltıya benzeyen bir sesle sordu.</p>

  <p>"Yani... Yani sizce bu beni öldürmek için hazırlanmış bir plan mıydı?"</p>

  <p>Lombard başını salladı.</p>

  <p>"Bunu hazırlayan herhalde sizi korkutarak öldürmeyi düşünmüştü. Bu durumda bazı kimseler korkudan ölebilir. Değil mi doktor?"</p>

  <p>Armstrong düşünceli bir sesle yanıt verdi.</p>

  <p>"Hımm, bir tahminde bulunmak güç. Kalbi zayıf olmayan genç ve sağlıklı biri için pek mümkün değil."</p>

  <p>Sonra Blore'un getirdiği konyak kadehini eline aldı. Parmağını içkiye batırarak dilinin ucuna dokundurdu. Yüzünün ifadesinde bir değişiklik olmadı.</p>

  <p>"Tadında bir anormallik yok," dedi.</p>

  <p>Blore kızararak bir adım ileri çıktı.</p>

  <p>"Eğer içkiye bir şey koyduğumu söylemek istiyorsan kalın kafanı kırarım senin!"</p>

  <p>İçtiği konyakla biraz daha kendine gelmiş olan Vera söze karıştı.</p>

  <p>"Yargıç nerede?"</p>

  <p>Üç erkek birbirlerine baktılar.</p>

  <p>"Acayip... Onun da bizimle birlikte yukarıya koştuğunu sanıyordum."</p>

  <p>"Ben de öyle... Doktor sen merdivenleri benim arkamdan çıktın. Yargıcı gördün mü?" diye sordu Blore.</p>

  <p>Armstrong, "Ben peşimden geldiğini sanıyordum," dedi.</p>

  <p>"Tabii, ihtiyar olduğu için yavaş çıktığını düşünmüştüm."</p>

  <p>Tekrar bakıştılar.</p>

  <p>Lombard, "Çok garip..." derken, Blore, "Onu aramamız gerek!" diye haykırdı. Önde Blore, en arkada da Vera olmak üzere odadan fırladılar. Alt kata indikleri sırada Armstrong omzunun üzerinden konuşuyordu.</p>

  <p>"Belki de oturma odasında kalmıştır."</p>

  <p>"Wargrave! Wargrave! Wargrave! Neredesin?"</p>

  <p>Yanıt yoktu. Ev yağmur damlalarının cama vurmasından çıkan ses dışında ölüm sessizliğine gömülmüştü. Oturma odasının kapısına geldiklerinde en önde olan Armstrong donup kaldı. Arkasından gelenler onun omzunun üzerinden içeri baktılar.</p>

  <p>Biri bir çığlık attı.</p>

  <p>Wargrave uzun arkalıklı koltukta oturuyordu, iki tarafında birer mum yanmaktaydı. Ama bakanları dehşete düşüren şey, kırmızı benekli bir cübbeye bürünmüş olması ve başında da bir yargıç peruğu bulunmasıydı...</p>

  <p>Dr. Armstrong adama doğru ilerledi. Eğilerek yargıcın suratına baktı. Sonra başındaki peruğu ağır ağır kaldırdı. Yargıcın başı arkaya düştü. Tam alnında kırmızı, büyük bir leke görülüyordu.</p>

  <p>Dr. Armstrong cansız eli kaldırarak nabzı yokladı. Sonra ötekilere döndü. Konuşurken sesi anlamsız ve ölgündü. Sanki uzaklara seslenir gibiydi.</p>

  <p>"Tabancayla vurularak öldürülmüş!.."</p>

  <p>Blore, "Tanrım... Tabanca!" dedi.</p>

  <p>Doktor aynı ölgün sesle konuşmaya devam etti.</p>

  <p>"Başından vurulmuş!.. Derhal ölmüş!"</p>

  <p>Vera peruğa bakarak titrek bir sesle bağırdı.</p>

  <p>"Bayan Brent'in kaybolan gri yünü..."</p>

  <p>Blore, "Cübbe de banyodan kaybolan perde..." dedi.</p>

  <p>Vera fısıldadı.</p>

  <p>"Demek bunun için ortadan kaybolmuştu!"</p>

  <p>Philip Lombard gülmeye başladı. Çılgınca kahkahalar atıyordu.</p>

  <p>"Beş küçük zenci mahkemeye gitti. Biri mahkûm oldu, kaldı dört. Kanlı yargıç Wargrave'in sonu da böylece gelmiş oldu. Artık kimseyi ölüme mahkûm edemeyecek. Başına kara takkesini giyemeyecek. İşte son kez mahkemede, yargıç kürsüsünde oturuyor. Artık jüriyi etkileyerek hiçbir masumu ölüme gönderemeyecek. Edward Seton burada olsa ne kadar gülerdi. Tanrım, ne kadar gülerdi zavallı!"</p>

  <p>Lombard'ın kendinden geçerek söylediği sözler ötekileri korkutmuştu.</p>

  <p>Vera bağırdı.</p>

  <p>"Daha bu sabah katilin o olduğunu söylüyordun."</p>

  <p>Philip Lombard'ın yüzü değişti... Kaşları çatıldı.</p>

  <p>"Biliyorum... Öyle söyledim... Demek yanılmışım. İçimizden birisinin daha, masum olduğu meydana çıktı... Ama çok geç!"</p>
</body>
</html>
