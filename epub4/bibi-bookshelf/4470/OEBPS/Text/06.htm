<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>Altıncı Bölüm</h1>

  <h3 id="sigil_toc_id_36">I</h3>

  <p>Kahvaltıdan sonra Emily Brent, Vera Claythorne'a tepeye çıkarak motorun gelip gelmediğine bakmayı önermişti. Vera da bu öneriyi sevinerek kabul etmişti.</p>

  <p>Rüzgâr sertleşmiş, denizde beyaz köpükler belirmeye başlamıştı. Çevreden ne balıkçı teknesi, ne de motor görünüyordu.</p>

  <p>Emily Brent, "Dün bizi buraya getiren adam, güvenilir birine benziyordu. Bu sabah bu kadar geç kalması çok tuhaf doğrusu," dedi.</p>

  <p>Vera yanıt vermedi. Yavaş yavaş üzerine çökmekte olan panik duygusuna karşı koymaya çalışıyordu. Kendi kendine, "Soğukkanlılığını korumalısın. Sen böyle değildin. Sinirlerin çok sağlamdı," diyordu.</p>

  <p>Emily Brent'e ancak birkaç dakika sonra yanıt verebildi.</p>

  <p>"Bir an önce gelse bari... Ben bir an önce buradan gitmek istiyorum."</p>

  <p>"Herkes buradan bir an önce uzaklaşmak istiyor."</p>

  <p>"Çok garip bir durum. Her şey öyle anlamsız ki..."</p>

  <p>Yanındaki yaşlı kadın kuru bir sesle konuştu.</p>

  <p>"Kendi kendime böyle bir şeye kanıp da buralara geldiğim için çok kızıyorum, iyi incelenince, aldığım mektupta bir tuhaflık olduğu kolayca anlaşılıyor. Ama, o zaman kuşkulanmamıştım. Hem de hiç."</p>

  <p>Vera mırıldandı, "Ben de öyle."</p>

  <p>Emily Brent, "İnsan bazen çok kolay kanıyor," dedi.</p>

  <p>"Kahvaltı sofrasında söylediğiniz gibi mi düşünüyorsunuz gerçekten?"</p>

  <p>"Biraz daha açık konuş, yavrum. Ne demek istiyorsun?"</p>

  <p>"Rogers ile karısı yaşlı hanımlarını öldürmüş olabilirler mi?"</p>

  <p>Emily Brent bir süre denizi seyrederek düşündükten sonra yanıt verdi:</p>

  <p>"Bundan eminim. Siz ne düşünüyorsunuz?"</p>

  <p>"Ne düşüneceğimi bilemiyorum."</p>

  <p>"Her şey benim düşüncemi doğruluyor. Kadının bayılışı... Adamın kahve fincanını elinden düşürüşü... Hatırlıyor musunuz? Sonra olayı anlatışı... Anlattıkları bana pek doğru gibi gelmedi. Evet, korkarım bu işi onlar yaptılar."</p>

  <p>"Ya kadının hali?... Kendi gölgesinden korkar gibi bir hali vardı."</p>

  <p>Emily Brent mırıldandı:</p>

  <p>"Çocukluğumda yatak odamda, çerçeve içinde asılı bir sözü hatırladım. (Günahın seni daima izler bunu unutma.) Çok doğru sözmüş. Günahları insanı nereye gitse izliyor."</p>

  <p>"Ötekiler?.. Ya ötekiler?"</p>

  <p>"Anlayamadım."</p>

  <p>"Ya öbür suçlamalar. Onlar doğru değildi ki. Eğer Rogers'ler hakkındaki suçlama doğruysa..."</p>

  <p>Durdu. Sözün sonunu getirecek gücü kalmamış gibiydi.</p>

  <p>"Şimdi ne demek istediğini anlıyorum yavrum. Evet, örnekse Bay Lombard yirmi kişiyi ölüme terkedip kaçtığını kabul ediyor."</p>

  <p>"Ama terkettikleri zenciymiş."</p>

  <p>Emily Brent sert bir sesle Vera'nın sözünü kesti.</p>

  <p>"Derisi ne renk olursa olsun herkes insandır. Bütün insanlar kardeştir."</p>

  <p>"Zenci kardeşlerimiz... İçimden kahkaha atmak geliyor. Sinirlerim iyice bozulmuş. Kendimde değilim..."</p>

  <p>Emily Brent konuşmasını sürdürüyordu.</p>

  <p>"Tabii, suçlamaların bazısı uydurma ve saçmaydı. Sözgelimi yargıç hakkındaki. O sadece görevini yapıyordu. Eski polis müfettişi hakkındaki de. Benim hakkımdaki suçlama da..."</p>

  <p>Bir ara durdu, sonra yeniden konuşmaya başladı.</p>

  <p>"Durumu gözönüne alarak dün akşam bir şeyler söylememem gerekiyordu. Erkeklerin içinde konuşulacak bir konu değildi çünkü."</p>

  <p>Vera merakla dinliyordu. Bayan Brent devam etti:</p>

  <p>"Beatrice Taylor benim yanımda çalışıyordu. İyi bir kız değildi. Bunu çok geç farkettim. Hakkında yanlış hüküm vermiş ve aldanmıştım başlangıçta. Çok terbiyeli, temiz ve çalışkandı. Ondan çok memnundum. Ama bütün hareketleri sahteymiş. Meğer hafifmeşrep bir kızmış. Ancak başına o 'Kaza' dedikleri şey geldikten sonra bunu anlayabildim."</p>

  <p>Vera, "Sonra ne oldu?" diye sordu.</p>

  <p>"Onu, bir saat bile çatımın altında tutmadım. Kimse namussuzluğu hoşgördüğümü söyleyemezdi."</p>

  <p>Vera daha alçak sesle sordu:</p>

  <p>"Sonra ne oldu... Ne oldu kıza?"</p>

  <p>"Zavallı, büyük günahı yetişmiyormuş gibi, ikinci bir günah daha işledi. İntihar etti."</p>

  <p>Vera Claythorne, Emily Brent'in sakin yüzünü bir an seyrettikten sonra, "Onun intihar ettiğini öğrenince siz ne yaptınız?" diye sordu. "Üzülmediniz mi? Kendinizi suçlu bulmadınız mı?"</p>

  <p>Emily Brent dikleşerek yanıt verdi:</p>

  <p>"Ben mi? Bu olayda benim hiç suçum yok ki."</p>

  <p>"Ya sizin sert davranışınız onu buna zorladıysa?"</p>

  <p>"Kendi günahıydı onu intihara sürükleyen. Namuslu bir genç kız gibi davransaydı bunların hiçbiri olmazdı."</p>

  <p>Gözlerini Vera'nın gözlerine dikmişti. Bakışlarında üzüntü ve pişmanlık belirtisi görünmüyordu. Zalim ve bencil gözlerdi bunlar. Zenci Adasının tek tepesinin doruğunda erdem heykeli gibi dimdik oturan bu zalim ve bendi kadın, Vera'ya artık hiç de anlamsız gelmiyordu.</p>

  <p>Karşısındaki kadın artık anlamsız değil, korkunçtu.</p>

  <h3 id="sigil_toc_id_37">II</h3>

  <p>Dr. Armstrong yemek salonundan çıkıp yeniden terasa döndü.</p>

  <p>Yargıç bir hasır koltuğa oturmuş, denizi seyrediyordu.</p>

  <p>Lombard ile Blore ise sol tarafta hiç konuşmadan sigara içiyorlardı. Doktor bir an durakladı. Sonunda bakışları Wargrave'in üzerinde durdu. Biriyle durumu tartışmak istiyordu. Yargıç mantıklı bir insandı, ama oldukça yaşlıydı. Armstrong bu iş için genç ve hareketli birine ihtiyaç olduğu kanısındaydı.</p>

  <p>Sonunda kararını verdi.</p>

  <p>"Bay Lombard, sizinle bir dakika konuşabilir miyim?"</p>

  <p>Philip, "Tabii," diye yanıt vererek hemen ona doğru yürüdü.</p>

  <p>İkisi terastan ayrılıp yamaçtan aşağı, denize doğru yürümeye başladılar. Seslerinin ötekiler tarafından duyulamayacağı kadar uzaklaştıktan sonra Armstrong konuştu.</p>

  <p>"Bir konuda fikrinizi almak istedim."</p>

  <p>Lombard kaşlarını kaldırarak, "Benim hiç tıp bilgim yok ki," dedi.</p>

  <p>"Hayır, hayır. Sizinle durumumuz hakkında konuşmak istiyorum."</p>

  <p>"Haa, o başka."</p>

  <p>"Şu kadın hakkında ne düşünüyorsunuz? Blore'un varsayımını kabul ediyor musunuz?"</p>

  <p>Philip sigarasından derin bir nefes çektikten sonra, "Oldukça akılcı bir varsayım," dedi.</p>

  <p>Armstrong'un içi rahatlamıştı. Lombard kafası işleyen bir adamdı.</p>

  <p>Lombard konuşmasına devam etti.</p>

  <p>"Yani, Bay ve Bayan Rogers'ın vaktiyle hanımlarını öldürdüklerini kabul edersek, ki bunun doğru olmaması için bence neden yok, sizce bu işi nasıl yaptılar? İhtiyar hanımlarını zehirlediler mi dersiniz?"</p>

  <p>Armstrong alçak sesle yanıt verdi:</p>

  <p>"Bundan daha da basit olabilir yaptıkları. Bu sabah Bayan Brady'nin hastalığının ne olduğunu sordum. Rogers'e. Verdiği yanıt durumu epeyce aydınlattı. Fazla tıbbi ayrıntılara girmeden şunu söyleyim ki, her çeşit kalp hastalığında Amylnitrat kullanılır. Kriz geldiği zaman bir Amylnitrat ampulü kırılarak hastaya koklatılır, ilaç vaktinde kullanılmazsa hastanın sonu kötüdür."</p>

  <p>"Bu kadar basit mi?.. Onlar için bayağı kolay bir iş olmuş demek."</p>

  <p>Doktor başını salladı.</p>

  <p>"Evet, hiçbir şey yapmadan. Ne arsenik gibi kolayca ortaya çıkabilecek bir zehir, ne de herhangi bir hareket. Sadece hiçbir şey yapmamakla, yani ilacı vaktinde hastanın burnuna dayamamakla amaçlarına ulaşabilecek durumdaydılar. Rogers ilacı vereceği yerde, yetişemeyeceğini bile bile doktora koştu. Davranışında kuşku uyandıracak bir şey yoktu. Onları kimse cinayetten sorumlu tutamazdı."</p>

  <p>Lombard, "Biri bilse de, aleyhte kanıt bulamazdı," diye ekledi. "Bu durum her şeyi açıklıyor."</p>

  <p>Armstrong endişeli bir sesle, "Anlayamadım," dedi.</p>

  <p>"Zenci Adasının durumunu açıklıyor demek istedim. İşleyenlerin cezalandırılmadıkları bazı suçlar vardır. Bunlardan biri Rogers'lerinki. Öbürü de cinayetini tam anlamıyla yasa çerçevesinde işleyen yargıç Wargrave."</p>

  <p>Armstrong sert bir sesle sordu.</p>

  <p>"Siz bu öyküye inanıyor musunuz?"</p>

  <p>Philip Lombard gülümsedi.</p>

  <p>"Evet, inanıyorum. Wargrave, Edward Seton'u bile bile öldürdü. Kurşunla işlenen bir cinayetten hiç farkı yoktu bunun. Ama bu cinayetinden dolayı hiçbir zaman sorumlu tutulup yargılanamaz. Seton'un suçsuz olduğu ortaya çıkarılsa bile..."</p>

  <p>Armstrong sözü değiştirmek istermiş gibi, "Şu kadının ölümüne dönelim bir dakika," dedi. "Rogers karısını konuşacağından korkarak öldürmüş olabilir. İkinci bir olasılık da, kadının olay ortaya çıktığı zaman başına geleceklerden korkup en kolay kurtuluş yolunu seçmiş olmasıdır."</p>

  <p>"Marston'un ölümü olmasaydı, belki bu olasılığı kabul edebilirdim. On iki saat içinde iki intiharı yutmak biraz güç geliyor bana. Anthony Marston gibi duygusuz ve kuşbeyinli birinin birkaç çocuğu çiğnediği için üzüntüye kapılarak intihar ettiğini ileri sürecek olursanız gülerim. Farzedelim o delikanlı da intihar etti. Zehiri nereden buldu? Benim bildiğim potasyum siyanür öyle herkesin cebinde taşıdığı bir şey değildir."</p>

  <p>Armstrong, "Doğru," diye yanıtladı. "Potasyum siyanür öyle herkesin cebinde taşıyacağı bir şey değildir. Böceklere karşı kullanılmak üzere satın alınmamışsa tabii."</p>

  <p>"Yani amatör bir bahçıvan ya da bir arazi sahibinin cebinde bulunabilir ancak, öyle değil mi? Bu zehirin Marston'un kadehine nasıl girdiği, üzerinde düşünülmesi gereken bir konu. Anthony Marston buraya gelmeden önce intihara karar vererek yanına zehir almamışsa... O zaman..."</p>

  <p>"Evet... O zaman..."</p>

  <p>Philip Lombard gülümseyerek doktora baktı.</p>

  <p>"Neden bana söyletmek istiyorsunuz? Benim düşündüğüm şey sizin de dilinizin ucunda. Anthony Marston öldürüldü... Bunu pekâlâ biliyorsunuz..."</p>

  <h3 id="sigil_toc_id_38">III</h3>

  <p>Dr. Armstrong derin bir soluk aldı.</p>

  <p>"Ya Bayan Rogers?"</p>

  <p>Lombard yavaş bir sesle tekrar konuşmaya başladı.</p>

  <p>"Marston ölmemiş olsa, Bayan Rogers'ın intihar ettiğine kolayca inanabilirdim. Rogers'ın karısını öldürdüğüne de inanabilirdim. Ama bizim her iki ölümü birlikte açıklayacak bir varsayıma ihtiyacımız var."</p>

  <p>"Belki ben yardım edebilirim," diyen Armstrong, Lombard'a Rogers'ın kendisine küçük porselen biblolar hakkında söylediklerini tekrarladı.</p>

  <p>Doktor sözünü bitirdikten sonra Lombard dalgın dalgın mırıldandı.</p>

  <p>"Evet, porselen zenci bibloları... Bunların dün akşam yemekten önce on tane olduklarından ben de eminim. Şimdi sekiz tane olduklarını söylüyorsunuz, değil mi?"</p>

  <p>Yanıt olarak doktorun ağzından şu dizeler döküldü:</p>

  <p>"On küçük Zenci yemeğe gitti,</p>

  <p>"Birinin lokması boğazına tıkandı. Kaldı dokuz,</p>

  <p>"Dokuz küçük Zenci geç vakte kadar oturdu,</p>

  <p>"Sabah biri uyanmadı, kaldı sekiz."</p>

  <p>İki adam birbirlerine baktılar. Lombard karşısındakine sırıtarak elindeki sigarayı fırlatıp attı.</p>

  <p>"Olaylar şu anlamsız şiire çok uyuyor. Anthony Marston soluksuz kalarak ölüyor, Bayan Rogers de yattığı uykudan bir daha uyanmıyor."</p>

  <p>Armstrong, "Yani?" diye sordu.</p>

  <p>"Yani Zenciler demek istiyorum. Yemek masasındaki Zenciler. Bir deli var ortada. Bay Owen, U.N. Owen ya da Meçhul diyebileceğimiz delinin işleri bunlar."</p>

  <p>Dr. Armstrong, "Evet," diyerek içini çekti. "Demek siz de bu kanıdasınız. Ama Rogers adada bizlerden başka kimsenin bulunmadığına yemin ediyor."</p>

  <p>"Rogers ya yalan söylüyor, ya da yanlış biliyor."</p>

  <p>Armstrong başını salladı. "Rogers'ın yalan söylediğini hiç sanmam. Adam çok korktu. Aklını kaçıracak kadar korkmuştu."</p>

  <p>"Bugün motorun geleceği falan yok. Bu da Bay Owen'in bizim için hazırlamış olduğu plana uyuyor... Owen işini bitirinceye kadar bu adaya kimse gelmeyecek."</p>

  <p>Armstrong sarardı. "Bu adam tehlikeli bir manyak olabilir... Bunun ne demek olduğunu biliyor musunuz?"</p>

  <p>Philip Lombard yeniden konuşmaya başladı. Bu kez ses tonu değişmişti.</p>

  <p>"Yalnız Owen'in hesaba katmadığı bir şey var."</p>

  <p>"Nedir o?.."</p>

  <p>"Bu ada hemen hemen çıplak bir kayadan ibaret, U.N. Owen'in uğursuz adasını kısa zamanda karış karış tarayabiliriz."</p>

  <p>"Tehlikeli bir adam olabilir."</p>

  <p>Philip Lombard güldü.</p>

  <p>"Tehlikeli mi? Kafasız bir deliden kim korkar? Bir karşılaşacak olursak kimin tehlikeli olduğunu görürsünüz."</p>

  <p>"Bence Blore'dan da yardım istemeliyiz. Böyle işlerde epey tecrübesi yardır herhalde. Hem kadınlara bir şey söylememek daha iyi. Ötekilere gelince general ukalanın biri. Wargrave de bu işte bize yararı dokunamayacak kadar yaşlı. Bu işi biz üçümüz yapmalıyız."</p>
</body>
</html>
