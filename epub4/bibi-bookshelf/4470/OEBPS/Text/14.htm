<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>On Dördüncü Bölüm</h1>

  <h3 id="sigil_toc_id_78">I</h3>

  <p>Üç kişi mutfakta oturmuş, kahvaltı ediyorlardı.</p>

  <p>Dışarıda güneş bütün görkemiyle parlıyordu. Güzel bir gündü. Fırtına geçmişe karışmıştı.</p>

  <p>Havanın değişmesi adadaki tutsakların zihinlerindeki karanlık düşüncelerin biraz olsun dağılmasını sağlamıştı. Şimdi bir karabasandan uyanmış gibiydiler. Tehlike vardı, ama gün ışığındaydı tehlike artık. Dün dışarıda uğuldayan rüzgârla birlikte, onları çevreleyen korku da gitmişti sanki.</p>

  <p>"Bugün adanın en yüksek yerinden sahile aynayla işaret vermeye çalışacağız. Sahilde dolaşan akıllı çocuklardan biri S.O.S. işaretini anlayıp köye haber verir belki. Gece de ateş yakıp haber vermeye çalışırız. Fakat fazla odun yok adada. Hem görenler burada eğlence var sanıp aldırış etmeyebilirler de," dedi Lombard.</p>

  <p>Vera, "Mutlaka Mors alfabesinden anlayan biri çıkar. O zaman gece olmadan gelip bizi alırlar buradan," dedi.</p>

  <p>"Hava düzeldi, ama deniz hâlâ tamamen sakinleşmedi. Epey dalga var. Yarından önce motorla adaya yanaşabileceklerini pek sanmıyorum."</p>

  <p>"Burada bir gece daha mı kalacağız yani?"</p>

  <p>Lombard omuzlarını kaldırdı.</p>

  <p>"Başa gelen çekilir. Sanırım yirmi dört saat yeter. Tabii, o zamana kadar sağ kalırsak."</p>

  <p>Blore boğazını temizledi, "Kesin bir karara varmamız gerek, bence. Armstrong'a ne oldu?"</p>

  <p>Lombard yanıt verdi.</p>

  <p>"Evet, hiç olmazsa elimizde bir kanıt var. Yemek odasındaki masanın üzerinde sadece üç küçük zenci kalmış. Armstrong dünyasını değiştirdi gibi geliyor bana."</p>

  <p>Vera, "O halde cesedini neden bulamadınız?" diye sordu.</p>

  <p>Blore, "Doğru," diyerek onayladı.</p>

  <p>Lombard başını sallayarak, "Gerçekten çok tuhaf! Ben de bir şey anlayamadım bundan!" diye mırıldandı.</p>

  <p>Blore düşünceli bir sesle, "Belki de cesedi denize atılmıştır," dedi.</p>

  <p>Lombard sert bir sesle karşılık verdi.</p>

  <p>"Kim atmış olabilir onu denize? Sen mi, ben mi? Evin kapısından dışarıya çıktığını gördün. Sonra beni odamda buldun. Dışarıya çıkıp birlikte aradık. Onu öldürüp cesedini denize atabilecek vakit bulmuş olamam ki."</p>

  <p>Blore, "Bilmem," dedi. "Yalnız bir şey biliyorum."</p>

  <p>"Neymiş o?"</p>

  <p>"Tabanca! Yargıcı öldüren senin tabancandı. Ve şimdi tabanca gene sende. Kayıp sanıldığı sırada da sende olmadığını kanıtlayacak hiçbir delil yok."</p>

  <p>"Biraz mantıklı ol, Blore. Hepimiz tepeden tırnağa arandık."</p>

  <p>"Evet, ama tabancayı başka bir yerde saklayıp, aramadan sonra almış olabilirsin pekâlâ."</p>

  <p>"Zavallı kalın kafalım benim, yemin ederim, çalındıktan sonra odamdaki çekmeceye bırakılmış. Orada buldum tabancayı. Hayatımda da onu bulduğum zamanki kadar şaşırmadım."</p>

  <p>"Böyle bir masala inanacağımızı mı sanıyorsun? Tabancayı senden Armstrong ya da başka biri çalmış olsa, neden geri getirsin?"</p>

  <p>Lombard ümitsizlik içinde omuzlarını kaldırdı.</p>

  <p>"Ben de bunu anlamıyorum ya. Her şeyinde bir saçmalık var bu adanın. İnanılır gibi değil. Tabancayı kullandıktan sonra aldığı yere bırakanın amacı ne?"</p>

  <p>"Senin gibi biri daha iyi bir yalan uydurabilmeliydi. Bütün saçmalık burada."</p>

  <p>"Seni inandırabilmek için ancak yalan uydurmak gerek değil mi?"</p>

  <p>"Ben yalanla doğruyu ayırmayı iyi bilirim."</p>

  <p>"Hiç de öyle görünmüyorsun."</p>

  <p>"Buraya bak, Lombard. Görünmek istediğin kadar namuslu bir insansan..."</p>

  <p>Philip mırıldandı.</p>

  <p>"Ben çok namuslu bir adam olduğumu ne zaman iddia ettim? Hayır, hiçbir zaman böyle bir şey söylemedim."</p>

  <p>Blore sözüne devam etti.</p>

  <p>"Eğer gerçekten doğru söylüyorsan yapılacak bir tek şey var. Şu tabanca sende olduğu sürece Bayan Claythorne ve ben senin insafına sığınmış durumdayız. Yapılacak şey, o tabancayı da kilitli olan diğer şeylerin yanına koymaktır... Anahtar da gene ikimizde durur."</p>

  <p>Philip Lombard bir sigara yaktı.</p>

  <p>Derin bir nefes çektikten sonra dumanı üflerken, "Eşekliği bırak," dedi.</p>

  <p>"Demek razı olmuyorsun?"</p>

  <p>"Hayır, olmuyorum. Tabanca benim. Kendimi korumak için ona ihtiyacım var. Ve onun için de yanımdan ayırmaya niyetim yok."</p>

  <p>"O halde bir sonuç çıkıyor ortaya..."</p>

  <p>"Yani U. N. Owen benim öyle mi? Madem ki katil benim, neden dün gece seni öldürmedim? En az yirmi kere öldürecek fırsat geçti elime."</p>

  <p>Blore başını salladı.</p>

  <p>"Bilmem... Belki bir neden vardı."</p>

  <p>Tartışmaya hiç karışmamış olan Vera konuştu.</p>

  <p>"Bence ikiniz de budalaca hareket ediyorsunuz."</p>

  <p>Lombard ona baktı.</p>

  <p>"Neden?"</p>

  <p>"Şiiri unuttunuz da ondan. Şiirde bir sıra var, değil mi?"</p>

  <p>Sonra Vera anlamlı bir sesle şiiri okumaya başladı.</p>

  <p>"Dört Küçük Zenci denize gitti,</p>

  <p>Birini balık kaptı, kaldı üç."</p>

  <p>"Birini balık kaptı... Bundan ne anlaşılıyor? Armstrong ölmedi... Masanın üzerindeki zenci bibloyu da, bizi öldüğüne inandırmak için o aldı. Siz ne isterseniz söyleyin... Armstrong adada... Ortadan kaybolması bir dalavereden başka bir şey değil..."</p>

  <p>Lombard yerine oturdu.</p>

  <p>"Biliyor musun? Belki de sen haklısın."</p>

  <p>Blore, "Evet," dedi. "Ama nereye saklanmış olabilir? Dışarıyı, içeriyi, her tarafı aradık."</p>

  <p>Vera, "Tabancayı da aramıştık, değil mi?" diye sordu.</p>

  <p>Lombard mırıldandı.</p>

  <p>"Ama tabancayla insan arasında fark var. Tabancanın saklandığı yere insan saklanamaz ki."</p>

  <p>Vera, "Ne olursa olsun, ben bundan eminim," dedi.</p>

  <p>"Şiirde hileden söz ederek, kendi kendini ele vermiş olmuyor mu? Değişik bir şekilde yazabilirdi şiiri."</p>

  <p>Vera bağırdı.</p>

  <p>"Anlamıyor musun? Adam deli. Her şeyi şiire göre yapmak isteyen bir manyak. Yargıca cübbe ve peruka giydirmesi, Rogers'ı odun yararken öldürmesi, Bayan Rogers'e uykudan uyanmaması için fazla ilaç vermesi, Bayan Brent öldüğü sırada odada bir eşek arısının dolaşması. Oyun oynayan yaramaz bir çocuk gibi. Her şeyi şiire uydurmaya çalışıyor."</p>

  <p>Blore, "Evet, haklısın," dedi. Bir an düşündükten sonra, "Ama ne olursa olsun adada hayvanat bahçesi yok. Bunu sağlamak için biraz zorluk çekecek bence," diye ekledi.</p>

  <p>Vera olanca sesiyle haykırdı.</p>

  <p>"Görmüyor musun? Hayvanat bahçesi ada!.. Hayvanlar bizleriz!.. Dün geceden beri insanlıktan çıktık hepimiz!.. Hayvanat bahçesi, burası!.."</p>

  <h3 id="sigil_toc_id_79">II</h3>

  <p>Sabahı tepede, aynayla karşı sahile S.O.S. vermekle geçirdiler. Ama işaretlerini gören olmadı.</p>

  <p>Hava güzeldi. Hafif bir rüzgâr esiyordu. Deniz hâlâ beyaz köpüklü dalgalarla kaplıydı. Etrafta hiçbir gemi görünmüyordu.</p>

  <p>Adayı yeni baştan bir daha aradılar... Kayıp doktora ait en ufak bir iz bulamadılar.</p>

  <p>Vera bulundukları yerden eve baktı.</p>

  <p>"İnsan açık havada kendini daha güvenli hissediyor... Eve hiç girmesek daha iyi."</p>

  <p>Lombard, "Fena fikir değil," dedi. "Burada güvende sayılırız. Bize görünmeden yanımıza kimse yaklaşamaz."</p>

  <p>Vera, "O halde burada kalıyoruz demek," diye sevinçle bağırdı...</p>

  <p>Blore, "Ama, geceyi geçirmek için nasıl olsa eve girmemiz gerekecek," dedi.</p>

  <p>Vera ürperdi.</p>

  <p>"O evde bir gece daha kalmaya tahammülüm yok benim!"</p>

  <p>Philip, "Odanı kilitledikten sonra güvende sayılırsın," diye onu yatıştırmaya çalıştı.</p>

  <p>Vera mırıldandı.</p>

  <p>"Hakkınız var..." Sonra kollarını açarak, "Ne güzel!.. Güneşi yeniden görmek ne kadar güzel!.." dedi.</p>

  <p>Birden düşünmeye başladı.</p>

  <p>"Ne garip!.. Kendimi mutlu hissediyorum! Hem de canımın tehlikede olduğunu bile bile!.. Nedense artık beni hiçbir şey etkilemiyor... Gün ışığında hiçbir şeyden korkmuyor. Güçlü hissediyorum kendimi... Beni kimsenin öldüremeyeceğini hissediyorum!.."</p>

  <p>Blore kol saatine bakıyordu.</p>

  <p>"Saat iki olmuş," dedi. "Yemek yemeyecek miyiz?"</p>

  <p>Vera kesin bir ifadeyle, "Ben o eve girmem artık," dedi. Burada, açık havada kalacağım."</p>

  <p>"Çocukluk etmeyin, Bayan Claythorne. Güçlü olmanız gerek."</p>

  <p>"Eğer bir daha dil konservesi görecek olursam, mutlaka hastalanırım. Hiçbir şey yemek istemiyorum. İnsanlar bazen günlerce bir şey yemeden de pekâlâ yaşıyorlar."</p>

  <p>Blore, "Ben yemeğimi düzenli olarak yerim," dedi. "Ya sen Lombard?"</p>

  <p>"Dil konservesi yemekten ben de bıktım. Bayan Claythorne ile burada kalacağım," dedi Philip.</p>

  <p>Blore duraksadı.</p>

  <p>"Beni merak etmeyin. Siz arkanızı döner dönmez Philip'in beni vuracağını sanmıyorum."</p>

  <p>"Sizce bir sakınca yoksa, bence de yok... Ama birbirimizden hiç ayrılmamaya karar vermiştik."</p>

  <p>Philip, "Aslan inine girmek isteyen sensin. İstersen ben de seninle geleyim," dedi.</p>

  <p>Blore, "Hayır, gelemezsin!" dedi. "Sen burada kalacaksın."</p>

  <p>Philip güldü.</p>

  <p>"Hâlâ benden korkuyor musun? İstersem şu anda ikinizi de öldürebilirim pekâlâ."</p>

  <p>"Evet, ama bu plana uymaz ki. Birer birer ve belirli bir biçimde işlenmeli cinayetler."</p>

  <p>Philip, "Pekâlâ," dedi. "Zaten sen her şeyi çok iyi bilirsin."</p>

  <p>"Öyle de olsa, o eve yalnız başına gitmek biraz zor..."</p>

  <p>"Yani bunun için sana tabancamı mı vermeliyim? Yanıtım, hayır! Anladın mı? Vermem tabancamı!"</p>

  <p>Blore omuzlarını silkerek yokuşu tırmandı, eve doğru uzaklaştı.</p>

  <p>Philip Lombard, "Hayvanat bahçesinde yemek zamanı! Hayvanlar âdetlerine çok bağlıdırlar, bilirsin," dedi.</p>

  <p>Vera heyecanlı bir sesle, "Bu... Bu çok tehlikeli bir şey," diye kekeledi.</p>

  <p>"Hayır, ben pek tehlikeli bir iş yaptığını sanmıyorum. Armstrong'da silah olmadığını biliyorsun. Blore ondan en az iki kat daha güçlü, uzak bir olasılık. Ben evde olmadığından eminim."</p>

  <p>"Başka nerede olabilir?"</p>

  <p>Philip fısıldar gibi konuştu.</p>

  <p>"Blore..."</p>

  <p>"Yani katil o mu?"</p>

  <p>"Dinle kızım, Blore'un anlattıklarını doğru kabul edecek olursak, Armstrong'un ortadan kaybolmasıyla benim hiçbir ilgim olamaz. Onun anlattıkları beni temize çıkarıyor. Ama kendisini temize çıkarmıyor. Ayak sesleri duyduğunu ve evin kapısından birinin çıktığını gördüğünü kendi söyledi. Hepsi uydurma olabilir. Kapılarımızı vurmadan birkaç saat önce Armstrong'un hesabını görmüş olmaz mı?"</p>

  <p>"Nasıl?"</p>

  <p>Lombard omuzlarını silkti.</p>

  <p>"Bunu bilemem. Ama, bana soracak olursan korkmamız gereken bir tek tehlike var ortada... O tehlike de Blore'dur. Hem bu adam hakkında ne biliyoruz? Hemen hemen hiçbir şey. Eski polis masalı uydurma olabilir. Herhangi bir kimse olabilir! Çılgın bir milyoner! Manyak bir iş adamı! Bir tımarhane kaçkını! Ortada kesin olan bir şey var. O da, bütün bu cinayetleri onun işlemiş olması."</p>

  <p>Vera, "Ya bizi de öldürürse," diye mırıldandı.</p>

  <p>Lombard cebindeki tabancayı okşayarak emin bir sesle konuştu.</p>

  <p>"Bunu yapmaması için gereken önlemleri alacağım." Sonra karşısındaki genç kıza merakla bakarak, "Bana güvendiğine sevindim, Vera. Seni vurmayacağımdan eminsin, değil mi?" dedi.</p>

  <p>"İnsanın mutlaka birine güvenmesi gerek... Ama her şeye karşın Blore hakkında yanıldığından eminim. Ben hâlâ Armstrong'dan kuşkulanıyorum. Birinin hep bizi gözetlediğini hissetmiyor musun? Birinin bizi gözetleyerek beklemekte olduğunu hissetmiyor musun?"</p>

  <p>Lombard sakin bir sesle, "Sinirlerimiz bozulduğundan bize öyle geliyor yavrum," dedi.</p>

  <p>"Demek aynı şeyi sen de hissettin?"</p>

  <p>Birdenbire bütün vücudu ürperen genç kız, oturduğu yerden biraz daha öne eğildi.</p>

  <p>"Söylesene... hiç düşündün mü..."</p>

  <p>Vera bir an durdu, sonra anlatmaya başladı.</p>

  <p>"Bir zamanlar bir öykü okumuştum. Küçük bir Amerikan kasabasına iki yargıç gelmiş. Onların sayesinde kasabaya tam bir adalet egemen olmuş. Çünkü yargıçlar bu dünyadan değillermiş."</p>

  <p>Lombard kaşlarını kaldırdı.</p>

  <p>"Öbür dünyadan gelen biri ha? Hayır, ben öyle şeylere inanmam. Bu işler bizim gibi bir insanın elinden çıkıyor."</p>

  <p>Vera hafif bir sesle, "Bazen ben şüphe ediyorum," dedi.</p>

  <p>Lombard genç kıza baktı.</p>

  <p>"Senin vicdanın rahatsız. Demek o çocuğu gerçekten denizde boğdun."</p>

  <p>Vera çaresizlik içinde mırıldandı.</p>

  <p>"Hayır!.. Hayır!.. Bunu söyleyemezsin!"</p>

  <p>Lombard güldü.</p>

  <p>"Evet, yaptın bu işi, yavrum. Neden yaptığını da tahmin ediyorum. Herhalde bir erkek vardı işin içinde."</p>

  <p>Vera'nın üstüne ani bir yorgunluk çökmüştü. Dizleri vücudunun ağırlığını taşımıyordu sanki. Hafif bir sesle mırıldandı.</p>

  <p>"Evet... Bir erkek vardı işin içinde..."</p>

  <p>Lombard, "Teşekkür ederim," dedi. "Öğrenmek istediğim buydu..."</p>

  <p>Vera birden oturduğu yerde dikleşti.</p>

  <p>"Bu neydi? Deprem mi oldu?"</p>

  <p>"Hayır... Hayır, ama garip şey! Yer sallandı sanki. Hem... sen çığlık gibi bir şey duydun mu? Ben duydum!"</p>

  <p>İkisi birden eve baktılar.</p>

  <p>Lombard, "Ses oradan geldi. Gidip baksak fena olmayacak," dedi.</p>

  <p>"Hayır, hayır. Ben gitmem."</p>

  <p>"Nasıl istersen. Ben gidiyorum."</p>

  <p>Vera çaresiz bir sesle, "Peki, ben de geliyorum," dedi.</p>

  <p>Yamaçtan yukarı, eve doğru yürüdüler. Terasın, güneşin altında sakin ve masum bir görünüşü vardı. Bir an terasta durdular. Sonra eve girmeden önce etrafı dolaşmaya karar verdiler.</p>

  <p>Blore'u, evin doğuya bakan kısmındaki taşlıkta buldular. Büyük bir mermer parçasıyla başı ezilmiş, tanınmaz hale gelmişti.</p>

  <p>"Tam üzerimizdeki pencere kimin odası?" diye sordu Philip.</p>

  <p>Vera titreyen, cılız bir sesle yanıt verdi.</p>

  <p>"Benim odam. Bu da şöminenin üzerindeki mermer saat. Şimdi anımsıyorum. Saat ayı biçimindeydi..."</p>

  <p>Son sözcükleri yineledi.</p>

  <p>"Saat ayı biçimindeydi..."</p>

  <p>Ağzından çıkan ses sanki kendisinin değildi... Bütün vücudu titriyordu...</p>

  <h3 id="sigil_toc_id_80">III</h3>

  <p>Philip Lombard, Vera'yı omuzlarından yakalayıp sarstı.</p>

  <p>"Kendine gel!.. Her şey ortaya çıktı artık! Armstrong evin içinde bir yerde saklanıyor. Şimdi içeri girip onu yakalayacağım!"</p>

  <p>Vera onun boynuna sarıldı ve haykırdı.</p>

  <p>"Deli olma! Sıra bize geldi. Onu aramamızı istiyor! Bunu bekliyor! İçerde tuzak hazırlamıştır mutlaka."</p>

  <p>Lombard durdu. Bir an düşündü ve, "Haklısın," dedi.</p>

  <p>Vera hıçkırır gibi bir sesle, "Sonunda haklı olduğumu kabul ediyor musun?" diye sordu.</p>

  <p>Lombard başını salladı.</p>

  <p>"Evet, sen kazandın. Demek Armstrong'muş. Ama nereye saklanmıştı? Her tarafı aradık. İğne deliklerine kadar aradık bütün evi."</p>

  <p>"Madem dün gece bulamadınız, bugün de bulamazsın saklandığı yeri."</p>

  <p>"Evet, ama..."</p>

  <p>"Önceden kendine gizli bir yer hazırlamış olacak... Tabii tabii, böyle yapmıştır. Eski manastırlardaki gizli bir geçit falan vardır evde herhalde."</p>

  <p>"Bu eski bir ev değil ki."</p>

  <p>"Yaptırmış olamaz mı?"</p>

  <p>Philip Lombard tekrar başını salladı.</p>

  <p>"Geçen gün bütün duvarları ölçtüm. İçinde gizli bir geçit olabilecek hiçbir duvar yok evde."</p>

  <p>"Mutlaka vardır..."</p>

  <p>"Görmek isterdim..."</p>

  <p>"Evet, görmek isterdin. Bunu o da biliyor ve orada seni bekliyor."</p>

  <p>Lombard tabancasını cebinden çıkararak, "Bunu unutuyorsun," dedi.</p>

  <p>"Blore için de tehlike olmadığını söylemiştin. Armstrong'dan en az iki kat güçlüydü. Yalnız hesaba katmadığın bir şey var. Armstrong deli. Ve bir deli en akla gelmedik şeyleri yapabilir. Bir akıllıdan en az iki kat kurnazdır deliler."</p>

  <p>Lombard tabancasını cebine koyarak mırıldandı.</p>

  <p>"O halde gidelim buradan, Vera."</p>

  <h3 id="sigil_toc_id_81">IV</h3>

  <p>Vera, "Ne yapacağız? Tanrım, korkuyorum!.." diye inledi.</p>

  <p>Philip Lombard, "Hava çok güzel. Mehtap da çıkacak," dedi. "Kendimize iyi bir yer buluruz. Orada oturup sabahı bekleriz. Yalnız hiç uyumamamız gerek. Hep tetikte olmalıyız. Eğer bize yaklaşan olursa ateş ederim."</p>

  <p>Sonra biraz durdu ve, "Ama sen bu ince elbiseyle gece üşürsün," diye ekledi.</p>

  <p>"Üşümek mi? Ölüp buz gibi soğumaktan iyidir herhalde."</p>

  <p>"Evet, hakkın var."</p>

  <p>Vera olduğu yerde kımıldandı.</p>

  <p>"Burada biraz daha oturacak olursam delireceğim! Gel, biraz dolaşalım."</p>

  <p>"Peki."</p>

  <p>Denize bakan kayaların üzerinde bir aşağı, bir yukarı yürümeye başladılar.</p>

  <p>Güneş batıda kaybolmaya başlamıştı. Ortalığa, altın rengi ışıkların arasında alacakaranlık çöküyordu. Deniz pırıl pırıl parlıyordu.</p>

  <p>Vera sinirli bir sesle, "Yazık ki, yüzemiyoruz," dedi...</p>

  <p>Lombard aşağıya, denize bakıyordu. Birden haykırdı.</p>

  <p>"Oradaki ne? Gördün mü?.. Büyük kayanın yanında. Hayır... Biraz daha sağa doğru."</p>

  <p>Vera dikkatle baktı.</p>

  <p>"Elbiseye benziyor."</p>

  <p>Lombard, "Biri deniz banyosu mu yapıyor dersin?" dedi gülerek. "Tuhaf, bence yosun falan olmalı."</p>

  <p>"Gel gidip bakalım."</p>

  <p>Biraz yaklaştıklarında Lombard, "Elbise," dedi. "Bir de ayakkabı var orada. Gel buradan geçelim, daha kolay."</p>

  <p>Kayaların arasından geçtiler. Vera birdenbire durdu.</p>

  <p>"Elbise değil... Bir insan bu..."</p>

  <p>Adam iki kayanın arasında sıkışmıştı.</p>

  <p>Vera ile Lombard cesedin yanına gittiler, üzerine eğildiler.</p>

  <p>Renksiz, biçimsiz, boğulmuş bir surat...</p>

  <p>Lombard, "Aman Tanrım! Armstrong bu!.." dedi.</p>
</body>
</html>
