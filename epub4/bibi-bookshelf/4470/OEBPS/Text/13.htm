<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>On Üçüncü Bölüm</h1>

  <h3 id="sigil_toc_id_73">I</h3>

  <p>Yargıç Wargrave'i odasına taşıyıp yatağına yatırdılar.</p>

  <p>Sonra aşağıya inip holde durarak birbirlerine baktılar.</p>

  <p>Blore, "Şimdi ne yapacağız?" diye sordu.</p>

  <p>Lombard, "Bir şeyler yiyeceğiz," dedi.</p>

  <p>Bir kere daha hep birlikte mutfağa gittiler. Gene bir dil konservesi açtılar, yedikleri şeyin tadını anlamadan, makine gibi yediler.</p>

  <p>Yemek bittikten sonra Vera, "Bir daha hayatımda ağzıma dil koymayacağım," dedi.</p>

  <p>Mutfak masasının çevresine oturmuş, birbirlerini inceliyorlardı.</p>

  <p>Blore, "Dört kişi kaldık!" dedi. "Sıra kimde şimdi?"</p>

  <p>Armstrong bir robot gibi, "Çok dikkatli olmalıyız... Çok dikkatli!.." dedi ve cümlesini tamamlamadan sustu.</p>

  <p>Blore başını salladı.</p>

  <p>"O da böyle söyleyip duruyordu, ama öldü."</p>

  <p>Armstrong, "Nasıl oldu, hâlâ anlayamıyorum," dedi.</p>

  <p>Lombard homurdandı.</p>

  <p>"Çok şeytanca bir oyun. Katil, Bayan Claythorne'un odasına o yosunu astı. Herkes Vera'nın öldürülmekte olduğunu sanıp yukarı koştu. Katil de o karışıklıkta bizim ihtiyarı korunmasız bir durumda yakaladı."</p>

  <p>Blore, "Peki neden hiç kimse tabancanın sesini duymadı?" dedi.</p>

  <p>Lombard başını sallayarak yanıt verdi.</p>

  <p>"Bayan Claythorne bağırıyordu, rüzgâr uğulduyordu. Biz yukarı koşuyorduk. Evde öyle gürültü vardı ki, o sırada tabancanın sesini duymak olanaksızdı."</p>

  <p>"Dört kişi kaldık ve... katilin kim olduğunu bilmiyoruz," dedi Armstrong.</p>

  <p>Blore, "Ben biliyorum..." diye mırıldandı.</p>

  <p>Vera, "Benim de artık hiç kuşkum kalmadı..." dedi.</p>

  <p>Armstrong ağır ağır, "Sanırım ben de artık biliyorum..." dedi.</p>

  <p>Philip Lombard, "Şeytan kılığında dolaşanın hangimiz olduğunu ben de kesin olarak biliyorum," diye atıldı.</p>

  <p>Yeniden birbirlerine baktılar... Vera ensesinden topuklarına kadar titrediğini hissetti.</p>

  <p>"Kendimi çok fena hissediyorum... Gidip yatsam iyi olacak... Ölü gibiyim."</p>

  <p>Lombard, "İyi fikir," dedi. "Burada oturup birbirimize bakmak yararsız."</p>

  <p>Doktor mırıldandı.</p>

  <p>"Hiçbirimizin uyuyamayacağından emin olmama rağmen, galiba gene en iyisi gidip yatmak."</p>

  <p>Kapıya doğru yürüdüler.</p>

  <p>Blore mırıldandı.</p>

  <p>"Acaba şu tabanca şimdi nerede?"</p>

  <h3 id="sigil_toc_id_74">II</h3>

  <p>Merdivenlerden yukarıya çıktılar.</p>

  <p>Sonraki hareketleri oldukça garipti.</p>

  <p>Yatak odalarının önünde, bir elleri kapı tokmaklarında olduğu halde durdular. Sonra, sanki işaret verilmiş gibi hepsi aynı anda odalarına girdiler, kapılarını kapattılar. Kilit, sürgü ve itilen eşyaların sesleri duyuldu.</p>

  <p>Korku içinde bulunan dört kişi, kapıların arkasında birer barikat kurmuşlardı.</p>

  <h3 id="sigil_toc_id_75">III</h3>

  <p>Philip Lombard kapı tokmağının altına bir sandalye yerleştirdikten sonra rahat bir soluk aldı.</p>

  <p>Doğru tuvalet masasına gitti.</p>

  <p>Elindeki mumun titrek ışığında yüzünü merakla inceledi.</p>

  <p>Sonra kendi kendine mırıldandı.</p>

  <p>"Evet, bu iş seni epey yormuş."</p>

  <p>Birden kurda benzeyen gülüşü bütün yüzünü kapladı. Çarçabuk soyundu. Yatağın yanına giderek kol saatini başucundaki komodinin üzerine koydu.</p>

  <p>Sonra komodinin çekmecesini açtı. Tabanca çekmecedeydi... Bir süre hayretten donakalmış bir halde durdu...</p>

  <h3 id="sigil_toc_id_76">IV</h3>

  <p>Vera Claythorne yatağına uzandı.</p>

  <p>Başucundaki mum hâlâ yanıyordu.</p>

  <p>Mumu söndürmeye cesareti yoktu.</p>

  <p>Karanlıktan korkuyordu...</p>

  <p>Kendi kendine, "Yarın sabaha kadar tehlike yok. Dün gece bir şey olmadı. Bu gece de bir şey olmayacak. Hiçbir şey olamaz da. Kapıyı içeriden kilitledin ve sürgüledin. Kimse içeri giremez..." diye yineleyip duruyordu.</p>

  <p>Sonra düşünmeye başladı.</p>

  <p>"Tabii! Burada kalabilirim! Burada kapanıp otururum! Yemek önemli değil. Burada oturup kendimi emniyete alırım!.. Yardım gelinceye kadar da odadan çıkmam, iki gün kalsam bile zararı yok..."</p>

  <p>Odada kalmak... Odada kalabilir miydi?.. Saatlerce, belki de günlerce... Kimseyle konuşmadan, düşünmekten başka bir şey yapmadan...</p>

  <p>Cornwall'ı... Hugo'yu... Cyril'i düşünmeye başladı. Ne yapışkan çocuktu. Onu rahatsız edip dururdu...</p>

  <p>"Bayan Claythorne, neden kayalara kadar yüzmeyeyim. Yüzebilirim oraya kadar. Biliyorum, yüzebilirim..."</p>

  <p>Çocuğa yanıt verirken sesi kendisine ne kadar yabancı gelmişti.</p>

  <p>"Tabii yüzebilirsin, Cyril. Ben eminim bundan."</p>

  <p>"O halde yüzeyim mi, Bayan Claythorne?"</p>

  <p>"Ama annen denizde fazla açılmanı istemiyor. Bak, ne yapalım. Yarın sen kayalara yüzersin. Ben sahilde anneni lafa tutup seni görmesine engel olmaya çalışırım. Sonra seni aradığı zaman da ona kayaların üzerinden el sallarsın. Büyük bir sürpriz olur."</p>

  <p>"Yaşasın, Bayan Claythorne. O kadar iyisiniz ki."</p>

  <p>Yarın, yarın her şey bitmiş olacaktı. Hugo, Newquay'a gidiyordu yarın. Döndüğü zaman her şey bitmiş olacaktı. Ama ya düşündüğü gibi olmazsa? Ya bir aksilik çıkarsa? Ya Cyril zamanında yetişilip kurtarılırsa? O zaman?.. O zaman söyleyecekti.</p>

  <p>"Bayan Claythorne kayalara kadar yüzebileceğimi söyledi," diyecekti.</p>

  <p>Böyle olsa bile ne zararı vardı? İnkâr ederdi. "Nasıl böyle kötü bir yalan söyleyebiliyorsun, Cyril? Ben sana hiç böyle bir şey söyledim mi?" diyecekti. Tabii ki, çocuğa değil, kendisine inanacaklardı. Cyril bazan masallar uydururdu. Sık sık yalan söyleyen bir çocuktu zaten. Tabii, işin aslını Cyril bilecekti. Ama ne önemi vardı?.. Hem, hiçbir aksilik çıkmayacaktı. Çocuğu kurtarmak istiyormuş gibi denize atlardı, ona vaktinde yetişemeyecek kadar ağır yüzerdi... Kimse de kuşkulanmazdı. Acaba Hugo kuşkulanmış mıydı? Acaba onun için mi tuhaf tuhaf bakmıştı o zaman? Biliyor muydu Hugo?</p>

  <p>Onun için mi tahkikattan sonra kaçarcasına gitmişti?</p>

  <p>Ona yazdığı mektuba yanıt alamamıştı.</p>

  <p>Hugo...</p>

  <p>Vera huzursuzluk içinde yatağında döndü. Hayır hayır, Hugo'yu düşünmemeliydi artık. Çok acı çekiyordu. Geçmişti bunlar. Geçmiş ve unutulmuş... Hugo'da unutulmalıydı.</p>

  <p>Bu akşam neden bir ara Hugo'nun yanında, odanın içinde olduğunu hissetmişti?</p>

  <p>Tavana baktı. Tavanda büyük siyah bir çengelin sallandığını hayretle gördü.</p>

  <p>Şimdiye kadar bu çengelin hiç farkına varmamıştı.</p>

  <p>Yosunlar bu çengele takılmıştı demek.</p>

  <p>Boynunda hissettiği o soğuk, ıslak dokunuşu hatırlayınca ürperdi. Tavandaki siyah çengel hiç hoşuna gitmemişti. Gözlerini ondan ayıramıyordu, büyülüyordu onu büyük, siyah çengel...</p>

  <h3 id="sigil_toc_id_77">V</h3>

  <p>Eski polis müfettişi Blore yatağının kenarına oturmuştu.</p>

  <p>Etrafı kızarmış, içi kanlanmış küçük gözleri tetikteydi. Hücuma hazır vahşi bir kedi gibiydi.</p>

  <p>Uyumaya hiç niyetli görünmüyordu.</p>

  <p>Felaket gittikçe yaklaşıyordu... Çok yakına gelmişti artık...</p>

  <p>On kişiden altısı gitmişti.</p>

  <p>Bütün dikkatlerine ve aldıkları bütün önlemlere karşın, yargıç da ötekileri izlemişti.</p>

  <p>Blore garip bir haz duyuyormuş gibi gerindi.</p>

  <p>Neydi o ihtiyar keçinin durmadan söylediği?</p>

  <p>"Çok dikkatli olmamız gerek..."</p>

  <p>Hükmetmeye alışık, kendini beğenmiş herif! Mahkemede yargıç kürsüsünde otururken kendini Tanrı'nın vekili sanırdı! Belasını bulmuştu işte!.. Artık dikkatli olmasına hiç gerek yoktu. Ve şimdi dört kişi kalmışlardı. Kız, Lombard, Armstrong ve kendisi.</p>

  <p>Yakında aralarından bir kişi daha eksilecekti... Fakat bu William Henry Blore olmayacaktı. Bunun için gereken önlemleri alacaktı.</p>

  <p>Ama tabanca kimdeydi? Onu en çok rahatsız eden şey, bu tabancaydı. Blore yatağında oturmuş, başı ellerinin arasında, tabanca sorununu çözmeye çalışıyordu...</p>

  <p>Sessizliğin içinde aşağıda çalan saatin sesini duydu.</p>

  <p>Gece yarısı.</p>

  <p>Biraz rahatladı... Hatta yatağına uzanacak kadar ileriye gitti, ama soyunmamıştı.</p>

  <p>Yattığı yerde düşünüyordu. Bütün olayları yeniden gözden geçirdi. Başından sonuna kadar. Polislik yaşamındaki gibi bütün olayları çözümlemeye çalıştı. Hiçbir sonuca varamadı.</p>

  <p>Başucundaki mum bitmek üzereydi. Kibritlerin yakın bir yerde olup olmadığına baktıktan sonra mumu üfledi.</p>

  <p>Karanlıktan garip bir biçimde ürkmüştü. Sanki beyninde binlerce yıllık korkular üstünlük mücadelesine girişmişti. Gözünün önünden suratlar geçiyordu. Yargıcın yüzü, Bayan Rogers'ın soğuk ölü yüzü... Anthony Marston'un morarmış suratı.</p>

  <p>Başka bir yüz daha vardı... Renksiz, ince, sarı bıyıklı bir surat. Bu yüzü bir yerde gördüğünü anımsıyordu, ama nerede? Adada değil. Hayır, çok daha önce görmüştü bu yüzü. Garip bir adı vardı bu yüzün sahibinin... Herif biraz da serseri kılıklıydı.</p>

  <p>Aklına geliverdi birden.</p>

  <p>Landor!</p>

  <p>Landor'un tipini tamamen unuttuğunu sanıyordu. Daha dün herifin yüzünü hatırlamaya çalışmış, bir türlü başaramamıştı. Ve şimdi o yüz daha dün görmüş gibi bütün özellikleriyle karşısındaydı.</p>

  <p>Landor'un bir karısı da vardı... Zayıf ve kuru, daima endişeli bir kadın. Bir de çocuğu vardı. On dört yaşlarında bir kız. İlk kez, onlara ne olduğunu merak ediyordu.</p>

  <p>Ama tabanca daha önemliydi şimdi... Ne olmuştu tabancaya? Neredeydi? Kimdeydi?.. Bu hepsinden önemliydi şu anda.</p>

  <p>Evdekilerden birindeydi bu tabanca...</p>

  <p>Aşağıda saat biri vurdu.</p>

  <p>Blore yatağında doğruldu birden. Çünkü çok hafif bir ses duymuştu... Oda kapısının dışından bir yerden gelmişti ses.</p>

  <p>Karanlıklara bürünmüş olan evde, biri dolaşıyordu. Alnında ter damlaları belirmişti. Koridorlarda gizlice ve sessizce dolaşan kimdi? İyi niyetli biri olmadığı kesindi. Ağır yapılı vücudundan umulmayacak bir çeviklik ve sessizlikle yatağından fırladı, iki adımda kapının yanına varıp dışarıyı dinlemeye koyuldu.</p>

  <p>Ses bir daha duyulmadı, ama Blore yanılmadığından emindi. Tam kapısının önünde bir ayak sesi duymuştu. Başındaki saçlar hafifçe dikildi. Korkuyordu...</p>

  <p>Biri gecenin karanlığında sessizce dolaşıyordu. Şimdi içinde dayanılmaz bir istek doğmuştu. Ne olursa olsun, dışarı çıkıp dolaşanın kim olduğunu bir görebilse...</p>

  <p>Ama odasının kapısını açmak delilik olacaktı. Belki de dışarıdaki bunu bekliyordu. Belki de Blore'un dışarı çıkacağını tahmin ederek özellikle gürültü etmişti.</p>

  <p>Yay gibi gerilmişti sinirleri... Dinliyordu. Şimdi her taraftan sesler duymaya başlamıştı. Çıtırtılar, esrarlı fısıltılar... Öte yandan, bu seslerin hayal gücünün ürünü olduğunu da biliyordu.</p>

  <p>Birden hayal olmadığından emin olduğu bir ses duydu. Ayak sesleri! Çok hafif, çok sessiz, ama Blore gibi kulak kesilmiş birinin rahatça işitebileceği ayak sesleri!.. Ayak sesleri merdivene doğru uzaklaşırken, kararını verdi.</p>

  <p>Yürüyenin kim olduğunu mutlaka öğrenecekti. Ayak sesleri kapısının önünden geçerek merdivenlere doğru gitmişti. Nereye gidiyordu bu ayak seslerinin sahibi?</p>

  <p>Blore ağır ve hantal görünüşünden umulmayacak kadar çabuk hareket ederdi. Hemen yatağının yanına sıçradı. Komodinin üzerindeki kibritleri cebine attı. Sonra gece lambasının prizini çıkararak kordonu eline doladı ve lambayı kavradı. Lambanın krom gövdesi fena bir silah sayılmazdı.</p>

  <p>Hiç ses çıkarmadan kapının yanına geldi. Kapı tokmağının altındaki sandalyeyi çekti, büyük bir dikkatle önce anahtarı çevirdi, sonra da sürgüyü çekti. Kapıyı açarak koridora bir adım attı. Aşağıda holden hafif bir ses geliyordu. Blore yalnız çorap giymiş olduğu için hiç ses çıkarmadan merdivenin başına koştu.</p>

  <p>Bu sırada, sesleri neden bu kadar rahat duyabildiğini anladı. Rüzgâr dinmişti. Bulutlar da dağılmış olmalıydı, çünkü dışarıda hafif bir mehtap vardı. Pencerelerden birinden süzülen ay ışığı holü aydınlatıyordu.</p>

  <p>Blore bir gölgenin dış kapıyı açarak çıktığını gördü.</p>

  <p>Tam merdivenlerden aşağıya koşacağı sırada durdu.</p>

  <p>Az daha büyük bir budalalık yapıyordu. Belki de bu onu evden dışarıya çekmek için bir tuzaktı. Ama bu herifin hesaplamadığı bir şey vardı. Sonunda Blore'un eline düşmüştü işte. Çünkü yukarıdaki üç yatak odasından biri şu anda boş olmalıydı. Ne zamandan beri kendi kendine sorduğu "Kim?" sorusuna bu boş oda cevap verecekti artık. Blore yavaşça koridoru geçti. Önce Dr. Armstrong'un kapısında durdu ve kapıyı vurdu.</p>

  <p>Yanıt veren olmadı.</p>

  <p>Bir dakika kadar bekledi, sonra Lombard'ın odasına gitti.</p>

  <p>Kapıyı vurur vurmaz yanıt geldi.</p>

  <p>"Kim var orada?"</p>

  <p>"Ben Blore, Armstrong'un odasında olmadığını sanıyorum.</p>

  <p>Bekle bir dakika."</p>

  <p>Koridorun öbür ucundaki odaya gitti. Kapısını vurdu.</p>

  <p>"Bayan Claythorne, Bayan Claythorne?"</p>

  <p>Vera'nın sesi telaşla yanıt verdi.</p>

  <p>"Kim o? Ne var."</p>

  <p>"Bir şey yok, Bayan Claythorne. Bir dakika bekleyin. Tekrar geleceğim."</p>

  <p>Doğru Lombard'ın odasına koştu. Bu sırada odanın kapısı da açılmıştı. Lombard elinde mumla onu bekliyordu. Pantolonunu pijamasının üzerine giymişti. Sağ eli pijamasının cebinde duruyordu.</p>

  <p>"Ne oluyor?" diye sordu.</p>

  <p>Blore çabucak açıkladı.</p>

  <p>Lombard'ın gözleri parladı.</p>

  <p>"Armstrong ha? Demek bizim güvercin Armstrong'muş?"</p>

  <p>Lombard doktorun odasına doğru yürüdü.</p>

  <p>"Affedersin, Blore, ama hiçbir şeye güvenmemek gerek," dedi.</p>

  <p>Kapıyı hızla vurdu.</p>

  <p>"Armstrong, Armstrong!" diye bağırdı.</p>

  <p>Yanıt yoktu.</p>

  <p>Lombard diz çöküp kapının anahtar deliğinden içeriye baktı.</p>

  <p>"Deliğin öbür tarafında anahtar falan yok."</p>

  <p>Blore, "Bu demek oluyor ki, kapıyı dışarıdan kapatmış ve anahtarı da yanına almış," dedi.</p>

  <p>Philip başını salladı.</p>

  <p>"Tedbirli olmalıyız. Bu sefer yakaladık onu Blore... Elimizden kurtulamaz bu sefer. Bir saniye izin ver bana."</p>

  <p>Vera'nın odasına koştu.</p>

  <p>"Vera!"</p>

  <p>"Efendim."</p>

  <p>"Armstrong'un peşindeyiz. Odasında yok. Ne olursa olsun kapını açma. Anladın mı?"</p>

  <p>"Evet, anladım."</p>

  <p>"Eğer Armstrong kapına gelip benim ya da Blore'un öldürüldüğünü söylerse inanma. Anladın mı? Kapını sadece biz Blore ile birlikte gelirsek aç. Unutma."</p>

  <p>"Evet, anladım. O kadar aptal değilim."</p>

  <p>"Güzel."</p>

  <p>Blore'un yanına giderek, "Haydi şimdi doktorun peşine düşelim. Av başladı," dedi.</p>

  <p>"Dikkatli olmamız gerek. Tabancası olduğunu unutma."</p>

  <p>Philip Lombard merdivenleri ikişer ikişer inerken güldü.</p>

  <p>"İşte bunda yanılıyorsun."</p>

  <p>Sonra kapıyı açarken, "Kilidi açık bırakmış... Geriye dönebilmek için olacak," dedi ve devam etti. "Tabanca bende."</p>

  <p>Bunu söylerken tabancasını cebinden yarıya kadar çıkarmıştı.</p>

  <p>Blore kaskatı kesildi. Yüzü aniden değişmişti. Bunu Lombard da görmüştü.</p>

  <p>"Aptallığı bırak, Blore. Seni vuracak değilim. İstersen odana dön, kapının arkasına bütün eşyaları yığ gene. Ben Armstrong'un peşindeyim."</p>

  <p>Lombard arkasına bakmadan gecenin karanlığına daldı. Blore da bir an duraksadıktan sonra onu izledi. Bu arada düşünüyordu.</p>

  <p>"Galiba kendi kendime belamı arıyorum ya, neyse..."</p>

  <p>Daha önce de birçok kez, ceplerinde tabancası olan canilerin peşine düşmüştü. Blore'da her şey noksan olabilirdi, ama cesaret tamdı. O sadece görünmeyen tehlikeler karşısında ürkerdi.</p>

  <p>Vera sonucu beklerken yatağından kalkmış, giyinmişti. Bu arada, birkaç kez de odanın kapısına göz atmıştı. Sağlam bir kapıya benziyordu. Kilitli ve sürgülüydü. Kapı tokmağının altına, sağlam meşeden yapılmış bir sandalye de yerleştirmişti. Kapının zorla kırılması olanaksız gibiydi. Özellikle de, güçlü bir adam olmadığı belli olan Dr. Armstrong tarafından kırılması olanaksızdı. Armstrong onu öldürmeye kalkışacak olsa, herhalde zora başvurmazdı. Kapıyı açtırabilmek için, Philip'in söylediği gibi, bir hileye başvururdu. Ya da yaralanmış gibi kapının önünde inlerdi.</p>

  <p>Başka hilelere başvurabilirdi. Evin ateş aldığını söyleyip onu dışarıya çıkarmaya çalışabilirdi... Hatta evi ateşe verebilirdi. O zaman aptal gibi, iş işten geçinceye kadar odasında kalacaktı.</p>

  <p>Pencereye gitti. Fazla yüksek değildi. Atlarsa yaralanabilirdi, ama aşağıda çiçekler vardı. Onlar düşüşünü yavaşlatırdı.</p>

  <p>Oturup anı defterini eline aldı, yazmaya başladı. Vakit bir türlü geçmek bilmiyordu.</p>

  <p>Birden kulak kesildi. Bir ses duymuştu. Cam kırılması gibi bir ses. Aşağıdan gelmişti. Dikkatle dinledi, ama başka ses duymadı.</p>

  <p>Sonra hafif ayak sesleri duydu ya da duyduğunu sandı. Merdiven gıcırdamasına, halının üzerinde dolaşan ayak seslerine benzeyen sesler... Ama sonradan, bunu korkudan kendi zihninin icat ettiğini anladı.</p>

  <p>Az sonra aşağıdan açık seçik sesler gelmeye başladı.</p>

  <p>Sonra sesler merdivenden yukarıya çıktı. Kapılar açılıp kapandı. Ayak sesleri yukarıya tavan arasına çıktı. Oradan gürültüler geldi.</p>

  <p>Sonunda sesler koridora indi, oda kapısının önünde Lombard'ın sesi duyuldu.</p>

  <p>"Vera, iyi misin?"</p>

  <p>"İyiyim. Ne oldu?"</p>

  <p>Blore'un sesi duyuldu.</p>

  <p>"İçeri girebilir miyiz?"</p>

  <p>Vera kapıya gitti. Sandalyeyi çekti. Kilidi açtı. Sürgüyü çekti ve kapıyı açtı. Odanın kapısında duran iki adam yorgunluktan soluyorlardı. Ayakkabıları ve pantolonları dizlerine kadar ıslaktı.</p>

  <p>Vera tekrar sordu.</p>

  <p>"Ne oldu?"</p>

  <p>Lombard yanıt verdi.</p>

  <p>"Armstrong kayboldu..."</p>

  <p>VI</p>

  <p>Vera, "Neee?" diye bir çığlık attı.</p>

  <p>Lombard, "Sanki havaya uçtu," dedi.</p>

  <p>Blore, "Kayboldu," dedi. "Sanki büyülü bir sözcükle bir anda ortadan kayboldu."</p>

  <p>Vera, "Saçma! Olur mu böyle şey? Bir yerde saklanıyordur mutlaka," dedi endişeyle.</p>

  <p>Blore yanıt verdi.</p>

  <p>"Hayır, saklandığı falan yok. Bu adada saklanabilecek hiçbir yer yok. Avuçlarımızın içi kadar çıplak bu ada. Dışarıda mehtap da var. Ortalık gündüz gibi aydınlık. Buna rağmen hiçbir yerde bulamadık onu."</p>

  <p>Vera, "Tekrar eve dönmüş olabilir," dedi.</p>

  <p>"Bunu biz de düşündük ve evi aradık. Sesimizi duymuşsundur herhalde. Ortada yok. Doğru söylüyorum, ortadan kayboldu, bir büyücü gibi yok oldu birdenbire."</p>

  <p>Vera, "Ben inanmıyorum buna!" dedi.</p>

  <p>Lombard söze karıştı.</p>

  <p>"Ama gerçek bu, sevgilim."</p>

  <p>Bir ara sustu, sonra devam etti.</p>

  <p>"Bir şey daha var. Yemek odasındaki camlardan biri kırılmış, masanın üzerinde de sadece üç küçük zenci kalmış..."</p>
</body>
</html>
