<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>İkinci Bölüm</h1>

  <h3 id="sigil_toc_id_20">I</h3>

  <p>Yemek sonuna yaklaşıyordu. Her şey kusursuzdu. Şarap enfesti. Rogers da çok iyi servis yapmıştı. Herkesin keyfi yerine gelmişti. Artık birbirleri ile daha rahat, daha içten konuşuyorlardı.</p>

  <p>Nefis şarabın etkisiyle çakırkeyif olan Yargıç Wargrave eğlenceli öyküler anlatıyor, Dr. Armstrong ile Tony Marston da onu dinliyorlardı. Bayan Brent, General MacArthur ile çene çalıyordu. Bazı ortak dostlarının bulunduğunu keşfetmişlerdi. Vera Claythorne, Bay Davis'e Güney Afrika hakkında zekice sorular soruyordu. Davis bu konuda oldukça rahat konuşuyordu. Lombard bir yandan onları dinlerken, bir yandan da masanın çevresindekileri gözucuyla inceliyordu.</p>

  <p>Anthony Marston birdenbire sordu.</p>

  <p>"Bunlar ne tuhaf değil mi?.."</p>

  <p>Yuvarlak masanın tam ortasındaki, küçük bibloları gösteriyordu.</p>

  <p>Tony, "Zenciler," dedi. "Zenci Adası... Herhalde onun için bunları koymuşlar buraya."</p>

  <p>Vera kristal bebeklere doğru eğilmişti.</p>

  <p>"Kaç tane acaba? On mu?" Sonra hafif bir çığlık atarak "ne garip," dedi. "Masaldan alınan şiirdeki On Küçük Zenci bunlar herhalde. Benim yatak odamda, şöminenin üzerinde, çerçeve içinde bu şiir asılı."</p>

  <p>Lombard:</p>

  <p>"Benim odamda da asılı," dedi.</p>

  <p>"Benimde."</p>

  <p>"Benim de."</p>

  <p>Herkes koro halinde aynı şeyi söylemişti.</p>

  <p>Vera, "Çok güzel bir buluş, değil mi?" dedi.</p>

  <p>Yargıç Wargrave homurdandı:</p>

  <p>"Çok çocukça bir şey." Sonra kadehindeki şarabı yudumladı. Emily Brent, Vera Claythorne'a baktı. İki kadın bakıştılar, sonra ayağa kalkarak oturma odasına geçtiler. Oturma odasının pencereleri açıktı, kayalara çarpan dalgaların sesi içeriye kadar geliyordu.</p>

  <p>Emily Brent, "Ne güzel ses," dedi.</p>

  <p>Vera sert bir sesle, "Ben bu sesten nefret ederim!" diye karşılık verdi. Bayan Brent gözleri hayretle açılarak Vera'ya baktı. Vera kızarmıştı, sonra daha sakin bir sesle konuştu. "Burasının fırtınalı bir havada pek hoş olacağını sanmıyorum."</p>

  <p>"Kışın adanın her yerle bağlantısının kesildiğinden hiç şüphem yok. Her şeyden önce, burada oturabilmek için kışın hizmetçi bulmak olanaksızdır."</p>

  <p>Vera mırıldandı.</p>

  <p>"Buraya hizmetçi bulmak her zaman güçtür sanırım."</p>

  <p>"Bayan Oliver bu ikisini bulduğu için çok şanslı. Kadın iyi bir ahçı."</p>

  <p>Vera, "Şu ihtiyarlar da adları hep yanlış hatırlarlar," diye düşündü ve, "Evet, Bayan Owen gerçekten şanslıymış," dedi.</p>

  <p>Emily Brent bu sırada çantasını karıştırmaktaydı. Ama Vera'nın sözlerini duyunca bir an durakladı, sert bir sesle sordu:</p>

  <p>"Owen mi? Owen mi dediniz?.."</p>

  <p>"Evet."</p>

  <p>"Ben yaşamımda Owen adında hiç kimse tanımadım."</p>

  <p>"Ama mutlaka..."</p>

  <p>Vera cümlesini tamamlayamadan kapı açıldı, erkekler içeri girdiler. Onları, elinde bir kahve tepsisi ile Rogers izledi. Yargıç gelip Emily Brent'in yanına oturdu. Armstrong ise Vera'nın yanına gitti. Tony Marston açık pencerenin yanına kurulmuştu. Blore odadaki bronz bir heykeli incelemeye koyuldu. General MacArthur arkası şömineye dönük bir koltuğa oturdu, beyaz bıyığı ile oynamaya başladı. Yemeği beğenmişti, yavaş yavaş neşesi yerine geliyordu. Lombard duvarın dibindeki bir masanın üzerinden aldığı derginin sayfalarını çeviriyordu.</p>

  <p>Rogers elinde kahve tepsisiyle herkesi bir bir dolaştı.</p>

  <p>Herkes nefis bir yemek yemiş ve kafalardaki endişeler atılmıştı. Odada, rahat ve huzur verici bir sessizlik vardı. Bu sessizliğin içinde birdenbire bir ses duyuldu. Beklenmedik bir anda, içlere ürperti veren, hayvani bir sesti bu...</p>

  <p>"Bayanlar Baylar, lütfen susunuz!"</p>

  <p>Ses konuşmasına devam etti.</p>

  <p>"Şu suçlarla suçlanmaktasınız"</p>

  <p>"Edward George Armstrong siz, 1925 yılı, Mart ayının 14'üncü günü Louisa Mary Clees'in ölümüne neden oldunuz.</p>

  <p>"Emily Caroline Brent, siz 1931 yılı, Kasım ayının 5'inci günü Beatris Taylor'un ölümünden sorumlusunuz. "William Henry Blore, siz, 10 Ekim 1928 tarihinde James Stephen Landor'u öldürdünüz.</p>

  <p>"Vera Elizabeth Claythorne, siz 11 Ağustos 1935 tarihinde Cyril Ogilvie Hamilton'u öldürdünüz.</p>

  <p>"Philip Lombard, siz, 1932 yılının Şubatında Doğu Afrikalı bir kabileden 21 kişinin ölümüne neden oldunuz.</p>

  <p>"John Gordon MacArthur, siz, 1917 yılının Ocak ayının 14'üncü günü karınızın aşığı Arthur Richmond'u bile bile ölüme gönderdiniz.</p>

  <p>"Anthony James Marston, siz, geçen Kasım ayının 14'ünde John ve Lucky Combes'i öldürmekten suçlusunuz.</p>

  <p>"Thomas Rogers ve Ethel Rogers, sizler, 1929 yılının Mayıs ayının 6'ıncı günü Jennifer Brady'yi öldürdünüz.</p>

  <p>"Lawrence John Wargrave, siz, 1930 yılının 10 Haziran günü Edward Seton'u öldürdünüz.</p>

  <p>"Tutuklu bulunan sanıkların savunmak için bir diyecekleri var mı?"</p>

  <h3 id="sigil_toc_id_21">II</h3>

  <p>Ses susmuştu. Oda bir an derin bir sessizliğe gömüldü. Sonra bir şangırtı koptu. Rogers elindeki kahve fincanını düşürmüştü. Aynı anda dışarda bir yerden bir çığlık yükseldi, sonra bir vücudun yere düşüşünden çıkan ses duyuldu. Yerinden ilk fırlayan Lombard oldu. Kapıya koşup onu ardına kadar açtı. Bayan Rogers kapının önünde yerde yatıyordu.</p>

  <p>Lombard seslendi.</p>

  <p>"Marston!"</p>

  <p>Anthony ona yardım etmek için yerinden fırladı. İkisi kadını kollarından tutarak, oturma odasına sürüklediler. Dr. Armstrong hemen yanlarına koştu. Birlikte kadını bir koltuğa uzattılar. Dr. Armstrong hemen kadının üstüne eğildi.</p>

  <p>"Bir şeyi yok. Bayılmış, o kadar. Birazdan kendine gelir."</p>

  <p>Lombard, Rogers'e, "Biraz konyak getir," dedi.</p>

  <p>Yüzü bembeyaz olan Rogers elleri titreyerek "Peki efendim," diye mırıldandı ve hemen odadan dışarıya süzüldü. Vera, "Kimdi bu konuşan?" diye haykırdı. "Neredeydi?.. Sanki... Sanki ses..."</p>

  <p>Bu sırada General MacArthur homurdandı.</p>

  <p>"Ne oluyor burada Tanrı aşkına? Ne biçim şaka bu?"</p>

  <p>Onun da elleri titriyordu. Omuzları çökmüş, bir anda adeta on yaş ihtiyarlamıştı. Blore mendiliyle yüzünün terini siliyordu. Odada bulunanlardan sadece Yargıç Wargrave ile Bayan Brent öbürlerine göre daha sakindiler. Emily Brent dimdik oturmuş, çenesini yukarıda tutarak onları adeta yüksekten seyrediyordu. Yanakları biraz kızarmıştı. Yargıç ise her zamanki gibi oturuyordu. Yani başı omuzlarının arasına gömülmüştü. Bir eliyle de hafif hafif kulağını kaşıyordu. Sadece gözleri hareket ediyordu. Odanın içinde fıldır fıldır dolaşan bakışlarından merak, endişe ve zekâ ışıkları fışkırıyordu.</p>

  <p>Aralarında ilk hareket eden gene Lombard oldu. Armstrong baygın kadınla meşgul olduğundan, Lombard idareyi ele almakta özgür kalmıştı.</p>

  <p>"Ses sanki odanın içinden geliyormuş gibiydi," dedi.</p>

  <p>Vera haykırdı.</p>

  <p>"Kimdi?.. Kimdi, peki?.. İçimizden biri olmasın..." Yargıcın bakışları gibi, Lonmbard'ınkiler de odanın içinde dolaşmaya başladı. Önce odanın açık penceresine takılan gözleri, sonra kararını vermiş gibi oradan ayrıldı. Birden gözbebeklerinde bir ışık parıldadı. Sessizce şöminenin yanında, yandaki odaya açılan kapıya doğru süzüldü.</p>

  <p>Kapının yanına gelince ani bir hareketle tokmağı çevirdi, kapıyı ardına kadar hızla açtı. İçeriye atıldı.</p>

  <p>Sevinçle, "İşte buldum!" diye bağırdı.</p>

  <p>Diğerleri onun peşinden odaya daldılar. Sadece Emily Brent yerinden kalkmamıştı.</p>

  <p>Yemek odasına bitişik duvara bir masa dayanmıştı. Masada eski tip, borulu bir gramafon duruyordu. Borunun ağzı duvara dayanmıştı. Lombard boruyu yana itince, duvarda üç dört delik olduğunu gördüler.</p>

  <p>Gramofonu kurup iğneyi plağın üzerine koyunca aynı ses yeniden duyuldu: "Şu suçlarla suçlanmaktasınız..."</p>

  <p>"Susturun şunu... Susturun şunu!.. Korkunç bir şey..."</p>

  <p>Lombard gramofonu susturdu.</p>

  <p>Dr. Armstrong rahat bir soluk alarak, "Bence bu çok kötü bir şakadan başka bir şey değil," dedi.</p>

  <p>Yargıç Wargrave'in sakin ve duru sesini duydular:</p>

  <p>"Demek siz bunu şaka sanıyorsunuz."</p>

  <p>Doktor ona hayretle baktı.</p>

  <p>"Başka ne olabilir?"</p>

  <p>Yargıcın eli yavaş yavaş üst dudağına gitti. "Şu anda bu konudaki görüşümü söylemeye hazır değilim."</p>

  <p>Anthony Marston söze karıştı.</p>

  <p>"Buraya bakın. Hepiniz bir şeyi unuttunuz. Bu gramofonu kim kurdu, kim çalıştırdı?"</p>

  <p>Wargrave homurdandı:</p>

  <p>"Evet, bence her şeyden önce bunu araştırmalıyız."</p>

  <p>Yargıç bunu söyledikten sonra oturma odasına doğru yürüdü, herkes onu izledi.</p>

  <p>Tam bu sırada Rogers elinde bir kadeh konyakla içeri girmişti. Emily Brent de külçe gibi yatan Bayan Rogers'ın üzerine eğilmişti.</p>

  <p>Rogers hemen iki kadının arasına girdi. "İzin verin, Madam... Onunla ben konuşurum. Ethel.. Ethel... Bir şey yok. Bir şey yok, anladın mı? Topla kendini."</p>

  <p>Bayan Rogers'ın solukları derin iç çekişlerini andırıyordu. Gözleri korkudan faltaşı gibi açılmış, çevresindeki yüzlerde dolaşıp duruyordu.</p>

  <p>Rogers'ın ses tonunda bir endişe seziliyordu:</p>

  <p>"Kendine gel artık, Ethel."</p>

  <p>Dr. Armstrong yumuşak ve sakin bir sesle kadına, "Birazdan bir şeyiniz kalmayacak Bayan Rogers," dedi. "Sadece kötü bir şakaydı. O kadar."</p>

  <p>Kadın konuştu.</p>

  <p>"Ben bayıldım mı, efendim?"</p>

  <p>"Evet."</p>

  <p>"O ses yüzünden... Ne korkunç bir sesti o!... Sanki bir yargıç konuşuyormuş gibi!..."</p>

  <p>Sonra yüzü yeniden morardı, gözbebekleri kayıverdi.</p>

  <p>Dr. Armstrong sert bir sesle,</p>

  <p>"Nerede kaldı şu konyak?" diye sordu.</p>

  <p>Rogers kadehi masanın üzerine bırakmıştı. Biri onu Dr. Armstrong'un eline tutuşturdu. Doktor baygın kadının aralık dudaklarına kadehi dayayarak "İçin bunu," dedi.</p>

  <p>Kadın öksüre öksüre konyağı içti. Yüzünün rengi yerine geldi.</p>

  <p>"İyiyim artık. Sadece bir ara kendimi kaybettim."</p>

  <p>Rogers hemen atıldı.</p>

  <p>"Tabii ya. Ben de az kalsın kendimi kaybediyordum. Elimden kahve fincanını bile düşürdüm. Hepsi yalandı. Çirkin iftiralardı hepsi... Kim olduğunu..."</p>

  <p>Rogers'ın sözü yarıda kaldı. Kuru ve kesik bir öksürük, Rogers'ın sözlerini ağzına tıkamaya yetmişti. Başını çevirip Wargrave'e baktı. Yargıç bir daha öksürdü, sonra konuştu.</p>

  <p>"Bu plağı gramofona kim koydu? Sen mi Rogers?"</p>

  <p>Rogers haykırdı.</p>

  <p>"Ne olduğunu bilmiyordum. Yemin ederim ki, ne olduğunu bilmiyordum, efendim. Bilseydim, yapar mıydım?" Yargıç kuru bir sesle devam etti: "Belki de doğru söylüyorsun. Ama, bence bu konuda biraz daha açıklama yapman gerek, Rogers."</p>

  <p>Uşak alnına biriken ter damlalarını bir mendille sildikten sonra yalvarırcasına konuştu:</p>

  <p>"Ben sadece verilen emri yerine getirdim, efendim."</p>

  <p>"Kim verdi bu emri?"</p>

  <p>"Bayan Owen, efendim."</p>

  <p>"Şunu iyice bir anlayalım bakalım, Owen'in emri neydi?"</p>

  <p>"Ben plağı gramofona yerleştirecektim. Plağı masanın çekmecesinde bulacaktım, gramofonu karım çalıştıracaktı. Tam kahve tepsisi ile içeriye girdiğim sırada."</p>

  <p>Yargıç homurdandı:</p>

  <p>"Oldukça garip bir öykü."</p>

  <p>"Ama, gerçek bu efendim. Yemin ederim ki, doğru söylüyorum. Plakta ne olduğunu bilmiyordum. Bir an bile kötü bir şeyden kuşkulanmamıştım. Onu sadece bir şarkı sandım."</p>

  <p>Wargrave, Lombard'a baktı:</p>

  <p>"Üzerinde ad falan var mı plağın?"</p>

  <p>Lombard başını salladı. Uzun sivri dişlerini göstererek sırıttı ve, "Evet" dedi. "Üzerinde Kuğu Şarkısı yazılı..."</p>

  <p>General MacArthur bomba gibi patladı:</p>

  <p>"Bütün bunlar maskaralık!... Maskaralık!... Herkesi öyle suçlamak da ne oluyor? Bunun bir çaresine bakmak gerek. Şu Owen denilen herif kimse..."</p>

  <p>Emily Brent, generalin sözünü kesti. Sert bir sesle, "Kim bu adam?" diye sordu.</p>

  <p>Yargıç niye o otoriter havaya bürünmüştü. Meslek yaşamının verdiği alışkanlıkla, bir davayı yönetiyormuş gibi konuştu.</p>

  <p>"Dikkatle incelememiz gereken en önemli sorun bu. Bence önce, siz karınızı götürüp yatırın Rogers. Sonra da buraya dönün."</p>

  <p>"Peki, efendim."</p>

  <p>Armstrong, "Ben sana yardım ederim, Rogers," dedi.</p>

  <p>Bayan Rogers iki adama tutunarak odadan dışarı çıktı. Onlar uzaklaştıktan sonra Tony Marston, "Sizi bilmem, ama benim bir kadeh içkiye ihtiyacım var," dedi.</p>

  <p>Lombard, "Benim de!" diye atıldı.</p>

  <p>Tony, "Ben gidip getireyim," dedi ve odadan çıktı.</p>

  <p>Bir, iki saniye sonra geri döndü. Üzerinde çeşitli içki şişeleri ve kadehler bulunan tekerlekli bir servis masasını itiyordu. "Bunu, dışarda hazır buldum." Bir bardağa konyak doldurmaya başladı. Ondan sonraki birkaç dakika kadehlere içki doldurmakla geçti. General MacArthur ve yargıç birer kadeh sek viski aldılar. Emily Brent dışında, herkes birkaç yudum içki içmek istemişti. Yalnız o bir bardak su ile yetindi.</p>

  <p>Dr. Armstrong odaya döndü. "Durumu biraz daha iyi. Uyuması için ona bir uyku hapı verdim. O ne? İçki mi? Ben de bir kadeh içerim." Erkekler bardaklarını yeniden doldurdukları sırada, Rogers içeri girdi. Soruşturmayı Yargıç Wargrave üstüne almıştı. Oda kendiliğinden bir mahkeme salonuna dönüştü.</p>

  <p>"Şimdi Rogers, şu işin aslını bir öğrenelim. Kim bu Owen?" diye sordu Wargrave.</p>

  <p>Rogers yargıcın yüzüne hayretle bakarak yanıt verdi.</p>

  <p>"Buranın sahibi."</p>

  <p>"Bunu hepimiz biliyoruz. Öğrenmek istediğimiz, bu adam hakkında senin bildiklerin." Rogers başını salladı. "Bay Owen hakkında size bir şey söyleyemem, efendim.</p>

  <p>Çünkü kendisini hiç görmedim."</p>

  <p>Odaya garip bir sessizlik çökmüştü.</p>

  <p>General MacArthur söze karıştı.</p>

  <p>"Hiç görmedin mi? Ne demek istiyorsun?"</p>

  <p>"Bizi bir haftalığına tuttular, efendim. Karım ve ben bu işe işçi bulma kurumu aracılığıyla ve mektupla alındık." Wargrave sordu: "Owen'den aldığınız mektup sizde mi?"</p>

  <p>"Hayır, efendim. Yanımda değil."</p>

  <p>"Devam et. Dediğine göre, mektupla işe alınmışsın."</p>

  <p>"Evet, efendim. Belli bir tarihte burada olacaktık, o tarihte geldik. Burada her şeyi yerli yerinde bulduk. Kilerler yiyecek doldurulmuştu. Her taraf tertemizdi. Sadece toz alınması gerekiyordu, o kadar."</p>

  <p>"Sonra."</p>

  <p>"Sonra hiç, efendim. Birtakım emirler aldık, tabii, gene mektupla. Gelecek konuklar için odaların hazırlanması emredilmişti. Dün öğleden sonra Bay Owen'den bir mektup daha aldık. Bayan Owen ile gecikeceklerini, elimizden geldiği kadar konukları ağırlamamızı bildiriyordu. Yemek ve gramofon hakkındaki talimat da o mektupta yazılıydı."</p>

  <p>Yargıç sordu:</p>

  <p>"Herhalde o mektubu atmadınız?"</p>

  <p>"Hayır, efendim. Yanımda."</p>

  <p>Uşak cebinden bir mektup çıkarıp, yargıca uzattı.</p>

  <p>"Hımmmm! Ritz Otelinin kâğıdına yazılmış. Hem de daktiloyla."</p>

  <p>Blore ani bir hareketle yargıcın yanına gitmişti.</p>

  <p>"Bir kez de benim bakmama izin verir misiniz?"</p>

  <p>Sonra yanıt beklemeden mektubu yargıcın elinden aldı.</p>

  <p>"Coronation marka, oldukça yeni bir daktiloyla yazılmış. Hiçbir kusur yok harflerde. Çok kurnazca yazılmış. Bu mektuptan bir ipucu elde edebileceğinizi hiç sanmıyorum. Üzerinde parmak izi bulunabileceğinden bile kuşkuluyum."</p>

  <p>Wargrave ona hayretle bakmaya başladı.</p>

  <p>Anthony Marston, Blore'un yanına gelmiş, onun omuzunun üzerinden mektuba bakıyordu. "Ne uzun adı var, değil mi? Ulick Norman Owen." ihtiyar yargıç hafif bir sesle konuştu. "Size minettarım Bay Marston. Dikkatimi çok önemli ve ilginç bir noktaya çektiniz." Sonra, odada bulunanlara bakarak boynunu öfkeli bir tosbağa gibi uzattı. "Bence artık hepimizin, bildiklerini açığa vurmasının vakti geldi." Bir an durduktan sonra devam etti. "Hepimiz bu adamın konuklarıyız. Buraya nasıl geldiğimizi birbirimize anlatsak iyi olur."</p>

  <p>Odada kısa bir sessizlik oldu. Sonra Emily Brent kararlı bir sesle konuşmaya başladı.</p>

  <p>"Bu işlerde bir gariplik var. Ben bir mektup aldım. Bir yazlıkta, birkaç yıl önce tanıştığım bir kadın tarafından yazılmış olduğu izlenimi uyandırılmaya çalışılmıştı mektupta. İmzanın Ogden ya da Oliver olacağını tahmin ettim. Vaktiyle Bayan Oliver ve Bayan Ogden adında kişilerle tanışmıştım. Ama, şundan eminim ki, Owen adında biriyle şimdiye kadar hiç karşılaşmadım."</p>

  <p>Yargıç, "Mektup yanınızda mı, Miss Brent?" diye sordu. "Evet, odamda. Gidip getireyim." Bayan Brent odadan çıktı, birkaç dakika sonra da elinde mektupla döndü. Yargıç mektubu okudu. Sonra. "Şimdi iş anlaşılmaya başladı," dedi. "Ya siz Bayan Claythorne?" Vera sekreter olarak nasıl işe alındığını anlattı.</p>

  <p>Yargıç, Marston'a döndü.</p>

  <p>"Ya siz?"</p>

  <p>"Badger Berkley adında eski bir arkadaşımdan bir telgraf aldım. Telgrafa şaşmadım değil, çünkü bizim katırın Norveç'te olduğunu sanıyordum. Burada buluşmamızı öneriyordu."</p>

  <p>Wargrave başını salladı, sonra tekrar sordu.</p>

  <p>"Siz Dr. Armstrong?"</p>

  <p>"Ben buraya mesleğim gereği çağrıldım."</p>

  <p>"Yani bu aileyle bir tanışıklığınız yok mu?"</p>

  <p>"Hayır, sadece mektupta bir arkadaşımın adı geçmekteydi."</p>

  <p>"Evet... Tabii, bu arkadaşınızla uzun zaman önce bağlantınız kopmuştu."</p>

  <p>"Evet... Doğru."</p>

  <p>Blore'u incelerken Lombard söze karıştı. "Bana bakın. Aklıma bir şey geldi..."</p>

  <p>Yargıç elini kaldırdı. "Bir dakika..."</p>

  <p>"Ama ben..."</p>

  <p>"Her şeyi sıra ile gözden geçireceğim. Bay Lombard. Şimdiki halde, bu gece bizi buraya toplayan nedenleri gözden geçiriyoruz. Siz General MacArthur?"</p>

  <p>General bıyığını çekiştirerek mırıldandı.</p>

  <p>"Bir mektup aldım. Şu Owen denilen adamdan. Burada bazı eski arkadaşlarımın bulunacağından söz ediyor, beni de çağırıyordu. Korkarım, mektup yanımda değil."</p>

  <p>"Siz Bay Lombard?"</p>

  <p>Lombard'ın zihni hızla çalışmaktaydı. Durumunu açığa vurmalı mıydı, yoksa bir yalan mı uydurmalıydı? Kararını verdi.</p>

  <p>"Garip bir mektup aldım," dedi. "Bazı yakın arkadaşlarımın burada olacağı yazılıydı. İnandım buna. Mektup da yanımda değil, yırtıp attım galiba."</p>

  <p>Yargıç Wargrave, Blore'a döndü, işaret parmağıyla üst dudağına vuruyordu. Ses tonu tehlikeli derecede nazikti.</p>

  <p>"Az önce çirkin bir şey oldu. Hiçbirimizin tanımadığı anlaşılan bir ses, bizleri bazı inanılmaz suçlarla suçladı. Bu suçlamalarla sonra ilgilenin. Ama, şu anda ufak bir nokta benim dikkatimi çekmiş bulunuyor. Suçlanan kişilerin arasında William Henry Blore adında biri yok. Davis adından da hiç söz edilmedi. Siz ne dersiniz bu işe. Bay Davis?"</p>

  <p>Blore arsız arsız gülerek cevap verdi.</p>

  <p>"Anlaşıldığına göre foyamız meydana çıktı. Adımın Davis olmadığını itiraf etmek zorundayım galiba."</p>

  <p>"O halde William Henry Blore sizsiniz?"</p>

  <p>"Evet, benim."</p>

  <p>Lombard atıldı:</p>

  <p>"Buna benim de eklemek istediğim bir şey var. Siz sadece kendinizi sahte bir adla tanıtmakla kalmadınız, Bay Blore. Bugün farkettiğime göre, aynı zamanda birinci sınıf da bir yalancısınız. Güney Afrika'da Natal'dan geldiğinizi iddia ettiniz. Ben Güney Afrika'yı ve Natal'ı iyi bilirim. Sizin oraya ayağınızı bile atmamış olduğunuza yemin etmeye hazırım."</p>

  <p>Bütün gözler Blore'a çevrilmişti. Öfke ve kuşku dolu bakışlardı bunlar. Anthony Marston ona bir adım daha yaklaştı. Yumrukları hiddetle sıkılmıştı.</p>

  <p>"Konuş bakalım, domuz! Açıkla!"</p>

  <p>Blore bir adım geriye sıçrayarak yumruk mesafesinden çıktı.</p>

  <p>"Beyler, beni yanlış anladınız. Bütün evrakım yanımda. İsterseniz görebilirsiniz. Ben eski bir polisim. Plymouth'da özel bir dedektif bürom var. Buraya görevli olarak gelmiş bulunuyorum."</p>

  <p>Yargıç Wargrave sordu: "Buraya kimin tarafından ve ne amaçla çağrıldınız?"</p>

  <p>"Owen denilen adam tuttu beni. Bir mektupla hepinizin adlarını bildirdi. Oldukça yüklü bir para da gönderdi. Eve konuk gibi gelecek ve sizleri göz hapsinde tutacaktım."</p>

  <p>"Bunun için bir neden bildirdi mi?"</p>

  <p>"Evet, Bayan Owen'in mücevherleri. Ben artık bu adda biri olduğuna da inanmıyorum."</p>

  <p>Yargıç işaret parmağıyla tekrar üst dudağına vurarak konuşmaya başladı. Bu defa sesinde takdirkâr bir ifade vardı.</p>

  <p>"Ben de inanmıyorum. Ulick Norman Owen adı oldukça garip. Emily Brent'in almış olduğu mektupta imza okunaksız atılmışsa da, ilk iki ad rahatça okunabiliyor. Una Nancy adının baş harfleri sizin de farkettiğiniz gibi diğer isme tamamen uymakta. Yani bence de Ulick Norman Owen ile Una Nancy Owen aynı kişidir. Adlar dikkatle incelenecek olursa ve ilk adın baş harfiyle soyadı çabuk okunursa. U. N. Owen'in UNKNOWN'dan* başka bir şey olmadığı ortaya çıkıyor."</p>

  <blockquote>
    <p>* UNKNOWN (İng.) : Meçhul, bilinmeyen.</p>
  </blockquote>

  <p>Vera haykırdı.</p>

  <p>"Bu ancak bir delinin işi olabilir!"</p>

  <p>Yargıç başını ağır ağır sallayarak yeniden söze başladı:</p>

  <p>"Evet, buraya bir deli tarafından davet edildiğimizden hiç kuşkum kalmadı... Bu deli tehlikeli bir katil de olabilir!"</p>
</body>
</html>
