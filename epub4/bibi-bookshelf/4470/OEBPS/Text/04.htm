<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>Dördüncü Bölüm</h1>

  <h3 id="sigil_toc_id_26">I</h3>

  <p>Her şey öyle çabuk, öyle beklenmedik bir biçimde olmuştu ki, herkesin soluğu kesilmişti. Yerde yatan adama aptal aptal bakıyorlardı.</p>

  <p>Sonunda Dr. Armstrong kendini toplayıp yerinden fırladı.</p>

  <p>Marston'a kadar giderek yanına diz çöktü. Yerde yatan adamın üzerinden başını kaldırdığında hepsi de doktorun gözlerinin hayretle açılmış olduğunu gördüler.</p>

  <p>"Tanrım ölmüş!" diye fısıldadı.</p>

  <p>Odadakiler doktorun ağzından dökülen sözlerin anlamını birden anlayamamışlardı sanki. Hareketsiz, heykel gibi duruyorlardı...</p>

  <p>Ölmüş müydü? Bir mitoloji Tanrı'sını andıran bu delikanlı, bu sağlıklı, güçlü, yakışıklı adam ölmüş müydü? Hepsi hayretle açılan gözlerle cesede bakıyorlardı. Bunun gibi genç ve sağlıklı bir adamın bir kadeh viski içerken öksürmeye başlayıp ölüvermesi olacak iş miydi?..</p>

  <p>Hayır, kimse gözlerine inanamıyordu.</p>

  <p>Dr. Armstrong cesedin yüzüne eğilmiş, morarmaya başlayan dudaklarını kokluyordu. Sonra Anthony Marston'un elinden düşen bardağı aldı.</p>

  <p>General MacArthur, "Öldü mü? Yani delikanlı içkinin boğazında kalmasından mı öldü?" diye mırıldandı.</p>

  <p>Doktor yanıt verdi:</p>

  <p>"İsterseniz boğazına bir şey takıldı da diyebilirsiniz. Soluk alamadığından ölmüş."</p>

  <p>Doktor konuşurken bir yandan da bardağı koklamaktaydı. Parmağını bardağın dibinde kalan bir damla içkiye batırdı, sonra dikkatle dilinin ucuna dokundurdu.</p>

  <p>Armstrong'un yüzündeki ifade birdenbire değişmişti.</p>

  <p>General MacArthur, "Bir adamın böyle ölebileceğini hiç düşünmemiştim... Boğazında içki kalmakla adam ölür mü hiç," dedi.</p>

  <p>Emily Brent ince, duru bir sesle konuştu.</p>

  <p>"Biz ölümlüler yaşamla ölümü ayıran bir çizgi üzerinde yaşamaktayız."</p>

  <p>Dr. Armstrong ayağa kalkmıştı, kendi kendine konuşuyormuş gibi, "Hayır, boğazında içki kalarak kimse böyle birdenbire ölemez. Marston doğal bir ölümle ölmedi," dedi.</p>

  <p>Vera fısıldar gibi, "Viskinin içinde mi bir şey vardı?" dedi.</p>

  <p>Armstrong başını salladı.</p>

  <p>"Evet, ne olduğunu kesin olarak söyleyemeyeceğim. Ama bütün belirtiler, Marston'un siyanür cinsinden bir zehirle zehirlenmiş olduğunu gösteriyor. Belki de potasyum siyanürdür. Bu zehir oldukça çabuk etki eder."</p>

  <p>Yargıç sert bir sesle,</p>

  <p>"Zehir bardağında mıydı?" diye sordu.</p>

  <p>"Evet."</p>

  <p>Doktor içkilerin bulunduğu servis masasına doğru yürüdü.</p>

  <p>Masanın üzerinde duran viski şişesinin kapağını çıkararak içindekini kokladı, sonra da dilinin ucuyla tattı. Arkasından soda şişesini de aynı biçimde kontrol etti. Sonunda başını salladı.</p>

  <p>"Bunlarda bir şey yok."</p>

  <p>Lombard, "Yani zehiri bardağa kendi mi koydu?" diye sordu.</p>

  <p>Armstrong, Lombard'a garip garip bakarak alaycı bir sesle,</p>

  <p>"Galiba öyle," dedi.</p>

  <p>"İntihar, ha? Çok garip doğrusu."</p>

  <p>Vera, "onun kendi canına kıyacağını kimse tahmin edemezdi. Öyle canlı bir adamdı ki. Yaşamdan çok zevk alıyormuş gibi bir hali vardı. Bugün tepeden aşağıya otomobiliyle gelirken sanki... Sanki... Ah, nasıl anlatayım. Bilmem ki," diye hafif bir sesle konuştu.</p>

  <p>Ama hepsi de Vera'nın ne demek istediğini anlamışlardı. Gençliğin doruğunda ve yaşamının en sağlıklı çağında olan Anthony Marston ilk bakışta herkeste ölümsüz olduğu izlenimi uyandırmıştı.</p>

  <p>Dr. Armstrong,</p>

  <p>"İntihardan başka bir olasılık ileri süren var mı?" diye sordu.</p>

  <p>Herkes ağır ağır başını salladı. Akıllarına, olayın başka bir açıklaması gelmiyordu. Aynı içkiden onlar da içmişlerdi. Antony Marston'un masaya giderek kadehine içki koyduğunu hepsi de görmüşlerdi. Bu durumda eğer içkide zehir varsa, o zehir bardağa ancak Marston tarafından konmuş olabilirdi.</p>

  <p>Blore düşünceli bir tavırla konuştu.</p>

  <p>"Bu bence intihar değil. Marston kendi canına kıyabilecek tiplerden değil."</p>

  <p>Armstrong, "Ben de aynı kanıdayım," dedi.</p>

  <h3 id="sigil_toc_id_27">II</h3>

  <p>Sorunu olduğu gibi bıraktılar. Başka ne yapabilirlerdi? Armstrong ve Lombard, Marston'un cesedini birlikte yatak odasına taşıdılar. Yatağa yatırarak üzerini çarşafla örttüler.</p>

  <p>Aşağı kata döndüklerinde ötekiler bir köşeye toplanmış, ayakta bir şeyler konuşuyorlardı. Gece fazla soğuk olmadığı halde hepsinin ürperdiği belliydi.</p>

  <p>Emily Brent, "En iyisi gidip yatalım. Epey geç oldu," dedi.</p>

  <p>Saat on ikiyi geçmişti. Fikir fena değildi; ama kimse yukarı çıkmak için acele etmiyordu. Kendilerini güvenceye almak için birbirlerine yapışmış gibiydiler.</p>

  <p>Yargıç, "Evet biraz uyumamız gerek," dedi.</p>

  <p>Rogers, "Benim yapmam gereken işler var efendim," dedi.</p>

  <p>Lombard öfkeli bir sesle, "Yarın sabah yaparsın işini," diye Rogers'ı adeta azarladı.</p>

  <p>Armstrong, "Karın nasıl?" diye sordu.</p>

  <p>"Şimdi gidip bakacağım efendim."</p>

  <p>Rogers yukarı çıktı, birkaç dakika sonra geri döndü.</p>

  <p>"Mışıl mışıl uyuyor, efendim."</p>

  <p>Doktor, "iyi," dedi. "Sakın onu rahatsız etme."</p>

  <p>"Hayır, efendim. Yemek odasını ve salonu yerleştirdikten sonra, hemen gidip yatacağım."</p>

  <p>Önlerinden geçerek yemek odasına girdi.</p>

  <p>Öbürleri de istemeye istemeye yukarı çıktılar.</p>

  <p>Yukarı koridorda birbirlerine iyi geceler dilediler, sonra odalarına çekildiler. Hepsi de aynı anda, aynı şeyleri düşünmüşler gibi, aynı anda kapılarını kilitlediler...</p>

  <h3 id="sigil_toc_id_28">III</h3>

  <p>Loş bir ışıkla aydınlatılmış odasında, Yargıç Wargrave elbiselerini çıkarmış, yatmaya hazırlanmaktaydı.</p>

  <p>Edward Seton'u düşünüyordu.</p>

  <p>Onu çok iyi anımsıyordu. Saçları, mavi gözleri ve karşısındakinin gözlerinin içine dikilen pervasız bakışlarını unutmamıştı. Zaten jüriyi lehine çeviren de, bu pervasız hali olmuştu. Savcı da görevini iyi yapmamıştı, iddiasında biraz fazlaca ayrıntıya kaçmıştı.</p>

  <p>Öte yandan, savunma avukatı Matthews kusursuz bir savunma yapmıştı. Savcının kanıtlarını çürütüşü, sanığa ve tanıklara sorduğu sorular, olayı özetleyişi tam anlamıyla ustacaydı.</p>

  <p>Seton da jüri huzurunda yapılan sorgusunda hiç heyecanlanmamış, savcının bütün sorularını büyük bir rahatlıkla yanıtlamıştı. Jüri, sanığın bu pervasız ve soğukkanlı halinin etkisi altında kalarak suçsuz olduğu kanısına varmıştı. Avukat Matthews artık davaya yüzde yüz kazanılmış gözüyle bakıyordu.</p>

  <p>Yargıç cep saatini dikkatle kurarak yatağının başucundaki komodinin üzerine koydu.</p>

  <p>Mahkeme sırasında yargıç kürsüsünde savcının ve sanık avukatını konuşmalarını dinlerken ve not alırken neler düşündüğünü; avukatın, her biri sağlam birer kanıt olan iddiaları birer birer çürütürken neler hissettiğini anımsıyordu.</p>

  <p>Davadan pek hoşlanmıştı. Matthews'un son konuşması hukuk edebiyatının bir başyapıtı olmuştu. Ondan sonra, konuşan savcı, avukatın jüri üzerinde bıraktığı etkiyi silmeyi başaramamıştı.</p>

  <p>Sonunda sıra kendisinin davayı jüriye özetlemesine gelmişti.</p>

  <p>Yargıç Wargrave takma dişlerini çıkararak komodinin üzerindeki su dolu bardağın içine dikkatle bıraktı. Gergin duran dudakları içeri çöktü. Şimdi yüzünde zalim ve yırtıcı bir ağız belirmişti.</p>

  <p>Sonra gözlerini ovuşturarak kendi kendine gülümsedi.</p>

  <p>Şu Seton'u nasıl ipe göndermişti...</p>

  <p>Romatizmalı bacaklarının izin verdiği kadar, çabuk yatağa tırmanıp elektriği söndürdü.</p>

  <h3 id="sigil_toc_id_29">IV</h3>

  <p>Aşağıda yemek odasında Rogers hayretten donakalmıştı. Yemek masasının ortasındaki porselen bebeklere bakıyordu.</p>

  <p>Kendi kendine mırıldandı:</p>

  <p>"Garip şey. Demin bunların on tane olduklarına yemin edebilirim."</p>

  <h3 id="sigil_toc_id_30">V</h3>

  <p>General MacArthur yattığı yerde oradan oraya dönüp duruyordu.</p>

  <p>Bir türlü uyku girmiyordu gözüne.</p>

  <p>Karanlıkta hep Arthur Richmond'un yüzünü görüyordu.</p>

  <p>Arthur'u severdi, hem de çok severdi. Karısı Leslie'nin de ondan hoşlandığına memnun olmuştu.</p>

  <p>Leslie kaprisli bir kadındı, birçok yakın arkadaşına, "Sıkıcı," deyip burun kıvırmıştı. Ona bakılırsa hemen herkes sıkıcıydı.</p>

  <p>Ama, Arthur Richmond'u sıkıcı bulmamıştı. Başlangıçtan beri iyi anlaşmışlardı onunla. Birlikte piyeslerden, müzikten ve resimden söz ederlerdi. MacArthur, Leslie'nin bu çocuğa karşı annece bir sevgi duymasından hoşnuttu.</p>

  <p>Anne sevgisi... Koca budala, Richmond'un yirmi dokuz Leslie'nin de yirmi sekiz yaşında olduğunu bir türlü düşünememişti.</p>

  <p>Leslie'yi seviyordu. Yuvarlak yüzü, parlak, derin bakışlı gri gözleri, dalgalı, kumral saçları hiçbir zaman gözünün önünden gitmiyordu. Leslie'yi çok seviyor ve ona tam anlamıyla inanıyordu.</p>

  <p>Günün birinde gerçek ortaya çıkmıştı. Her şey aşk romanlarında anlatıldığı gibiydi. Koca ile âşığın mektupları yanlış zarflara konulmuştu. Leslie her ikisine de uzun süredir mektup yazıyordu herhalde çünkü Richmond'a yazdığı mektubu bir gün yanlışlıkla üzerinde kocasının adresi bulunan zarfa koyuvermişti. MacArthur, aradan uzun yıllar geçtiği halde o anda yediği darbenin acısını bugünmüş gibi anımsıyordu...</p>

  <p>Onun için korkunç bir darbe olmuştu bu.</p>

  <p>Mektuptan anlaşıldığına göre, bu iş uzun süredir devam etmekteydi. Hafta sonu tatilleri, Richmond'un son aldığı izin... Leslie... Leslie ve Arthur.</p>

  <p>Tanrı'nın belası herif! Güleryüzü de, içten davranışları da onun olsundu. Kahrolası yalancı! Arkadaşının karısını çalan alçak!</p>

  <p>Şimdi olayı düşünürken bile cinayet işleyebilecek hale gelmişti. Buna rağmen, o zaman hiçbir şey yokmuş gibi hareket etmiş, Richmond'a bir şey sezdirmemeye çalışmıştı.</p>

  <p>Bunu başarmış mıydı? Öyle sanıyordu. Richmond bir şeyden kuşkulanmamıştı. Cephede zaten kimsenin birbirine fazla dikkat ettiği yoktu.</p>

  <p>Sadece genç subay Armitage'in kendisine birkaç kez garip garip baktığını görmüştü. Armitage'in orduda yükseleceği her halinden belliydi.</p>

  <p>Belki de o zaman Armitage bir şeyler hissetmiş ve kendine göre tahminlerde bulunmuştu.</p>

  <p>Evet, Richmond'u bile bile ölüme yollamıştı. Onu ölümden ancak bir mucize kurtarabilirdi. Böyle bir mucize de olmamıştı. Richmond'u ölüme yollamıştı ve bundan dolayı zerrece pişman değildi. Hem öyle kolay olmuştu ki. Savaş sırasında yanlışlıklar sık sık oluyordu. Subayların gereksiz yere ölüme gönderildikleri duyulmamış bir şey değildi. Her şey karmakarışıktı. Zaten ne yaptığını bilen pek az kimse vardı. Savaştan sonra belki bazıları ihtiyar MacArthur'un da savaşta bir ara sinirlerinin bozulduğunu ve gereksiz birtakım emirler vermiş olduğunu ileri sürebileceklerdi. Başka ne söyleyebilirlerdi?</p>

  <p>Ama genç Armitage başkaydı. Emri işittiği zaman kumandanına tuhaf tuhaf bakmıştı. Belki de Richmond'u bilerek ölüme yolladığını anlamıştı bu delikanlı. Savaş bittikten sonra acaba Armitage konuşmuş muydu?</p>

  <p>Leslie'nin bir şeyden haberi yoktu. Herhalde âşığının arkasından epey ağlamıştı. Ama kendi İngiltere'ye döndüğü zaman karısında bir değişiklik sezmemişti. Aşk serüveninin ortaya çıktığını karısına hiçbir zaman söylememişti. Savaştan üç, dört yıl sonra Leslie iki yanlı zatürreeye yakalanarak ölmüştü.</p>

  <p>Aradan epey zaman geçmişti. On beş mi, yoksa on altı yıl mı olduğunu tam olarak kestiremiyordu.</p>

  <p>Karısının ölümünden sonra ordudan ayrılarak Devon'a yerleşmişti. Dünyanın şirin bir köşesinde, çevresinde iyi komşuları olan güzel bir eve sahip olmayı hep istemişti. Sonunda böyle bir evi olmuştu. Ara sıra ava çıkabiliyor, iyi havalarda balık da tutabiliyordu. Her pazar aksatmadan kiliseye gidiyordu.</p>

  <p>Kasabada herkes kendisine çok iyi davranıyordu. Bu bir süre böyle devam etti. Ama sonraları halkın, arkasından bir şeyler konuştuğundan kuşkulanmaya başladı. Nedense herkes kendisine başka türlü bakıyordu.</p>

  <p>Sanki bir şey işitmişlerdi. Dedikodular ne kadar da çabuk yayılıyordu. Yoksa Armitage bir şey mi söylemişti?</p>

  <p>Ondan sonra o da halka aldırmamaya başlamış, kendi kabuğuna çekilmişti. Herkesin, aleyhinde konuştuğunu hissetmek hiç de hoş bir şey değildi.</p>

  <p>Üzerinden yıllar geçmiş ve olay anlamsız bir anı haline gelmişti. Leslie öleli yıllar olmuştu. Arthur Richmond da öyle. Artık olayların onca hiçbir önemi kalmamıştı.</p>

  <p>Yaşamı bomboştu. Ordudaki eski arkadaşlarını aramaktan çekiniyordu. Eğer Armitage konuştuysa onlar da her şeyi öğrenmişler demekti.</p>

  <p>Ve şimdi.. Bu gece... Meçhul bir ses o eski öyküyü yeniden ortaya atmıştı.</p>

  <p>Acaba doğru mu davranmıştı? Davranışı belki çirkin, belki utanç vericiydi. Ama kimse bundan ötürü onu suçlayamazdı.</p>

  <p>Hatta kendi bile.</p>

  <p>Ya o güzel kız... Meçhul ses onu da suçlamıştı. Bir çocuğu öldürmüş sözde... Saçma...</p>

  <p>Emily Brent katilmiş sözüm ona. Aynı alayda birlikte çarpıştıkları Tom Brent'in yeğeni. Bu kadar nazik ve kibar bir hanımefendinin katil olamayacağını kör olsa anlardı.</p>

  <p>Bu suçlamalar deli saçmasıydı. Kahrolasıca bir delinin saçmaları.</p>

  <p>Buraya geldiklerinden beri... Ne zaman gelmişlerdi buraya?</p>

  <p>Daha o gün öğleden sonra gelmişlerdi, ama sanki çoktandır buradaymışlar gibiydi.</p>

  <p>"Acaba ne zaman gidebileceğiz adadan?" diye düşündü.</p>

  <p>Yarın, yarın tabii. Karşı sahilden motor gediği zaman...</p>

  <p>Garip, şu dakikada adadan gitmeyi hiç de istemiyordu...</p>

  <p>Adadan gitmek, küçük evine geri dönmek, arkasından konuşan halkın yüzüne bakmak, bütün dertlere ve endişelere yeniden dönmek istemiyordu. Açık pencereden, kayalara çarpan dalgaların sesi geliyordu.... Ses akşam üstüne göre epey artmıştı. Rüzgâr da gitgide şiddetleniyordu.</p>

  <p>"Ne huzur verici ses. Her şey huzur veriyor insana burada..." dedi içinden.</p>

  <p>Sonra, kendi kendine, "Adaların en iyi yanı insanın istediği zaman kaçamamasında... Artık her şeyin sonuna geldin..." diye mırıldandı.</p>

  <p>Birden adadan hiç ayrılmak istemediğini anlamıştı.</p>

  <h3 id="sigil_toc_id_31">VI</h3>

  <p>Vera Claythorne yatağında yatıyordu. Uyanıktı, gözleri tavanda sabit bir noktaya dikilmişti. Karyolanın yanındaki komodinin üzerinde duran lamba yanıyordu. Elektriği söndürmeye cesaret edememişti. Kendi kendine düşünüyordu:</p>

  <p>"Hugo!.. Hugo!.. Nedense bu akşam çok yakınımda olduğunu hissediyorum? Odanın içindeymişsin gibi..."</p>

  <p>Acaba Hugo neredeydi? Bilmiyordu. Hiçbir zaman da öğrenemeyecekti. Onu bırakıp gitmiş, yaşamından çıkmıştı.</p>

  <p>Hugo'yu düşünmemeye çalışmanın yararı yoktu. Çok yakınlarındaydı çünkü. Cornwall... Kara kayalar, yumuşak sarı kumsal, Bayan Hamilton ve elinden çekiştirerek koşturmaya çalışan küçük Cyrill...</p>

  <p>"Ben kayalara kadar yüzmek istiyorum, Bayan Claythorne. Neden kayalara kadar yüzemezmişim?"</p>

  <p>Nereye baksa gözleri Hugo'nun gözleri ile karşılaşıyordu. Ya Cyril'i yatağa yatırdıktan sonraki geceler...</p>

  <p>"Dışarı çıkıp biraz dolaşalım mı Bayan Claythorne?"</p>

  <p>"Fena olmaz."</p>

  <p>Sahile inen çiçekli yol. Mehtap ve serin Atlantik rüzgârı.</p>

  <p>Hugo'nun onu saran kolları...</p>

  <p>"Seni seviyorum. Seni seviyorum. Seni ne kadar çok sevdiğimi biliyorsun, değil mi, Vera?"</p>

  <p>Evet biliyordu.</p>

  <p>Ya da bildiğini sanmıştı.</p>

  <p>"Senden benimle evlenmeni isteyemem. Çünkü meteliğim yok. Oysa bir zamanlar, üç ay kadar çok zengin bir adam sayılmıştım. Cyril, Maurice'in ölümünden üç ay sonra doğdu. Kız olsaydı..."</p>

  <p>Bütün yaşamını bu hayal üzerine kurmamıştı, ama, bu yüzden çok ağır bir darbe yemiş olduğunu da kabul ediyordu. Ne yapmalıydı? Şanstı bu. Cyril de fena bir çocuk değildi. Onu çok sevdiğini söylediği de olmuştu. Küçük yeğenini eğlendirmek için onunla oynamaya daima hazırdı. Çocuğa karşı kin duymadığı belliydi.</p>

  <p>Cyril sağlıklı bir çocuk değildi. Ufak tefekti... Hastalıklı bile denilebilirdi hatta. Belki de fazla yaşamayacaktı... Bir gün...</p>

  <p>"Bayan Claythorne, neden kayalara kadar yüzmeyeyim?"</p>

  <p>Bu soru artık onu rahatsız etmeye, hatta sinirlendirmeye başlamıştı.</p>

  <p>"Sana göre çok uzak orası, Cyril."</p>

  <p>"Ama, Bayan Claythorne... Ne olur?"</p>

  <p>Vera yatağından kalktı. Tuvalet masasına kadar gitti, üç aspirin yuttu. Keşke uyku ilacına benzer bir şey getirseydim, diye düşünüyordu.</p>

  <p>Sonra kendi kendine, "İntihar edecek olsam herhalde siyanür yerine fazlaca Veronal ya da ona benzer bir şey alırdım," diye mırıldandı.</p>

  <p>Anthony Marston'un moraran yüzü gözlerinin önüne geldi, ürperdi.</p>

  <p>Şöminenin önünden geçerken çerçeve içindeki şiire bir daha baktı.</p>

  <p>On küçük zenci yemeğe gitti.</p>

  <p>Birinin boğazında yemek kaldı, kaldı dokuz.</p>

  <p>Kendi kendine düşündü:</p>

  <p>Ne korkunç bir ölüm Tanrım!</p>

  <p>Anthony Marston neden ölmek istemişti?</p>

  <p>Oysa kendi ölmek istemiyordu...</p>

  <p>Ölüm başkaları içindi...</p>
</body>
</html>
