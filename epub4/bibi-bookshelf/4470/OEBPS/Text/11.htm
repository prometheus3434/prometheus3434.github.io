<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>On Birinci Bölüm</h1>

  <h3 id="sigil_toc_id_65">I</h3>

  <p>Kahvaltı sona ermişti.</p>

  <p>Yargıç Wargrave boğazını temizledi ve otoriter bir sesle konuştu.</p>

  <p>"Bence toplanıp durumu tartışmamız daha doğru olur. Yarım saate kadar oturma odasında toplanalım mı?"</p>

  <p>Herkes kabul etti.</p>

  <p>Vera kirli tabakları üst üste toplamaya başladı.</p>

  <p>"Ben masayı toplayıp bulaşığı yıkarım."</p>

  <p>Philip Lombard, "Biz tabakları mutfağa taşırız," diye atıldı.</p>

  <p>Emily Brent ayağa kalkarken birdenbire tekrar yerine oturdu:</p>

  <p>"Aman!... Aman!..."</p>

  <p>Yargıç sordu:</p>

  <p>"Bir şeyiniz mi var, Bayan Brent?"</p>

  <p>Emily Brent özür dileyen bir sesle yanıt verdi:</p>

  <p>"Bağışlayın. Bayan Claythorne'a yardım etmek istiyordum, ama ne oldu bilmem. Galiba biraz başım dönüyor."</p>

  <p>Dr. Armstrong, "Başınız mı dönüyor?" diye sordu. "Gecikmiş bir şok olabilir. Size bir ilaç verebi..."</p>

  <p>"Hayır!"</p>

  <p>Bu söz yaşlı kadının dudaklarından fırlayarak bir bomba gibi patladı odada. Herkes ona baktı. Dr. Armstrong kıpkırmızı kesilmişti. Bayan Brent'in yüzünden korku ve kuşku okunmaktaydı.</p>

  <p>Doktor hafifçe, "Nasıl isterseniz," dedi.</p>

  <p>"İlaç almak istemiyorum... Hiçbir şey almam. Sadece, şurada baş dönmem geçinceye kadar dinlenmek istiyorum."</p>

  <p>Masadan kahvaltı tabaklarının toplanması bitmişti.</p>

  <p>Bay Blore, "Ben ev işlerine alışkınım," dedi. "Size mutfakta yardım edeyim."</p>

  <p>Vera, "Sağolun," diye karşılık verdi.</p>

  <p>Emily Brent yemek odasında tek başına kalmıştı. Başının dönmesi geçiyordu. Şimdi de gözleri kapanmaya başlamıştı. Kendini bıraksa hemen uyuyacakmış gibiydi.</p>

  <p>Kulaklarında bir vızıltı peydahlandı... Yoksa odada gerçekten vızıldayan bir şey mi vardı?</p>

  <p>"Arı," diye düşündü, "Eşek arısı."</p>

  <p>Sonra da arıyı gördü. Pencerenin camında dolaşıp duruyordu.</p>

  <p>Bal ve arılar...</p>

  <p>Balı çok severdi. Petekli bal, insanın onu kendi eliyle tabağa boşaltması... Ne güzel damlardı... Şıp, şıp, şıp!..</p>

  <p>Odada biri vardı... Üstübaşı sırılsıklam, suları damlayan biri... Beatrice Taylor nehirden çıkıp gelmişti... Başını çevirse arkasında Beatrice'i görecekti. Ama başını çeviremiyordu!.. Bağırmak istiyordu!.. Ama, bağıramadı!.. Evde kimse yok muydu? Yapayalnız mı kalmıştı? Ayak sesleri duydu... Arkasından, sessizce yürüyen birinin ayak sesleri geliyordu... Boğulan kızın ayak sesleriydi bunlar...</p>

  <p>Arı camda vızıldayıp duruyordu!..</p>

  <p>Sonra bir acı duydu.</p>

  <p>Boynunu arı sokmuştu!...</p>

  <h3 id="sigil_toc_id_66">II</h3>

  <p>Oturma odasında Emily Brent'i bekliyorlardı.</p>

  <p>Vera Claythorne, "Gidip çağırayım mı?" diye sordu.</p>

  <p>Blore atıldı.</p>

  <p>"Bir dakika."</p>

  <p>Vera yerine oturdu. Herkes soran bakışlarla Blore'a baktı.</p>

  <p>Blore, "Dinleyin!" dedi. "Bence katili bulmak için yemek odasından uzağa gitmemize hiç gerek yok. Aradığımız kişinin o kadın olduğundan eminim."</p>

  <p>Dr. Armstrong, "Sebep?" diye sordu.</p>

  <p>"Fanatik dindarlık. Ne dersiniz, doktor?"</p>

  <p>"Olabilir. Böyle olmadığını iddia edemeyeceğimiz gibi, kanıtlayamayız da."</p>

  <p>Vera, "Kahvaltı hazırladığımız sırada mutfakta çok garip bir hali vardı. Gözleri..." dedi ve ürperdi.</p>

  <p>Lombard, "Bu kadarcık bir şeyle karar veremeyiz," diye söze karıştı. "Şu sırada hemen hemen hiçbirimizin aklı başında değil."</p>

  <p>Blore, "Hem başka bir şey daha var," dedi. "Gramofonun savurduğu suçlamalar konusunda açıklama yapmayan tek kişi o aramızda. Neden? Çünkü anlatacak bir şeyi yoktu."</p>

  <p>Vera sandalyesinde kımıldadı.</p>

  <p>"Bu pek de doğru değil. Sonradan bana anlattı her şeyi."</p>

  <p>Wargrave sordu:</p>

  <p>"Size ne anlattı, Bayan Claythorne?"</p>

  <p>Vera, Beatrice Taylor'un öyküsünü anlattı.</p>

  <p>Wargrave dikkatle dinledikten sonra, "Akla uygun bir öykü," dedi. "Bunun doğruluğuna inanmamak için hiçbir neden göremiyorum. Söyleyin bana, bu olayı anlatırken vicdan azabı çektiğini belirten bir hali var mıydı?"</p>

  <p>Vera, "Hiç," diye yanıt verdi. "Kendisini tümüyle suçsuz buluyordu."</p>

  <p>Yargıç Wargrave, "Saat on bire on var. Bayan Brent'i çağırıp toplantıya başlasak iyi olacak," dedi.</p>

  <p>Blore, "Hiçbir şey yapmayacak mısınız?" diye sordu.</p>

  <p>Yargıç, "Yapabileceğimiz bir şey olduğunu sanmıyorum," dedi. "Şu anda kuşkularımız, sadece kuşku olmaktan daha ileri gidemiyor. Bu arada, Doktor Armstrong'tan Bayan Brent'i dikkatle muayene etmesini rica edeceğiz. Şimdi hep birlikte yemek odasına gidelim..."</p>

  <p>Emily Brent'i bıraktıkları gibi, aynı sandalyede otururken buldular. İlk bakışta, içeriye girişlerini duymamış görünmesinden başka, gözlerine doğal olmayan bir şey çarpmadı.</p>

  <p>Sonra sapsarı yüzünü, morarmış dudaklarını ve dehşetle açılmış gözlerini gördüler.</p>

  <p>Blore, "Ölmüş!" diye bağırdı.</p>

  <h3 id="sigil_toc_id_67">III</h3>

  <p>Yargıç Wargrave'in sakin sesi duyuldu.</p>

  <p>"Aramızdan bir kişi daha eksildi... Bir kez daha, çok geç kalmış bulunuyoruz."</p>

  <p>Dr. Armstrong ölen kadının üzerine eğilmişti. Dudaklarını kokladı, başını salladı. Sonra gözkapaklarını kaldırarak baktı.</p>

  <p>Lombard'ın halinden sabırsızlandığı belli oluyordu.</p>

  <p>"Neden ölmüş doktor? Bıraktığımızda bir şeyi yoktu."</p>

  <p>Cesedin boynunun sağ tarafındaki bir leke Armstrong'un dikkatini çekmişti:</p>

  <p>"Burada bir iğne izi var."</p>

  <p>Bu arada pencere tarafından bir arı vızıltısı da geliyordu.</p>

  <p>Vera haykırdı:</p>

  <p>"Bakın!... Arı!... Eşek arısı! Bu sabah söylediklerimi hatırladınız mı?"</p>

  <p>Armstrong, "Onu arı sokmadı," diye mırıldandı. "Boynuna batan enjektörü bir insan eli tutuyordu."</p>

  <p>Yargıç sordu,</p>

  <p>"Zehirin türü ne?"</p>

  <p>"Siyanür türünden bir şey sanırım. Büyük bir olasılıkla Anthony Marston'u öldüren zehir gibi potasyum siyanürdür. Hemen ölmüş!.."</p>

  <p>Vera, "Ama arı sadece bir rastlantı olamaz," dedi.</p>

  <p>Lombard ağır ağır karşılık verdi:</p>

  <p>"Hayır, rastlantı değil. Bu bizim katilin işi. Oldukça şakacı bir canavar. Saçma çocuk masallarındaki lanetli şiire mümkün olduğunca bağlı kalmaya çalışıyor."</p>

  <p>Lombard'ın sesi ilk kez heyecanlıydı, hatta titriyordu. Sanki onun da sinirleri boşalmak üzereydi. Vahşi bir sesle devam etti.</p>

  <p>"Çılgınlık... Tümüyle çılgınlık!... Hepimiz deliriyoruz galiba."</p>

  <p>Yargıç sakin bir sesle, "Buraya enjektör getiren olmuş muydu?" diye sordu.</p>

  <p>Dr. Armstrong doğruldu, kendinden fazla emin olmayan bir sesle, "Evet, ben getirdim," dedi.</p>

  <p>Dört çift göz ona çevrildi. Doktor düşmanca bakışların kendisini sardığını hissetti.</p>

  <p>"Yanımda daima bir enjektör taşırım. Bütün doktorlar taşır."</p>

  <p>Wargrave, "Öyle," dedi. "Şimdi enjektörünüzün nerede olduğunu söyleyebilir misiniz bize, doktor?"</p>

  <p>"Odamdaki çantamda tabii."</p>

  <p>Yargıç, "Bir defa baksak fena olmayacak," dedi.</p>

  <p>Beşi birden hiç konuşmadan üst kata çıktılar.</p>

  <p>Çantanın içindeki her şey yere boşaltıldı.</p>

  <p>Enjektörün yerinde yeller esiyordu.</p>

  <h3 id="sigil_toc_id_68">IV</h3>

  <p>Armstrong bağırdı.</p>

  <p>"Biri almış enjektörü buradan!"</p>

  <p>Odaya derin bir sessizlik çökmüştü.</p>

  <p>Armstrong arkası pencereye dönük olarak duruyordu. Dört çift göz kuşku dolu, suçlayan bakışlarla ona dikilmişti. Doktor yardım isteyen bakışlarla bir Wargrave'e, bir Vera'ya bakıyordu...</p>

  <p>"Size söylüyorum. Enjektörü biri almış çantamdan!"</p>

  <p>Blore ile Lombard bakıştılar.</p>

  <p>Yargıç, "Odada sadece beş kişiyiz," dedi. "Birimiz katil. Durumumuz oldukça tehlikeli bir evreye girdi. İçimizde masum olan dört kişinin yaşamının güvenceye alınması için elden gelen her önleme başvurmalıyız. Şimdi size soruyorum Dr. Armstrong, yanınızda ne gibi ilaçlar var?"</p>

  <p>"Buraya küçük bir ilaç çantası getirdim. Kontrol edebilirsiniz. İçinde biraz uyku ilacı, yani Trional ve Sulphonal tabletleri, bir paket Bromür, karbonat ve aspirin bulacaksınız. Başka hiçbir ilaç yok çantamda. Siyanür cinsinden hiçbir ilaç da getirmedim."</p>

  <p>Yargıç, "Bir miktar uyku ilacı da bende var. Sanırım Sulphonal. Ama yüksek dozda alınacak olursa bunlar da insanı öldürür, değil mi, doktor?" dedi, sonra Lombard'a dönerek sordu. "Sizde de bir tabanca var, değil mi?"</p>

  <p>Philip Lombard sert bir sesle yanıt verdi.</p>

  <p>"Var! Ne olacak?"</p>

  <p>"Olacağı şu... Şunu öneriyorum. Doktorun ilaçlarını, benim uyku haplarımı, sizin tabancanızı, buna benzer ilaç ve ateşli silahları toplayarak bir yere kilitleyelim. Bunu yaptıktan sonra da hepimiz birbirimizin üzerini ve odalarını arayalım."</p>

  <p>Lombard, "Tabancamı size verecek kadar delirmedim," dedi.</p>

  <p>"Bay Lombard, siz sağlam yapılı ve kuvvetli bir gence benziyorsunuz. Eski polis müfettiş Blore da sizin kadar kuvvetli görünüyor. Aranızda çıkacak bir boğuşmanın sonucu hakkında bir tahminde bulunamam. Ama, şunu söyleyebilirim ki, Blore'un yanında beni, Doktor Armstrong'u ve Bayan Claythorne'u bulacaksınız. Bu durumda direnmeye kalkışırsanız sonucun aleyhinize olacağını herhalde kabul edersiniz."</p>

  <p>Lombard başını arkaya attı, bir kurt gibi dişlerini göstererek, "Pekâlâ, bütün silahlar toplanacak olduktan sonra bir sakıncası yok," dedi.</p>

  <p>Wargrave memnun memnun başını salladı.</p>

  <p>"Mantıklı bir gençmişsiniz. Şimdi tabanca nerede? Söyler misin?"</p>

  <p>"Yatağımın başucundaki komodinin çekmecesinde."</p>

  <p>"Güzel."</p>

  <p>"Gidip getireyim."</p>

  <p>"Sizinle gelmemiz daha iyi olacak."</p>

  <p>Philip gene dişlerini göstererek sırıttı.</p>

  <p>"Şüpheci şeytan seni!.."</p>

  <p>Hep beraber koridoru geçerek Lombard'ın odasına gittiler.</p>

  <p>Philip yatağının başucundaki komodine giderek çekmeceyi açtı.</p>

  <p>Komodinin çekmecesi bomboştu.</p>

  <h3 id="sigil_toc_id_69">V</h3>

  <p>Lombard'ın eşyaları üç erkek tarafından didik didik arandı. Vera Claythorne bu sırada kapıda beklemekteydi.</p>

  <p>Sonra sırayla Armstrong'un, Blore'un ve yargıcın odaları ve üstleri arandı. Bu iş bittikten sonra üç erkek Vera'ya doğru ilerlediler. Konuşan yargıç oldu.</p>

  <p>"Ümit ederim anlarsınız Bayan Claythorne. Ayırım yapabilecek durumda değiliz. Şu tabancanın bulunması şart. Tahmin ettiğime göre, yanınızda mayo getirmişsinizdir."</p>

  <p>Vera başını sallayarak, "Evet," dedi.</p>

  <p>"O halde odanıza girip mayonuzu giymenizi, sonra da dışarıya çıkmanızı rica edeceğim."</p>

  <p>Vera odasına girdi ve kapıyı kapattı. Birkaç dakika sonra da üzerine sımsıkı yapışan bir mayoyla dışarıya çıktı.</p>

  <p>Wargrave hoşnutlukla başını sallayarak, "Teşekkür ederim Bayan Claythorne," dedi. "Şimdi siz burada bekleyin. Biz de odanızı arayalım."</p>

  <p>Vera onlar dışarıya çıkıncaya kadar sabırla koridorda bekledi. Sonra odasına girdi, giyindi ve kendisini koridorda bekleyen üç erkeğe katıldı.</p>

  <p>Yargıç, "Şimdi bir şeyden tümüyle eminiz," dedi. "Hiçbirimizde öldürücü silah ve ilaç yok. Şimdi toplanan ilaçları emin bir yere kilitlemek gerek. Sanırım mutfakta bir demir dolap var."</p>

  <p>Blore atıldı.</p>

  <p>"Her şey iyi, ama dolabın anahtarı kimde duracak? Herhalde sizde, Bay Wargrave..."</p>

  <p>İhtiyar yargıç yanıt vermedi.</p>

  <p>Mutfağa doğru yürüdü. Diğerleri de onu izlediler.</p>

  <p>Duvara gömülü küçük bir demir dolap vardı. Gümüş takımlar için yapılmış olduğu anlaşılıyordu. Yargıcın talimatıyla, toplanan ilaçlar bu dolaba yerleştirildi, dolap kilitlendi. Sonra demir dolaba asma kilit takıldı ve o da kilitlendi. Yargıç dolabın anahtarını Blore'a asma kilidin anahtarını da Lombard'a verdi.</p>

  <p>Onları verirken, "İkiniz de kuvvetli insanlarsınız. Birbirinizden anahtarı zorla almanız epey güç olur," diyen yargıç devam etti.</p>

  <p>"Ayrıca kilidi ve dolabı kırmak da bizlerden biri için olanaksız. Buna karşın hâlâ ciddi bir sorunla karşı karşıyayız. Lombard'ın tabancası ne oldu?"</p>

  <p>Blore, "Bence bunu en iyi bilen kişi tabancanın sahibidir," dedi.</p>

  <p>"Aptal, kuş beyinli herif... Çalınmış olduğunu söyledim ya."</p>

  <p>Lombard'ın öfkeden burun delikleri açılıp kapanıyordu.</p>

  <p>Wargrave sordu,</p>

  <p>"Tabancanızı en son ne zaman gördünüz?"</p>

  <p>"Dün gece yatağa yatarken çekmecedeydi."</p>

  <p>Yargıç başını salladı.</p>

  <p>"Bu sabah, Rogers'ın aranması ya da cesedinin bulunması sırasında çalınmış olacak."</p>

  <p>Vera, "Evin içinde bir yerde olması gerek. Arayalım," dedi.</p>

  <p>Yargıç Wargrave çenesini kaşıdı.</p>

  <p>"Araştırmamızın bir yararı olacağından kuşkuluyum. Bizim katilin tabancayı iyi bir yere saklamak için bol bol vakti vardı bu sabah. Bulmak pek kolay olmayacak."</p>

  <p>Blore, "Tabancanın nerede olduğunu bilmiyorum, ama enjektörün nerede olduğunu tahmin ediyorum. Benimle gelin," dedi.</p>

  <p>Kapıyı açarak evden çıktı, binanın çevresinde dolaştı. Yemek odasının penceresine yakın bir yerde enjektörü gördüler. Enjektörün yanında bir de kırık zenci bebek duruyordu. Kırılan beşinci Küçük Zenci.</p>

  <p>"Enjektörün bulunabileceği tek yer burasıydı," dedi Blore "Katil işini bitirdikten sonra pencereyi açtı ve enjektörü dışarı fırlattı. Sonra küçük zenci bibloyu da enjektörün yanına attı."</p>

  <p>Enjektörde parmak izi bulamadılar. Dikkatle silinmişti...</p>

  <p>Vera ısrar etti.</p>

  <p>"Şu tabancayı bulmak zorundayız."</p>

  <p>Yargıç Wargrave, "Arayalım," dedi. "Yalnız bunu yaparken elden geldiğince birbirimizden ayrılmamaya çalışalım. Birbirimizden ayrılacak olursak katile fırsat vereceğimizi unutmayın."</p>

  <p>Evi, kilerden tavan arasına kadar dikkatle aradılar; ama sonuç alamadılar. Tabanca kayıptı...</p>
</body>
</html>
