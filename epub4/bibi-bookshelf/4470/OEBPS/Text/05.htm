<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>Beşinci Bölüm</h1>

  <h3 id="sigil_toc_id_32">I</h3>

  <p>Doktor Armstrong düş görüyordu...</p>

  <p>Ameliyathane çok sıcaktı...</p>

  <p>Ter damlaları yüzünden aşağı durmadan akıyor, elleri kayıyordu. Aletleri tutmak öyle güçleşmişti ki... Bisturi ne kadar da keskindi... Böyle bir bıçakla cinayet işlemek ne kolay olurdu. Zaten o da cinayet işliyordu ya... Masada yatan kadının vücudu da biçim değiştirmişti sanki.</p>

  <p>Güzel bir kadındı besbelli. Yüzü örtülüydü. Kimdi acaba? Öldürmekte olduğu kadın kimdi? Adını hatırlayamıyordu, ama bilmek istiyordu. Hemşireye sorsa mıydı?</p>

  <p>Hemşire gözlerini ondan ayırmıyor, kendisini süzüyordu. Ona böyle bir şey soramazdı. Durumundan kuşkulanmıştı mutlaka.</p>

  <p>Ama, ameliyat masasında yatan kadın kimdi?</p>

  <p>Hastaların yüzünü bu kadar sımsıkı kapatmamaları gerekirdi...</p>

  <p>Yüzünü bir görebilseydi...</p>

  <p>Ah... işte istediği oluyordu. Genç asistanlardan biri hastanın yüzünü açıyordu.</p>

  <p>Emily Brent... Emily Brent'ti bu. Öldüreceği kadın Emily Brent'ti.</p>

  <p>Ne masum bir hali vardı. Dudakları oynuyordu. Ne söylüyordu?</p>

  <p>"Biz ölümlüler yaşamla ölümü ayıran bir çizgi üzerinde yaşamaktayız."</p>

  <p>Şimdi gülüyordu artık. Hayır hemşire, yüzünü örtme hastanın. Yüzünü görmem gerek. Anestezi yapıldı mı? Eter nerede? Eteri ne yaptınız, hemşire? Neyse bu da işe yarar.</p>

  <p>Hastanın yüzünü açın hemşire!</p>

  <p>Tabii, başından beri biliyordu. Anthony Marston'du bu. Yüzü morarmış ve kasılmıştı. Ama ölmemişti. Gülüyordu. Kahkahasından ameliyat masası sallanıyordu.</p>

  <p>Dikkat! Dikkat! Hemşire, hastanın kımıldamasına engel olun!...</p>

  <p>Sarsılarak uyandı.. Sabah olmuştu. Odanın penceresinden günün ilk ışıkları süzülüyordu.</p>

  <p>Biri üzerine eğilmişti... Sarsıyordu onu. Rogers'ti bu. Yüzü bembeyazdı.</p>

  <p>"Doktor!.. Doktor!" diye bağırıyordu.</p>

  <p>Dr. Armstrong tamamen uyandı.</p>

  <p>Yatağında doğrulup oturdu, sonra sert bir sesle, "Ne oluyor?" diye bağırdı.</p>

  <p>"Karım... Doktor, karımı bir türlü uyandıramıyorum. Tanrım, uyanmıyor bir türlü. Hem hali de pek normal değil!"</p>

  <p>Dr. Armstrong hemen yerinden fırladı. Sabahlığını sırtına aldı, Rogers'ı izledi. Yatakta sakin sakin yatan kadının üzerine eğildi. Soğumaya başlamış eli tuttu, gözkapağını kaldırdı. Yatağın yanında doğrularak Rogers'e döndü.</p>

  <p>Rogers korku içinde fısıldadı.</p>

  <p>"Öldü... Öldü mü yoksa?..."</p>

  <p>Uşak kuruyan dudaklarını diliyle ıslatmaya çalışıyordu...</p>

  <p>Armstrong başını salladı.</p>

  <p>"Evet, ölmüş."</p>

  <p>Gözleri karşısındaki uşağa takıldı. Sonra masanın yanındaki lavaboyu ve yatakta hareketsiz yatan kadını süzdü.</p>

  <p>Rogers, "Kalbi... Kalbinden mi?" diye sordu.</p>

  <p>"Son zamanlarda sağlığı nasıldı?"</p>

  <p>"Bazan romatizmalarından yakınırdı."</p>

  <p>"Son zamanlarda hiç doktora gitti mi?"</p>

  <p>Rogers, "Doktor mu?" diye hayretle sordu. "Yıllardan beri ikimizde doktora gitmedik."</p>

  <p>"Kalbinden rahatsız olduğuna ilişkin bir kuşkun var mıydı?"</p>

  <p>"Hayır, doktor. Hiç böyle bir şikâyeti olmamıştı."</p>

  <p>"Uykusu iyi miydi?"</p>

  <p>Bu soru karşısında Rogers biraz bocaladı, ellerini ovuşturarak mırıldandı.</p>

  <p>"Hayır, efendim. Uykusu pek iyi değildi."</p>

  <p>Doktor sert bir sesle sordu.</p>

  <p>"Uyumak için ilaç aldığı olur muydu?"</p>

  <p>Rogers'ın gözleri hayretle açılmıştı.</p>

  <p>"İlaç mı? Uyumak için mi? Hayır, efendim. Bu tür bir ilaç kullanmadığından eminim."</p>

  <p>Armstrong lavaboya gitti.</p>

  <p>Lavabonun rafında çeşitli şişeler durmaktaydı. Saç losyonu, kolonya, gliserin, diş macunu ve birkaç tane aspirin.</p>

  <p>Rogers tuvalet masasının çekmecelerini açarak ona yardım etti. Oradan sonra gardrobu aradılar. Uyku ilacı bulamadılar.</p>

  <p>Rogers, "Dün gece sizin verdiğiniz ilaçtan başka hiçbir şey almadı..." dedi.</p>

  <h3 id="sigil_toc_id_33">II</h3>

  <p>Saat dokuzda, kahvaltı gongu çalındığında herkes ayaktaydı. General MacArthur ile yargıç terasta oturmuşlar, politik durum hakkında ileri geri birtakım görüşler ileri sürüyorlardı.</p>

  <p>Vera Claythorne ile Philip Lombard evin arkasındaki tepeye, adanın en yüksek yerine çıkmışlardı. Orada William Henry Blore'a rastladılar. Karşı sahili seyrediyordu.</p>

  <p>"Motoru gözlüyorum, ama henüz görünürlerde yok."</p>

  <p>Vera güldü, "Devon uykucu bir yer galiba. Her şey geç oluyor burada," dedi.</p>

  <p>Philip Lombard endişeli bir sesle sordu.</p>

  <p>"Hava hakkında ne düşünüyorsunuz?"</p>

  <p>Başını kaldırıp gökyüzünü inceleyen Blore görüşünü açıkladı.</p>

  <p>"Bana fena değil gibi geliyor."</p>

  <p>Lombard dudaklarını ıslık çalacakmış gibi bükerek, "Bana kalırsa, gün bitmeden fırtına çıkacak," dedi.</p>

  <p>Blore, "Fırtına mı?" diye sordu.</p>

  <p>Aşağıda çalınan bir gongun sesi duyuldu.</p>

  <p>Philip Lombard, "Kahvaltı," dedi. "Ben biraz bir şeyler yemek istiyorum."</p>

  <p>Dik bayırdan aşağı inerlerken Blore, Lombard'a alçak sesle, "Biliyor musun?" dedi. "Ben bu işten pek bir şey anlayamadım. Şu genç neden kendini öldürsün? Bütün gece onu düşündüm durdum. Bence Marston öldürüldü."</p>

  <p>Oturma odasının terasa açılan kapısından çıkan Emily Brent onları karşıladı, sonra sert bir sesle sordu:</p>

  <p>"Motor geliyor mu?"</p>

  <p>Vera, "Hayır," diye yanıt verdi.</p>

  <p>Kahvaltı etmek üzere yemek odasına geçtiler. Masada yumurta, peynir, salam, çay ve kahve vardı. Rogers onlar girerlerken kapıyı açık tutmuş, sonra da dışarıdan kapayarak gözden kaybolmuştu.</p>

  <p>Emily Brent, "Bu adam hasta gibi bu sabah," dedi.</p>

  <p>Pencerenin yanında ayakta duran Dr. Armstrong, hafifçe öksürdü.</p>

  <p>"Masadaki eksiklerin kusuruna bakmamak gerek. Şey, Rogers bu sabah işleri tek başına yapmak zorunda... Bayan Rogers çalışabilecek durumda değil de," dedi.</p>

  <p>Emily Brent sordu.</p>

  <p>"Nesi varmış kadının?"</p>

  <p>Dr. Armstrong alelacele, "Haydi kahvaltıya başlayalım. Yumurtalar soğuyacak," dedi. "Daha sonra sizinle konuşmak istediğim bazı şeyler var."</p>

  <p>Tabaklar dolduruldu, fincanlara kahve ve çay konuldu, kahvaltı başladı.</p>

  <p>Ada hakkında konuşmak sanki yasak edilmişti. Konuşulan konular dünya haberleri, spor olayları ve Loch Ness canavarının son görünüşü gibi şeylerdi.</p>

  <p>Tabaklar boşaldıktan sonra Dr. Armstrong sandalyesini biraz geri itti, öksürerek boğazını temizledi ve ciddi bir tavır takınarak konuştu.</p>

  <p>"Kötü haberi vermeden önce kahvaltılarınızı bitirmenizi beklemeyi daha doğru buldum. Bayan Rogers uykusunda öldü."</p>

  <p>Her ağızdan hayret ve şaşkınlık ifade eden sesler yükseldi.</p>

  <p>Vera, "Ne korkunç," diye haykırdı. "Adaya gelişimizden beri bu ikinci ölüm."</p>

  <p>Wargrave gözlerini kısarak, "Hımmm.... Çok hayret verici... Ölüm sebebi ne?" dedi.</p>

  <p>"Doğal bir ölümle öldüğünü söylemek zor."</p>

  <p>"Otopsi gerektirecek bir durum mu var?"</p>

  <p>"Bu ölünün gömülmesi için kimse ruhsat veremez."</p>

  <p>Vera söze karıştı:</p>

  <p>"Çok sinirli görünüyordu. Dün gece de şok geçirdi. Belki de kalbi durmuştur. Değil mi?"</p>

  <p>Dr. Armstrong, soğuk bir tavırla, "Hiç kuşkusuz, kalbi durduğundan öldü. Ama asıl sorun kalbinin durmasına neyin sebep olduğunu anlamak," diye yanıt verdi.</p>

  <p>"Vicdan azabından ölmüştür."</p>

  <p>Emily Brent'in ağzından dökülen bu sözler grubun üzerinde soğuk bir rüzgâr etkisi yapmıştı.</p>

  <p>Armstrong ona döndü.</p>

  <p>"Ne demek istiyorsunuz, Bayan Brent?"</p>

  <p>Emily Brent dudaklarını her zamankinden biraz daha incelterek yanıt verdi:</p>

  <p>"Hepiniz işittiniz. Kocasıyla birlikte yaşlı bir hanımefendi olan ev sahibelerini öldürmekle suçlandılar."</p>

  <p>"Yani siz?"</p>

  <p>"Evet, ben bu suçlamanın doğru olduğu kanısındayım. Dün gece ne hale geldiğini hepimiz gördük. Tamamen kendini kaybetti ve bayıldı. Kötülüğünün ve suçlu oluşunun yol açtığı şoka dayanamadı. Yani korkudan öldü."</p>

  <p>Dr. Armstrong başını salladı.</p>

  <p>"Ama kadının sağlık durumu bilinmedikçe bunun kabul edilmesi güç. Kalbi zayıflasa..."</p>

  <p>Emily Brent kesin bir sesle, "İsterseniz ölüm nedenine Tanrı'nın adaleti deyin," dedi.</p>

  <p>Herkes şaşırmıştı. Bayan Brent onlara baktı. Gözleri pırıl pırıl parlıyordu. Çenesini kaldırıp, boynunu uzatarak, "Siz bir günahkârın Tanrı tarafından cezalandırılmasını olanaksız görüyorsunuz, ben aynı kanıda değilim," dedi.</p>

  <p>Yargıç çenesini kaşıdı, biraz alaycı bir sesle konuştu.</p>

  <p>"Sayın hanımefendi, tecrübelerimden anladığıma göre Tanrı mahkûm etme ve cezalandırma gibi işleri biz ölümlülere bırakmıştır... Biz de bu görevi bazen çok büyük güçlüklerle yerine getirebiliriz."</p>

  <p>Emily Brent omuzlarını silkti.</p>

  <p>Sonra Blore sert bir sesle sordu.</p>

  <p>"Dün gece yatağına yattıktan sonra bir şey yemiş ya da içmiş mi?"</p>

  <p>"Hayır. Ne bir şey yemiş, ne de bir şey içmiş."</p>

  <p>"Hiçbir şey içmemiş mi? Bir fincan çay da mı? Bir bardak su da mı içmemiş? Yemin ederim ki, bir fincan çay içmiştir. Böyleleri yatmadan önce mutlaka çay içerler."</p>

  <p>"Rogers hiçbir şey yemediğini ve içmediğini kesin olarak söyledi."</p>

  <p>Blore, "Öyle söylemiş olabilir," dedi.</p>

  <p>Sesinin tonunda o kadar kesin bir ifade vardı ki, doktor ona ters ters baktı.</p>

  <p>Philip Lombard, "Demek sen bu kanıdasın," dedi.</p>

  <p>"Neden olmasın? Dün gece haklarındaki suçlamayı hepimiz işittik. Bir an için Rogers ile karısının ihtiyar hanımlarını temizlediklerini varsayalım. Bundan kimsenin haberi olmadığını sanıp keyiflerine bakıyorlardı..."</p>

  <p>Vera yavaşça Blore'un sözünü kesti.</p>

  <p>"Hayır, ben Bayan Rogers'ın keyifli olduğunu hiç görmedim. Hep endişeli bir hali vardı."</p>

  <p>Blore sözünün kesilmesine biraz kızmış gibi Vera'ya baktı, sonra devam etti.</p>

  <p>"Kendileri için tehlike olmadığını düşünüyorlardı. Ama dün akşam meçhul bir ses, delinin biri, baklayı ağzından çıkarıverdi. Ne oldu? Kadın kendini kaybetti. Ne yapacağını şaşırdı bir anda. Kendine gelirken kocasının onu bizden bir an önce kaçırıp odasına çıkarmak isteyişini hatırlayın. Hareketlerinin hepsi karısına olan sevgisinden miydi? Hayır. Kızgın saç üzerinde yürüyen bir kediye dönmüştü. Karısının ağzından kaçırabileceği şeyleri düşünerek korkudan deliye dönmüştü. Ortada şöyle bir durum vardı: Bir cinayet işlemiş ve yasaların pençesine düşmemişlerdi. Ama yeni bir tahkikat açılsa ne olurdu? Kadın her şeyi açığa vuracaktı. Sinirleri suçlamalara dayanabilecek kadar sağlam değildi. Kocası için artık yaşayan bir tehlike haline gelmişti. Ayaklı bir tehlikeden başka bir şey değildi. Rogers kendinden emindi. Ama karısından emin değildi. Eğer karısı soğukkanlılığını kaybedecek olursa kendi canı da tehlikeye girecekti. Bu yüzden bir fincan çayın içine bir şeyler attı ve kendisi için artık tehlikeli olan bir ağzı sonsuza dek kapattı."</p>

  <p>Armstrong hafif bir sesle, "Odada ne bir boş fincan, ne de zehire benzer bir şey vardı. Ben her tarafa baktım," dedi.</p>

  <p>"Elbette, bulamazdın. Karısı çayı içtikten sonra Rogers'ın ilk işi fincanı iyice yıkadıktan sonra ortadan kaldırmak olmuştur."</p>

  <p>Kısa bir sessizlik oldu. Sonra MacArthur düşünceli bir sesle görüşünü açıkladı:</p>

  <p>"Tahmininiz doğru olabilir, ama ben bir erkeğin karısına böyle bir şey yapabileceğini bir türlü kabul edemiyorum."</p>

  <p>"Bir erkek, ipe gitmesi sözkonusu olduğunda duygularıyla hareket etmez."</p>

  <p>Bir süre kimse konuşmadı.</p>

  <p>Biraz sonra Rogers kapıyı açtı, içeri girdi. Bakışlarını konukların üzerinde gezdirerek,</p>

  <p>"İstediğiniz bir şey var mı?" diye sordu.</p>

  <p>"Motor normal olarak buraya ne vakit gelir?"</p>

  <p>"Sabahları yediyle sekiz arasında, efendim. Bazen sekizi geçtiği de olur. Bu sabah Fred Narracott'a ne oldu bilmiyorum. Hasta bile olsa kardeşini yollardı."</p>

  <p>Philip Lombard, "Saat kaç şimdi?" diye sordu.</p>

  <p>"Ona on var efendim."</p>

  <p>Lombard'ın kaşları kalktı, başı hafifçe sallandı.</p>

  <p>Rogers bir iki dakika bekledi.</p>

  <p>General MacArthur birden patladı.</p>

  <p>"Karının ölümüne çok üzüldük. Rogers, doktor tam bize onun ölümünü anlatıyordu."</p>

  <p>Rogers başını eğdi.</p>

  <p>"Evet efendim. Teşekkür ederim."</p>

  <p>Sonra da yemek masasının üzerindeki boş salam tabağını alarak dışarıya çıktı.</p>

  <p>Oda yeniden derin bir sessizliğe gömüldü.</p>

  <h3 id="sigil_toc_id_34">III</h3>

  <p>Terasa çıkmışlardı. Philip Lombard, "Şu motor işi..." diyecek oldu.</p>

  <p>Blore ona baktı, başını sallayarak, "Ne düşündüğünüzü biliyorum, Bay Lombard," dedi. "Bu soruyu ben de kendime sordum. Motorun iki saat önce burada olması gerekirdi. Neden gelmedi?"</p>

  <p>"Bir yanıt bulabildiniz mi?"</p>

  <p>"Bir bakıma, evet. Her şeyden önce bence bu bir rastlantı değil. Olaylar birbirine bağlı. Bir zincirin halkaları gibi."</p>

  <p>"Yani motor gelmeyecek mi diyorsunuz?"</p>

  <p>Lombard'ın bu sorusunu arkasındaki bir ses cevaplandırdı. Sinirli ve sabırsız bir tonu vardı bu sesin.</p>

  <p>"Motor gelmeyecek."</p>

  <p>Blore geniş omuzlarını hafifçe çevirerek sözün sahibini kuşkulu bakışlarla süzdü:</p>

  <p>"Siz de benim gibi mi düşünüyorsunuz, generalim?"</p>

  <p>General MacArthur sert bir sesle konuştu:</p>

  <p>"Tabii gelmeyecek. Adadan ayrılabilmek için sadece bu motora güveniyoruz... Anlamıyor musunuz? Sonumuz geldi... Her şeyin sonu..."</p>

  <p>Bir an durakladı, sonra garip bir sesle devam etti:</p>

  <p>"Huzur buna derler, gerçek huzur. Her şeyin sonuna gelmiş olmak... Yaşamayı sürdürmek zorunda olmamak... Evet, gerçek huzur budur."</p>

  <p>Sözünü bitirir bitirmez onların yüzlerine bile bakmadan dönüp gitti. Terası boydan boya geçti, sonra yamaçtan aşağı, denize doğru yürüdü. Adanın ucuna, kayaların denize dökülmüş gibi durduğu buruna gidiyordu.</p>

  <p>Garip bir biçimde yürüyordu. Yarı uykuda gibiydi.</p>

  <p>Blore, "İşte içimizden biri daha sapıttı. Hepimizin sonu bu olacak galiba," dedi.</p>

  <p>Eski polis müfettişi güldü, "Ben böyle şeylerle aklımı oynatmam," dedikten sonra kuru bir sesle devam etti. "Sizin delireceğinizi de pek sanmıyorum Bay Lombard."</p>

  <p>Philip Lombard, "Şimdilik aklım başımda, teşekkür ederim," diye yanıt verdi.</p>

  <h3 id="sigil_toc_id_35">IV</h3>

  <p>Dr. Armstrong da terasa çıktı. Sabırsız bir hali vardı. Sol tarafında Blore ile Lombard, sağ tarafında da başı önüne eğik, bir aşağı bir yukarı ağır ağır dolaşan Wargrave bulunuyordu.</p>

  <p>Armstrong bir anlık bocalamadan sonra yargıca doğru yürüdü. Ama, tam o sırada Rogers telaşla evden çıktı.</p>

  <p>"Size bir şey söyleyebilir miyim, efendim?"</p>

  <p>Armstrong döndü.</p>

  <p>Gördüğü manzara karşısında hayretler içinde kalmıştı.</p>

  <p>Rogers'ın yüzü kurşuni yeşil bir renk almıştı, sinirden dudakları oynuyor, elleri titriyordu.</p>

  <p>"Lütfen efendim. Sizinle içeride biraz konuşabilir miyim?"</p>

  <p>Doktor perişan haldeki uşağın peşinden eve girdi.</p>

  <p>"Neyin var, oğlum? Kendini topla biraz."</p>

  <p>"Burada, efendim. Buraya gelin."</p>

  <p>Uşak yemek odasının kapısını açtı. Doktor içeriye girdi.</p>

  <p>Onu Rogers izledi, arkasından da kapıyı kapattı.</p>

  <p>Armstrong, "Evet," dedi. "Ne var?"</p>

  <p>Rogers'ın boğazının ve yüzünün bütün kasları hep birden oynuyordu. Tükrüğünü zorlukla yuttu ve sonunda konuşabildi.</p>

  <p>"Burada garip şeyler oluyor, efendim. Anlayamadığım garip şeyler..."</p>

  <p>Armstrong sert bir sesle sordu: "Ne gibi garip şeyler?"</p>

  <p>"Belki beni deli sanacaksınız. Belki de önemli bir şey değil. Ama, olayları bir türlü açıklayamıyorum."</p>

  <p>"Peki ne oluyor anlatsana? Bilmece sorar gibi konuşmayı bırak artık."</p>

  <p>Rogers tekrar yutkundu.</p>

  <p>"Efendim, şu küçük porselen biblolar. Masanın ortasındaki biblolar. Biliyorsunuz, on taneydiler, Yemin edebilirim on tane olduklarına... On taneydiler."</p>

  <p>"Evet, on taneydiler. Dün gece biz de saydık."</p>

  <p>Rogers biraz daha sokuldu:</p>

  <p>"Evet, efendim. Ama, dün akşam odayı toplarken dokuz tane kalmışlardı. Dün gece bunu farkettiğim zaman tuhafıma gitmişti. Sonra bu sabah, kahvaltı sofrasını hazırlarken hiçbir şeyin farkına varmadım. Çok üzgün ve düşünceli oluşumdan herhalde. Ama masayı toplamaya başladığım sırada... İsterseniz siz de sayın, bana inanmazsanız... Biblolar sekiz tane kalmış. Yalnız sekiz tane. Garip değil mi? Dün on taneydi. Bugün sekiz..."</p>
</body>
</html>
