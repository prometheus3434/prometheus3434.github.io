<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <h1>On Beşinci Bölüm</h1>

  <h3 id="sigil_toc_id_82">I</h3>

  <p>Yüzyıllar geçti... Binlerce... On binlerce yıl geçti...</p>

  <p>Hayır, ancak bir iki dakika olmuştu...</p>

  <p>İki kişi gözlerini cesede dikmişlerdi.</p>

  <p>Vera Claythorne ve Philip Lombard başlarını ağır ağır kaldırarak birbirine baktılar...</p>

  <h3 id="sigil_toc_id_83">II</h3>

  <p>Lombard güldü.</p>

  <p>"Demek öyle, Vera!"</p>

  <p>Vera, "Adada kimse yok," dedi fısıltı halinde. "İkimizden başka kimse yok."</p>

  <p>"Evet, şimdi durumumuz ortaya çıktı, değil mi?"</p>

  <p>Vera, "Peki ama... Mermer ayı Blore'un başına nasıl düştü?" diye sordu.</p>

  <p>Philip omuzlarını silkti.</p>

  <p>"Çok iyi hazırlanmış bir oyun sevgilim... Çok ustaca bir oyun."</p>

  <p>Bakışları tekrar buluştu.</p>

  <p>Vera düşünüyordu.</p>

  <p>"Neden daha önce yüzüne dikkatli bakmadım? Bir kurt suratı bu... Başka bir şey değil... Şu korkunç dişler..."</p>

  <p>Lombard konuştu.</p>

  <p>Sesi tehlikeli, vahşi bir hırlamayı andırıyordu. .</p>

  <p>"Sonuna geldik. Anlıyor musun? Gerçek ortaya çıktı artık. Ve sonuna geldik..."</p>

  <p>Vera sakin bir sesle yanıt verdi.</p>

  <p>"Anlıyorum..."</p>

  <p>Denizi seyretmeye başladı. General MacArthur da denizi seyrediyordu... Ne zaman... Daha dün? Yoksa önceki gün müydü? O da aynı şeyleri söylemişti... "Sonuna geldik..."</p>

  <p>Bunu kabullenerek hatta sevinçle karşılar gibi söylemişti.</p>

  <p>Ama bu sözcükler Vera'nın içini isyanla doldurdu. Hayır!</p>

  <p>Sonu olmayacaktı. Daha gelmemişti onun sonu!..</p>

  <p>Yerde yatan cesede bakarak mırıldandı.</p>

  <p>"Zavallı Dr. Armstrong..."</p>

  <p>Lombard hırladı.</p>

  <p>"Bu da ne? Kadınlık şefkati mi?"</p>

  <p>"Neden olmasın? Sende hiç acıma duygusu yok mu?"</p>

  <p>"Olsa bile sana karşı yok."</p>

  <p>Vera yeniden cesede baktı.</p>

  <p>"Onu kaldırıp eve götürmeliyiz."</p>

  <p>"Öbür kurbanların yanına mı? Her şey düzenli olmalı, değil mi? Bana kalsa olduğu yerde yatabilir pekâlâ."</p>

  <p>"Hiç olmazsa denizin erişemeyeceği bir yere kaldıralım."</p>

  <p>Lombard güldü.</p>

  <p>"Nasıl istersen."</p>

  <p>Cesedin üzerine eğilerek onu çekmeye çalıştı. Vera da eğilmiş, yardım ediyordu.</p>

  <p>Lombard alaylı bir sesle, "Pek o kadar kolay değilmiş, değil mi?" dedi.</p>

  <p>Sonunda cesedi dalgaların ulaşamayacağı bir yere kadar sürükleyebildiler.</p>

  <p>Lombard doğrulurken, "Memnun oldun mu?" diye sordu.</p>

  <p>Vera, "Hem de çok," diye yanıt verdi.</p>

  <p>Genç kızın ses tonu Lombard'ın aklını başına getirdi. Elini cebine atarken cebinin boş olduğunu hissetmişti.</p>

  <p>Vera birkaç metre uzağa gitmiş, ona bakıyordu. Tabanca da elindeydi.</p>

  <p>Lombard, "Demek acıma duygularının depreşmesinin nedeni buydu? Tabancayı almak içindi demek?"</p>

  <p>Vera başını salladı. Tabancayı elinde sımsıkı, hiç sallamadan tutuyordu. Ölüm Philip Lombard'ın çok yakınındaydı artık. Ölümü şimdiye kadar hiç bu kadar yakından hissetmemişti. Her şeye rağmen henüz yenilmiş sayılamazdı.</p>

  <p>Otoriter bir sesle, "Tabancayı bana ver," dedi.</p>

  <p>Vera bir kahkaha attı.</p>

  <p>"Haydi ver şu tabancayı bana!"</p>

  <p>Beyni hızla çalışıyordu. Nasıl?.. Hangi yöntemle? Lafa tutarak mı?.. Ona güvende olduğu duygusunu vererek mi? Yoksa üzerine mi atılsaydı?..</p>

  <p>Bütün yaşamı boyunca Lombard hep tehlikeli yolu seçmişti. Bu kez de öyle yaptı. Sesine tatlı bir ton vermeye çalışarak konuşmaya başladı.</p>

  <p>"Buraya bak, benim tatlı yavrum, dinle..."</p>

  <p>Sonra birden sıçradı. Bir panter kadar çabuk yapmıştı bu işi.</p>

  <p>Vera hemen tetiğe asıldı...</p>

  <p>Lombard'ın sıçramakta olan gövdesi, bir an sanki havada durdu, sonra külçe gibi olduğu yere yıkıldı.</p>

  <p>Vera elindeki tabancayı ateşe hazır tutarak Lombard'a yaklaştı. Ama artık buna gerek kalmamıştı.</p>

  <p>Philip Lombard ölmüştü. Tam kalbinden vurularak!..</p>

  <h3 id="sigil_toc_id_84">III</h3>

  <p>Vera'nın içini bir rahatlık kapladı. Büyük bir rahatlık...</p>

  <p>Sonunda her şey bitmişti.</p>

  <p>Korku yoktu artık...</p>

  <p>Hep tetik durmasına da gerek kalmamıştı.</p>

  <p>Adada yapayalnızdı...</p>

  <p>Dokuz cesetle yapayalnız...</p>

  <p>Ama bunun ne önemi vardı. Kendisi sağdı ya...</p>

  <p>Oturdu... Mutluluk ve huzur içindeydi...</p>

  <p>Bütün korkular sona ermişti...</p>

  <h3 id="sigil_toc_id_85">IV</h3>

  <p>Yerinden kımıldadığında güneş batmak üzereydi. Aç, yorgun ve uykusuz olduğunu yeni anlıyordu. Kendini yatağına atıp uyumak, uyumak, uyumak istiyordu.</p>

  <p>Belki yarın adaya gelip onu kurtarırlardı, ama buna da pek aldırmıyordu. Artık adada kalmasında bir sakınca yoktu. Çünkü yalnızdı.</p>

  <p>Ayağa kalktı, yukarıya, eve baktı.</p>

  <p>Korkulacak bir şey kalmamıştı.</p>

  <p>Korku!.. Ne garip şeydi şu korku!..</p>

  <p>Evet, bitmişti korku artık!.. Büyük bir ölüm kalım savaşından zaferle çıkmıştı. Bunu soğukkanlılığına ve çabuk düşünüp karar verebilmesine borçluydu.</p>

  <p>Yukarıya, eve doğru yürümeye başladı.</p>

  <p>Gün batıyordu. Batıda gök turuncuyla kırmızı karışımı bir renge bürünmüştü. Huzur verici bir manzaraydı bu...</p>

  <p>Düşünüyordu.</p>

  <p>"Belki de bütün bunlar bir düştü..."</p>

  <p>Ne kadar da yorgundu. Kemikleri sızlıyor, gözkapakları kapanıyordu...</p>

  <p>Korkacak bir şey yoktu artık...</p>

  <p>Uyuyabilirdi.</p>

  <p>Uyumak. Uyku... Uyku... Uyku...</p>

  <p>Adada yapayalnız olduğu için rahatça uyuyabilirdi.</p>

  <p>Bir küçük zenci yapayalnız kaldı.</p>

  <p>Kendi kendine gülümseyerek ön kapıdan eve girdi.</p>

  <p>Şimdi evde de garip bir huzur ve sessizlik vardı. Yemek odasının kapısında durdu. Masanın üzerinde üç küçük zenci heykeli duruyordu. Heykellerin ikisini alıp avucunda sıkı sıkı tuttu.</p>

  <p>"Sen benimle gel sevgilim. Biz kazandık! Biz kazandık!" diye mırıldandı.</p>

  <p>Hol alacakaranlıktı.</p>

  <p>Vera elindeki küçük zenciyi sıkarak merdivenleri tırmanmaya başladı... Yavaş çıkıyordu. Çünkü bacaklarına aniden bir yorgunluk çökmüştü.</p>

  <p>"Bir küçük zenci yapayalnız kaldı." Nasıl bitiyordu şiir? Ha evet. "O da evlenip gitti, geriye kimse kalmadı."</p>

  <p>Evlendi. Birdenbire Hugo'nun evin içinde olduğunu hissetti.</p>

  <p>Bu sefer çok güçlüydü bu duygu. Evet. Hugo yukarıda onu bekliyordu.</p>

  <p>Vera kendi kendine, "Deli olma, öyle yorgunsun ki hayal görmeye başladın..." diye söylendi.</p>

  <p>Merdivenleri ağır ağır tırmandı...</p>

  <p>Yukarı kata çıktığı sırada elinden bir şey düştü, kalın ve tüylü halının üzerinde duyulamayacak kadar az bir ses çıkardı. Tabancayı elinden düşürdüğünün farkına bile varmamıştı. Elinde sadece küçük zenci heykelini sıkı sıkıya tutuyordu.</p>

  <p>Ne kadar da sessizdi ev!.. Buna karşın hiç de boş bir eve benzemiyordu...</p>

  <p>Hugo onu bekliyordu...</p>

  <p>"Bir küçük zenci yapayalnız kaldı."</p>

  <p>Son dize nasıldı?</p>

  <p>Evlenmeyle ilgili bir şeydi... Yoksa başka türlü müydü?</p>

  <p>Artık odasının kapısına gelmişti. Hugo içeride onu bekliyordu... Emindi bundan.</p>

  <p>Kapıyı açtı...</p>

  <p>Bir an durakladı...</p>

  <p>Neydi o?.. Tavandaki çengelden sarkan şey neydi?</p>

  <p>Ucu ilmekli bir ip hazırlanmıştı. Her şey hazırdı. Üzerine çıkılacak olan sandalye bile hazırdı ipin altında...</p>

  <p>Hugo bunu istiyordu demek...</p>

  <p>Şiirin son dizesini anımsamıştı.</p>

  <p>"Gidip kendini astı, geriye kimse kalmadı..."</p>

  <p>Küçük zenci bebek elinden düştü. Kafası kırıldı ve duvara kadar yuvarlandı.</p>

  <p>Vera bir robot gibi ilerledi. Sonu gelmişti. Her şeyin sonu. Soğuk ve ıslak bir el boynuna dokundu. Cyril'in eliydi bu tabii...</p>

  <p>"Kayalara kadar yüzebilirsin, Cyril..."</p>

  <p>Cinayet diye işte buna derlerdi... Hem de çok kolay işlenmiş bir cinayet.</p>

  <p>Ama sonra insan anımsamadan duramıyordu.</p>

  <p>Sandalyenin üzerine çıktı. Gözleri, uykuda yürüyen bir insanın gözlerine benziyordu. İlmeği boynuna geçirdi.</p>

  <p>Hugo, Vera'nın yapması gereken şeyi yaptığını görmek için ordaydı.</p>

  <p>Vera, sandalyeye şiddetli bir tekme attı...</p>
</body>
</html>
