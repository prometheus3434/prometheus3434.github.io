<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.9"/>
    <title>3 -ilahi Olana Giden Üç Adım: Seks, Sevgi ve Dua</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<h1 class="calibre1"><a id="a51" class="calibre2"></a>3 -ilahi Olana Giden Üç Adım: Seks, Sevgi ve Dua</h1>
<p class="calibre4"><span class="t2"> </span></p>
<p class="p4"><span class="t2">Lütfen cinsel enerjinin spiritüel anlam</span><span class="t2">ı</span><span class="t2">n</span><span class="t2">ı</span><span class="t2"> aç</span><span class="t2">ı</span><span class="t2">klay</span><span class="t2">ı</span><span class="t2">n. Seksi nas</span><span class="t2">ı</span><span class="t2">l yüceltebilir ve spiritüel hale getirebiliriz? Seks yapmay</span><span class="t2">ı</span><span class="t2">, a</span><span class="t2">ş</span><span class="t2">k yapmay</span><span class="t2">ı</span><span class="t2"> nas</span><span class="t2">ı</span><span class="t2">l meditasyona çevirebilir ve bir üst bilinç düzeyine ç</span><span class="t2">ı</span><span class="t2">kacak bir basamak haline getirebiliriz?</span></p>
<p class="calibre4">Seks enerjisi diye bir şey yoktur. Bir enerji vardır ve hep aynıdır. Seks enerjinin boşaltım ve kullanım yollarından biridir. Tek bir yaşam enerjisi vardır ama pek çok şekilde ortaya çıkabilir. Seks bunlardan bir tanesidir. Yaşam enerjisi biyolojik olduğunda seks enerjisi haline gelir.</p>
<p class="calibre4">Seks yalnızca yaşam enerjisinin bir uygulanma biçimidir. Bu nedenle yüceltilmesi söz konusu olamaz. Yaşam enerjisi başka bir yöne aktığında seks olmaz ama bu yüceltme değil, dönüşümdür.</p>
<p class="calibre4">Seks yaşam enerjisinin doğal ve biyolojik akışıdır ve onun en alt düzeyde kullanımıdır. Doğaldır çünkü yaşam o olmadan var olamaz. En alt düzeydedir çünkü zirve değil temeldir. Seks her şey olduğunda, tüm yaşam ziyan edilmiş olur. Bu bir temel attıktan sonra üstüne ev inşa etmek yerine üst üste temeller atmaya benzer.</p>
<p class="calibre4">Seks yalnızca yaşam enerjisini daha yüksek bir biçime dönüştürme fırsatıdır. Bu yolda gittiği sürece her şey yolundadır ama seks her şey olursa, yaşam enerjisinin tek çıkış yolu olursa, o zaman yıkıcı hale gelir. Seks yalnızca bir yoldur, amaç değil. Yollar ise yalnızca amaçlar başarılıyorsa anlamlıdır. İnsan yolu kötüye kullanırsa amaç yok edilmiş olur. Seks hayatın merkezi haline gelmişse (ki artık öyle oldu) yollar amaçlara dönüşür. Seks yaşamın biyolojik işlevini yerine getirir, onu sürdürür. O bir yoldur, amaç olmamalıdır. Amaç haline geldiği anda spiritüel boyutu yitirilir. Ama seks meditatif hale gelirse işte o zaman spiritüel boyuta yönelir. Bir basamak, bir sıçrama tahtası olur.</p>
<p class="calibre4">Yüceltmeye gerek yoktur çünkü enerji ne cinseldir ne de spiritüel. Enerji daima doğaldır. Tek başına isimsizdir. Aktığı kapıya göre isim alır. Bu isim enerjinin değil, onun aldığı biçimin adıdır. "Cinsel enerji" dediğinizde bu enerjinin seks yoluyla boşaltıldığı biyolojik kapının adı olur. Aynı enerji ilahi olana doğru aktığında spiritüel enerji olur.</p>
<p class="calibre4">Enerjinin kendisi nötrdür. Biyolojik olarak ifade edildiğinde sekstir. Duygusal olarak ifade edildiğinde sevgi olur, nefret olur, öfke olur. Entelektüel olarak ifade edildiğinde bilim olur, edebiyat olur. Beden içinde hareket ederken fiziksel, zihin içinde hareket ederken zihinsel olur. Aradaki farklar enerjinin farklılığı değil, kullanış biçimlerinin farklılığıdır.</p>
<p class="calibre4">Bu yüzden "seks enerjisinin yüceltilmesi" terimi yanlıştır. Seks yolu kullanılmadığında enerji yeniden saf haline döner. Enerji her zaman saftır. İlahi kapı yoluyla kullanıldığında spiritüel olur ama bunun da yine enerjinin bir kullanış biçimi olmasından başka bir anlamı yoktur.</p>
<p class="calibre4">"Yüceltme" sözcüğü çok kötü çağrışımlara neden oluyor. Yüceltme konusundaki bütün teoriler bastırma teorileridir. "Seksin yüceltilmesi" terimini kullandığınız anda onun düşmanı oluyorsunuz. Bu sözcükler mahkumiyet kararınızı veriyor.</p>
<p class="calibre4">Seks konusunda ne yapılacağını soruyorsunuz. Sekse doğrudan yapılan her şey bir bastırmadır. Dolaylı olarak yapılabilecek yegane şey ise aklınızı seks enerjisine takmamak ve ilahi olana giden kapıyı aramaktır. O geçit açıldığında içinizdeki tüm enerjiler oraya doğru akar. Seks onların içinde erir. Bir üst düzey mutluluk olasılığı ortaya çıktığında alt düzey mutluluklar önemini yitirir. Solar ve yok olurlar. Onları bastırmak ya da onlarla savaşmak zorunda değilsiniz. Kendiliklerinden erirler. Seks yüceltilmez, aşılır.</p>
<p class="calibre4">Seks ile yapılan negatif herhangi bir eylem enerjiyi dönüştürmez. Tam aksine, içinizde yıkıcı bir çatışma yaratır. Bir enerji ile savaştığınızda, kendinizle savaşırsınız. Kazanan olmaz. Kazandığınızı sanırsınız ama seks kazanmıştır. Bu hep böyledir. Seks olmadığı zamanlar onu kontrol ettiğinizi düşünürsünüz. Hemen ardından yine seksin çekimini hissedersiniz ve kazandığınızı sandığınız her şeyi yitirirsiniz. Hiç kimse kendi enerjisi ile savaşıp kazanamaz.</p>
<p class="calibre4">Enerjilerinize başka bir şey, daha fazla mutluluk veren bir şey için gereksinim varsa, seks yok olur. Enerji yüceltilmiş değildir, siz ona bir şey yapmış değilsiniz. Çok daha büyük mutluluğa giden bir kapı açılmıştır ve enerji kendiliğinden ona doğru akmaya başlar.</p>
<p class="calibre4">Avuçlarınızda taşlar taşırken karşınıza birden pırlantalar çıkarsa taşları düşürdüğünüzün farkında bile olmazsınız. Sanki onları hiç taşımamışsınız gibi, kendiliklerinden yere dökülürler. Onları reddedişinizi hatırlamazsınız. Bu bir şeyler yüceltildi demek değildir. Daha büyük bir mutluluk kaynağı size açıldı ve daha düşük düzeydeki kaynaklar kendiliğinden yere döküldü.</p>
<p class="calibre4">Bu o kadar otomatik bir olgudur ki sekse karşı bir tavır içinde olmak gerekmez. Her çeşit enerjiye karşı yaptığınız her şey olumsuzdur. Gerçek ve olumlu eylemin seks ile ilgisi bile yoktur; meditasyon ile ilgilidir. Seksin gitmiş olduğunu fark etmezsiniz bile. Yalnızca yeni gelenin içinde erimiştir.</p>
<p class="calibre4">Yüceltme çirkin bir kelimedir. Düşmanlık ve çatışma anlamlarını içerir. Seks olduğu gibi kabul edilmelidir. O yalnızca yaşamın devamına biyolojik bir temel oluşturur. Ona spiritüel ya da anti-spiritüel anlamlar yüklemeyin. Gerçeğini olduğu gibi kavramanız yeterli.</p>
<p class="calibre4">Seksi biyolojik bir gerçek olarak kabullendiğinizde artık onun üzerinde kafa yormazsınız. Ancak spiritüel bir anlam kazandığında onu düşünürsünüz. Onun için ona bir anlam yüklemeyin, çevresinde bir felsefe oluşturmayın. Yalnızca gerçekleri görün. Onunla ilgili ya da ona karşı bir şey yapmayın. Bırakın olduğu gibi olsun. Onun normal olduğunu kabul edin ve ona karşı anormal bir tutum içine girmeyin.</p>
<p class="calibre4">Elleriniz ve gözleriniz olduğu gibi cinselliğiniz de var. Ellerinize ve gözlerinize karşı olmazsınız; sekse karşı da. O zaman da seks konusunda ne yapmalı sorusu önemini yitirir. Seks -yolu- ile var oldunuz ve seksle doğurmak üzere programlandınız. Büyük bir sürekliliğin bir parçasısınız. Bedeniniz ölecek, bu yüzden yerine geçecek başka bir beden yaratmak üzere programlandı.</p>
<p class="calibre4">Ölüm kesin bir gerçektir. Seksin bu kadar büyük bir dürtü olmasının nedeni budur. Sonsuza dek burada olmayacaksınız, öyleyse yeni bir beden, bir benzeriniz sizin yerinizi almalı. Seks son derece önemlidir çünkü tüm doğa onun üzerinde ısrar eder. Yoksa insan varlığını sürdüremezdi. İsteğe bağlı bir şey olsaydı yeryüzünde kimse kalmazdı. Son derece dürtücü, zorlayıcı ve yoğun bir itkidir çünkü doğa tamamen onun yanındadır. O olmadan yaşam var olamaz.</p>
<p class="calibre4">Seks isteğe bağlı olmadığı ve çok doğal, çok zorunlu olduğu için dini arayış içinde olanlar için çok önemlidir. Bir kişinin içindeki yaşam enerjisinin ilahi olana ulaşıp ulaşmadığının bir ölçütü haline gelmiştir. Bir insanın ilahi olanla karşılaşıp karşılaşmadığını biz bilemeyiz -onun pırlantaları olup olmadığını kesin olarak bilemeyeceğimiz gibi- ama bir kişinin bir yere taş atıp atmadığını kesinlikle biliriz çünkü taşları tanırız. Aynı şekilde, seksi tanıdığımız için bir insanın onu aşıp aşmadığını anlayabiliriz.</p>
<p class="calibre4">Seks o kadar güçlü bir dürtüdür ki ilahiye ulaşmadan onu aşmak mümkün değildir. <span class="t1">Brahmacharya</span> bu yüzden birinin ilahiye ulaşıp ulaşmadığının ölçütü olmuştur. O kişi için artık seks, normal insanlar için taşıdığı anlamda, yoktur.</p>
<p class="calibre4">Bu seksi terk etmekle ilahi olana varırsınız demek değildir. Aksini düşünmek yanılgı olur. Pırlantaları bulan taşları yere atar ama tersini yapmaz. Taşlarınızı fırlatıp atabilirsiniz ama bu, bunun ötesinde bir şeyler başardığınız anlamına gelmez.</p>
<p class="calibre4">Bu durumda ikisi arasında bir yerdesinizdir. Zihniniz bastırılmıştır, aşılmış değil. Seks, içinizi bir cehenneme dönüştürene kadar fokurdar durur. Bu seksin ötesine geçmek değildir. Seks bastırıldığında çirkin, hastalıklı, nörotik bir şeye dönüşür. Sapkınlık olur.</p>
<p class="calibre4">Sekse karşı -güya- dinsel bu tutum sapkın bir cinsellik ve cinsel yönden tümüyle nörotik toplumlar yarattı. Ben buna karşıyım. Seks biyolojik bir gerçektir, yanlış bir şey değildir. Bu yüzden onunla savaşmayın; yoksa sapkın hale gelir ve sapkın cinsellik ileri doğru bir adım değildir. Normalin altına düşmüştür; deliliğe doğru bir adımdır. Seks çok fazla bastırıldığında, artık daha fazla ertelenemez hale gelir ve patlar; bu patlamada siz kaybolursunuz.</p>
<p class="calibre4">Siz insan özelliklerinin <span class="t1">tümüsünüz</span>, <span class="t1">tüm</span> olasılıklarsınız. Cinsellik gerçeği sağlıklıdır ama aşırı derecede bastırıldığında sağlıksız hale gelir. İlahi olana normalden yola çıkmak çok kolaydır ama nörotik bir zihinle yola çıktığınızda aşırı bir tutku oluşur, o yolda ilerlemek mümkün olmaz. İlk önce sağlıklı ve normal olmalısınız. Seks daha sonra, en sonunda aşılabilir.</p>
<p class="calibre4">Öyleyse yapılması gereken nedir? Seksi tanıyın! Onu bilinçli olarak yaşayın! Yeni bir kapı açmanın sırrı budur. Cinselliğe bilinçsizce dalarsanız yalnızca biyolojik evrimin ellerinde bir araç olursunuz; ama seks eyleminde bilinçli olabilirseniz bu bilinçlilik derin bir meditasyona dönüşür.</p>
<p class="calibre4">Seks eylemi o kadar kendiliğinden oluşan ve dürtücü bir şeydir ki onun içindeyken bilinçli olmak çok zordur ama imkansız değildir. Bunu başarabildiğinizde hayatta hiçbir eylemi bilinçsizce yapmazsınız çünkü hiçbir eylem seks kadar yoğun değildir.</p>
<p class="calibre4">Seks eylemi sırasında bilinçli olabilirseniz, ölüm sırasında bile bilinçli olabilirsiniz. Seksin ve ölümün yoğunlukları birbirine paralel ve eşittir. Aynı noktaya gelirsiniz. Bu yüzden sekste bilinçli olabildiğinizde çok büyük bir şeyi başarmış olursunuz. Bunun değeri ölçülemez.</p>
<p class="calibre4">Bu nedenle seksi meditasyon için kullanın. Onunla savaşmayın, ona karşı çıkmayın. Doğa ile savaşamazsınız. Siz onun bir parçasısınız. Sekse karşı dostluk ve anlayış dolu bir tutum içinde olmalısınız. O sizinle doğa arasındaki en derin diyalogdur.</p>
<p class="calibre4">Gerçekte seks kadın ve erkek arasında bir diyalog değildir. Erkeğin kadın, kadının erkek aracılığı ile doğa ile diyalogudur. Bir an için kozmik akışın, göksel uyumun içinde, bütünle bir olursunuz. Böylece erkek ve kadın birbirleri aracılığı ile doyuma ulaşır.</p>
<p class="calibre4">Erkek bütün değildir, kadın da bütün değildir. Bir bütünün iki parçasıdırlar. Bu yüzden seks eylemi ile birleştiklerinde her şeyin en derin doğası ile, Tao ile uyum içine girerler. Bu uyum yeni bir varlığın doğumu olabilir; siz seksi bilinçle yaşamadığınızda, başka bir şey olması da mümkün değildir. Ama bilinçliyseniz, seks sizin doğumunuz olabilir. Bu spiritüel doğumdur. "İkinci kez" doğarsınız.</p>
<p class="calibre4">Seks eylemine bilinçli olarak katıldığınız an onun tanığı olursunuz. Tanığı olduğunuz anda ise seksi aşarsınız çünkü ona tanıklık etmek sizi özgür bırakır. Artık dürtü ortadan kalkmıştır, bilinçsizce katılmıyorsunuz. Artık yalnızca bir bedenden ibaret olmadığınızı bilirsiniz. Tanıklığın gücü size onun ötesinde bir şeyi göstermiştir.</p>
<p class="calibre4">"Ötesi"ni ancak onun içinde olduğunuzda bilebilirsiniz. Yüzeysel bir karşılaşma değildir. Çarşıda pazarlık ederken bilinciniz fazla derinlere inmez çünkü yüzeysel bir şey yapıyorsunuz. İnsanlar açısından içlerindeki derinliklere tanıklık edebilmelerinin tek yolu genellikle seks eylemidir.</p>
<p class="calibre4">Seks yolu ile meditasyona ne kadar girerseniz cinsellik de önemini o kadar yitirir. Meditasyon seksin içinden büyür ve bu büyüyüşün içinden bir kapı açılır, seks solar, yok olur. Bu yüceltme değildir. Kuruyan yaprakların ağaçtan dökülmesi gibi bir şeydir. Dökülen yapraklardan ağacın asla haberi olmaz. Aynı şekilde sizin de seksin mekanik dürtüsünün yok olduğundan haberiniz olmaz.</p>
<p class="calibre4">Seksi kullanarak meditasyonu yaratın; seksi bir meditasyon objesi yapın. Ona bir tapınak muamelesi yapın. O zaman onu aşar ve değişim geçirirsiniz. Seks gitmiş olacak ama bastırılmış ya da yüceltilmiş olmayacak. Yalnızca önemsiz, anlamsız hale gelecek. Siz büyüyüp onu aştınız. Artık sizin için bir anlamı kalmadı.</p>
<p class="calibre4">Bu tıpkı bir çocuğun büyümesi gibidir. Artık oyuncakların anlamı kalmamıştır. Çocuk hiçbir şeyi yüceltmiş ya da bastırmış değildir; olgunlaşmıştır. Artık oyuncaklar onun için anlamsız ve çocukçadır. Çocuk artık çocukça değildir.</p>
<p class="calibre4">Aynı şekilde meditasyon yaptıkça seks size daha az çekici gelecektir. Zamanla, kendiliğinden, seksi yüceltmek için bilinçli bir çaba harcamadan enerji yeni bir yöne akmaya başlayacaktır. Seks yoluyla akan enerji artık meditasyon yolu ile akmaktadır. Ve bu yolda aktığında ilahi kapı açılır.</p>
<p class="calibre4">Bir nokta daha var: "Seks" ve "aşk-sevgi" sözcüklerini kullandınız. Genelde bu ikisini birbiri ile ilgisi varmış gibi kullanırız. Fakat, böyle bir ilişki yoktur. Sevgi ancak seks gittiğinde gelir. Bundan önceki aşk yalnızca bir kur yapmadan, ön sevişmeden ileri gitmez. Sadece sekse ortam hazırlar. Bir giriş, bir önsözdür. İki insan arasında ne kadar fazla seks olursa aşk da o kadar azalır; çünkü önsöze gerek kalmaz.</p>
<p class="calibre4">Birbirine aşık iki kişi arasında seks olmadığında aşkın romantizmi yaşanır. Seks işin içine girdiği an aşk yok olur. Seks çok anidir. Ve şiddet içerir. Ön sevişmeye, önsöze gereksinimi vardır. Bizim bildiğimiz aşk seksin çıplak gerçeği için bir giysiden ibarettir. Aşk dediğiniz şeyin derinliklerine bakarsanız orada seksin sıçramaya hazır beklediğini görürsünüz. Aşk konuşurken seks hazırlanır.</p>
<p class="calibre4">Seksle birlikte düşündüğümüz bu güya aşk yalnızca bir giriştir. Seks gelirse bir kenara atılır. Evliliğin romantik aşkı kesin biçimde öldürmesi bu yüzdendir. İki insan birbirini ve ön sevişmeyi tanıdıktan sonra aşk gereksiz hale gelir.</p>
<p class="calibre4">Gerçek aşk, gerçek sevgi bir giriş bölümü değildir. O bir rayihadır. Seksten önce değil, sonra gelir. Bir önsöz değil, son sözdür. Seksi yaşadıktan sonra eşinize sevgi ve şefkat duyuyorsanız aşk gelişir. Ve meditasyon yapıyorsanız sevgi ve şefkat duyarsınız. Seks eylemi ile meditasyon yapıyorsanız o zaman partneriniz yalnızca sizin fiziksel zevklerinizin bir aracı olmayacaktır. İkiniz de derin meditasyona ulaştığınız için birbirinize şükran duyacaksınız.</p>
<p class="calibre4">Seks ile meditasyon yaptığınız için aranızda yepyeni bir arkadaşlık doğacaktır çünkü birbiriniz aracılığıyla doğa ile bir oldunuz. Gerçekliğin bilinmeyen derinliklerine baktınız. Partnerinize, çekilen acılara, arayışa, bir başka insana, bir başka yolcuya, karanlıklar içinde yolunu arayan bir dosta sevgi ve şefkat duyacaksınız.</p>
<p class="calibre4">Seks yalnız meditatif olduğunda arkasında bir rayiha bırakır. Ön sevişme duygusu yerine bir olgunluk, bir büyüme, bir meditatif farkındalık hissedersiniz. Aşkı, sevgiyi o zaman bilirsiniz. Aşk şükran, dostluk ve şefkatin karışımıdır.</p>
<p class="calibre4">Böyle bir sevgi oluştuğunda seksi aşarsınız. Aşk ve sevgi seks yolu ile ortaya çıkar ama onun ötesine geçer. Tıpkı bir çiçek gibi, köklerde oluşur ama onları aşar. Ve bunun geri dönüşü yoktur. Ya aşk vardır ya seks. Zaten gerçek aşkı tanımanın bir yolu da budur. Seks bir yumurtanın kabuğu gibidir, içinden aşk çıkar. Çıktığı anda ise kabuk kırılıp bir kenara atılır.</p>
<p class="calibre4">Seks ancak meditasyon olduğunda sevgiye ulaşır. Olmadığında ise tekrarlanıp duran ve can sıkan bir şey haline gelir. Birbirinize şükran duymazsınız. Kendinizi aldatılmış hissedersiniz. Partnerinize düşman olursunuz; bir ihtiyaç haline gelen seks yolu ile size hükmediyordur. Seks olmadan yaşayamadığınız için onun kölesi oldunuz. Kölesi olduğunuz birine karşı ise asla dostluk duyamazsınız.</p>
<p class="calibre4">İkiniz de aynı duygular içinde olursunuz; ikinize göre de diğeri efendidir. Bu inkar edilir ve seks tekrarlanır durur; rutin hale gelir. Seks partnerinizle kavga edersiniz, sonra barışırsınız. Yine kavga eder, yine barışırsınız. Buradaki aşk uyum sağlama aracı olmaktan öteye gitmez. Sevgi ve şefkat olmadığı için dost olamazsınız. Bunun yerine zalimlik ve şiddet vardır; aldatıldınız. Bir köle oldunuz. Seks, aşka ve sevgiye dönüşemeyecek.</p>
<p class="calibre4">Seksin içinde yolculuk edin! Ondan korkmayın çünkü korku ile hiçbir yere varılmaz. Korkulacak tek şey korkunun kendisidir. Seksten korkmayın ve onunla savaşmayın çünkü bu da bir tür korkudur. "Kaç ya da savaş", bunlar korkunun iki yoludur. Onun için seksi olduğu gibi kabul edin. Onu derinliğine yaşayın, tümüyle bilin, anlayın, onunla meditasyon yapın; onu böyle aşarsınız. Yeni bir kapı açılır. Hiç bilinmeyenin, hiç duyulmamışın içine, yeni bir boyuta girersiniz ve büyük bir mutluluk size akar.</p>
<p class="calibre4">O kadar büyük bir mutluluk duyacaksınız ki seks önemini yitirip kendiliğinden yok olacak. Artık enerjiniz o yöne akmaz. Enerji daima mutluluğa doğru akar. Sekste mutluluk vardır, enerji ona doğru akar. Daha fazla bir mutluluk; seksi aşıp ötesine geçen, çok daha doyurucu, çok daha derin ve büyük bir mutluluk istediğinizde enerji kendiliğinden sekse doğru akmayı bırakacaktır.</p>
<p class="calibre4">Seks meditasyon olduğunda aşkın çiçeği açar. Bu da ilahi olana doğru gidiştir. Aşk bu yüzden ilahidir. Aşkın çiçeğinin olduğu yere dua gelir. Bu kesindir. Artık ilahi olandan fazla uzakta değilsiniz. Yuvaya yaklaştınız.</p>
<p class="calibre4">Şimdi aşk ile meditasyon yapmaya başlayın. İkinci adım budur. Aşk ortaya çıktığı anda meditasyonun derinliklerine dalın, onun farkında olun. Sekste bedenler buluşur, aşkta ruhlar buluşur. Yine de bu iki kişinin buluşmadır.</p>
<p class="calibre4">Şimdi aşkı seksi gördüğünüz gibi görmeye çalışın. Tam iletişimi, içsel buluşmayı, içsel cinsel birleşmeyi görün. O zaman aşkı bile aşacaksınız ve duaya ulaşacaksınız. İşte kapı bu duadır. Dua da bir buluşmadır ama iki kişinin buluşması değil, sizinle Bütün Olan arasındaki iletişimdir. Bir kişi olan "öteki" bırakılmıştır. Artık siz ve kişi olmayan öteki; tüm varoluş vardır.</p>
<p class="calibre4">Dua da bir buluşmadır, bu yüzden sonunda o da aşılmalıdır. Duada dua eden ve ilahi olan birbirinden farklıdır. <span class="t1">Bhakta</span> ile <span class="t1">Osho</span> farklıdırlar ama dua hala bir buluşmadır. Meera ya da Theresa bu yüzden dualarını tanımlarken cinsel terimler kullanabiliyorlardı.</p>
<p class="calibre4">Dua sırasında meditasyon yapılmalıdır. Siz yine tanık, izleyici olmalısınız. Bütün olanla aranızdaki iletişimi gözlemleyin. Bu en hassas farkındalığı gerektirir. Bütünle aranızdaki buluşmanın farkında olabilirseniz, işte o zaman hem kendinizi hem de bütün olanı aşabilirsiniz. O zaman bütün <span class="t1">sizsiniz</span>. Ve bu bütünlükte <span class="t1">ikilik</span> yoktur; yalnız <span class="t1">teklik</span> vardır.</p>
<p class="calibre4">Seks, aşk ve dua bu tekliği arayıştır. Hasreti duyulan budur; seks sırasında bile hasreti duyulan bu tek oluştur. Mutluluk size gelir çünkü bir an için tek olmuşsunuzdur. Seks derinleşip aşk olur, aşk derinleşir dua olur ve dua derinleşip her şeyin tümüyle aşılması ve nihai teklik olur.</p>
<p class="calibre4">Derinlere inme daima meditasyon yolu ile olur. Yöntem hep aynıdır. Düzeyler, boyutlar ve aşamalar değişir ama yöntem aynıdır. Seksi kazıyın, altında aşkı bulursunuz. Aşkın derinliklerine inin, duaya gelirsiniz. Duanın derinliklerinde ise tek oluşa varırsınız. Bu teklik bütündür, bu teklik mutlak mutluluktur, bu teklik vecddir.</p>
<p class="calibre4">İşte bu yüzden savaşçı bir tutum içine girilmemelidir. Her gerçeğin içinde ilahi olan mevcuttur. Tanınmasını zorlaştıran giysilerle örtünmüş olabilir ama siz onu soymalısınız. Soydukça altından başka giysiler de çıkabilir. Soymaya devam edin. Tek oluşu tüm çıplaklığı ile görünceye kadar tatmin olamazsınız. Gereksinmeniz karşılanamaz.</p>
<p class="calibre4">Çıplak tekliğe, giysisiz, örtünmemiş tekliğe ulaştığınız an onunla bir olursunuz çünkü çıplak olanı tanıdığınızda onun siz olduğunu bilirsiniz. Aslında herkes başkalarında kendini arar. İnsan kendi evini başkalarının evlerinin kapılarını çalarak bulur.</p>
<p class="calibre4">Gerçek soyunduğu an siz onunla bir olursunuz çünkü aranızdaki engel yalnızca giysilerdi. Bu nedenle siz soyunmadan gerçeği soyamazsınız. Meditasyon bu yüzden çifte etkili bir silahtır: Hem gerçeği hem sizi soyar. İkiniz de çıplak hale gelirsiniz. Tam çıplaklık, tam boşluk gerçekleştiği anda siz <span class="t1">tek</span> olursunuz.</p>
<p class="calibre4">Ben sekse karşı değilim. Bu seksten yanayım anlamına gelmiyor. Onun derinliklerine dalarak onun ötesine geçmekten yanayım. Ötesi daima oradadır ama sıradan yüzeysel sekste derine inilemez. Bunu yapabilirseniz ilahi olana şükran duyacaksınız çünkü seks yoluyla bir kapı açılır. Ama yüzeysel sekste çok daha yüce bir şeyin aslında çok yakınında olduğunuzu asla kavrayamazsınız.</p>
<p class="calibre4">Bizler o kadar kurnazız ki, seksten sonra değil, önce gelen sahte aşkı yarattık. Sahte olduğu için sekste doyuma ulaşınca aşkın bittiğini hissediyoruz. O aşk yalnızca bir önsözdü ve artık işlevini yitirdi. Ama gerçek aşk seksin ötesindedir; onun arkasında saklanır. Onun içine dalın, dindarca meditasyon yapın, o zaman onu sürekli yaşamaya başlayacaksınız.</p>
<p class="calibre4">Ben aşka karşı değilim ama aşktan yana da değilim. Onu da aşmanız gerekiyor. Onunla meditasyon yapın; ötesine geçin. Burada <span class="t1">meditasyon</span> derken tam bir uyanıklık ve farkındalıkla aşkın içinden geçmeyi kastediyorum. Bu kör ve bilinçsiz bir geçiş olmamalı. Orada büyük bir mutluluk mevcuttur ama gözleriniz kapalı ise onu kaçırabilirsiniz. Gözleriniz açıkken seks sizi tekliğin yoluna götürebilir.</p>
<p class="calibre4">Bir damla bir okyanus haline gelebilir. Bu her damlanın en büyük arzusudur. Her eylemde, her istekte bu arzuyu görebilirsiniz. Onu keşfedin ve peşinden gidin. Bu müthiş bir maceradır! Bizler günümüzde bilinçsizce yaşıyoruz ama hiç olmazsa bu macerayı yaşayabiliriz. Çok çaba gerekir ama imkansız değildir. Bir İsa, bir Buda, bir Mahavir için bu mümkün oldu. Herkes için de olabilir.</p>
<p class="calibre4">Seksi bu farkındalıkla, bu duyarlılıkla yaşadığınızda onu aşarsınız. Bu asla yüceltme olmayacak. Onu aştığınızda ortada ne seks kalacak ne de bir yüceltme. Aşk, dua ve teklik olacak.</p>
<p class="calibre4">Aşkın üç aşaması vardır: Fiziksel aşk, ruhsal aşk ve spiritüel aşk. Bu üçü aşıldığı zaman ilahi olana varılır. İsa, "Tanrı sevgidir" dediğinde Tanrı'nın mümkün olan en iyi tanımını yapmıştı çünkü Tanrı'ya giden yolda bilebileceğimiz en son şey aşktır. Bunun ötesinde bilinmeyen yatar ki, bilinmeyen tanımlanamaz. İlahi olanı ancak en son gerçekleştirebileceğimiz şey olan aşk ile sezebiliriz. Aşkın bu aşamasından sonra hiçbir deneyim yaşanmaz çünkü deneyimleyecek biri yoktur. Damla okyanus olmuştur!</p>
<p class="calibre4">Adım adım ilerleyin ama içinizde ferahlık olsun. Gerginlik yok, savaşmak yok. Yalnız uyanık ve farkında olun yeter. Yaşamın karanlık gecesindeki yegane ışık farkındalıktır. Bu ışıkla onun içinden geçin, her köşesini araştırın. Her yer ilahidir, bu yüzden hiçbir şeye karşı olmayın.</p>
<p class="calibre4">Ama hiçbir yerde kalmayın. Hep öteye geçin çünkü sizi hep daha büyük mutluluklar bekliyor. Yolculuk sürmeli. Yakınınızda seks varsa, seksi kullanın. Aşk varsa, aşkı kullanın. Yüceltme, bastırma, savaşma gibi terimlerle düşünmeyin. İlahi olan, her şeyin arkasında gizli olabilir, bu yüzden karşı koymayın, savaşmayın. Hiçbir şeyden kaçmayın. Aslında O <span class="t1">her </span><span class="t1">ş</span><span class="t1">eyin</span> arkasındadır. Bu nedenle her neredeyseniz gördüğünüz en yakın kapıdan girin. Böyle yol alacaksınız. Bir yerde kalıp durağanlaşmayın çünkü yaşam her yerdedir.</p>
<p class="calibre4">İsa, "Tanrı her taşın altındadır" der, ama siz yalnız taşları görüyorsunuz. Taşlaşmış zihninizi değiştirmelisiniz. Seksi bir düşman olarak gördüğünüzde o bir taş haline gelir. O zaman arkasını göremezsiniz çünkü saydam değildir. Onu kullanın, onunla meditasyon yapın, o zaman tıpkı bir cam gibi saydamlaşır. Arkasını görür ve camı unutursunuz. Yalnız camın arkasındaki hatırlanır.</p>
<p class="calibre4">Saydamlaşan her şey kaybolur. Onun için seksi taşlaştırmayın, saydamlaştırın.</p>
<p class="p"><span class="t"> </span></p>
<p class="p"><span class="t"> </span></p>
<p class="p">﻿ </p>
<p class="calibre4"> </p>
</body>
</html>
