<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>25. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>GÜREŞMENİN PÜF NOKTALARI</b></p>

  <p class="p1">Efendi Cucay onların yanından ayrılıp Karakurum’a doğru dörtnala dönüşe geçti. Siyah kaftanı arkasında dalgalanırken pençelerini atın etine geçirerek ona sıkıca tutunmuş dev bir kuzguna benziyordu. Lian ile Ganşuk ise atlarının kendi yürüyüş tempolarını bulmalarına izin vererek sessiz sedasız yolculuk ettiler. Her ikisinin de adına İmparatorluk Sarayı denilen o kıpır kıpır arı kovanına dönmek için yoğun bir arzu duyduğu söylenemezdi.</p>

  <p>“Dur. Bak,” dedi Lian, duvarlar görüş alanlarına girdiği sırada. Delikanlının koluna dokunarak onu dalmış olduğu çıldırtıcı derecede karışık düşünce yumağından çıkardı ve en yakındaki kapının etrafına kümelenmiş rengarenk, geniş bir çadır dizisini işaret etti. “Şenliğe gelen tüccarlar. Gel bir süreliğine de olsa kafamızı başka şeylere yoralım.” Genç kadının dudakları birbirinden ayrılırken Ganşuk’un gözüne bir kez daha beyaz dişlerinin parıltısı çarptı. Lian atının dizginlerini şaklattı. “Ögeday’ın karşısına çıkacaksan doğru düzgün giysiler bulmamız iyi olur.”</p>

  <p>“Benim zaten—”</p>

  <p>Fakat Lian çoktan yola koyulmuştu bile ve Ganşuk atının üstünde oturup dişlerini gıcırdatmaktan başka bir şey yapamadı. Genç kadını asla anlayamayacaktı. Lian’ın zihni konudan konuya atlama huyuyla ona göre çok yabancı, çok tuhaftı. Ganşuk kafasına taktığı bir meseleyi genç kadın kadar kolayca unutamazken Lian’a göre hayati öneme sahip konular kendisine abuk sabuk ve lüzumsuz geliyordu.</p>

  <p>Hızla geçip giden rüzgâr kadının kahkahalarıyla doluydu.</p>

  <p>Ganşuk bir küfür etti, sonra da atını çevirip tırısa kaldırdı. <i>Neden olmasın?</i> diye mantık yürüttü. <i>Madem ki başarısızlığım</i> yüzünden <i>sürgün edileceğim, bari yanıma bir-iki tane temiz gömlek alayım.</i> Lian’ın peşinden at sürerken hem bu fikre, hem de saray zihniyetini kendisine bile itiraf etmek istemediği kadar iyi anladığı gerçeğine başka nasıl tepki vereceğini bilemediği için o da kahkaha attı.</p>

  <p>Kervanlar şehre girmeye zahmet etmemişti. Develer ile diğer yük hayvanları doğu kapısının önünde durmuştu ve tüccarlar dükkânlarını yolun ortasına kurmuşlardı. Gördüğü giyim tarzlarını yabancı bulan Ganşuk adamların cafcaflı kıyafetlerine -üst kısımla uyumsuz parlak renkli ipek pantolonlar, kolları ve belleri kabarık gömlekler, yerlere kadar inen yüksek yakalı paltolar- bön bön bakmaktan kendini alamadı. Hele kadınlar! Bazılarının üstünde hemen hemen hiçbir şey yokken diğerleri dar ve koyu renkli ya da parlak, transparan ve fırıl fırıl şeyler giymekteydi. Kadınların çoğu çıplak ayaklı olup ağır yüzüklerle veya el ve ayak bileklerinin yanı sıra boyna takılan halkalarla süslenmişti. Bazılarının göğüsleri balık pullu zincir zırhları andıran dizi dizi sikkelerle kaplıydı. Erkekler beyaz rengi kadınlardan daha çok tercih ediyordu. Bellerindeki kemerlere küçük gümüş çıngıraklar asılıydı ve onlarla beraber mücevherlerle sikkelerin de atılan her adımda çınlaması pazaryerinin velveleli atmosferine melodik bir şıngırtı katıyordu.</p>

  <p>Ganşuk atını kalabalıkların arasında gönlünce ilerlemeye bırakırken kendini Lian’ın bu tür süs eşyalarını takmaya merakı olup olmadığını düşünürken buldu.</p>

  <p>İleride bir yerde, duvarın gölgesinin altında müzisyenler gösteri yapıyordu. Yarattıkları tuhaf ve rahat müzik tüm o bağrışmaların, tartışmaların ve pazarlıkların kakofonisine egzotik bir fon teşkil ediyordu. Havadaki kokular daha da yabancıydı; burnuna buram buram haşlanmış koyun ve kızarmış piliç kokuları çalınan Ganşuk’un karnı guruldadı. Kısa süre önce kesilmiş düzinelerce koyunun kanı da tüm bunlara karışarak bir pazaryerinin baş döndürücü, hatta neredeyse ezici aromasını oluşturmaktaydı. Delikanlı midesinin bu eğreti tezgâhlarda satılan herhangi bir yiyeceği kaldırıp kaldıramayacağını merak etti. Ne de olsa sarayın zengin yemeklerine daha yeni alışmıştı.</p>

  <p>“Bunlar kanlılar. ” Lian ansızın genç adamın yanı başında belirdi. Saçlarını boynunun arkasında topuz yapıp lakeli bir tarakla sabitlemişti.</p>

  <p>“İran ha,” diye homurdandı Ganşuk. İran çok büyük bir yerdi. “İran’ın neresinden?”</p>

  <p>“Harzemşahlar İmparatorluğundan,” diye hatırlattı Lian.</p>

  <p>“Ah, evet. Hani Cengiz’in yendiği.”</p>

  <p>Lian dudaklarını büzdüyse de gözlerinde kahkaha vardı. “Cengiz Han <i>pek çok</i> imparatorluğu yendi,” dedi.</p>

  <p>“Evet,” diye laf yetiştirdi Ganşuk, kadının daimi eğitmenlik rolünden ansızın bıkarak. “Bazen hepsini birden hatırlamak zor oluyor.” Bu sözleri söyler söylemez de onları geri almak istedi.</p>

  <p>Gözlerindeki neşe sönüveren Lian delikanlının anlamadığını çok iyi bildiği kendi anadilinde sert bir şeyler söyledi. Ganşuk onu durduramadan önce de atını dürterek kalabalığın arasına daldı. Ganşuk onu takip etmeye niyetlendi, ama metalin metale çarpmasıyla çıkan şiddetli bir tangırtı bineğini ürküttü. Kalabalığın arasından çıkıp da atını kontrol altına alana kadar Lian ortadan kaybolmuştu bile.</p>

  <p>Surat asarak kadının gittiği yöne doğru bakan Ganşuk kadının gözüne ilişmesini umuyordu. <i>Halkı o imparatorluklardan birine aitti.</i> Genç adam iç geçirdi ve etrafına bakınarak atını ürküten gürültünün kaynağını aradı. Oyalanacak bir şeye ihtiyacı vardı; kördüğüm olmuş zihninin çözülmesi için biraz zaman lazımdı.</p>

  <p>Ganşuk atından indi ve hayvanı kalabalığın arasında çekerek gönülsüzce Lian’a bakındı. Aslında gelişigüzel dolaşarak kendini pazaryerinde kaybetmeye, kafasını boşaltmaya çalışıyordu. Uzun kancamsı burunlara ve siyah çöl gözlerine sahip koyu renkli sırıtkan suratların etrafını sarıp ona mücevher; et; maşrapalar dolusu şarap, bira yahut <i>kımız</i> teklif etmesi uzun sürmedi.</p>

  <p>İştah açıcı et ve baharat kokularının oluşturduğu yoğun bir bulutun içindeki Ganşuk’un midesi nihayet birkaç lokma etle başa çıkabileceğine karar verdi. Ağzı sulanan delikanlı yönünü belirlemeye çalışırken bir satıcı onun dikkatini çekti ve eliyle onu yanına çağırdı. Mutfağının başından fazla ayrılmayan bu adam diğer pek çok satıcıdan daha hareketsizdi. Teni diğerlerininki kadar koyu olmasına rağmen geniş bir burnu ve gür bir sakalı vardı. Delikanlıya hızlı hızlı bir şeyler anlatırken sözlerini ani el hareketleriyle vurguluyor, Ganşuk’un söylenenlerden hiçbir şey anlamaması onun için herhangi bir fark yaratmıyordu. Adamın yanındaki güdük tezgâhta akkor hâlindeki kömürlerle dolu taş bir kap mevcuttu. Kabın üzerinde asılı duran eğreti bir tel ızgaraya etlerin dizili olduğu bir düzine kadar tahta şiş konmuştu. Adam bir yandan çene çalarken -ya da Ganşuk doğru anladıysa pazarlık ederken- diğer yandan da bir kez bile dönüp bakmadan şişleri çeviriyordu.</p>

  <p>Ganşuk tek bir şiş satın almaya çalıştığında satıcı ellerini tiksintiyle kaldırdı ve onu kışkışladı. Karnı hüsranla guruldayan Ganşuk iki tane almaya razı oldu. Hem belki kendini hasta ederek bir tür kefaret ödemiş sayılırdı. <i>Tavuk</i>, diye düşündü, et parçalarından birini parmaklarıyla şişten çıkarttıktan ve ağzına atıp çiğnemeye başladıktan sonra. <i>Biraz ağırlaşmış,</i> diye karar verdi içinden. Fakat baharatlar kısa sürede aklını ihtiyar kuşun yaşından ve sertliğinden uzaklaştırdı.</p>

  <p>Karıncalanma hissi dilinin ucunda başladı ve daha ilk lokmasını bile yutamadan önce genzi âdeta alev aldı. Yaşlar boşalan gözlerini silmek için parmaklarını kaldırdığında eti şişten o parmaklarla çekip çıkardığını çok geç hatırladı. Baharatı şimdi de göz kapakları ile yanağına bulaştırmıştı ve artık zar zor görebiliyordu.</p>

  <p>Satıcı ağzını kocaman açtı ve sürdükçe süren, anırma benzeri kahkahalarla ona güldü. Ganşuk dişlerini gösterdi, gözlerini gömleğinin koluna sildi ve büyük bir cesaret örneği sergileyerek bir et parçasını daha ağzına attı. Boğazı daha fazla acı biberin şokuyla aniden daraldıysa da çenesindeki kasları zorlayarak bir delinin hummalı azmiyle eti çiğneyip yuttu. Ölse de lokmasını tükürüp atmazdı.</p>

  <p>Bir eliyle dizginleri, diğeriyle de şişi tutarak bineğini et satıcısının yanından uzaklaştırdı ve dar bir ara sokağa saptı. Biraz gidince her türlü ev eşyasının -kilimler, yemek pişirmekte kullanılan kap kacaklar, tabaklar- satıldığı tezgâhlarla dolu küçük bir meydan keşfetti. Ürünlerin yapıldığı malzemeler karmaşık sepetlerin örülmesinde kullanılmış kamışlardan her türlü bardak ve çanak biçimine sokulmuş cilalı pirince kadar değişiklik gösteriyordu.</p>

  <p>Ağzı yanmaya devam eden Ganşuk dizginleri koluna doladı, sonra da egzotik taşlarla süslenmiş, gülünç denebilecek kadar büyük bir kupayı almak üzere eğildi. “Su,” dedi güç bela. İnce yapılı tüccar onun sol elinde tuttuğu şişe bakıp gülümsedi ve masasının altından deri bir tulum çıkardı.</p>

  <p>Ganşuk ağzındaki yangını söndürdükten sonra kupayı geri vermeye çalıştı ama tüccar elini sallayarak bunu reddetti. Adam ağır aksanlı bir Moğolcayla kupanın artık <i>ona</i> ait olduğunu söyledi. Delikanlı o kupadan şu içmişti, değil mi? <i>Kullanılmış</i> bir kupayı kim satın alırdı ki? Ganşuk duymazdan gelmeye ve kupayı yeniden masa örtüsünün üstüne bırakmaya çalıştığında tüccarın sesi öfkeli bir tona büründü ve el hareketleri sertleşti. Ganşuk sırf bilinen dünyayı fethettiler diye Moğolların canlarının istediği şeyi istediği zaman alabileceklerini mi zannediyordu, hem de <i>ödeme yapmadan?</i> Niye Ganşuk onu oracıkta öldürüp de bu eziyetten kurtarmıyordu ki? Sonra tekrar başladı. Bu sefer daha yüksek sesle...</p>

  <p>İç geçiren Ganşuk kesesinden birkaç sikke çıkardı. Bu utanmaz işportacılarla sidik yarıştıramazdı. Genç adam saraylardaki ve kasabalardaki yaşam tarzı ile bozkırlardakinin birbirinden ne kadar farklı olduğunu -ve ilkine asla tam olarak uyum sağlayamayacağını- bir kez daha düşünmeden edemedi. <i>Yine de bu satıcı bizim at tacirlerimizden beter değil...</i></p>

  <p>Daha akıllıca davranması gerektiğine inanarak morali bozulan ve artık midesinin kaldıramayacağı bir buçuk şiş dolusu baharatlı etin yanı sıra bir de kocaman metal bir kupayla kalakalan Ganşuk atının dizginlerinin bağlı olduğu kolunu çekti ve Karakurum’un girişine yollandı.</p>

  <p>Duvarların altından, müzisyenlerin gösteri düzenledikleri çadırın yanından geçerken onları seyretmek amacıyla yavaşladı. Yarım düzine adamın çaldığı enstrümanlar onun bildiklerine aşağı yukarı benzese de bunlar hem daha yuvarlak ve uzundu, hem de delikanlının alışkın olduğundan daha çok tele yahut boruya sahipti. Dolambaçlı melodilerle dolu olan kıvrak ve ritmik türküleri ona rüzgârın ovalardaki şarkısını hatırlatıyordu. Ganşuk kendini oraya çakılmış hâlde buldu ve açık mavi bir ipek pantolon giden genç kadını ancak kollarını göğsünde kavuşturmuş bir hâlde önüne çıktığı zaman fark edebildi. Aniden durmak zorunda kalan at sert bir nefes verdi, sonra da yelesini asabice salladı.</p>

  <p>Ganşuk’un dikkatini böylece çeken kız birkaç adımda onun karşısına geçti, ellerini başının üstünde birleştirdi, dirseklerini dışarı çıkardı ve kalçalarını müziğin ritmine göre oynatmaya başladı. Belini saran kemer gümüş çıngıraklarla doluydu ve Ganşuk onların daha evvelden duyduğu türden çıngıraklar olduğunu zevkle fark etti. Müzisyenler kadının kalça hareketlerine tepki niyetine tempoyu arttırdılar. Kadın da onlara benzer şekilde karşılık verip vücudunu esnetti ve rengarenk bir ipek girdabı hâlinde Ganşuk’un etrafında fırıl fırıl döndü.</p>

  <p>Biri Ganşuk’un bacaklarının arkasına bir tabure dayadı ve etrafındaki kalabalık müziğe uygun olarak alkış tutarken delikanlı o tabureye sertçe çöktü. Gözlerini fal taşı gibi açan at poflayıp kişnedi ve Ganşuk birini tepip de yaralamasın diye elini onun böğrüne koydu.</p>

  <p>Kadın kırmızı bir fular çıkarıp Ganşuk’un sol omzunu örttü, sonra da onu delikanlının boynunun etrafında yavaşça sağa sola kaydırdı. Yüzünü onunkine yaklaştırdı ve uzun tırnaklarından birini çenesinin altında gezdirdi. Kadının gözleri yeşilimsi elâydı ve altlarına mavi kıyafetiyle uyumlu bir sürme çekilmişti. Kadın abartılı bir edayla göz kırptı ve delikanlı gülerken kırmızı fuları başının üstüne kaldırıp iki eliyle birden gerdi. Müziğin ve kalabalığın ritmine uygun olarak kalçalarını yukarı aşağı ve sağa sola sallayarak belindeki gümüş çıngırakları şıngırdattı. Ganşuk gözlerini kadının narin belinden alamıyordu. Bilgiç bir tebessüm eden genç kadın parmağıyla gel işareti yaparak onu kalkmaya ve peşinden gelmeye davet etti. Delikanlının kendisini hâlâ seyrettiğinden emin olmak için arkasına bir göz attıktan sonra müzik grubunun arkasındaki kestane rengi küçük bir çadıra doğru gitti.</p>

  <p>Ganşuk sırıtarak ayağa kalktı ve bir kez daha yolunun kesilmiş olduğunu gördü.</p>

  <p>“İran kültürü ne kadar da büyüleyici, değil mi?” Lian’ın elleri belindeydi. Ganşuk’un sırıtışı kayboldu.</p>

  <p>“Ben...”</p>

  <p>“Sen?”</p>

  <p>“Kızın...”</p>

  <p><i>“Kızın</i> ne?”</p>

  <p>Ganşuk onun başının üstünden ileriye baktı. Mavili kadın kestane rengi çadırın girişi önünde bekliyordu. Dansçı alt dudağını öne çıkararak Ganşuk’a somurttu ve çadırın kanadını sonuna kadar açtı.</p>

  <p>“Kızın... çıngırakları var.”</p>

  <p>Lian onu delici bakışlarla süzdü. <i>Kızın çıngırakları mı var?</i></p>

  <p>Ganşuk dansçıyla göz temasını kesiverdi. “Çıngıraklar... ama senin üstünde daha güzel durur.” Sırıtışı geri geldi.</p>

  <p>“Ah, gökler aşkına.” Lian gözlerini devirdi. “Seni kısa bir süreliğine yalnız—”</p>

  <p>“Karnım açtı,” dedi Ganşuk, konuyu değiştirmeye çalışarak. Şişe geçirilmiş etleri hatırlayınca birini ona uzattı.</p>

  <p>“Görebiliyorum,” dedi Lian, aynı soğuk ses tonuyla.</p>

  <p>“Bana kıyafet alacağını—”</p>

  <p>“Aldım,” diye çıkıştı Lian.</p>

  <p>Ganşuk genç kadının geniş bir kumaş parçası tuttuğunu fark etti ve ona boş gözlerle uzun uzun baktıktan sonra Lian sertçe soluk verip eşyayı delikanlının ayaklarının dibine attı. Sonra da kalabalığın arasına daldı.</p>

  <p>Her zamankinden daha şaşkın durumdaki Ganşuk ellerindeki kupaya ve şişlere baktı. Sonunda şişleri kupanın içine koydu ve böylece kumaşı almak üzere eğilebildi.</p>

  <p>Elindeki şey yaz göğü kadar mavi bir ipek kaftandı. Kaftanın önündeki iç içe geçmiş dallardan oluşan desen kırmızı ve altın sarısı iplikle dokunmuştu. Dalların ucuna küçük kuşlar yuva kurmuştu ve kördüğüm hâldeki dal yumağının derinlerinde kurtların ince-uzun suratları gizliydi.</p>

  <p>Bu Ganşuk'un hayatı boyunca gördüğü en güzel giysiydi.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Huzursuz bir uykuyla geçen uzun bir gecenin ardından Ganşuk kafasına takılan bilmecelerden hiçbirini çözmeye yaklaşmış değildi. Kağan’ın depresyonunu ve deliliğini idrak edemediği gibi alkolik bir hezeyanın içine düşmüş adama nasıl ulaşacağını da bilemiyordu. Tüm bunlar yetmezmiş gibi Lian’ı kızdırmıştı ve Çinli bir kölenin fikrini umursamaması gerektiğini bilse de beyni sürekli olarak ona yönelik bir şaşkınlık ve hüsranla kaynamaktaydı.</p>

  <p>Tabii bir de lakeli kutu vardı. Onu açmanın bir yolu mutlaka olmalıydı. Her ne kadar kutuyu kılıcının kabzasıyla kırabilecek olsa da öyle bir çözüm içindeki şeyi de yok edebilirdi. Kutu onun görünüşte basit olan bir problemin inceliklerini kavrama acizliğini ifade eden bir sembol olarak cezbedici gizemini koruyordu.</p>

  <p>Ganşuk kutuyu odasında, Lian’ın ona satın aldığı kaftanın iç cebinde bırakmıştı. Sonra her ikisini de unutmaya çalışarak odasından ayrılmıştı. Kaftan kâğıt bir paravanın arkasında asılıydı. Ganşuk böylece tüm sırlarını gizlemişti.</p>

  <p>Yerleşkede amaçsızca gezinirken Efendi Cucay’ın geçen gün yanlarından ayrılmadan önce söylediklerini aklından çıkaramıyordu: <i>Sadece izne ihtiyacın var ve o da benden yahut Kağan’dan değil.</i></p>

  <p><i>Öyleyse kimden? Ve ne tür bir izin?</i></p>

  <p>Bozkırlardayken Ganşuk’un hiç kimseden izin almaya ihtiyacı yoktu. Orada kendi hayatından kendisi sorumluydu. Diğer kabile üyeleriyle beraber yolculuk ederken bile hepsi de gerek kendilerinin, gerekse bakmakla ve korumakla yükümlü oldukları kişilerin ihtiyaçlarını karşılamayı bilirdi. Hatırlatmada bulunmak veya emir vermek gereksizdi. Bir <i>arban’</i>da her adam bölüğündeki diğerlerine, <i>arban</i> komutanı <i>jaghun</i> komutanına, <i>jaghun</i> komutanı da <i>minghan</i> noyanına hesap verirdi ve bu böyle Kağan’a kadar sürüp giderdi. Her şey basit bir emir-komuta zincirinden ibaretti ve bu zincir pek çok askerî seferde ne kadar etkili olduğunu ispatlamıştı.</p>

  <p>Peki Ganşuk o emir-komuta zincirine uymak zorunda olmasaydı kime hesap verirdi?</p>

  <p>Bu çözülmesi olanaksız bir bilmece değildi. Ganşuk, Efendi Cucay’ın böyle oyunlar oynayarak vaktini boşa harcadığına inanamıyordu. Cucay belli ki Ganşuk’un bir şeyin içyüzünü kavramasını istiyordu -Lian’ın kendiliğinden öğrenilen bir dersin başka birince öğretilenden çok daha iyi akılda kaldığına yönelik durmaksızın yaptığı hatırlatmalardaki gibi- ve Ganşuk adamın Lian’ı eğitirken aynı anlayışı ona da bellettiğinden emindi. Bu tür entelektüel deyişler hep ustadan çırağa, nesilden nesle geçerek sürüp giderdi.</p>

  <p><i>Acaba Efendi Cucay’ı kim eğitti?</i> diye merak etti Ganşuk. Cucay eskiden Cengiz Han’ın da danışmanlığını yapmıştı; Ögeday Han’ın babası imparatorluğu kurarken onun yanında yer almıştı. Onu <i>kim eğitti?</i> diye düşündü Ganşuk tekrardan, derken kafasında başka bir soru belirdi: <i>Cengiz kimden izin istedi?</i></p>

  <p><i>Hiç kimseden.</i> Fakat cevabın tamamı bundan ibaret değildi. Cengiz kabileleri kendine bağlamıştı. Onlardan izin istemiş miydi? Hayır, onlar Cengiz’in ayağına gitmişti. <i>Niye?</i></p>

  <p>Ganşuk bu soruya kafa yorarken Gündüz Bekçileri’nin kışlasına yaklaşmış olduğunu fark etti. Herhâlde askerlerin efor harcarken çıkardıkları homurtuları, birbirine ve yere çarpan bedenlerin patırtılarını bilinçsizce takip etmişti. O sırada sabahki güreş idmanı devam etmekteydi. Ganşuk’un güreşenleri daha önce birkaç kez seyretmişliği vardı; eğitiminin başlarında Lian ona saraydaki mevkiine fayda sağlaması için İmparatorluk Muhafızlan’na mensup bazı kimselerle dostluk kurmasını önermişti. Ganşuk bugüne kadar Munokhoy’u birkaç sefer kızdırması sebebiyle <i>Torguud'</i>ların peşinde dolaşmanın faydadan çok zarar getirebileceği bahanesine sığınmış ve öneriye uymamıştı. Fakat şimdi, Cengiz Han’ın liderlik kaynağını sorguladığı o anda <i>Torguud'</i>larla ilişkisini tekrar gözden geçirme ihtiyacı hissetti.</p>

  <p>Munokhoy rütbesi sayesinde Gündüz Muhafızları dahilinde belirli bir otoriteye sahip olabilirdi; lâkin bahçedeki olaydan sonra Khevtuullardan (Gece Bekçileri’nden) aldığı tepkiye bakarak adamın pek fazla sevilmediğinden şüpheleniyordu. Munokhoy’un <i>jaghun’u</i> tüm <i>Torguud</i>'ların sadece bir bölümünü teşkil ediyordu ve Gündüz Muhafızlarının geri kalan mensuplarının zalim kumandana karşı benzer duygular beslemeleri pekâla mümkündü.</p>

  <p>Savaşçılar arasında saygı zor kazanılır ve kolay kaybedilirdi. Akranlarının saygısını kazanmak ve o saygıyı devam ettirmek için bir adamın başvurabileceği sadece birkaç yol mevcuttu.</p>

  <p>Onlardan biri de güreşti.</p>

  <p>İmparatorluk Muhafızlarının mevcut güreş şampiyonu Namkay adında uzun boylu ve iri yapılı bir adamdı. Ganşuk’un tanık olduğu kadarıyla rakibi herhangi bir kaygı belirtisi gösterdiğinde Namkay hemen kıkırdamaya ve bir iblis gibi sırıtmaya başlıyordu. Bazı kimseler daha en başından çok fazla zayıflık sergilediklerini bilerek o sırıtır sırıtmaz pes ederdi. Diğerlerininse Namkay onları sertçe kucaklayana ve kulaklarının dibinde kıkırdamaya başlayana kadar dayandığı oluyordu. Ganşuk adamın taktiğine ne gibi bir tepki vereceğinden emin değilse de bunu öğrenmek, güreşçinin yüz ifadesini nasıl değiştireceğini keşfetmek istiyordu.</p>

  <p>Yani Namkay’ın saygısını kazanmak için ne yapması gerektiğini bilmek istiyordu.</p>

  <p>Ganşuk güreşe yabancı değildi. Çağatay Han’ın özel muhafızları düzenli aralıklarla güreş müsabakaları düzenlerlerdi ve Ganşuk’un da bunlardan birkaçını kazanmışlığı vardı. Yine de Çağatay’ın muhafızları ile <i>Torguud</i>ların güreşirken uydukları kurallar arasında farklılıklar mevcuttu. Karakurum güreş meydanında bir dövüşçü rakibinin bacaklarını tutamazdı. Güreşçiler rakiplerinin dengesini bozmaya çalışırlarken onları sadece kollarından veya üst gövdelerinden kavrayabilirlerdi. Bir güreşçinin üst gövdesi, dirseği yahut dizi yere dokunduğunda maç sona ererdi.</p>

  <p>Beline kadar soyunan Ganşuk, Namkay’ın orada toplanmış kalabalığa şampiyon sıfatıyla hava atmasını ve güreş meydanının işaretlenmiş alanına girmesini ihtiyatlı bakışlarla seyretti. Delikanlıya yaklaşırken şampiyonun dudak kenarları ufak bir tebessümle kıvrıldı. Namkay delikanlıdan hem daha uzun boylu hem de daha ağır olmasına rağmen yürüyüşü daha hantaldı. Kalçaları ve baldırları kemikle kastan oluşan koca bir sütun gibi aynı anda hareket ediyordu. Ganşuk ondan hızlıydı, çevikti ve rakibi vücudunu kasıp ellerini hızla ileri uzattığında şampiyonun tutuşundan sakınmak için tek yapması gereken kendini yana çekmek oldu. Sonra adama yaklaşarak onu boyunduruğa almaya çalıştı.</p>

  <p>Şampiyon bu hamleye direndi. O geri çekilirken Ganşuk adamı bıraktı ve her iki eliyle de Namkay’ı göğsünden sertçe itti. Geriye doğru sendeleyen Namkay dengesini korumak için kollarını çılgınca savurdu. Ganşuk için aşağıya uzanmak, adamı baldırlarından yakalamak ve yere çalmak çok kolay olurdu. Yine de delikanlı geri durdu. Burası Ögeday’ın sarayıydı; Ganşuk’un bu maçı <i>Torguud</i>'ların kurallarına uyarak kazanması lazımdı.</p>

  <p>Namkay’ın sırıtışı kayboldu ve dengesini sağlarken ellerini tehditkâr bir edayla açıp kapadı. Şampiyon Ganşuk’u dikkatle süzerek onu değer biçen bir gözle inceledi. Namkay ufacık bir baş sallamayla Ganşuk’u ilk saldırısından dolayı tebrik etti; artık Ganşuk kaybetse bile her ikisi de -kurallar farklı olsaydı- maçı onun kazanmış olacağını biliyordu.</p>

  <p>Namkay yine rakibinin üstüne yürüdü. Ganşuk saldırmayacağı izlenimi vermek için hafifçe kamburunu çıkararak ve omuzlarını geri çekerek uysal bir poz takındı. <i>Ben savunmadayım.</i> İlk hamleyi Namkay’ın yapmasına müsaade edecekti. Zaten aralarındaki ağırlık farkı sebebiyle Ganşuk’un şampiyona kaba kuvvetle baskın gelmesi pek de mümkün değildi. Fakat Namkay’ın saldırısını ona karşı kullanabilirdi. İri yarı adam ileri atılıp onu tutmaya kalkışırsa Ganşuk vücudunu döndürerek düşüşlerini yönlendirebilir ve yere ilk önce Namkay’ın omuzlarının çarpmasını sağlayabilirdi. Delikanlı kalçalarını hafifçe döndürüp sol ayağını birkaç santim geriye kaydırdı.</p>

  <p>Namkay ileri sıçradı.</p>

  <p>Kalabalıktan bir bağrış koptu. Ses duvarı hızla yükseldi ve Namkay sıkı toprak zeminin üzerinde hücuma geçerken Ganşuk’un üstüne çöktü. Delikanlı Namkay’ın diğer rakiplerine de bu şekilde hücuma geçtiğini, böyle bir çarpışmaya karşı koyabileceğini zannederek budalalık edenlerin savunmasını darmadağın ettiğini görmüştü. Fakat Ganşuk adamı durdurmaya çalışmadı.</p>

  <p>Onun yerine Namkay’ın hücumunu ona sarılarak ve şampiyonun darbesinin tüm gücünü göğsüne yiyince nefesi kesilerek karşıladı. Yere düşmesi kaçınılmaz olan Ganşuk gövdesini güçlükle döndürerek sağ ayağıyla kendini yukarı itti. Ansızın ikisi de neredeyse yere dik bir açıda havalandı. Fal taşı gibi gözlerle gökyüzüne bakakalan ve ani manzara değişimi karşısında hayrete kapılan Namkay’ın sırıtışı kayboldu.</p>

  <p>Şampiyon bilinçli bir düşünceden ziyade içgüdülerine dayanarak tepki verdi. Düşüşün orta yerinde vücudunu geriye doğru katlayıp ayaklarını altına aldı. Yere indiğinde çömelmiş bir pozisyondaydı ve Ganşuk’un tüm ağırlığı göğsüne binmişti. Sırtı acı verecek kadar bükülürken böğürdü; hüsranla homurdanan Ganşuk kollarını sıktı ve Namkay’ı daha da aşağı itecek kadar destek almaya çalıştı. Adamın yere devrilmemesi karşısında afallamıştı. Bu herif <i>insan</i> olamazdı! Karşılıklı abanırlarken ikisi de birbirini düşüremiyordu. Ganşuk’un tek duyabildiği dişlerinin gıcırtısı ve Namkay’ın büzülü dudaklarından kaçan havanın tıslamasıydı.</p>

  <p>Kalabalıktan çıt çıkmıyordu.</p>

  <p>İkilinin gözleri buluştu. Ganşuk rakibinin de sessizliği fark ettiğini anladı.</p>

  <p>Delikanlı etrafına bakındı. Seyirci çemberine göz gezdirirken kalabalığın arasında bir boşluk tespit etti. Namkay da boşluğu gördü. İkisi birlikte hiç tereddüt etmeden kollarını çözüp birbirlerinden ayrıldı.</p>

  <p><i>Torguud</i> seyircilerin oluşturduğu çemberde açılan boşluk bir uşak ve nedim maiyetiyle çabucak doldu. Sonra bunlar da ayrılarak iki koruma duvarı oluşturdu. Nihayet en yakın uşakları ve mabeyincileriyle beraber Kağan’ın ta kendisi ortaya çıktı. Kağan’ın sağında bekleyen son derece kısa boylu bir adamın elinde minik gümüş kadehlerle dolu bir tepsi vardı.</p>

  <p>Ögeday Han da elinde bir kadeh tutuyor ve kaftanının manşetiyle ağzını siliyordu. “Ben geldim diye durmayın,” dedi yüksek sesle. “Şampiyonumuzu neredeyse alt ediyordun Ganşuk.”</p>

  <p>Ansızın karşılarında buldukları Kağan’ı eğilerek selamlayan Ganşuk ile Namkay meydanın ortasında ne yapacaklarını bilmez hâlde dikildiler. Ganşuk kollarını kaldıracak kuvveti kendinde zor buluyordu ve dişleri gıcırdatılmaktan ağrıyordu. Suratı terden ışıl ışıl olan Namkay’ın saçları başına yapışmıştı. Göğsü hızla inip kalkan adamın yeniden güreşe tutuşmaya acele eder gibi bir hâli yoktu. Ganşuk eliyle alnını silerek gözlerini yakmaya başlayan teri attı, sonra da ellerini bir araya getirdi ve bir kez daha eğilerek Kağan’ı selamladı. Sonra belini doğrultmadan başını hafifçe oynatarak Namkay’ın dikkatini çekmeye çalıştı.</p>

  <p>Nihayet aklı başına gelen Namkay ellerini birbirine vurdu ve eğilerek selam verdi.</p>

  <p>“Devam etmeyecek misiniz?” Ögeday Han’ın kafası kıyaktı ve ikilinin reddine hiç kızmadı. “Öyleyse rövanşı başka zaman yaparız. Hey siz.” Meydanın zıt taraflarında duran iki adamı işaret etti. “Siz ikiniz. Benim için dövüşün bakayım.”</p>

  <p>Ganşuk ile Namkay meydandan ayrıldı. Ögeday’ın seçtiği adamlar dizlerini kırıp kollarını yukarı-aşağı savurarak bir maça başlamanın geleneksel yolu olan şahin taklidi yaptılar. O şekilde meydanın ortasına kadar gittiler, eğildiler ve kollarını uzatarak bir kavga duruşu takındılar. Sonra da Kağan’ın emrini beklediler.</p>

  <p>“Başlayın!” diye böğürdü Ögeday.</p>

  <p>İyi bir performans çıkardığı için kenarda seyirciler tarafından sırtı ve omuzları sıvazlanarak tebrik edilen Ganşuk hâlâ nefes nefeseydi. Diğer herkes iki yeni güreşçiyi seyrederken onun gözü Kağan’ın üstündeydi.</p>

  <p>Kısa boylu uşak, dolu kadehleri Kağan’ın elinin altından ayırmamak için tepsiyi büyük bir ustalıkla sürekli hareket hâlinde tutuyor, onu zahmetsizce oynatıyor ve döndürüyordu. Ögeday her bir bardağı .kafasına diktikten sonra ters çevirip tepsiye çarpıyordu. Uşak her bir çarpmada irkilmesine rağmen tepsiyi düzgün ve hareketli tutmayı beceriyordu. Ganşuk tüm kadehler ters çevrildiğinde neler olacağını merak etti. Kağan içmeyi bırakacak mıydı? Durduğu yerde sallanmasına ve keyifli tavırlarına bakılırsa bu pek mümkün gözükmüyordu. Hatta muhtemelen bu onun ilk tepsisi değildi.</p>

  <p>Kağan başını tekrar geriye yatırırken Ganşuk başka birinin de Kağan’ın sarhoşluğuna dikkat edip etmediğini görmek için kalabalığı taradı. Herkesin pür dikkat güreş karşılaşmasını seyrettiğini anlayınca da içi rahatladı.</p>

  <p>Daha doğrusu Namkay hariç herkesin.</p>

  <p>Şampiyon güreşçi Ganşuk’un bakışlarını üzerinde hissedince başını çevirip omzunun üzerinden ona bir göz attı. Bakışları bir anlığına Ganşuk’unkilerle buluştu. Sonra önüne döndü ve yoluna çıkanları kabaca iterek kalabalığın arasında ilerledi. Fakat artık çok geçti. Ganşuk adamın yüz ifadesini görmüştü.</p>

  <p>Koca adam sırıtışını kaybetmişti, yüzü bir tiksinti ve hüsran maskesiydi.</p>

  <p>Kağan tebaasından izin istemediği gibi öyle bir şeye ihtiyaç da duymazdı. Fakat ihtiyacı olan bir şey vardı: saygı. Zor kazanılan ve kolay kaybedilen saygı.</p>

  <p>Güreşçilerden biri ötekini mağlup edip ellerini ve dizlerini yere koymasını sağlayınca kalabalıktan bir bağırış yükseldi. Yenen yenilenin kalkmasına yardım ederken Kağan da kükreyerek beğenisini gösterdi.</p>

  <p>“Gelin bu gece gönlümüzce yiyip içelim!” diye bağırdı. “Dövüşçülerimiz için bir ziyaret tertipleyelim.” Adam karşısındaki surat denizini gözden geçirirken sendeledi ve Ganşuk kendini mesaisi bitmiş bir grup muhafızın arkasına attı. Saklandığı için yüzü utançtan kıpkırmızı kesildi, ama kızarmasının asıl nedeni Kağan’ın yanında görülmek istememesiydi.</p>

  <p>Efendi Cucay’ın bilmecesini anlamaya başlıyordu. Ögeday’ı içmekten vazgeçirmek yeterli değildi. Bütün imparatorluk saygı eksikliğiyle zehirlenmek üzereydi.</p>

  <p>Kağan bir diğer minik bardağı tepsiye çarptı. <i>Bir günde onlardan kaç tane tüketiyor ki?</i> diye merak etti Ganşuk. O anda aklına bir fikir geldi.</p>

  <p><i>Bir kadeh,</i> diye düşündü. <i>Düzinelercesinin yerine sadece bir tane.</i></p>

  <p>Fikri akla mantığa sığmasa da işe yarayabilirdi.</p>
</body>
</html>
