<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>29. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>BİR KARDEŞİN FEDAKÂRLIĞI</b></p>

  <p class="p1">Uyku platformunun kenarında oturan Ganşuk parmaklarını lakeli minik kutunun üstünde gezdiriyordu. Dikdörtgen şeklindeki bulmacayla bir hafta oynadıktan sonra belli belirsiz kapak izini ayırt edebilmesine rağmen o kapağı nasıl kaldıracağı sırrına hâlâ erişebilmiş değildi.</p>

  <p>Suratının sağ tarafı ağrıyordu. Ögeday kupayla yanağını yarmıştı ve de Ganşuk yaranın olduğundan daha kötü göründüğünün ve ağrıdığının farkındaydı; birkaç gün içinde geriye sadece ufak bir iz kalacak ve morluk büyük ölçüde geçecekti. O zamana kadar da gururla taşınacak bir işaret, şikayet etmeden katlanılacak ısrarcı bir zonklama olarak kalacaktı.</p>

  <p>Tabii bu delikanlının ona kafa yormak istediği anlamına gelmiyordu.</p>

  <p>Kutu narindi ve avucuna kolayca oturuyordu. Hırsız kadın o gece bozkırlarda kendini onun üstüne attığı zaman çaresiz bir el çabukluğuyla kutuyu delikanlının <i>deel'ine</i> saklamıştı. Ganşuk kadının kutuyu niçin ona emanet ettiğini anlamasa bile seçimin kendisi ile Munokhoy arasında olduğunu düşündüğünde hırsızı suçlamıyordu. İyi de bununla ne yapması gerekiyordu? Kutuyu sallayarak içindeki nesnenin tıkırtısını dinledi. <i>Önemli olan kutu mu yoksa içindeki mi?</i></p>

  <p>Avlanırken en saf hislere okunu atmak üzereyken kapılırdı. Kiriş parmaklarını acıtsa ve yayı gerili tutmak için çaba harcayan kolu ağrısa bile ok başı ile hedef arasında uzanan incecik bir ipek iplikmişçesine tüm bedenini çok hafif hissederdi. Âdeta titreyerek boşlukta süzülürdü ve hedefinin en ufak bir kıpırtısında o hareketin bir yıldırım gibi vücudundan geçip gittiğini hissederdi. Ardından kirişi salardı -nefesini ve parmaklarını aynı anda kullanarak- ve ok yayı terk etmeden önce bile onun nereye isabet edeceğini bilirdi.</p>

  <p>Ok ancak Ganşuk <i>kendini</i> tanıdığında, ne yapılması gerektiğini bildiğinde ve o bilgi doğrultusunda faaliyete geçmeye hazır olduğunda hedefini bulurdu. Kupayı Ögeday’a vermek ve onu alması -hem bir armağan hem de içkiye bağımlılığının kabullenmesi olarak- için adama meydan okumak da öyle bir andı. Ganşuk daha evvelden planını fazlaca düşünseydi onu asla yürürlüğe koyamazdı ve artık her şey geride kaldığına göre bunu kaderi, Mavi Kurt’tan gelen alınyazısı olarak görmemek için hiçbir sebebi yoktu.</p>

  <p><i>Bu kutunun sırlarını keşfedebilirim.</i></p>

  <p>Gözlerini yarı yarıya kapatarak ve yavaşça soluyarak kutuyu nazikçe tuttu, parmaklarını onun pürüzsüz yüzeyinde dikkatlice gezdirdi. Kutuyu boylu boyunca kat eden kapak izini hayalinde canlandırdı ve işaret parmağıyla onu izlerken hedefine nişan alarak yayını gerdiğini düşledi. Kutunun ucuna vardığında durakladı. İşaret parmağı lakeli yüzeye hafifçe dokunurken başparmağı alt kısmı nazikçe okşuyordu. O ânı, ölümün yaklaştığını sezen hedefinin belli belirsiz titreyişini dinledi ve kendi içinde <i>bir şeyin</i> kaydığını hissedince kirişi saldı.</p>

  <p>Gözlerini açtığında elleri boştu. Kutu -daha doğrusu onu oluşturan üç karmaşık parça- yerde duruyordu. Ganşuk parçaları kenara ittiğinde bilmece kutusunun içerdiği giz ortaya çıktı. Bulduğu şeyden ve onun şaşırtıcı sadeliğinden anlam çıkarması Ganşuk’un birkaç saniyesini aldı.</p>

  <p>Bu yeşil bir dal parçası, bir ağaçtan kesilmiş küçücük bir filizdi. Topraktan ve ışıktan uzak kalarak kutuda geçirdiği onca zamana rağmen hâlâ sıkı ve diri bir kabukla kaplı olup esnekti. Ayrıca sarı-yeşil renkli, yumuşacık ve ufacık tek bir yaprağa sahipti.</p>

  <p>Ganşuk filizi burnuna götürdü. Aldığı koku... bahar zamanı toprak genç tomurcuklarla doluyken bir nehir kenarındaki çamuru hatırlattı. Parmak uçlarıyla yaprağa dokunduğunda minyatür bir kalbin atışını hisseder gibi oldu.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Uykusu kaçmıştı.</p>

  <p>Kutuyu açmak onun gizemini çözmemişti ve bir saat boyunca yatakta uzanarak bulduğu şeye baktıktan, onu parmakları arasında nazikçe yuvarladıktan sonra dal parçasını ipek bir kumaşa sarıp kaftanının içine koymuştu. Yani tıpkı hırsızın yaptığı gibi onu bir kez daha saklamıştı.</p>

  <p>Lâkin zihni dinlenemiyordu; düşünceleri rahatsız edilmiş bir kovanın öfkeli arıları gibi kafasının içinde vızıldayıp duruyordu. Yatağında ne kadar çok rahat etmeye çalışırsa odasının ne denli küçük ve sıkışık olduğunu o kadar iyi anlıyordu. Duvarlar fazla yakındı; kollarını uzatırsa karşılıklı iki duvara dokunabilecekmiş gibi hissediyordu. Sanki kendisi de ufacık bir kutudaki bir dal parçasıydı.</p>

  <p><i>Bir şey nasıl olur da öyle bir kutunun içindeyken hayatta kalır?</i> diye aklından geçirdi, kaftanının üstüne yün astarlı bir ceket giyerken. Belki de filiz <i>sadece</i> kutuyu açtığı zaman canlı gözükmüştü. Belki de taze hava onu diriltmişti...</p>

  <p>Misafir koğuşundan ayrıldı ve binadan çıkarken temiz havayı doya doya içine çekti. <i>Buraya ait değilim,</i> diye düşünerek gece göğüne baktı. Meşaleler daha evvelden sarayı dolduran cümbüşün sönmeye yüz tutmuş kalıntıları olarak yol kenarlarında cızırdamayı ve dans etmeyi sürdürüyor, yaydıkları ışık yıldızları görmeyi güçleştiriyordu.</p>

  <p>Havayı dolduran tuhaf bir çığlık Ganşuk’un kollarındaki tüyleri diken diken etti. Kulağına başka sesler de -erkek bağrışmaları- çalınınca geçmişe, hırsızın Ögeday’ın sarayından kaçıp her şeyi değiştirdiği o geceye nasıl döndüğünü idrak edemeyerek sendeledi.</p>

  <p>Fakat bu o gece değildi. Öfkeli bir hayvanın borazanımsı uğultusu olan gürültü tekrar yükseldi ve Ganşuk sarayın köşesine vardığında arbedenin kaynağını gördü.</p>

  <p>Meydanda haşmetli bir hayvan tepinmekteydi. Gri renkli devasa yaratık neredeyse bir insanın iki misli yüksekliğinde olup çadır bezi gibi kulaklara, yaban domuzlarınınkini andıran kocaman dişlere ve bir yılan gibi kıvrılıp bükülen bir burna sahipti. Ağaç gövdesine benzer arka bacakları üstünde şaha kalkan canavarımsı yaratık gerek yerdeki kazıklara bağlı olan, gerekse de onu zaptetme gayretindeki adamların ellerinde bulunan halatları zorlamaktaydı. <i>Sanki halatlar böyle bir yaratığı tek başına zaptedebilecek de,</i> diye düşündü Ganşuk. <i>Göklerin espri anlayışının bir ispatı daha.</i> Yaratığın bakıcıları -kafalarına kumaş dolamış kahverengi tenli adamlar- uzun ve çengelli mızraklarla hayvanı dürterlerken bir yandan da aralarında çılgınca bağrışıyorlardı.</p>

  <p>Hayvan böğürüp öttü ve her biri bir ana çadır direği kadar kalın olan bacaklarıyla yeri dövdü. Adamların bunun gibi bir yaratığı ehlileştirme çabaları karşısında hem huşuya hem de keyfe kapılan Ganşuk izlemeyi sürdürürken hayvan bir kez daha şaha kalktı. Halatlar acı çeken insanlar misali inledi ve sonra palamarlarından koptu. Ayaklarını indirince yeri sarsan yaratık hortumunu savurarak çelimsiz bir bakıcıya vurdu. Adam bir bez bebek gibi meydan boyunca uçarken diğer bakıcılar -cesurca fakat ümitsizce- yaratığı kontrol altına almaya çalıştı.</p>

  <p>Bağlarından kurtulan koca hayvan bir düzine borazanın ötüşünü andıran utkulu bir haykırış kopardı ve meydanda hantal ama durdurulamaz bir koşu tutturdu.</p>

  <p>Yaratık yanından gümbür gümbür geçerken Ganşuk binanın yanına sindi. Kendini şiddetli bir depremin sarstığı bir taşa çaresizce tutunmaya çalışan bir böcek gibi hissediyordu. Hayvanın kuvvetini hem dev karnının ağır ağır sallanmasından, hem de devasa uzuvlarındaki kalın kaslar ile kirişlerin hareketinden anlayabiliyordu... tabii bir de otsu, ekşi kokulu bir nefes pompalayan ciğerlerinden çıkan derin böğürtülerden.</p>

  <p><i>Dalgalanan halılara benzer kulakları ve zırh gibi gri, oyuk oyuk, buruş buruş bir derisi olan kocaman, hortumlu bir boğa işte...</i></p>

  <p>Tam bu noktada zihni devreye girdi. Bu şey postu soylular için gerçek zırh yapımında kullanılan bir gergedan değildi, ama ona benziyordu... Yumuşayıp uzayan kocaman burun hortumu, müstehcen bir kavrama uzvunu andırıyordu... Delikanlının yanından geçerken elâ-kahverengi gözlerinden biri ona odaklandı. İçe çökük ve fıldır fıldır olmasına rağmen dev bir savaşçının rakibini tartan gözü gibi zekiydi...</p>

  <p>Sonra hayvan tamamen geçip gitti ve Ganşuk tuttuğu nefesini bırakarak duvardan ayrıldı. Gri hayvanın ortalıkta koşuşturan bakıcıları delikanlıyı işaret edip dalga geçiyor ve savaşçı boğa burnunu sağa sola sallayarak saray kapısına doğru paldır küldür giderken güvenli bir mesafede bekliyorlardı. Dehler gibi gülen, fakat bu canlı şahmerdanın yoluna çıkmak gibi bir niyeti olmayan kapı muhafızları kapıyı alelacele açarak onun geçmesine izin verdiler. Engin bozkırlara yaptığı yolculukta herhangi bir engelle karşılaşmayan dev hayvan son sürat bahçeden çıkarken arkasından alaycı ve keyifli bağrışlar yükseldi. Onu <i>durdurmaya çalışmaktansa kendi hâline bırakıp öfkesinin geçmesini beklemek çok daha iyi.</i> Ganşuk böyle garip bir yaratığın ovalarda başıboş gezineceği fikri karşısında gülümsedi. Yaratığın avlanıp öldürülmese bile eninde sonunda yakalanacağından hiç şüphesi yoktu; fakat şimdilik açık gökyüzünün altında gönlünce koşmakta serbestti.</p>

  <p>Tıpkı diğer her şeyin de olması gerektiği gibi.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Ögeday gizli dehşetinden asla bahsedemezdi. Anılarla dolu o gün yaklaşırken her sene olduğu gibi karnındaki korku yumağı sıkıştıkça sıkışıyordu. Ona bu kadar çok acı çektiren şey Tuluy’u, yani Cengiz’in dört çocuğundan en küçüğünü hatırlamak değildi; Kağan’ın kardeşinin hatırasına ne kadar çok değer verdiği herkesçe bilinirdi. Aynı şekilde festival haftası boyunca ölü kardeşinin onuruna düzenlenen sonu gelmez törenler ve bitmez tükenmez seremoniler de değildi. Hayır; karnına ağrılar sokan şey saray erkânına hitap etme mecburiyetiydi. Onca insanın önünde dikilip Tuluy’un fedakârlığının <i>önemini</i> anlatması gerekecekti.</p>

  <p>Ögeday kafese tıkılmış bir kaplan gibi dairesi boyunca volta atıyordu. Yarısı dolu olan dev kupa yakınındaki bir masanın üzerinde duruyordu. Kağan ona bakmaya katlanamıyor, nereye gitse şarap kokusu da peşinden geliyordu. Ögeday birden fazla kez birini boğazlamak istercesine ellerini kupanın sapına dolamıştı; onu kırıp ikiye ayıramasa bile en azından fırlatıp atabilir, gözünün önünden kaldırabilirdi. Fakat her seferinde kupanın kenarını titreyen dudaklarına götürüp içindeki sıvıyı ağzına doldurmayı sürdürmüştü.</p>

  <p>Ah, kupanın bir küvet gibi kadar büyük olmasını, böylece bir şarap havuzunda boğulmayı ve bu yükten kurtularak imparatorluğun tüm ağırlığını üzerinden atabilmeyi ne çok isterdi. Aldığı her yudum daha acıydı, ama bir öncekinin tadını giderebilmek için tekrar tekrar içmesi gerekiyordu.</p>

  <p>Bir küfür eden Ögeday kupayı yine pencereden dışarı atamayınca onu masaya vurdu. Ganşuk denen o genç savaşçı tüm misafirlerinin gözü önünde ona kafa tutmuştu. Ögeday’ın delikanlıyı salondan sürükleyerek çıkarttırıp kırbaçlatması gerekirdi.</p>

  <p>Kağan şarabın yüzeyindeki titrek yansımasına bakıp küçümseyici bir edayla sırıttı. Bıçağını çekip terbiyesiz eniği oracıkta kendi elleriyle öldürmeliydi. Fakat veledin yüzündeki haşin ifade ona Tuluy’u hatırlatmıştı... tıpkı bu koca kupa gibi.</p>

  <p><i>Ağabeyi</i> Çağatay elçisini iyi seçmişti.</p>

  <p>Kapı hafifçe çalındı ve Ögeday kendisini rahatsız edecek kadar budala olan ziyaretçiye bağıramadan evvel karısı Töregene içeri girdi.</p>

  <p>“Kaç kişinin olduğunu görmen lazım,” dedi kadın, odayı süzülürcesine kat ederken. Ağır bir makyaj yapmış, kat kat sarı ve turuncu ipekler giymiş, saçlarını daha yeni ördürtmüştü. “Hepsi de yüce ve haşmetli liderlerini bekliyor.” Töregene kocasının koluna hafifçe dokundu. Ögeday’ın burnuna kadının saçlarından gelen yasemin ve limon otu yağlarının kokusu çalındı.</p>

  <p>Kağan şiddetli bir soluk verirken omuzları ve göğsü çöktü. Tek istediği kanepelerden birine uzanmak ve kısa bir şekerleme yapmaktı. “Yarın geri gelsinler,” diye iç geçirdi. “Ama hiç gelmeseler de olur.” Eli kupaya doğru kaydı. Ona bakmayı reddetmesine rağmen tam olarak ne kadar uzakta durduğunu biliyordu. <i>Sadece bir yudum daha,</i> diye aklından geçirdi. <i>Belki bu beni yeterince uyuşturur...</i></p>

  <p>Töregene ona yaslanıp kolunu onunkine doladı. Sesi kocasının kulağına kadar süzüldü. “Fazla bir şey istedikleri yok. Onlara yüzünü göster. Cümbüşe başlayabileceklerini söyle.”</p>

  <p>“Neyi kutluyorlar ki?” diye çıkıştı Ögeday. “Efendi Cucay bu festivalin daha önce göklerin altında görülen hiçbir şeye benzemeyeceğini söyledi, ama niye? Ölü kardeşimi anmak için mi? Onun...” Karısının kolundan çıkarak yana doğru sendeledi ve eli hızla uzanarak kupayı kaptı. Onu dudaklarına götürürken kenarının üzerinden Töregene’ye baktı. Şarabın bir kısmı dökülüp sakalına sıçradı. “Onun fedakârlığını anmak için mi? Kardeşim bunların hiçbirini umursamıyor. O öldü. Gitti. <i>Kemikleri bile yok oldu.</i> Yabancı tanrılara verilmiş değersiz bir adak olarak.”</p>

  <p>Töregene onu yanağından öpüp oradaki şarap damlalarını başparmağıyla sildi. Yumuşacık tebessümü Ögeday’ın canını anılardan daha çok yakıyordu. “O imparatorluğun şanı uğruna can verdi,” derken kocasını ne paylıyor ne de suçluyor, sadece ona bir hatırlatmada bulunuyordu. “O babanızın hayali uğruna can verdi. İmparatorluğun devamı için fedakârlığının gerekli olduğunu biliyordu.”</p>

  <p>“Babamın hayali uğruna daha kaç oğul ve kardeş kurban edildi?” diye bağırdı Ögeday. “Kaç tane?”</p>

  <p>“Tuluy iyi bir adamdı. Bir insanın isteyebileceği en iyi ve asil kardeşti, fakat imparatorluğun hayatta kalması için ne yapılmasının gerektiğinin de farkındaydı.” Töregene sıcak, kuru elleriyle adamın yanaklarını ve şakaklarını nazikçe tutup gözünün içine baktı. “Sen babanın evlatlarından en iyisisin. Ona layık tek varissin. Ne olduğunu inkâr ederek Tuluy’un fedakârlığına kara çalma.”</p>

  <p>Ögeday’ın gözleri yaşlarla dolmaya başladı. “Kardeşim,” dedi ağlayarak. “Başka kim öyle bir fedakârlıkta bulunurdu?”</p>

  <p>Töregene kupayı Ögeday’ın gevşek parmaklarından kurtarıp masaya koydu. Tek kelime etmeden adamı balkona doğru çekti. Gökyüzünün kocaman çadırının mavi kumaşı altında bir asker yığını sessizce beklemekteydi. Tam tepelerinde parlayan güneşin ışıkları demir miğferlerden ve altın takılardan yansıyor, kalabalık su gibi ışıldıyordu.</p>

  <p>“Onların hepsi,” dedi kadın usulca. “Hem onlar hem de sana hizmet ederken canını şimdiden vermiş binlerce kişi; hepsi de senin uğruna canını feda eder, Ey Yüce Kağan.” Töregene manşetlerinin hafif dokunuşlarıyla kocasının yüzündeki gözyaşlarını sildi. “Onları bu onurdan mahrum bırakma.”</p>

  <p>Ögeday ağzını sıkıca kapatıp sırtını dikleştirdi. Karısının ellerini nazikçe tutup öptü. Sonra kendi kalın parmaklarıyla kadının pürüzsüz tenindeki küçük şarap lekesini sildi ve siyah gözlerindeki keskin bir bakışla kalın kaşlarının altından onu süzdü. Töregene onun üzerinde daima bu etkiyi yaratırdı. Şifalı bir iksire benzeyen kadın her türlü şaraptan, hatta kaliteli bir atın duruşundan bile daha iyiydi.</p>

  <p>Kağan balkona çıktığında rüzgâr onu eski bir dost gibi karşıladı; tırabzana takılı Ruh Sancağı’nın at kılı telleri esintiyle birlikte savrulup dalgalanıyordu. Ögeday çayırlık arazide binilmeye can atarak yerinde duramayan tedirgin bir atın rüzgârla gelen kişnemesini duydu duyacaktı.</p>

  <p>Aşağıda toplanmış ordu hep bir ağızdan bağırdı. Çıkan ses dik bir dağ yamacından düşen çığ gibiydi. Ögeday askerlerin toplu seslerinin kendisine çarpmasını bekledi, sonra da onların sevgisiyle canlanmış bir hâlde daha yeni baba olmuş bir adam gibi gülümsedi. Askerlerini susturmak ve dikkatlerini üzerinde toplamak için ellerini kaldırdı.</p>

  <p>Bin adamın ani ve beklenti dolu sessizliği sanki havayı bile dondurdu.</p>

  <p>“Bugün,” diye söze girdi, sonra daha yüksek bir sesle baştan başladı. “Bugün sevgili kardeşim Tuluy’un fedakârlığını kutluyoruz.”</p>

  <p>Karnındaki düğüm onu bir kez daha pençesine aldı ve hemen sonra bıraktı. Kâh bağrına bastığı kâh bucak bucak kaçtığı tüm anılar zihnine geri aktı. Vakit gelmişti. Tüm bunların hiçbir anlamı yoktu; ama aynı zamanda dünyadaki en anlamlı şeydi.</p>

  <p>“Dokuz yıl önce...”</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p><i>Dokuz yıl önce...</i> kalın bulutların ayı örttüğü ve havanın yağmur tehdidinde bulunarak tüm ağırlığıyla yere çöktüğü bir gecede Ögeday ölüm döşeğinde yatıyordu.</p>

  <p>Saçları ter içindeki kafasına yapışmıştı ve titreyen bedeni ince bir kaftanla sarılıydı. Ne zaman yeteri kadar kuvvet bulsa terden sırılsıklam olan ve leş gibi kokan kürkleri üzerinden atmaya çalışıyordu; fakat şifacılar Ögeday’ın boğuk homurtularına aldırış etmeden onları her seferinde geri koyuyordu. Ögeday vaktinin çoğunu ger’in çatısını havada tutan tahta kafese bakarak ve kıvrıla kıvrıla duman deliğinden dışarı kaçan dumanları seyrederek geçiriyordu. Yamalı cüppelerinin içinde tütsülenmiş mumyaları andıran şamanlar, bulutların arasında sinsice dolanan ayın aydınlattığı hayaletler gibi bir belirip bir kayboluyordu. Hayvan postundan davullar çalıyorlar, durmaksızın dua ediyorlar ve kuşlar yahut tilkiler gibi sesler çıkarıyorlardı. Ögeday bir ara onlara bakıp hepsini birden korkuyla sızlanan kurt yavrularına dönüşmüş olarak bulacağından emindi.</p>

  <p>Mehtapsız bir gecede ateşi yükselmiş, düşmanlarınca gönderilen habis bir iblis gibi üstüne çullanmıştı. O ateş içinde büyüdükçe büyümüş, ilk önce kollarındaki ve bacaklarındaki kuvveti yiyip bitirmiş, şimdi de karnıyla ciğerlerine sıçramıştı. Yakında boğazından yukarı çıkıp beynine girmenin bir yolunu bulacaktı ve ondan sonra Ögeday Han diye biri kalmayacak, yerini sıcak küllerle dolu solgun bir deri çuval alacaktı.</p>

  <p>Dört bir tarafa gönderilen atlılar ülkedeki her şamanı ve şifacıyı oraya çağırmışlardı. Her gün yeni bir tanesi çıkageliyor, onu hasta eden ateş iblisini kovmaya çalışıyorlardı. Şarkı söylüyor, dans ediyor ve tütsü yakıyorlardı. Bazıları cevabı Ögeday’ın dudaklarından dökülen boş, anlamsız, amaçsız sözcüklerde; diğerleri iyice sallayıp deri haritaların üstüne saçtıkları el ve parmak kemiklerinde; geri kalanlarsa yanmış kaplumbağa kabuklarındaki şeritlerde ve desenlerde arıyorlardı.</p>

  <p>Hiçbiri onu iyileştirmeyi başaramamıştı. Kendilerini savunurken de bu hastalığın bir lanet, güney krallıklarının öfkeli tanrılarından gelen bir illet, kabilelerini katletmiş ve topraklarını tarumar etmiş imparatorluktan alınan bir intikam olduğu hükmüne varıyorlardı. Bazı şamanlar yabancı tanrılarla iletişim kurmayı deniyor, onların hiddetini dindirmek için ne yapılması gerektiğine dair bir işaret arıyorlardı. Aldıkları tek cevap şiddetli, tozlu rüzgârlar ve aniden bastıran yıldırım fırtınalarıydı.</p>

  <p><i>Hayattan koparılan onca kişiye karşılık</i>, diyorlardı şamanlar ona, <i>değer verdiğin bir can. Kabul edecekleri tek kurban bu.</i></p>

  <p>“Ağabey...”</p>

  <p>Ögeday mahmur gözlerle duman dolu çadıra bakınarak kavurucu rüyalarına giren sesin kaynağını bulmaya çalıştı. Ateşin ışığı karşısında gözlerini kısınca sarı ve beyaz kürklere bürünmüş uzun boylu bir suret seçebildi. Kolunu kaldırmayı ve sureti yanına çağırmayı denedi.</p>

  <p>“Gece boyunca at sürdüm...” Suret yatağının başucunda diz çöktü. İnce parmaklar sıcak ve yağlı ellerini tuttu. “Yabancı iblis henüz seni yutmamış,” dedi suret gülümseyerek.</p>

  <p>“Tuluy,” diye mırıldandı Ögeday. Kardeşine sarılmak istese de adını söylemek için gösterdiği gayret tüm kuvvetini tüketmişti. Onun parmaklarını sıkmak için elini çevirmeyi denedi, ama bu bile gücü dahilinde değildi. “Mavi Kurt yakında beni almaya gelecek,” diye fısıldadı. Boğazı ağrıyor, hiç tükürük üretemiyordu. Ağzı güney çölleri gibiydi, ıssız ve cansız. “Ben... gelmene sevindim,” demeyi becerdi. “Bu dünyadan göçüp gittiğimde—”</p>

  <p>Tuluy deri kokan parmaklarından birini Ögeday’ın dudaklarına dayayarak onu susturdu. “Ölmeyeceksin,” dedi. Yüzü süzgündü ve gözlerinin altındaki kara torbalar genç suratını olduğundan daha yaşlı gösteriyordu.</p>

  <p>“Bir deva mı buldun?” Ögeday’ın sesi çatladı ve göğsünü ağrıtan kuru bir öksürüğe dönüştü.</p>

  <p>“Şamanlardan bazılarıyla konuştum. Hiç umut olmadığından korkuyorlar. Ama Kartal Tepeleri’ndeki yaşlı bir adam bana bir yol olduğunu söyledi...” Tuluy’un sesi yitip giderek ağabeyinin başında beklemeyi ve davul çalarak zikretmeyi sürdüren şamanların ritmik lakırdısı arasında kayboldu.</p>

  <p>“Hayır,” diyebildi Ögeday. “Öyle bir şeye izin—”</p>

  <p>Tuluy başını iki yana salladı. “Babamız sana göz kulak olmamı söyledi Ögeday. Ben de öyle yapmadım mı? Derslerini unuttuğunda neredeydim? Uyuya kaldığında seni dürterek uyandıran kimdi? Kabileler seni Kağan ilan etmeden önce hırgür ederken babamızın imparatorluğunu kim çekip çeviriyordu? Zamanı gelince onu sana seve seve devrettim, çünkü tüm kardeşlerimiz arasında en bilge ve beceriklinin sen olduğunu biliyordum. Babamızın seçimi sendin. Sana arka çıkmak hep en büyük görevim ve şerefim oldu ve hep öyle olacak.” Tuluy’un gözleri parlak ve ıslaktı. “Eğer ölürsen kaybederiz. Kabileler <i>kurultay</i> için toplanıp bir varis seçerken zayıf ve güçsüz kalırız, tıpkı <i>ger</i>’inden emekleyerek çıkan ve ailesinin yırtıcılar tarafından yenildiğini öğrenen öksüz bir çocuk gibi.”</p>

  <p>“Seni seçmelilerdi Tuluy. Senden iyi bir Kağan olurdu.”</p>

  <p>“Sana kıyasla mı?” Tuluy başını iki yana salladı. “Tanrılar bile senden korkuyorlar ağabey. Babamızın -senin- hayalini yok etmek için ne kadar uğraştıklarına bir bak.” Ögeday’ın elini sıkarak itirazların önünü aldı. “Kararımı çoktan verdim. Şamanlar ayini düzenleyecekler. Bırak senin için bunu yapayım. Bırak kağanıma elimden gelen en iyi şekilde hizmet edeyim.”</p>

  <p>Çadıra sessizlik çökmüştü. Ögeday etrafına bakınmaya uğraştı. İçeride ger’in alabileceğini düşündüğünden daha çok şaman vardı. Hepsi de mavi kaftanlar giyiyordu. Davullarını ve fal kemiklerini kupalarla, geyik boynuzlarıyla ve oymalı tahta çubuklarla değiştirmişlerdi. Ögeday elini Tuluy’dan kurtarmaya çalıştıysa da küçük kardeşi onu bırakmadı. Ögeday doğrulup oturamıyor, ağzını açıp konuşamıyordu. Kuvvetinden eser kalmamıştı. Başı tekrar ter lekeli kürklerin üstüne düştü. Kürkler ıslak kar gibi vücudunu sarıp sarmalıyordu ve görüş alanının kenarlarında koyu renkli iblis desenleri dans ediyordu...</p>

  <p>Şamanlar zikrederlerken çadır hoş kokulu çam odunuyla yanan dört maltızın ışığıyla aydınlanıyordu. <i>Ne kadar zaman geçti?</i> Tuluy artık yatağının yanında değildi ve çok yakın bir zamana kadar küçük kardeşinin tuttuğu eli soğuk ve de kramplıydı. Ögeday gözlerini kırptığında maltızlardan biri söndü. Diğerleri de kısa aralıklarla onu izledi ve koca koca duman bulutları, zikreden şamanları perdelemeye başladı.</p>

  <p>Ögeday’ın yüzünün önünden yağlı bir duman demeti geçti. Ona dokunmak için uzandıysa da orada uçsuz bucaksız bir boşluktan başka hiçbir şey yoktu. Sanki bozkırlarda çırılçıplak yatıyordu ve tüm yıldızlar sönmüştü.</p>

  <p>İçeride daha yeni öldürülen bir hayvan varmış gibi burnuna kan kokusu çarptı ve aklına nehir kenarındaki geyik geldi, hani şu yıllar önce babasıyla beraber avladığı.</p>

  <p>Zikir durdu. Şamanlar uluyup havlayarak kurt sürülerini andıran bir gürültü kopardı.</p>

  <p>Ögeday gözlerini yumduğunu hatırlamıyordu ve onları açmak koca bir demir kapıyı kaldırmak gibiydi. Yine de gözkapaklarını ağır ağır kaldırmayı becerdi. Çadırın içinde fazla ışık olmamasına rağmen onları kıstı ve birkaç kez kırpıştırdı.</p>

  <p>Şamanlar yeniden zikrediyor, alçak bir sesle homurdanıp mırıldanıyorlardı, rüzgârdaki fısıltılar gibi. Tuluy geri dönmüştü ve yatağının ayak ucunda bekliyordu. Genç adam başını eğmişti. Uğuldayıp ağlarken boğazından çıkan ses on adamın gürültüsüne bedeldi. Şamanların elden ele dolaştırdıkları tahta bir kâse sonunda ona ulaştı. Tuluy kâseyi aldı, ağabeyinin ayakları dibine çömeldi ve kâseyi dudaklarına götürdü.</p>

  <p>İçtikçe içti; sanki içmeyi hiç bırakmayacaktı. Ögeday tam ona durması için bağıracakken genç adam kâseyi düşürdü ve tüm ağırlığıyla yatağın üstüne yığıldı. Başını kaldırıp delici, parlak gözlerini Ögeday’a dikti. Ağzı bir süre sessizce oynadı ve kelimeler ancak ondan sonra dışarı çıkabildi. Çıktığında da Ögeday haykırmak, sanki öyle yaparak olup bitenleri geri alabilecekmişçesine onları kardeşinin boğazına geri sokmak istedi. “İmparatorluğumuzu yücelt ağabey,” diye fısıldadı genç adam.</p>

  <p>Ögeday doğrulup oturdu. Ruhu yerine dönerken uzuvları karıncalanıyordu. “Tuluy!” diye kısık bir sesle haykırdı.</p>

  <p>Tuluy inledi, sonra elleriyle boşluğu avuçlayarak iki büklüm oldu. Tekrar Ögeday’a baktığında terle kaplı alnındaki damarlar şişip morarmıştı. “Ağabey,” diye fısıldadı, hırıltılı bir tıslamayla, “beni <i>içiyorlar.’’</i> Artık yüzündeki tüm deri bir davul zarı gibi iyice gerilmişti ve Ögeday o derinin altında hareket eden <i>şeyler</i> -âdeta kıpırdanarak toprağa giren solucanlar- görebiliyordu.</p>

  <p>“Sarhoş oldum,” diye iç geçirdi Tuluy. Ağabeyi için son bir tebessüm şekillendirmeye çalıştıysa da kasları onu yüzüstü bıraktı ve genç adam oracığa yığılıverdi.</p>

  <p>Ögeday üstündeki kürkleri attı. Ayağa kalkabildiğini keşfedince hemen kardeşinin yanına koştu.</p>

  <p>Yarı yarıya gölgelerin arasında duran bir şaman kenarda duruyordu. “Bitti,” diye ilan etti, boş ve uzak bir sesle.</p>

  <p>Tuluy derin bir uykuya dalmışçasına gözlerini kapamıştı. Ögeday ona sıkıca sarıldı, ama kardeşinin bedeninde yaşamdan hiçbir eser kalmamıştı.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>“Dokuz yıl önce bugün asil kardeşim ben yaşayayım diye canını feda etti. Ama fedakârlığı sadece benim için değildi! Tuluy... Tuluy Han, Moğol İmparatorluğu liderinden -veya yazgısından- mahrum kalmasın diye kendini feda etti.”</p>

  <p>Bir <i>minghan</i>’dan fazla heyecanlı ve coşkulu savaşçıyla çevriliyken onların hevesinden etkilenmek kolaydı. Kalabalık kükreyerek Kağan’ın bu sözlerine duyduğu beğeniyi gösterdiğinde Ganşuk da kendisini gönülsüzce tezahürata katılırken buldu.</p>

  <p>Avlu Ögeday’ın balkonundan uzak olduğu için Kağan’ın içip içmediğini kestirmek güçtü. Adamın suratından sarhoşluğunu ele verecek ayrıntılar bu mesafeden seçilemiyordu elbette. Fakat kalabalık tezahürat ederken Kağan’ın konuşma temposuna ve balkon tırabzanına yaslanma biçimine bakılırsa Ganşuk adamın çakırkeyif olduğundan şüpheleniyordu.</p>

  <p>“Sevgili kardeşimin ruhunu asla unutmamalıyız,” diye devam etti Ögeday, kendini yeniden doğrultarak. “Onun kuvveti bizim de kuvvetimizdir; ruhu hâlâ yanımızdadır. Bizi biz yapan şey onun ve canını vermiş tüm kardeşlerimizin isimleridir. İmparatorluğa karşı duranlar -bana baş kaldıranlar- ölü kardeşlerimizin de hatırasını kirletiyorlar demektir.”</p>

  <p>Kalabalığın gürültüsü avluyu doldururken Ögeday dramatik bir edayla duraksadı ve kollarını kaldırarak askerleri daha da yüksek bir ses çıkarmaya teşvik etti. Adamlar ritmik bir düzende ayaklarını toprağa vurmaya başlayınca yer sarsıldı. Kağan’ın ellerini bu seferki indirişinde sessizlik daha yavaş geldi.</p>

  <p>“İmparatorluğumuz,” diye çınlayan bir sesle bağırdı Ögeday, “kardeşimin, sizin kardeşlerinizin ve bu uğurda canını vermiş tüm Moğolların sayesinde ayakta kalıyor. Babam kabileleri bir araya getirip bizi tarihte sonsuza dek iz bırakacak bir yola soktu. O yolda ilerlemeye devam etmek bizden sonra gelecek kardeşlerimiz için en kutsal görevimizdir.”</p>

  <p>Kalabalığın giderek yükselen tezahüratları bir savaş ilahisi hâlini alıyor, gürültü gidip geldikçe sarayın duvarlarını dövüyordu. Bağrışan savaşçı denizinin üstünde Ögeday bir anlığına bocalarken Ganşuk’un yüreği de onunla beraber bocaladı; fakat kalabalık Ögeday’ın dengesini yeniden sağlamaya çalıştığını fark etmedi. Ganşuk adamın arkasında birinin hareket ettiğini ve Kağan’ın sert bir el hareketiyle yardımı reddettiğini gördü.</p>

  <p>Kalabalığın tantanası sürse de Ganşuk göreceğini görmüştü. Ögeday coşku dolu son bir sesleniş için savaşçıları susturmaya başlarken Ganşuk insanların arasında ite kaka ilerledi.</p>

  <p>Kağan yüceliğini yitirmemişti. Şarap onu bozmuşsa da hararetli ruhunu tamamen söndürmemişti. Ögeday hâlen kurtarılabilirdi, ama ona doğru yolu göstermek için Ganşuk gibi biri -bir yabancı, eski yöntemlere değer veren bir savaşçı- gerekliydi.</p>

  <p>Sarayın âdetlerini öğrenmek, tıpkı avlanabilmek için iz sürmeyi öğrenmek gibi belirli bir amaca ulaşmayı sağlayan bir araçtı. Bir avcı avına yeterince yaklaşabilmek istiyorsa önce avını iyi tanımalıydı.</p>
</body>
</html>
