<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>6. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>BAHÇEDE</b></p>

  <p class="p1">“Savaş meydanında güç kimdedir?”</p>

  <p>Lian’ın ses tonundan cevabı zaten bildiği anlaşılıyordu. Ganşuk onun bu huyunu sinir bozucu buluyordu, fakat yanıt vermezse kadının soruyu yineleyeceğini de biliyordu. Ya onu başka bir şekilde sorar ya da cevap vermediğini kısa bir süreliğine göz ardı ettikten sonra ansızın konuya geri dönerdi. Lian tam bir at sineği gibiydi; durmaksızın vızıldayıp ısırmasına rağmen bir türlü yakalanamıyor, aynı noktaya asla iki kez konmuyordu.</p>

  <p>“General,” diye karşılık verdi Ganşuk, kadını içten içe kovalayarak. “Muharebe planlarını yapar ve onların uygulanmasını emreder.”</p>

  <p>Lian kafa salladı. Kuşluk vakti güneşi vücuduna arkasından vuruyor, ışığıyla saçlarını kızıla boyuyordu. Bu, doğu bahçelerindeki üçüncü buluşmalarıydı. Ganşuk burayı, yani açık havayı odası olacak o mezara misliyle yeğliyordu. Buradayken gökyüzünü görebiliyordu.</p>

  <p>Uçsuz bucaksız maviliği ne kadar özlediğini ancak onu göremez olduğunda anlamıştı. Gökyüzü ne bir kılıca, ne bir ata, ne de Kozelsk kuşatmasından sağ çıkmayı başarmış diğer kabile mensuplarından birine benziyordu. Bunların hepsi de bir Moğol’un yaşantısının değişken parçalarıydı: Kılıçlar kırılabilir veya kaybolabilir, atlar çatışmada ölebilir ya da bir savaşçıyı taşıyamayacak kadar yaşlanabilir, dostlar ve silah arkadaşları göçüp gidebilirdi. Tüm bunlar Sonsuz Mavi Gök’ün altındaki yaşam döngüsünün bir parçasıydı ve bu döngü boyunca gökyüzü asla değişmezdi. Hep yerinde dururdu.</p>

  <p><i>Tâ ki durmayana kadar.</i></p>

  <p>Yatakta yatmaktan nefret ediyordu. Sabah kalktığında hep bir yerleri ağrıyordu. Belindeki ve omuzlarındaki kaslar ona hiç mantıklı gelmeyen bir şekilde tutuluyordu. Bir keresinde bütün bir haftayı eyer üstünde geçirmişti -at sürerek, uyuyarak, dövüşerek, işeyerek, karnını doyurarak- ve o bir haftanın sonunda bile yatağında geçirdiği tek bir gecenin ardından olduğu kadar tutulmamıştı.</p>

  <p>“Peki burada, Karakurum’da...” Lian delikanlının dikkatini verdiğinden emin olana kadar duraksadı. “Güç kimdedir?”</p>

  <p>“Tabii ki Kağan’da,” diye homurdandı Ganşuk.</p>

  <p>Doğu bahçesi Ganşuk’un sığınağı olup çıkmıştı ve ilk birkaç ders onu öncekinden bile daha şaşkın ve bıkkın bir hâle getirdikten sonra dersleri dışarıda işlemeleri konusunda ısrar etmişti. Sarayın bahçeleri açık bozkırlara hiç benzememesine rağmen biraz gezinebileceği ve kendini hapsolmuş hissetmeyeceği ölçüde genişti.</p>

  <p>Kuzey duvarıyla Kağan’ın özel dairesinden başlayarak doğu duvarı boyunca uzanan ve saray kapısında son bulan bahçe devasaydı. Bitmek bilmez bir koruluk ve çardak sırasının içinden geçen kıvrımlı patikalara nehir taşları döşenerek çok sayıda gezinti yolu oluşturulmuştu. Ganşuk bir akşamüstü farklı ağaç türlerini saymaya çalışmış ve birkaç düzinenin ardından vazgeçmişti. Eğer ağaçlar Kağan’ın imparatorluğunun çeşitli yerlerinden getirildiyse büyüklüğü Ganşuk’un hayal edebileceğinden çok daha fazla olmalıydı. Hele çiçekler; yükseltilmiş tarhları dolduran renk cümbüşleri, ağaçların çıplak gövdelerine dolanan sarmaşıklara dizili minicik filizler, alev almış kuşlara benzeyen çiçekleri taşıyan uzun saplar ve de yukarılara kadar çıkarak alacalı suratlarıyla ona tepeden bakan upuzun koçanlar.</p>

  <p>Bahçenin orta yerinde uzun bir gölet vardı. Çiçekler kadar parlak balıklar berrak sularda tembel tembel yüzüyordu. Şişko ve miskin hâlleriyle Kağan’ın bahçesinde hiçbir yırtıcıdan korktukları yoktu. Göletin çevresine hayvan ve bitki kabartmalarıyla süslü çok sayıda taş bank konulmuştu.</p>

  <p>Ganşuk onlara nadiren otururdu.</p>

  <p>“Evet, elbette. Güç Kağan’dadır.” Lian parmaklarını şıklattı. Delikanlının verdiği cevap barizdi ve o anki ders için çok az değeri vardı. “Başka?”</p>

  <p>Ganşuk’un yüzünü sıcak bastı. Üstüne gelen her türlü düşmana karşı dikkatini yitirmeksizin yerini koruyabilirdi; fakat sivri dili ve küçümseyici el hareketleriyle ona ebleh bir çocuk muamelesi yapan bu ufak tefek kadın asabını bir çırpıda bozuveriyordu. Çenesini kapalı tuttu.</p>

  <p>Bazen bir boşluğu kötü bir biçimde doldurmaktansa hiçbir şey söylememek daha iyiydi. Ganşuk o kadarını gönülsüzce de olsa öğrenmişti.</p>

  <p>Lian ufak bir değişiklik yaparak ilk sorusuna geri döndü. “Savaş meydanında güç generalin dışında <i>başka</i> kimdedir?”</p>

  <p>Ganşuk derin bir soluk verdi. Bu tanıdık bir konuydu. “Yüzbaşılarda. Generalin emirlerini yerine getirenler onlardır; savaş meydanındaki askerlere onlar talimat verirler.”</p>

  <p>Lian kafa salladı. Ganşuk’a imâli bir gözle bakarken genç adamın yanaklarını gene ateş bastı. Münasip bir cevap vermesine rağmen gözden kaçırdığı bir şey, bu oyunun anlayamadığı bir püf noktası vardı. <i>Savaş meydanı ile saraydaki güç dengesi arasında ne gibi bir bağlantı olabilir ki?</i></p>

  <p>Lian yanaklarına allık sürüp gözlerinin etrafına bir boya tatbik etmişti. Turkuvaz renkli boya, ceketinin kenarı boyunca uzanan yaprak deseniyle uyumluydu. Desen yakadan başlıyor, manşete iniyor ve göğüslere doğru...</p>

  <p>“Yüzbaşılar generalin emirlerini körü körüne mi uygular?” diye sordu Lian. “Yoksa bazen liderlerine tavsiyelerde bulunurlar mı?”</p>

  <p>Ganşuk dikkatini hızla onun yüzüne çevirdi. “Muharebe sırasında,” dedi, “emirleri sorgusuz sualsiz uygularız.” Evet, <i>sahiden de tanıdık bir konu.</i> Kadın kafa salladığında sözlerini sürdürdü. “Ama muharebeden önce general genellikle yüzbaşılarına akıl danışır.”</p>

  <p>Lian gülümsemeye başladı ve bu teşvik belirtisinden cesaret bulan Ganşuk’un dili çözüldü. “Mesela Kozelsk kuşatmasından önce General Batu bana—”</p>

  <p>“Lütfen.” Lian’ın tebessümü kayboldu. “Başka bir savaş anısı dinlemek istemiyorum.” Kollarını göğsünde kavuşturduğunda elleri ceketinin geniş manşetlerinin içinde kayboldu. Bu hareketi onu sert bir anneye, öğrencisinin dikkatsizliğinden hoşnutsuz bir öğretmene dönüştürdü. “Efendi Cucay benden böbürlenerek anlattığın savaş hikâyelerini kendinden geçmiş bir şekilde dinleyen bir refakatçi olmamı istemedi.”</p>

  <p>Boğazının derinliklerinden hırıldayan Ganşuk sözünün kesilmesinden doğan gerginliği bastırdı. Ciğerlerini daha yavaş inip kalkmaya zorladı. Bu bir savaş meydanı değildi. Burası saraydı ve burada yetiştirilmiş olsaydı aldığı <i>eğitim</i> çok daha kolay olurdu, ama yetiştirilmemişti. O kışlarını bir dağın batı yamacında geçiren ve birkaç düzine aileden ibaret olan küçük bir kampta doğmuştu; aldığı tek eğitim hayatta kalmak için ellerini ve zihnini nasıl kullanacağından ibaretti. Avlanmayı, dövüşmeyi ve öldürmeyi iyi biliyordu. Bunları kadına da göstermeyi arzuluyordu. Çaresiz bir çocuk olmadığını, başkalarından saygı gördüğünü ve isteklerinin sorgusuzca yerine getirildiğini anlasın istiyordu.</p>

  <p><i>Çağatay niye beni seçti ki?</i></p>

  <p>Lian’ın dikkati hiç dağılmıyordu. “Sarayda başka kimler güç sahibidir?” diye sorarak delikanlıya bu... <i>işkencemsi...</i> sohbetin ana fikrini hatırlattı.</p>

  <p>Ganşuk başını öteye çevirerek bakışlarının bahçede gezinmesine müsaade etti. Kaçış yoktu. Bu dersleri öğrenmeye mecburdu; sarayda nasıl hayatta kalacağını anlamalıydı. Yoksa...</p>

  <p>Hafif bir rüzgâr göletin doğu tarafındaki patikanın yanına dikili ağaçlara dokundu. Hepsi de özenle budanmıştı -Ganşuk bahçelere gözü gibi bakan ondan fazla bahçıvan saymıştı- ve rüzgâr dallarının arasında eserken hepsi de bir bütün hâlinde hareket ediyordu. Neredeyse belirli bir dizilişte ilerleyen askerler gibi.</p>

  <p>Ganşuk bir anda cevabı buluverdi. “Kağan’a yakın olanlar,” dedi. Yine de bu fiziksel bir yakınlıktan fazlasıydı. Bir savaşçı muharebedeyken sağında veya solunda neler olup bittiğini kafasına takmazdı, çünkü bir dizilişin parçası olduğunu ve etrafındakilerin onu koruduğunu bilirdi. “Her şey güvende bitiyor,” diyerek Lian’a baktı.</p>

  <p>“Evet, güzel. Peki Kağan’a yakın olanlar kimler?”</p>

  <p>“Generalleri.”</p>

  <p>“Ve?”</p>

  <p>“Askeri danışmanları.”</p>

  <p>“Askeri personelin <i>dışında</i> kimler Kağan’a söz geçirebilir Ganşuk?” Kadının az önceki cevaptan duyduğu memnuniyet azalmaktaydı.</p>

  <p>Ganşuk kadının sorusunu ciddi bir şekilde düşündü. <i>Başka kim var ki?</i> Yeniden ağaçlara baktı. Yalnızca en zayıf ağaç kadar güçlü olan aralıksız bir hat. Birbirine dolanmış dallar. Bir ordu bu şekilde başarı sağlar, savaş meydanında böyle hayatta kalırdı. Her asker konumunu bilir ve onu korurdu. “Niye aradığın cevabı sen söylemiyorsun?” diye çıkıştı. “Unutmayacağıma söz veriyorum.”</p>

  <p>Lian bir dakika boyunca sessiz kaldı. Kadının yüzüne kaçamak bir bakış atan Ganşuk oradaki ifade karşısında şaşırdı. Lian öfkeli değildi.</p>

  <p>“Çünkü,” dedi kadın, daha yumuşak bir tonla, “cevabı kendin bulursan onu daha kolay hatırlarsın. Seni ok atarken izlemek beni daha iyi bir okçu yapar mı?”</p>

  <p>Ganşuk gülümsedi. “Doğru söze ne denir?” diyerek güldü. Fakat içgüdüsel olarak öğretmeninin zırhında zayıf bir nokta sezinlediği için bir kez daha üsteledi. “Ama bana bir ipucu ver.”</p>

  <p>Lian ellerini manşetlerinden çıkardı ve bluzunun yakasıyla hafifçe oynadı. “General savaş meydanına giderken karısını da yanında götürür mü?” diye sordu.</p>

  <p>Ganşuk alayla burnundan soludu. “Tabii ki hayır.”</p>

  <p>Lian sessiz kaldı ve demek istediği şey Ganşuk’un kafasına dank etti. “Ama Kağan’ın tüm eşleri burada... ve onlar Kağan’la herhangi bir generalden veya danışmandan çok daha fazla vakit geçiriyorlar!”</p>

  <p>Lian elini şakağına doğru kaldırdı ve bedeni yere yığılacakmışçasına sallandı. “Ataların ruhları aşkına, bütün gün burada kalacağımızı sanıyordum!”</p>

  <p>Ganşuk bu sefer daha içten bir kahkaha attı. “Benim için sorun olmazdı,” dedi, ama sözleri bütünüyle doğru sayılmazdı. Fakat bayılacakmış gibi yaparken katı mizacı bozulan Lian delikanlının bakışları karşısında yüzünün kızarmasına mâni olamadı. Yanaklarındaki renklenme onu daha da alımlı gösterdi.</p>

  <p>“Ganşuk,” diyen genç kadın döndü ve yavaş adımlarla taş banklardan birine doğru yürüdü. “Kağan’a kimlerin sözünün geçtiğini ve daha da önemlisi o bunu başarabilmek için neler yaptıklarını öğrenmek zorundasın.”</p>

  <p>“Ne demek istiyorsun?” Kadının peşinden giden Ganşuk bunun tam da yapması gereken şey olduğunun ziyadesiyle farkındaydı.</p>

  <p>“Savaş meydanındaki yüzbaşılar generallerinin saygısını nasıl kazanırlar?”</p>

  <p>“Emirlerini uygularız. Başarıyla. Muharebelerde galip gelir ve düşmanlarımızın kelleleriyle beraber geri döneriz.” Ganşuk aralarındaki boşluğa hayali bir kazık çaktı.</p>

  <p>Lian irkildi. “Büyüleyici,” dedi. Yüzündeki kızarıklık geçmişti. “Saraydayken göze girmek için... <i>zafer yadigârı...</i> getirmene gerek yoktur. Bunun daha <i>incelikli</i> yolları var.”</p>

  <p>Ganşuk birkaç saniye boyunca yine ne gibi bir hata yaptığını düşündü, ardından başını yukarı aşağı salladı. “Evet, anlıyorum. Seks. Yemek. İçki. Eğlence.” Parmaklarıyla tek tek saymaya başladı. “Bilgi. Nasihat: Çinlilerin nasıl idare edileceği, saray meselelerine nasıl yaklaşılacağı gibi...”</p>

  <p>Delikanlı açık duran parmaklarına uzun uzun baktı ve Lian devam etmesini istediğinde kadının sesindeki sevinci fark etmedi bile. Daha şimdiden yediye, bir elindeki parmaklardan daha büyük bir sayıya ulaşmıştı. Başını iki yana salladı. “Çok fazla,” dedi. “Çok karışık. Sözünü geçirebilen çok insan var.” Elini yumruk yaptı ve ortaya çıkan şekle bakıp hışımla kafa salladı. <i>Ben bundan anlarım.</i></p>

  <p>Lian onun yumruğuna dokunduğunda hafifçe irkildi. Kadının daha uzakta olduğunu sanıyordu ve bu ani yakınlığı onu şaşırtmıştı. Lian delikanlının yumruğunu iki eliyle birden kavradı ve nazik bir baskıyla parmaklarını gevşetti.</p>

  <p>“Farklı türde savaş meydanları vardır,” dedi usulca. Saçının uzun bir tutamı yüzünden aşağı sarkıyordu; Ganşuk onu geriye atmak istiyor, ama eli kıpırdamayı reddediyordu. “Bazılarında düşmanını onun seni görebildiği kadar net göremezsin.” Başını biraz kaldırarak delikanlıya saç tutamının arasından baktı. “Bu doğru değil mi?”</p>

  <p>Ganşuk başıyla onayladı. Kadın hâlâ elini tutuyor, parmaklarıyla avucunun ağırlığını taşıyordu.</p>

  <p>“Peki farklı muharebelerde farklı taktikler kullanmaz mısın?” Kadın omuz silkip tek elini çekti. “Kazanmanın en iyi yolu hepsinde de kaba kuvvet midir?” Ganşuk’u tamamen bıraktı ve delikanlının ansızın ağırlaşan eli aşağı düştü. Tedirginleşerek sol eliyle sağ bileğini kavrarken Lian ona gülümsedi.</p>

  <p>“Bir yumruğun geldiğini herkes görebilir Ganşuk,” diye mırıldandı kadın, birkaç adım geri çekilip banka otururken. “Niyetini daha iyi saklamayı öğrenmen gerek. Çevreni kendi yararına kullan. Ne tür bir savaşçı göz göre göre elinde kılıcıyla at biner?”</p>

  <p>“Ölü bir savaşçı,” dedi Ganşuk. Ellerini serbest bırakarak iki yanına düşmelerine izin verdi. Belindeki kasları, yani yatakta geçirdiği bir gecenin ardından en çok tutulan yeri yine sızlamaya başlıyordu. Gidip kadının yanına sertçe oturdu. “Evet,” diye kafa salladı. “Bu dediğin iyi bir düşünce şekli Lian.” Omuzları çöktü.</p>

  <p>“Bu sabah son bir dersimiz daha var,” dedi Lian ve delikanlı farkında bile olmadan derin bir nefes aldı. “Generalin gözde yüzbaşıları var mıdır?”</p>

  <p>“Gözde mi?” diye tekrarladı Ganşuk. Muharebe komutası konusuna pek yakışmayan bu sözcüğün neden kullanıldığını anlamaya çalıştı. “Diğerlerinden daha fazla güvendiği yüzbaşıları vardır...”</p>

  <p>“Peki, bu gözde yüzbaşılar ötekileri generalin gözünde küçük düşürmeye çalışırlar mı?”</p>

  <p>Ganşuk dönüp kadına baktı. Bank fazla geniş değildi ve Lian’ın hoş kokusunu, etraflarındaki çiçeklerden bile daha güzel olan rayihasını rahatlıkla alabiliyordu. Huzursuz edecek denli yakındı.</p>

  <p>“Generalimizin saygısını muharebelerde galip gelerek kazanırız,” dedi Ganşuk, derin bir nefes aldıktan sonra. “Diğer yüzbaşıları küçük düşürmekle ilgilenmeyiz. Öyle oyunlar için zamanımız yoktur ve onları oynamaya kalkarsak adamlarımızı hayatta tutmakla yeterince uğraşmıyoruz demektir. Diğer yüzbaşılar muharebede başarısız olurlarsa bunun tek sorumlusu kendileridir. Bu da küçük düşmek için yeterli bir sebeptir.”</p>

  <p>Lian ellerini hafifçe çırptı. “Evet. Artık aradaki farkı görebiliyor musun?” Ganşuk başını iki yana sallayınca doğru cevapları ona söylemekteki metanetini bir anlığına unutarak sözlerini sürdürdü. “Generalin sana emirler verip saygı gösterir çünkü becerikli biri olduğunu, emirlerini gerektiği gibi yerine getireceğini ve öyle yaparak muharebeyi kazanmasını sağlayacağını bilir. Aksi takdirde sana daha en başından emir vermezdi.”</p>

  <p>Elini delikanlının koluna koydu. “Ama sarayda uyulacak emirler, Kağan’ın şerefine kazanılacak muharebeler yoktur. Öyleyse Kağan değerli bir komutan olup olmadığını nasıl anlar?”</p>

  <p>Ganşuk, kadının eli korkutup kaçırmak istemediği bir kuşmuşçasına kıpırdamadan oturdu. Neredeyse gözle görülemeyecek kadar hafifçe kafa salladı. “Ona kendi ağzımla söylemem gerekir.”&nbsp;</p>

  <p>“Savaş meydanı bir bakıma saraydan daha medeni bir yerdir,” dedi Lian efkârlı bir edayla. “Orada, bir adamın değeri tam olarak generaline ne kadar şan kazandırdığıyla ölçülür.” Ses tonu sertleşti. “Ama burada bir adamın değeri ne dediğiyle ve başkalarının onun hakkında neler anlattıklarıyla hesaplanır.”</p>

  <p>Lian elini çekip kendi kucağına koydu. Dikkatini göletin durgun yüzeyine verdi. “Şimdiden bazı düşmanlar edinmiş olabilirsin Ganşuk,” dedi usulca, sesinde ikaz edici bir ton vardı.</p>

  <p>Ganşuk homurdanarak kadının beyanını doğruladı.</p>

  <p>Ağzının ve gözlerinin kısılmasına neden olan bir ifade Lian’ın yüzünden hızla gelip geçti. Kadın bunu iyi sakladı ve Ganşuk ona bakıyor olsaydı bile bunu göremezdi. “Öyle mi?” dedi Lian. “Kimmiş o?”</p>

  <p><i>Zaten biliyor,</i> diye düşündü Ganşuk. “Munokhoy,” dedi ve kadın bu isme tepki vermeyince haklı olduğunu anladı. Lian’ın başını çevirmesini bekledi; gözlerinin kendisine neler söyleyeceğini görmek istiyordu. <i>Geyik avlamak gibi,</i> diye düşündü. <i>Sabrım mükâfatlandırılacak. O</i> gece banyodayken kadının omzu üzerinden nasıl baktığını anımsadı. İzlendiğini bilen Lian gitmeden önce son bir kez göz teması kurmuştu. <i>Eninde sonunda bakacak. Bekleyebilirim.</i></p>

  <p>Lian onun tahmin ettiğinden daha önce baktı ve delikanlının yüzünde bir tebessümle karşılaşınca gözlerini şaşkın şaşkın kırpıştırdı. Bakışlarını hemen kaçırdı ama Ganşuk savunmasız bir duygu parıltısı yakalamadan önce değil.</p>

  <p>“Seni bir tehlike olarak mı görüyor?” diye soran Lian’ın bakışları sakin su yüzünün altını görmeye çalışırcasına gölete dikiliydi.</p>

  <p>Ganşuk kadının cevabını zaten bildiği bu soruya yanıt verme gereği hissetmedi. Bu <i>sefer olmaz.</i></p>

  <p>Lian omuzlarını dikleştirerek kendini toparladı. “Onunla nasıl başa çıkacaksın?” diye sorarken meydan okuyan, delikanlıyı zorlayan ses tonu geri gelmişti.</p>

  <p>“Ondan uzak duruyordum,” dedi Ganşuk. “Herifi kışkırtmaya hiç gerek yok.”</p>

  <p>“Hayır.” Lian ayağa kalktı ve öğrencisini tasvip etmeyen gözlerle süzdü. “Bu yapılacak en kötü şey.”</p>

  <p>Ganşuk tokat yemiş gibi tepki verdi. “Yeter,” dedi sertçe. “Benimle böyle konuşmayacaksın.”</p>

  <p>Tepki vermesi sırası Lian’daydı ve genç kadın çabucak yerine oturdu. Omzu adamın koluna sürtündü. Kollarını yeniden göğsünde kavuşturarak ellerini manşetlerine gizledi; ama bu sefer hareketi otoriterce değil, uysalcaydı. “Ben... üzgünüm,” dedi. “Amacım saygısızlık etmek değildi.”</p>

  <p>“Peki niye ediyordun?” Soru, niyetlendiğinden daha sert çıktı.</p>

  <p>“Ganşuk, Kağan Munokhoy’u dinler; üstelik sadece <i>Torguud’</i>un <a href="../Text/DiPNOTLAR.xhtml#a22" id="k22"><sup>[22]</sup></a> bir <i>jaghun</i>'una <a href="../Text/DiPNOTLAR.xhtml#a23" id="k23"><sup>[23]</sup></a> komuta ettiği için de değil. Munokhoy saygı gören bir refakatçidir. O yanındayken Kağan’dan kaçınırsan Munokhoy’a kendini savunamayacağın bir anda seni eleştirmesi için fırsat tanırsın.”</p>

  <p>“Bunu bana neden anlatıyorsun?” diye sordu Ganşuk ve kadının yüzündeki şaşkınlığa gülümsedi. “Yalnızca kendiliğimden sonuç çıkarırsam dersleri hatırlayacağımı sanıyordum. Yoksa benim için korkuyor musun?”</p>

  <p>Lian burun kıvırıp başını iki yana salladı. Serbest kalmış saç tutamını çekiştirip yerine sıkıştırdı. “Ben ciddiyim,” dedi. “Munokhoy’u hafife almamalısın.”</p>

  <p>“Aldığımı söylemedim ki.”</p>

  <p>“Ondan uzak durduğunu söyledin ya.”</p>

  <p>“Evet ama bu onu düşman saymamakla aynı şey değil.”</p>

  <p>“Ah, demek düşman sayıyorsun...” Lian omzunu ona sertçe sürterek gidecekmişçesine ayağa kalktı. “Çok yakında kendini kapının dışında bulacaksın <i>at binicisi.</i> Zaten istediğin de buymuş gibi gözüküyor.”</p>

  <p>“Bekle.” Kadın hışımla çekip gidemeden önce Ganşuk ayağa kalkıp nazikçe kolundan tuttu. “Bekle. Ben... Üzgünüm. Bana ne söylemeye çalıştığını anlıyorum -cidden- ve endişene minnettarım.</p>

  <p>Lian tereddüde kapılsa da duruş biçimi hâlâ gitmek üzere olduğunu söylüyordu.</p>

  <p>“Tabii tavsiyene de.” Ganşuk kadının kolunu bırakıp tekrar oturdu.</p>

  <p>Lian yumuşadıysa da delikanlının yanına oturmadı. Dikkati onun arkasındaki bir yere çevriliydi. “Başlangıçtaki stratejin şehir duvarlarının dışında işe yarayabilir,” dedi. “Ama artık daha iyi bir strateji kurmak zorundasın. Seni düşmanlarına yakın tutacak bir tane.” Bakışları ona doğru kaydı. “Anladın mı?”</p>

  <p>Ganşuk başıyla onayladı ve dönüp arkasına baktı.</p>

  <p>Bahçenin güney sınırının yakınında bir koşuşturmaca vardı. Adamlar ikili gruplar hâlinde patikalara engeller koyuyordu. Onların arkasında da başkaları toplanıyordu. Renkli giysilerinin çeşitliliğine bakılırsa saray erkânıydı.</p>

  <p>“Ögeday Han ile Munokhoy’un bir araya geldiği durumları takip etmeli ve onlara katıldığından emin olmalısın.”</p>

  <p>Ganşuk hemen ayağa fırladı. “Öyleyse ders bitmiştir.”</p>

  <p>“Ne demek istiyorsun? Niye?” Delikanlının ani tepkisini anlamayan Lian ona soran gözlerle baktı.</p>

  <p>“Efendi Cucay beni bu akşamüstü Kağan’la ve Munokhoy’la beraber geyik avlamaya çağırmıştı. Senden ders alacağımı söyleyerek teklifi reddetmiştim ama...”</p>

  <p>Lian toplanmakta olan kalabalığa bir kez daha göz attı, sonra da delikanlının kolunu tuttu. “Bir av,” dedi. “Evet, bu Kağan’ı etkilemek için mükemmel bir fırsat.”</p>

  <p>“Hazırlık yapmam lazım. Yayıma ihtiyacım olacak,” dedi Ganşuk.</p>

  <p>Lian delikanlının ufacık odasının bulunduğu ana binaya doğru yürümeye başladı. “Güzel,” dedi, başını çevirip arkasına bakarak. “Yakında benim sıram da gelecek.”</p>

  <p>“Sıran mı? Ne için?” diye sordu Ganşuk, aceleyle onun peşi sıra yürürken.</p>

  <p>“Hava kararmadan önce burada tekrar buluşabiliriz. Bana avdan bahsedersin.” Lian bir tebessümün dudaklarında belirmesine müsaade etti. “Eğer çabaların başarılı sonuçlanırsa...”</p>

  <p>Ganşuk kendini bu sözcüklerin boşluğuna kaptırmadı. Kadının önden gitmesine izin vererek yürümesini seyrederken neyi imâ ettiğine dair oldukça iyi bir fikri vardı.</p>
</body>
</html>
