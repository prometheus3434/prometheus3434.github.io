<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>23. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>PLANLARDA BİR DEĞİŞİKLİK</b></p>

  <p class="p1">Birkaç gün boyunca bitmek bilmez gibi gözüken aralıklı bataklıklardan ve dağınık ormanlardan geçerek doğuya doğru yolculuk ettiler. Yasper’ın Moğol kımızını -Cnân’ın uzak duracak kadar iyi tanıdığı bir içkiyi- keşfine rağmen Taran’ın eksikliğinden doğan kasvetli hava geçmeyi reddediyordu. Ateş yaktıkları geceler bunaltıcı ölçüde karanlıktı ve etraflarında kendilerinden daha büyük, daha üstün olan şeylerin olduğunu bilmek -uğuldayan rüzgâr, puslu soğuk, keskin yıldızlar- vahşi doğayı çok sevmesine rağmen Cnân’a bile huzur getirmiyordu.</p>

  <p>Akşam sessizliğinin bozulduğu zamanlarda bunun sebebi çoğunlukla bir zamanlar kulağına çalınmış veya belki de şapkasız mantarlarının etkisiyle kafasından uydurduğu Moğol efsaneleri hakkında uzun uzadıya, abuk sabuk konuşan Istvan’dı. Adamın tutarlı demeye bin şahit isteyen öyküleri sonu gelmez bir at deniziyle ve Hanlara güç aktaran uzun, korkunç bir sancakla ilgiliydi. Biraderler ona fazla aldırış etmedi; çoğu arkasını dönüp yatmakla ve Macar’ı duymazdan gelmeye çalışmakla yetindi. Taran’ın ölümünün yol açtığı ızdırap hâlâ tazeyken hiçbirinin onunla konuşası yoktu.</p>

  <p>Cnân hayatı boyunca hiç bu kadar yalnız ve yalnızlığından bu denli habersiz birini tanımamıştı.</p>

  <p>Roger’ın Istvan’a karşı duyduğu öfke yola devam etmelerinin ardından ne azalmış ne de bocalamıştı. Hatta Cnân’ın görebildiği kadarıyla diğerlerinin gözlerine de aksetmişti, ama hiçbiri onun kadar hınçla dolu değildi. Genç kadın daha sonra Feronantus ile Roger’ın meseleyi kendi aralarında tartıştıklarına kulak misafiri olmuştu. Istvan’ın deliliğinin ve kana susamışlığının başlarına açtığı dert düşünüldüğünde Cnân bile Normandiyalının bakış açısına sempati duyuyordu.</p>

  <p>“Ona ihtiyacımız var,” demişti Feronantus, ılımlı bir katilikle. “Evet, Istvan hem deli hem de tehlikeli. Ama aynı zamanda da iyi bir binici ve Raedwulf'tan sonra aramızdaki en iyi okçu. Dahası o bir Mohi gazisi. Çok az kimse Moğolların nasıl savaştıklarını ondan daha iyi bilir.”</p>

  <p>“Kendini onun öğretmenine borçlu hissettiğin için böyle konuşmadığından emin misin?” diye huysuzca karşılık vermişti Roger. “Gençken potansiyeli olabilirdi, ama artık başıbozuğun teki ve <i>bizden</i> biri değil.”</p>

  <p>İkili daha sonra genellikle Frenklerin dilinde konuşur oldu. Cnân o lisana pek hâkim değilse de ilk duyduklarını unutmadı. Istvan asla Tarikat’a üye olmamasına rağmen bir üye veya en azından tanıdıkları biri, Feronantus için önem taşıyan bir adam tarafından yetiştirilmişti. Biraderlerin liderinin argümanları biraz fazla bağışlayıcı gibi gözükse de kulağa mantıklı geliyordu, ama Roger’ın sözleri huzurunu kaçırıyordu. Genç kadın Istvan’ı canlı tutan şeyin bilgelik mi yoksa duygusallık mı olduğunu merak ediyordu.</p>

  <p>İzledikleri yolun onları nereye götürdüğü konusuna birkaç gün boyunca değinilmedi; tâ ki Feronantus ağzını açıp Illarion’a hitaben konuşuncaya dek.</p>

  <p>“Bizi Kiev’den geçirmen lazım,” dedi yaşlı adam.</p>

  <p>“Sen aklını mı kaçırdın?” dedi Roger oturduğu yerden. Normandiyalı o esnada bir bileğitaşıyla baltalarından birini bilemekteydi. Konuşmaya başlamasıyla birlikte taştan çıkan ritmik sürtünme sesi aniden kesiliverdi. “Maharetimizi küçümsemiş gibi olmayayım ama sadece birkaç gün önceki muharebeden tek bir kayıpla kurtulmamızı sağlayan şey beceri kadar talihti de.” Cümlesinin sonunda Istvan’a sert bir bakış attı.</p>

  <p>“Yerine getirmemiz gereken bir vazifemiz var,” diye soğukkanlılıkla belirtti Percival. Lâkin sözleri inandırıcılıktan yoksundu. Taran ile atının kaybı Frenk’e çok ağır gelmiş ve onu Cnân’ın göreceğini hiç düşünmediği bir kararsızlığa itmişti. Bu duruma tanıklık etmek rahatsız ediciydi, ama aynı zamanda da Cnân -ve tabii ki Raphael- dışında ormanda yalnız olduğu o gün ağzından çıkan sesleri hatırlatıyordu.</p>

  <p>Percival kendisinden tarafa baktığında Cnân gözlerini onunkilerle buluşturamadı.</p>

  <p>“Tespit edildik,” dedi Feronantus. Percival’in beyanını göz ardı etmediği, ama aynı zamanda ona arka da çıkmadığı Cnân’ın dikkatinden kaçmadı. “Üstelik de yeniyetme bir Moğol izcisi tarafından değil, tabii o bile alarm vermek için yeterli olurdu. Hayatım boyunca bilge bir kişiyi görür görmez tanıyacak kadar çok eli kanlı savaşçıyla karşılaşmışlığım var. Haberimiz asıl güruha kadar yayılacak ve bizi izleyecekler. O nedenle doğuya giderken bize düşmanımızı telaşlandırmayacak bir bahane gerek.”</p>

  <p>Feronantus yorgun gözlerini Percival’e çevirdi ve bir an için sözlerini sürdüremeyecekmiş gibi gözüktü. “Percival bana o şehirde oynamamız gereken bir rolden bahsetti. Her ne kadar bu vazifeyi tam olarak açıklayamasam da” -kısaca göz attığı Raphael hafifçe kafa salladı, sonra da konuşması için ona meydan okurcasına bakışlarını Cnân’a dikti- “Kiev’e uğramamızın hizmet edebileceği bir amaç daha var; biz vahşi doğadayken dünyada neler olup bittiğini orada öğrenebiliriz.”</p>

  <p>“Neymiş o vazife?” diye Percival’e sordu Roger.</p>

  <p>Şövalye başını iki yana salladı. “Bilmiyorum,” dedi usulca, “ama aradığım şeyin ne olduğuna dair bana bir işaret gösterildi.”</p>

  <p>“O şey Kiev’de miymiş?” diye üsteledi Roger.</p>

  <p>Percival adama gülümsedi ve Cnân’ın soluğu kesildi. <i>Normandiyalı nasıl olur da onun yüzünden yayılan ışığı görmez?</i></p>

  <p>“Ben hâlâ bunun bir hata olduğu fikrindeyim,” diye mırıldandı Roger, içine düştüğü hüsran ve öfkeden çıkamayarak. “Eğer tespit edildiysek onlarla aramıza mümkün olduğu kadar çok mesafe koymamız işimize gelir. Oysa ki orası bir cesedin üstüne üşüşmüş sinekler gibi Moğollarla ve onların yandaşlarıyla kaynıyor.”</p>

  <p>“O dediğin burası ile Han’ın imparatorluğunun kalbi arasındaki hiçbir yerde değişmeyecek,” diye aksanlı Latincesiyle karşılık verdi Eleâzar. Yolculukları başladığından beri çok az laf etmişti ve Cnân adamın usulca konuşma biçimine henüz alışamamıştı. İspanyol’un bu özelliği diğer her şeyiyle öylesine zıttı ki. “Ben Feronantus ile Percival’den yanayım. Kiev’i ziyaret eden on bir kişi, sebepsiz yere doğuya at süren on bir kişiden daha az garip gözükecektir; ziyaretimizin bir anlamı olmadığını tahmin etseler de etmeseler de. Bizi yakından izlerlerse -ki muhtemelen izleyeceklerdir- amacımız ne olursa olsun yavaşlatılacağız. Yersiz kuşkuları üzerimizden atmaya çalışmak zorundayız.”</p>

  <p>“Sizi oraya götürebilirim, ama neyle karşılaşacağımızı bilmiyorum,” dedi Illarion alçak ve mahzun bir sesle. “Prens Alexander’ın şehrinin başına gelenleri sadece söylentilerden duydum. Eğer duyduklarım doğruysa kent hayaletlerle dolu bir harabeden ibaret olabilir.” Ansızın yüzü gülen Slav gerçek bir tebessüm etti, sonra da başının Feronantus’a doğru salladı. “Yine de peşimizdekileri atlatmak için daha iyi bir yer düşünemiyorum.”</p>

  <p>Ertesi sabah rotalarını değiştirdiler. Çatışmada elde ettikleri dinlenmiş atlar yolculuğu biraz daha kolay hâle getirse de ısı ve nem çektikleri çilenin azalmasını engelliyordu. Günbegün şehre biraz daha yaklaştıkça güneydeki dolambaçlı yatağından Rus halkının deyimiyle <i>Axemos’a</i> -yani Işıksız Deniz’e <a href="../Text/DiPNOTLAR.xhtml#a47" id="k47"><sup>[47]</sup></a>- doğru akan koca Dinyeper’in pek çok kolunu ve deresini geride bıraktılar.</p>

  <p>Sıcaklık gündüzleri dayanılmaz oluyordu ve sadece bazı gecelerde geri adım atıyordu. Cnân şövalyelerin üzerlerinde taşıdıkları ve yol aldıkça hem enerjilerini hem de sabırlarını tüketen zırhlardan birini giymediği için pek çok kez minnet duydu. Onları seyrederken kendi fırınları içinde yolculuk eden, efsanevi cadı kazanındaki kurbağa misali farkında bile olmaksızın yavaş yavaş pişen adamlar aklına geliyordu.</p>

  <p>Kimi zaman insafa gelen gökler yağmur bulutlarıyla karararak üzerlerine biraz rahmet yağdırıyordu. Ardından zırhlardan sahiden de buhar çıkıyordu, atlardan da öyle... Böylece biniciler arkalarında seyrek bir pus bırakarak ilerliyorlardı. Suyun getirdiği ferahlama hoş karşılanmasına rağmen sonrasında da çeliğin paslanma ve döşeklerin sırılsıklam olma eğilimiyle cebelleşmeleri gerekiyordu. Tüm çabalarına rağmen zırhları ağır ağır kararıyordu ve Feronantus’un baldır levhaları ile zincir zırhı bile pas lekeleriyle kaplanmıştı.</p>

  <p>Çiftlikler, köyler ve sonunda kasabalar giderek arttı. Lâkin bunların büyük bir kısmı yakılmıştı ve çoğu terk edilmiş durumdaydı. Daha büyük kasabalarda bile insanların bulunmaması bölgeye hayaletimsi bir hava katıyordu. Sanki oraya değer veren herkes çekip gitmiş, evlerini yalnızca o ıssız topraklardan geçecek kadar ahmak olanların seyrine bırakmıştı.</p>

  <p>Zamanla insanlara, Finn’in bulmuş olduğu keçi yollarında ve av patikalarında ilerleyen yurtsuzlara rastlamaya başladılar. Savaşın evsiz bıraktığı bu küçük ailelerden bazıları sırtlarındaki birkaç paçavradan fazlasına sahip değilken diğerleri bir-iki hayvana, eşya bohçalarına ve gördükleri sebebiyle donuk bakan hüzünlü gözlere sahipti. Çoğu, zırhlı binicileri görür görmez kaçıyor, alışkanlık hâline gelmiş bir çaresizlikle hayvanlarını bile bırakıp gidiyordu.</p>

  <p>Orada burada medeniyetin izleri arttıkça vahşetinkiler de artıyordu. Moğolların kalaslarla ezdikleri yüzlerce kurban yere kazılmış sığ hendeklerde yatıyordu. Kalaslar inşaatlarda kullanılmak yahut yakılmak amacıyla çoktan toplanmış, açıkta kalan cesetlerse solucanlar tarafından kemirilmiş ve güneşin altında kuruyup gitmişti. Çeneleri ve oyuk gözleri bitmek bilmeyen çığlıklar içerisinde kasılıp kalmıştı. Hatta bir ara fatihlerin gücünü simgelemesi için bir <i>kurgarim</i> -eskilerden kalma bir gömü höyüğünün- üstüne dikkatle yığılmış dudak uçuklatan bir kafatası piramidinin önünden geçtiler.</p>

  <p>Rus’un efendisi Hanlardı ve Kalkan-Biraderleri dosdoğru onun en büyük kentine gidiyordu. Yine de Illarion içine doğan tüm kötü hislere rağmen orada bir şansları olduğunu düşünür gibiydi. Cnân onu ilk bulduklarında adamın ölümden geri gelmiş bir hayalet taklidi yaparak bir grup Moğol’u korkutup kaçırmasını hatırlamadan edemiyordu.</p>

  <p>Rutenyalının üzerinde amansız bir azim, çenesini sıkışında bir sertlik vardı. Cnân bu ifadeyi evlerine dönerken gittikleri yerin ev denecek bir yanının kalmadığını bilen, fakat başka bir çaresi olmayan pek çok savaşçının yüzünde görmüştü. Belki de Moğolların fethedilenlerden aldıkları bedeli Istvan hariç tüm grupta en iyi Illarion anlıyordu.</p>

  <p>Rutenyalının başının bir yanında bulunan çıplak kısım, hendeklerdeki ezilmiş cesetlerin daimi sırıtışlarından pek de farklı olmayan sessiz bir fanilik simgesiydi. Cnân en azından onlara kılavuzluk eden adamın yolu iyi bildiği gerçeğiyle huzur bulmaya çalışıyordu.</p>

  <p>İyi de neydi o yol? Feronantus, Percival’den öğrendiklerinin daha fazlasını onlarla paylaşmayı reddetmişti ve Biraderler -ilk münakaşanın ardından- liderlerinin kararını sessiz sedasız kabullenseler de Cnân aynı geleneklere bağlı değildi. Korulukta şahit olduklarını gruptaki hiç kimseye anlatmadığı gibi Percival’in gördüğü <i>sanrıdan</i> bahsettiğini de hiç duymamıştı.</p>

  <p>Büyük Han’ın topraklarında Moğolların yardım veya nasihat almak için gittikleri şamanlar vardı. Cnân o büyücülerden birden fazlasının başka diyarları ve ilahları gördükleri -ya da öyle iddia ettikleri- tuhaf, animistik ayinler düzenlemelerine tanık olmuştu. Şahsen kendisi insanların yaptıkları -ve de zevk aldıkları- zalimlikleri ve barbarlıkları ilahi rehberlik iddialarına inanmayacak ya da o tür eylemlerden ilham almayacak kadar çok görmüştü. Fakat aynı zamanda kendisininkinden çok daha büyük bir ruhun varlığına da inanmaktaydı. Bir Bağcı olmanın özünde yatan da buydu ve Cnân korulukta gördüğü olayı bütünüyle hiçe sayamazdı.</p>

  <p>Kalkan-Biraderleri Hıristiyanlık kisvesine bürünmekte zorlanmıyorlardı, zira o kisve yüreklerinde barındırdıkları gerçek imandan çok da farklı sayılmazdı. Fakat Cnân inançlarının ne kadar derine indiğini daha yeni anlamaya başlıyordu. Genç kadının aklına baharda tepelerin yamaçlarını kaplayan turuncu zambakları getiriyorlardı. Kökler yeraltında yaşamını sürdürüyor, her yıl kısa bir süreliğine yeni saplar çıkarıp çiçekler açıyorlardı.</p>

  <p>Percival’in sanrısı da yakında çiçek açacak bir bitki kökü müydü? Bu onun canından daha çok değer verdiği şeref anlayışından mı doğuyordu? Şövalyenin o şereften ilk bahsedişinde Cnân burun kıvırıp gözlerini devirmişti; fakat o zamandan beri Percival’i ondan aldığı güçle hareket ederken görmüştü, bunlardan bazıları ölümcül bir tehlikenin içine düştüğü anlardı.</p>

  <p>Adamın onu Moğolların yolundan çekip alması ve eyerine yan yatırması, atı düştüğünde bile onu koruması Cnân’ın aklından çıkmıyordu. Genç kadın birkaç metre ötedeki şövalyeye gizlice göz attı. Percival düşmanlarından aldıkları bir küheylana biniyordu ve eyerdeki tüm hünerlerine rağmen o hayvan asla kendi yitik <i>Torınerre</i>’si kadar duyarlı, süratli yahut güçlü olmayacaktı.</p>

  <p>Percival’i zorlukları aşmaya iten şey onur muydu yoksa keder mi? Cnân ona karşı acıma mı yoksa sempati mi hissetmeliydi? Genç kadın kafasındaki ve yüreğindeki kararsızlığı çözemeyerek başını çevirdi. Bağışlaması olmayan, acımasız Rus topraklarını anlamak pek çok açıdan daha kolaydı.</p>

  <p>Cnân, Büyük Han’ın imparatorluğundan geçip batıya ilk geldiğinde çok gerekmedikçe şehirlere yaklaşmamaya özen göstermişti. Moğol Güruhu düzlükleri kasıp kavurarak geçip gittikten sonra geride neyin kaldığını pek çok kez görmüşlüğü vardı. Illarion gibi o da gittikleri yerde Rus’un baş tacının mahvolmuş kalıntılarından başka bir şeyle karşılaşmamaya hazırdı. Yine de bir yamacı aşarak şehrin güney duvarlarının görüş alanına girdiklerinde karşılarına çıkan manzara karşısında nutku tutuldu.</p>

  <p>Bir zamanlar o ovada bir şehrin bulunduğuna yönelik tek iz, genel hatları kent istihkâmlarının kalıntılarınca belirlenen bir harabeydi. Molozların ve yıkıntıların arasında yollar -evlerin arasında uzanan, enkaz yığınlarıyla ve binalardan kalma yanık kalaslarla tamamen tıkanmamış caddeler- bulunmasına rağmen tüm o kargaşanın arasından bir zamanlar burada pek çok insanın yaşadığı sonucunu çıkarmak epey güçtü. Yangınlara ve Moğol yağmalarına karşın yıkılmayı reddeden bazı binalar taştan ve tuğladan yapılma birer anıt misali hâlen ayaktaydı; fakat eski görkemlerinden geriye kalan tek şey ölüm döşeklerinde zırhlarını giymeye ve kılıçlarını son bir kez kaldırmaya çalışan ihtiyar askerler gibi dik durmaya yönelik yürek parçalayıcı bir uğraştı.</p>

  <p>Illarion atını durdurdu. “İşte güney girişi,” diye mırıldandı, grup arkasında duraklarken. “Ona ‘Altın Kapı’ derdik ve sabah ışığında göz kamaştırırdı. Ama şimdi...” Sesindeki burukluk ve azap gün gibi ortadaydı.</p>

  <p>Cnân gözlerini onun ve Biraderlerin baktıkları yere çevirince Kiev’in efsanevi Altın Kapı’sının harap durumdaki heybetini gördü. Yüksek kapı kanatları, yaz güneşinin ışığını donuk bir ateş gibi yansıtan kızılımsı taşlardan yapılmıştı. Moğolların gazabı kapı odasın <a href="../Text/DiPNOTLAR.xhtml#a48" id="k48"><sup>[48]</sup></a> çevreleyen hisara ağır hasar vermişti ve oyulmuş taşların büyük bölümü kuşatma sırasında paralanmıştı. Fakat aradaki mesafeye ve savaşın bıraktığı tüm izlere rağmen Cnân taş ustalarının elinden çıkmış güzelliği seçebiliyordu.</p>

  <p>Feronantus orada oyalandıkları uzunca bir süre boyunca Illarion’u yakından izlemesine rağmen dostunun dalgınlığını bozmadı. Cnân fırsattan istifade ederek kenti daha yakından incelerken diğerleri de kendi aralarında konuşmaya başladılar.</p>

  <p>“Karımın burada bir ailesi vardı,” dedi Illarion. “Düşünmüştüm ki... Bir şekilde hayatta kaldılarsa bize yardımlarının dokunabileceğini düşünmüştüm ama...” Cümlesini bitirmedi.</p>

  <p>“Şu tepeye bakın,” dedi Percival, sanki eski bir alışkanlıktan dolayı bineğinin boynunu dalgın bir edayla okşayıp sıvazlarken. “Üstündeki kilise hâlâ ayakta duruyor, değil mi?”</p>

  <p>Illarion daldığı düşüncelerden sıyrıldı. “Evet, <i>Sobor Svyatoi Sofii,”</i> dedi, sonra da ismi onlara tercüme etti. “Aziz Sophia Katedrali.”</p>

  <p>Roger ismi duyunca homurdansa da konuyu fazla üstelemedi ve ne diyeceğini görmek için Feronantus’a baktı.</p>

  <p>Kalkan-Biraderleri’nin yaşlı lideri atının üstünde bir yargıç edasıyla oturuyor; hiç adım atmak istemediği bir araziden geçen en güvenli rotayı saptama gayretindeki biri gibi duvarları, kuleleri ve kapıları dikkatle inceliyordu.</p>

  <p>İncelerken gözleri ihtiyatla ve kaygıyla kısıldı. Tekrar konuşana kadar uzun bir süre geçti. “Kilisenin altında ne var Illarion?”</p>

  <p>Rutenyalı cevap vermeden önce ona ve ardından Percival’e bir göz attı. “Bir manastır. <i>Pechersk Lavra.”</i></p>

  <p>“Burası senin ülken,” dedi Feronantus, hem Roger’ın hem de Cnân’ın bakışlarına aldırış etmeksizin, “ve şehir yıkık durumda olmasına rağmen o kilise hâlâ yerli yerinde. Taşlarında bir tür gizli güç bulunsa gerek.” Tatsız bir tebessüm etti. “Büyük Han’ın ordularının geçişinin ardından teselli arayan hacıları ve tövbekârları kendine çekecek bir güç. Yaşadığın onca şeyin ardından orası tam da senin gibi bir adamın gideceği türden bir yer.”</p>

  <p>Illarion başıyla onayladı. “Evet, bu oynayabileceğim bir rol.”&nbsp;</p>

  <p>“Raphael’i, Percival’i ve Roger’ı yanına al. Onlar senin refakatçilerin,” dedi Feronantus, planda karar kılarak. “Takipçilerimizin habercilerini tespit eder etmez biz de peşinizden geleceğiz.”</p>
</body>
</html>
