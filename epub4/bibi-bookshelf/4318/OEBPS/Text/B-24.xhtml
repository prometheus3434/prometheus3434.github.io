<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>24. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>KÖPRÜDEKİ ARBEDE</b></p>

  <p class="p1">Hans’ın yardımcısı onlara rahibin Kalkan-Biraderleri’ni tek başına değil de iki Livonya Şövalyesi’yle beraber ziyarete gittiğini söyledi. Hedefleri nehrin karşısında, Hıristiyanlık ordularının Moğollar tarafından mağlup edildiği savaş meydanlarının ötesinde yer alıyordu ve bu rota savaştan birkaç ay sonra bile yalnız bir rahip için güvenli değildi. At sırtında yolculuk etmeleri sebebiyle kuzeye yönelmeden önce batı yönünde ilerleyip nehrin üstüne inşa edilmiş köprüye ulaşmaları gerekecekti.</p>

  <p>Eğer rahibin yolunu kesmek istiyorlarsa bunu adamlar köprüye varmadan önce yapmaları iyi olurdu. Hans gülümseyerek kestirme bir yol bildiğini söyledi.</p>

  <p>Oğlan son derece kafa karıştırıcı bir güzergâh izleyerek Kim’i eğreti varoşun büyük bir bölümünü teşkil eden köhnenin de köhnesi yerlerden geçirdi. Derme çatma birer çatı vazifesi görsün diye yıkık duvarların arasına gelişigüzel gerilmiş yelken bezleriyle kendilerini belli eden doğaçlama meyhaneleri geride bıraktılar; pislik ve dışkı birikintilerinin kâh etraflarından dolaştılar, kâh üzerlerinden atladılar; neredeyse üst üste kurulmuş yırtık pırtık çadırların doldurduğu geniş alanları aştılar; döküntü ve hurda yığınlarıyla -çöp toplayıcılarının bile dokunmadıkları çöplerle- dolu olan çamur ve kül kaplı kararmış tarlalardan geçtiler.</p>

  <p>Kim, şehirde böyle güzergâhların bulunmasına şaşırmadı; bir yerin tüm <i>sakinleri</i> bir yerden diğerine giden en kestirme yolları çabucak öğrenirdi. Byeokrando’dayken kendisi de pek çok benzer rota bilirdi ve onu ektiklerini sanan çok sayıda zorlu tipin bir anda önüne çıktığı durumlar olmuştu. Hans’ın bastığı yerlere basmaya, çöp ve moloz yığınlarının üstünden aşarken onunla aynı yerlere tutunmaya çalışarak oğlanı yakından takip etti.</p>

  <p>Çok geçmeden Pius ile iki şövalye çadır ve tente kümelerinin arasından bir görünüp bir kaybolmaya başladı. Refakatçilerin atları Pius’un bindiği katır kadar çarpık bacaklı değildi. Şövalyeler bellerinin altına kadar inen zincir zırhlarının üstüne Kim’in daha evvelden sancakta da görmüş olduğu kızıl haç ve kılıç desenli cüppeler giymişlerdi. Zırhlı eldivenleri sertleştirilmiş deridendi ve kısa birer metal koniden ibaret olan miğferleri haç biçimli burun muhafazalarına sahipti. Adamların bellerinde birer kılıç vardı ve her ikisi de uzun bir mızrak -Kim’in değneğinden daha uzun olan ve tepelerine on-on beş santimlik sivri uçlar takılmış birer sırık- taşımaktaydı.</p>

  <p>Kim, yavaşlayan Hans’ı dürtüp ileride varoşun seyreldiği bir alanı işaret etti. Moğol mühendisliğinin tüm özelliklerini taşıyan köprü Han’ın kontrolündeki bir darboğazdı. Kim, onu kullanan tüm yolculardan vergi alındığını öğrenirse hiç şaşırmazdı; Ongun Han çoğu yolcunun karşıdan karşıya geçmek için başka bir yer aramaktansa birkaç kuruş vermeyi yeğleyeceğinin farkındaydı. Bu tür vergilendirme yöntemleri Büyük Han’ın imparatorluğunun önemli bir parçası hâline gelmişti ve para toplanan her yerde güvenliğin de olması kaçınılmazdı; kampı koruyan tembel nöbetçilerden çok daha büyük bir şevkle görev yapan en az bir <i>arban</i> dolusu Moğol askeri...</p>

  <p>Eğer Kim rahibe yetişmek istiyorsa bunu Pius köprüye ulaşmadan önce başarmalıydı.</p>

  <p>Ne yapılması gerektiğini anlayan Hans kafasını salladı ve yolunu buna uygun olarak değiştirdi. Leş kokulu bir bok ve sidik çukurunun üstünden atladıktan sonra yola yakın duran düzensiz bir çam ağacı korusunun etrafından dolaştılar. Yol ağaçların orada hafifçe kıvrıldığı için köprünün görüş alanından kısmen gizlenen bir alan mevcuttu.</p>

  <p>Yapılacak diyalog iyi sonuçlanmazsa böyle bir yer işe yarayabilirdi.</p>

  <p>Hans geride kalarak ağaçların arasında gizlenirken Kim yaklaşan binicilerin önüne çıktı ve değneğini yere dayadı. “Pius,” diye seslendi. “Seninle iki kelime konuşmak istiyorum.”</p>

  <p>Üç atlı onun bu ani çıkışından irkildi ve Kim sağındaki şövalyenin bineğini kontrol etmekte zorlandığını fark etti. Savaşa uygun olarak yetiştirilmemiş hayvan epey ürkekti.</p>

  <p>“Ki... Kim,” dedi Peder Pius. “Henüz işlerimi tamamlamadım.” Rahibin bakışları iki yanındaki şövalyeler arasında gidip geldi.</p>

  <p>“Evet Pius. Biliyorum,” dedi Kim. “Görüşmemiz sırasında senden notumu kırmızı güllü adamlara iletmeni istemiştim.” Üçlüye birkaç adım yaklaşıp değneğiyle solundaki şövalyeyi işaret etti. “Şu mon kırmızı olmasına rağmen bir gül değil. Daha çok boynunda taşıdığın haça benziyor.”</p>

  <p>“Bunlar... şey...” Peder Pius tedirgin bir edayla katırının dizginlerini çekiştirdi. “Bunlar benim refakatçilerim. Tanrı’nın bir elçisi için her yol güvenli değildir.”</p>

  <p>“Demek öyle,” dedi Kim. Artık gruba daha da yakındı. Şövalyelerden çok uzak kalırsa adamlar ona hücum edebilirlerdi ve arazi Kim’in mızrak hamlelerinden sakınabileceği kadar geniş olsa da yaya bir adamın at sırtındaki bir adamla dövüşmesi budalalıktı. Oysa ki mesafe azaldıkça at üstünde bulunmanın avantajı da aynı oranda azalırdı, özellikle de o at savaş için yetiştirilmemişse. “Peki bu adamların yanına gittiğinde onlardan sadece yardım mı istedin, yoksa başka bir mevzuda da konuştunuz mu?”</p>

  <p>Kim, aradığı cevabı Peder Pius’un betinin benzinin atmasından aldıysa da değnek tutan elini biraz gevşetmekten başka bir tepki vermedi. <i>Soldaki adam,</i> diye aklından geçirdi.</p>

  <p>Pius dizginleri şaklattı. “Çekil yolumdan,” dedi küçümseyici bir üslupla ve katırını harekete geçirmeye çalıştı; fakat hayvan yerinden kıpırdayacağına dair bir belirti göstermedi.</p>

  <p>Kim’in en yakınındaki şövalye öne eğildi ve mızrağını Kim’e uzatarak rahibin buyruğuna askeri bir mecburiyet getirdi. İleriye doğru geniş bir adım atan Kim aynı anda değneğini yukarıya savurarak mızrağa vurdu ve sivri ucunu öteye itti. Kim’in başının hemen üstünde kalan şövalyenin kolu bir mızrak dövüşü için anormal ve savunmasız bir pozisyondaydı. Kim değneğinin ucuyla atlı adamın açıktaki koltukaltına sertçe vurdu.</p>

  <p>İrkilen şövalyenin eli bir anda gevşeyerek mızrağı düşürecek gibi oldu. Adam silahım tekrar Kim’e doğrultmaya uğraştı. Değneğini bu sefer de sola doğru savuran Kim şövalyenin koluna sertçe vurdu, sonra da değneğin ucunu sağa doğru döndürerek -sol el ileride ve aşağıda, sağ el geride- şövalyenin başına yandan gelen sağlam bir darbe indirdi.</p>

  <p>Bütün bu olay o kadar hızlı gerçekleşti ki Kim’in hareketleri şövalyenin ilk mızrak hamlesine verilen tek bir akıcı tepki gibi gözüktü. Şövalye şangırtılar eşliğinde yere düşerken binicisinin emirlerine itaat etmekte hâlâ gönülsüz olan Pius’un katırı şaşırarak irkildi. Diğer şövalye küfredip kendi atının kaburgalarını mahmuzladı ve daha iyi bir konum almaya çalıştı. Adam mızrağını ileri uzatarak Kim’e hücum etti, ama Kim şimdiden binicisiz atı aralarına almaktaydı.</p>

  <p>Şövalye hücumunu yolun yanındaki nadasa bırakılmış otlağa doğru sürdürdü. Amacı bineğini güvenle çevirebilmek için Kim’den yeterince uzaklaşmaktı. Üstelik araya belirli bir mesafe koyabilirse dönüş yolunda biraz hız kazanabilir, atını da etkili bir silah hâline getirebilirdi. Aslında taktiği fena değildi.</p>

  <p>Kim yerdeki şövalyenin mızrağını aldı ve dönüp ucuyla Pius’un katırını dürtmeye biraz zaman ayırdı, hayvanı yaralamayıp sadece tepki vermesine yetecek kadar. Şaha kalkan katır Pius’u sırtından attı ve Kim dikkatini geriye kalan şövalyeye yöneltti.</p>

  <p>Şövalyenin atı hâlâ ürkekti ve adam hemen hücuma geçmeyince Kim az önce yere düşürdüğü diğer şövalyeye bir göz attı. Adamın bilincinin açık olduğunu görünce de ona yaklaştı ve mızrağın küt ucuyla başına bir tane patlattı. <i>Yerde kal</i></p>

  <p>Diğer şövalye bineğinden indi. At fazlasıyla kontrolsüzdü ve Kim’in etrafı yerde yatan bedenlerin yanı sıra diğer hayvanlarla da çevriliydi. Böyle bir hengâmeye hücum etmekten fayda gelmezdi. Yayayken en azından birbirlerine daha denk dövüşebilirlerdi.Adam Kim’e dikkatle yaklaşırken mızrağını tüm vücudunu koruyacak biçimde tutuyordu, küt ucu başının yakınında, sivri tarafı yere çevrili. Duruşu çok da saldırgan olmadığı için Kim kendi mızrağını yaklaşan rakibine doğrultup hareketsiz kaldı ve bir sonraki hamleyi onun yapmasını bekledi.</p>

  <p>Şövalye yaklaşırken mızrağının ucunu hafifçe kaldırdı. Sonra bir anda ileri atıldı ve bir saplama yapabilmek için Kim’in silahına vurarak onu önünden çekti. Rakibinden daha hızlı hareket eden Kim attığı bir adımla aradaki mesafeyi kapattı ve sabit kalsaydı kendisine isabet edecek olan sivri ucun yanından geçti. Hemen ardından adamın kafasına hızlı bir darbe indirmek amacıyla kendi mızrağının küt ucunu havada döndürdü. Aniden duran şövalye başını geriye çekti ve bu sayede Kim’in darbesi sadece miğferine geldi. Suratının nerede durduğunu fark ettiği anda gözleri kocaman açıldı ve daha da gerilemeye çalıştı. Fakat Kim mızrağın arka tarafını onun burnuna doğru savurmaya çoktan başlamıştı.</p>

  <p>Kıkırdak ezildi, adamın kırılan burnundan kanlar fışkırdı. Kim sol ayağını geriye atarak aralarına biraz mesafe koydu ve mızrağını vücudunun etrafında döndürdükten sonra hasmının silahına vurdu. Şövalyenin mızrağının ucu yere saplandı. Silahını bırakmamaya çalışan adamın suratı bir kan ve sümük karmaşasıydı. Bir yandan da Kim’i korkutabilecekmiş gibi canavarca bir yüz ifadesiyle ona dişlerini göstermekteydi.</p>

  <p>Sakin, soğukkanlı, harekete hazır durumdaki Kim onun gözünün içine baktı ve sonra kalçalarını hızla ileri iterek vücudunun tüm enerjisini gövdesinden kollarına, oradan da mızrağın havada çizdiği yaya aktardı. Göğsüne, cüppesindeki kızıl haçın hemen üstüne inen darbe şövalyenin ayaklarını yerden kesti.</p>

  <p>Adam eli ayağı birbirine dolaşarak yere yığıldı ve kalkmaya davranmadı. Kim her iki mızrağı da ağaç öbeğinin oraya, hiç kimsenin onları kolayca alıp kullanamayacağı bir noktaya attı ve yerde yatan rahibin yanına gitti.</p>

  <p>Pius -başına yediği bariz bir darbeden ziyade girdiği şok ve sinir bozukluğundan ötürü- şuursuz hâldeydi ama hâlâ nefes alıyordu. Kim onu ayıltmaya zaman harcamadı; rahibin kaba tavırları canına yetmişti. Adamın çantasını biraz karıştırınca aradığını buldu. Hatta aradığından da fazlasını.</p>

  <p>Ansızın yanında bitiveren Hans onun manşetini çekiştirdi. “Muhafızlar,” dedi genç adam, parmağıyla işaret ederek. Güdük midillilerinin üstündeki bir avuç Moğol köprünün oradan yaklaşıyordu. “Gitmemiz gerek.”</p>

  <p>Kim küçük tomar çiftine göz gezdirdi. İkisi de mühürlü olmamasına rağmen biri eskiden öyleymiş gibi gözüküyordu, kenarında hâlâ mum kalıntıları vardı. Ayrıca her ikisi de aynı harflerle başlıyor gibiydi. Son <i>Çiçek Şövalyesi Kim Alcheon’dan Feronantus’a...</i> diye tahmin yürüttü Kim. Hiç mühürlenmemiş olan mektup daha acele yazılmış gibiydi, ama içeriğine dair Kim’in hiçbir fikri yoktu.</p>

  <p>“Vakit kalmadı,” dedi Hans, dövüşçünün dikkatini çekmeye çalışarak.</p>

  <p>Kim oğlanı gömleğinden tutup her iki tomarı da eline tutuşturdu. “Kalkan-Biraderleri,” dedi, Hans’ın dikkatini üzerinde toplayarak. <i>Daha çok güvenebileceğin biri var mı?</i> “Onurlu mudurlar?”</p>

  <p>Onur hakkındaki bir konuşmadan çok, yaklaşan Moğollara ilgi duyan Hans kıpırdanarak adamın elinden kurtulmaya çalıştı.</p>

  <p>Kim onu daha da sıkı tuttu. “Seni korurlar mı?”</p>

  <p>Hans durup onun gözünün içine baktı. “Evet,” dedi. “Evet, korurlar.”</p>

  <p>“Yürü öyleyse,” dedi Kim, yaklaşan atlılara çabucak bir göz atarak. “Bu mektupları onlara götür. Biri gerçek, diğeri değil. İkisinin de onlar için bir değeri olabilir. Onlar anlar.” <i>Anlamak zorundalar; vaktim kalmadı.</i> Hans’ı ağaçlara doğru itti. “Koş Hans. Yol boyunca koş.”</p>

  <p>Omzunun üzerinden geriye doğru attığı son bir bakış Hans’ın ihtiyaç duyduğu tek teşvikti. Oğlan tomarları Kim’den kaptığı gibi yerinden fırladı ve varoş labirentinin emniyetine doğru bir tavşan gibi kaçtı.</p>

  <p>Kim onun gitmesini seyretti, sonra da uzun bir soluk vererek vücudundaki tüm gerginliğin dışarı akmasına izin verdi. Değneğini almak için eğildi ve tekrar doğrulurken kukuletasını arkaya itti. Yüzüne vuran güneş iyi geldi ve arkasına dönmeden önce Moğol grubunun lideri kendisine bağırana kadar bekledi.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Sinyali duydukları zaman -kara kuyruklu çulluğa has bir <i>veka veka veka</i> ötüşü- Andreas ile öğrencileri idmanı bıraktı. Habersiz gelen son misafirden sonra Biraderler dernek evinin etrafındaki ormanda bulunabilecek yabancılara karşı daha duyarlı olmuşlardı. Silahları ellerinde olduğu hâlde yıkık manastırın ön tarafına doğru ilerlediler, saldırgan değilse bile <i>dostça olmadığı</i> hemen anlaşılan bir tavırla.</p>

  <p>Ağaç sırasından çıkan kukuletalı bir karartı daha küçük bir siluete kılavuzluk ediyordu. Adı Eilif olan nöbetçi sarı saçlı bir orman hayaletiydi. Tutsağıysa cılız, fakat kıvrak ve enerjik bir delikanlıydı; bu oğlan, sürülmemiş bir tarlada biten yabani otlar misali kent harabelerinden âdeta fışkıran o tipik bacaksızlardan birine benzemiyordu. “Feronantus’a mektup getirdiğini söyledi,” dedi Eilif, Kalkan-Biraderleri grubu etraflarında toplanırken.</p>

  <p>“Öyle mi?” diyen Andreas oğlanı alıcı gözle süzdü. Delikanlının Latinceden biraz anlar gibi gözükmesi dikkatinden kaçmamıştı; oğlan bıkkın ve umursamaz bir izlenim vermeye çalışsa da gözleri onları çok iyi izliyor, ağızlarından çıkan her kelimeyi dikkatle dinliyordu. “Yalnız mıydı?” diye sordu Eilif’e.</p>

  <p>“Nehirden beri takip ediyorum.”</p>

  <p>Andreas kafa salladı. Bunu bir azat olarak kabul eden Eilif bir kez daha ağaçların arasına girip gözden kayboldu ve demek evinin gözcüsü olarak vazifesinin başına döndü.</p>

  <p>“Evlat,” dedi Andreas, gencin dikkatini çekerek. “Getirdiğin şu mektup neymiş?”</p>

  <p>“Kırmızı Gül’ün liderine,” dedi oğlan bölük pörçük. Sonra da yıkık manastırın üstünde dalgalanan sancağı işaret etti.</p>

  <p>“Liderleri benim,” dedi Andreas. “Bana verebilirsin.”</p>

  <p>Oğlan yüzünü buruşturup başını iki yana salladı. “Feronantus,” diyerek talebinden vazgeçmedi.</p>

  <p>Gencin ısrarı karşısında merakı kabaran Andreas yere çömeldi ve onun suratına yakından baktı. Oğlan Feronantus’un burada bulunmadığından habersizse de aradığı kişinin Andreas olmadığını bilecek kadar Kalkan-Biraderleri’ni tanıyordu. “Seni kim gönderdi?” diye sordu, oğlanın kiminle konuşmuş olduğunu merak ederek. <i>Haakon mu?</i> Moğol kampı kayıp biraderlerinin akıbetine yönelik olarak yaptıkları soruşturmaları geri çevirmeyi sürdürüyordu. Genç dövüşçü Kırmızı Perde’den geçeli iki haftadan çok olmuştu ve hiç kimse neler yaşandığını keşfedebilmiş değildi. Kalkan-Biraderleri’nin ruh hâli giderek bozuluyordu ve Rutger öfkelerini kontrol altında tutmakta zorlanıyordu.</p>

  <p>“Çiçek Şövalyesi,” dedi oğlan. Bu isim Andreas’ta bir tepki uyandırmayınca da ellerini sağa sola savurarak abartılı bir pantomim sergiledi.</p>

  <p><i>Sanki bir değnek savuruyor,</i> diye düşündü Andreas. Oğlan gerçek bir eğitim almamıştı ve teknik açıdan tecrübesiz olduğu kadar yetersizdi de; fakat belli ki yeteneğiyle kendisinde derin bir etki bırakan birini seyretmişti. “Seni Çiçek Şövalyesi mi gönderdi?” diye sordu.</p>

  <p>Oğlan durup başıyla onayladı. “Feronantus.” Yine başa dönmüşlerdi.</p>

  <p>“Mektubu bana ister ver ister verme,” dedi Andreas, başını hafifçe iki yana sallayarak. “Ama kampımıza daha fazla yaklaşmayacaksın.”</p>

  <p>Oğlan bu beyan karşısında sarsılmış gibi gördündü ve sert tutumu dağılır gibi oldu. Arkasındaki koruluğa bir göz atıp tekrar sancağa baktı. Bakışlarını yeniden Andreas’ın yüzüne çevrildiğinde ifadesi yumuşamış, gözlerindeki haşin bakış azalmıştı. “Korumak...” Önce sancağı işaret etti, sonra da parmaklarıyla bir halka oluşturdu. Halkayı kalbinin üstüne dayadı. “Korur musun?”</p>

  <p>Adamlar aralarında mırıldandılar. “Meryem aşkına,” dedi içlerinden biri ve Andreas yüzünü ifadesiz tutarak yanındaki adama bir göz attı. “Git Rutger’ı getir,” dedi oğlanın bilmediği Kuzeyli dilinde. “Biraz da yiyecek,” diye ekledi, çocuğun yırtık pırtık gömleğinin altından belli olan kaburgalarını fark ederek.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>“Onu Kim denen bir <i>Çiçek Şövalyesi</i> mi göndermiş?” diye sordu iki mektubu da gözden geçirmeyi sürdüren Rutger. Her ikisi de aynı elle yazılıp imzalanmıştı ve ikisi de aynı kişiye yönelikti. Aradaki fark mektupların içeriğinde yatmaktaydı.</p>

  <p>Andreas başıyla onayladı. “Sadece bir mektubun olması gerekiyormuş. Sonra Kim ona ikisini de iletmesini söylemiş. Biri gerçek, diğeriyse sahteymiş ve hangisinin gerçek olduğunu biz anlarmışız.”</p>

  <p>Rutger başını kaldırıp Andreas’ın adını <i>nihayet</i> öğrenebildiği oğlandan tarafa -Hans’a- bir göz attı. Hans o sırada kendisine verilmiş bir kekliğin kanatlarını ve butlarını iştahla kemiriyordu. “Sence mektuplarda ne yazdığını biliyor mudur?”</p>

  <p>“Hiç sanmam. Bir kavgadan bahsetti. Köprünün yakınlarında çıkmış. Kim ile bir çift yakın koruma arasında.” Kendi göğsünü işaret etti. “Adamların Livonya Şövalyeleri olduğunu söyledi. Bunu nasıl bildiğini sorduğum zaman cüppelerinde kızıl bir haç ve kılıç olduğundan bahsetti.”</p>

  <p>“Kahretsin,” dedi Rutger. “Töton Tarikatı’yla birleştikten sonra haçı ve kılıcı bıraktıklarını sanıyordum. Bu renkleri niçin üzerlerinde taşıyorlar?” Sol elindeki mektuba -sahte olduğuna karar verdikleri nota- bir göz attı. “Bunu onların yazdığını mı düşünüyorsun?”</p>

  <p>“Evet,” dedi Andreas. “Bu mektubu alacağımızdan emin olmak istemeselerdi neden bir haberciye eşlik etsinlerdi ki?” <i>Biraderiniz öldü,</i> yazıyordu mektupta. <i>Zaferinin ardından Moğolların onu öldürdüğünü gördüm.</i></p>

  <p>“Sence Haakon hakkında bir şey biliyorlar mıdır?”</p>

  <p>“Olabilir,” diyen Andreas omuz silkti. “Ama olmayabilir de. Belki de sadece ortalığı karıştırmaya çalışıyorlardır. Oraya gidip bir şeyler öğrenene kadar bunu bilemeyiz.”</p>

  <p>Rutger başını iki yana salladı. “O riske giremeyiz. Bizi kışkırtarak aynen öyle bir tepki vermemizi umuyor olabilirler. Oğlan buraya Feronantus’la konuşmak için geldi ve kendisine yalan söylendiğini bilecek kadar bizi tanıyordu. Burada kalmaya mecburuz; Feronantus’un av ekibinin sırrını korumalıyız.”</p>

  <p>Andreas boğazından çekimser bir ses çıkardı. Rutger son beyanını tekrarlayınca da bir transtan çıkarcasına kendine geldi. “Evet,” deyip geçti. “Biliyorum. Ama bu Livonyalılar bambaşka bir mesele; özellikle de kızıl haç ve kılıç taşıyorlarsa. Töton safları arasında saklanmıyorlar. Onları kim yönetiyor? Sahiden de Feronantus’u yakından tanıyan biri mi? Ya bizi ziyaret etmeye karar verirlerse?” Eliyle arkasındaki dernek evini işaret etti. “Peki ya adamlarımızla ne yapacağız? Hazır olmaları için ihtiyaçları olan tek şey birkaç gün daha eğitim görmeleriymiş gibi davranarak onları burada ne kadar tutabiliriz?”</p>

  <p>Rutger sahte mektubu buruşturdu. “Bilmiyorum.”</p>

  <p>“Han’ın canı şimdiye kadar sıkılmadıysa bile artık sıkılmaya başlıyordur,” dedi Andreas. “Yakında ordusuna yürüme emri verecek. Burada saklanmaya devam ederek bir mucizenin gerçekleşmesini bekleyemeyiz.”</p>

  <p>Rutger hızla ona doğru döndü. “Benden ne yapmamı istiyorsun?” diye alçak ve sert bir sesle hırıldadı. “Hepsini de bizden bire on üstün olan bir güruhun önüne mi atayım? Zaten eninde sonunda bu olacak; o yüzden de beklemeye gerek yok, öyle mi?”</p>

  <p>“Hayır,” dedi Andreas usulca. “Bir kavgaya alelacele dalmaktansa ondan kaçınmak hep daha iyidir. Ama bu boş oturmamızı gerektirmez.” Hans’tan tarafa şöyle bir göz baktı. “Kim denen adam bizimle görüşmek istiyor.” Gülümsedi. “Oğlanın tarifine bakılırsa Han’ın şampiyonlarından biri olabilir. Ona meydan okumalıyız. Asıl arena kapandıysa bile derecelendirme dövüşleri hâlâ devam ediyor. Han’ın dikkatini o dövüşlere çekmeliyiz, hatta bir tür özel düello önermeliyiz. Dövüşçülerinden birini daha karşımıza çıkarması için Han’ı ikna etmenin çok da zor olmayacağından eminim.”</p>

  <p>Andreas sözlerini sürdürmeden önce omuzlarını yuvarladı. “Zaten şu Çiçek Şövalyesi’yle tanışmayı çok istiyorum. Dişli bir rakibe benziyor. Senin çaylakları pataklamaktan bıkmaya başlıyordum.”</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Muhafızlar onu Zug’la aynı kafese attıklarında Japon dövüşçü hasırından zar zor kalktı ve Kim’in suratındaki morlukları incelemeye geldi. “Yanlış adama güvenmişsin,” diye homurdandı, tekrar dizlerinin üstüne çökerken.</p>

  <p>Kim sırtüstü uzanıp hareketsiz yatarak gözünü hücrelerinin paslı tavanına dikti. “Hem evet hem de hayır,” dedi gizemli bir şekilde. Dilini ağzında gezdirerek dişlerini kontrol etti. Moğollar onu çok fazla hırpalamamıştı; ne de olsa Hıristiyanlık Âlemi’nin dövüşçü tarikatlarından birine mensup iki şövalyeyi alaşağı ettiğini fark ve takdir etmişlerdi, ama yine de nehre o kadar yaklaştığı için onu bir miktar cezalandırmaları gerekmişti.</p>

  <p>“Değdi mi bari?” diye sordu Zug.</p>

  <p>Kim omuz silkti. “Artık ben de seninle beraber buraya kısılıp kaldım,” dedi. “Daha fazla kafa yormam gerekirdi.”</p>

  <p>Zug homurdandı ve dizlerini sürüyerek hasırına dönmeden önce ona hafif bir tekme attı. Kuvveti geri gelmesine geliyordu, ama ne kendisinin ne de Kim’in istediği kadar çabuk değil.</p>

  <p>Kim ona aldırış etmeyerek gözlerini kapadı ve solunumunu yavaşlattı. Karnının alt kısmında biraz ağrı vardı ve muhtemelen sonraki birkaç gün boyunca kan işeyecekti. Yine de tüm bunlar geçiciydi. Sabrını bir süre daha koruyabilirdi; nasılsa beklemeye alışkındı.</p>

  <p>“İki,” diye mırıldandı, gevşemeye başlarken.</p>

  <p>“Ne?” diye homurdandı Zug.</p>

  <p>“Ağır zırhlı iki Frenk’i devirdim.” Kim gülümsedi. “Bana dokunamadılar bile. Kendini yeterince dinç hissettiğin zaman bunun nasıl yapıldığını belki sana da gösteririm.” O yavaş yavaş uykuya dalarken Zug detaylı bir Japonca küfür dizisi sıraladı.</p>

  <p>Evet, <i>kesinlikle</i> iyileşiyor...</p>
</body>
</html>
