<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_7">16. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>ROMA'DAN GELEN ADAM</b></p>

  <p class="p1">Dietrich von Grüningen, <i>Heermeister</i> yani Livonya <a href="../Text/DiPNOTLAR.xhtml#a38" id="k38"><sup>[38]</sup></a> Kılıç Biraderleri’nin, <i>Fratres Militiae Christi Livoniae’nin</i> askeri başkanı olduğundan beri pek çok turnuvada görev almıştı. Bu tür organizasyonların içerdiği bezginliğe yabancı değildi. Fakat istilacı Moğol ordusunun Hanlarından birinin düzenlediği bu gladyatörsel tören diğerlerine hiç benzemiyordu. Tıpkı ötekiler gibi bunda da kalabalıklar hünerlerini sergileyen iki dövüşçüyü izlemek üzere bir araya toplanıyordu; fakat genellikle bir veya iki gün süren diğer turnuvaların aksine bunun süresi ev sahibinin seyir zevkine bağlı olarak değişiyordu.</p>

  <p>Onun ve diğer askeri tarikat başkanlarının yanıt verdiği davet Avrupa’nın kaderini etkileyecek bir turnuvadan bahsediyordu. Temsilciler teke tek dövüşte karşı karşıya gelecekti, ama zaferin neyle mükâfatlandırılacağı açıkça belirtilmemişti. Han -Hanlar Hanı Ögeday’ın oğullarından Ongun- turnuvayı kaybetmesi hâlinde Avrupa’dan çekileceği gibi bir izlenim uyandırmıştı. Fakat o Batı’yı tehdit eden birkaç generalden sadece biriydi ve üstelik en güçlüsü de değildi. Bu oyunların gerçek amacı ne olabilirdi?</p>

  <p><i>Eğlence,</i> demişti Papa Hazretleri, Dietrich iki ay evvel Roma’da onun huzuruna çıkıp bu soruyu sorduğunda. <i>Kendilerini eğlendirmek için göze alabilecekleri bir oyalama.Ayrıca bizi ne kadar küçük gördüklerinin bir kanıtı.Legnica ve Mohi'deki iyi yürekli Hıristiyan askerleri katlettikten sonra askeri gücümüzden çekinmiyorlar.</i></p>

  <p><i>Öyleyse bu maskaralığa iştirak etmek için ne gibi bir sebep olabilir?diye sormuştu</i> Dietrich.</p>

  <p><i>Büyük Han ülkesini genişletmek istiyor, diye yanıtlamıştı Papa Dokuzuncu Gregory, sonunda. Tıpkı kendisinden önceki tüm fatihler gibi. Onlar da bir imparatorluğu belirleyen şeyin toprak ve haraç olduğunu sanan dar görüşlü adamlardı. Bunlar bizi ilgilendiren meseleler değil.</i></p>

  <p><i>Öyleyse bizi ilgilendiren nedir?</i> demişti Dietrich.</p>

  <p>Cevap o sırada bilincini yitiren ruhani liderden gelmemişti. Adamın gözleri açık kalmıştı, göğsü inip kalkmayı sürdürmesine rağmen üstünü örten kalın cüppelerle battaniyelerin arasından bu hareketi seçmek epey güçtü. Oda batıya bakıyordu, pencereler günün büyük bir bölümü boyunca günışığını içeriye alacak kadar geniş ve uzundu. Dietrich orada sadece birkaç dakikadır bulunmasına rağmen sırtı şimdiden terlemeye başlamıştı. Papa ise çok daha uzun bir zamandır oradaydı ve vücudu hâlâ hafifçe titremekteydi.</p>

  <p>Roma Piskoposu’nun <a href="../Text/DiPNOTLAR.xhtml#a39" id="k39"><sup>[39]</sup></a> ne kadar kırılgan bir hâle geldiğini gören Dietrich içine doğan karamsarlık hissinden bir türlü kurtulamamıştı. Kilise’nin yükü muazzamdı ve o göreve başlayan herkesi yavaş yavaş ezerdi. Fakat Dokuzuncu Gregory’nin sanki bir üzümmüş ve birileri sıkarak canını çıkarıyormuş gibi bir hâli vardı.</p>

  <p><i>Kilise’nin devamlılığı,</i> demişti Kardinal Fieschi, Lateran Sarayı’nın <a href="../Text/DiPNOTLAR.xhtml#a40" id="k40"><sup>[40]</sup></a> ana salonuna kadar Dietrich’e eşlik ederken. <i>Bizi asıl ilgilendiren şey Kilise’nin devamlılığıdır, çünkü Kilise halkımızın ruhudur. Biz etraflarındaki her şey sürüklenip götürüldüğünde tutundukları kayayız-</i></p>

  <p><i>Peki ne yapacağım?</i> demişti Dietrich, kısa görüşmeleri sırasında kırılgan Papa’nın yanıtlama imkânı bulamadığı soruya -niçin Roma’ya çağrıldığına- cevap arayarak.</p>

  <p><i>Varlığımızı sürdürmemizi garanti altına al. Moğol ayaktakımının Hıristiyanlık Âlemi’ne daha fazla el uzatmaması en iyi çözüm olur. Yok böyle bir şey mümkün değilse, ki Moğol güruhunun bu konuda üşengeç davranmasının çok uzak bir ihtimal olduğunun farkındayız, gelip kapına dayanmadan önce bir ordunun gücünü nasıl eksiltirsin?</i></p>

  <p><i>Yaptıkları yolculuğu onlar için pahalıya patlatarak,</i> karşılığını vermişti Dietrich. <i>Katettikleri her kilometre evlerinden biraz daha uzaktaki, kontrolleri dışındaki bir bölgenin biraz daha içlerindeki bir mesafedir. O toprakları kazanmaları gerekir.</i></p>

  <p>Durdurulamaz bir orduyu yolundan saptırmak ve fethin bedeli karşılanamaz hâle gelene dek o ordunun askerlerini eksiltmek çözülmesi imkânsız bir bulmacaya benziyordu. Legnica’ya varıncaya kadar Dietrich her gün <i>-hayır, her saat-</i> bunun cevabını düşünmüştü. Sirk ilk başta geçici bir hevesten, bir avarenin yaz eğlencesinden başka bir şey gibi gözükmemişti. Moğol ordusu sonbaharda ikmallerini tamamlayacak ve fethedecek daha sıcak iklimler bulmak için bakışlarını güneye çevirecekti. Dietrich onların dikkatini Roma’dan nasıl ayıracaktı?</p>

  <p>Sonra çözüm kendiliğinden geliverdi. Savaş meydanlarının ve kısa zaman önce kurulan arenanın -ve tabii arenanın etrafında türeyen yeni gecekondu kentinin- kuzeyinde eski bir manastır vardı. Önceki sahipleri tarafından terk edilen bina artık ruhaniden ziyade askeri eğilimleri olan yeni tövbekârları ağırlıyordu. Eski salonun üstünde yükselen sancakları on üç köşeli sarı bir yıldızın üzerine bırakılmış kırmızı bir gül amblemine sahipti.</p>

  <p><i>Ordo Militum Vindicis Intactae.</i></p>

  <p>Gladyatör dövüşleri eskiden Roma’daki Kolezyum’da köylüleri eğlendirmek için düzenlenen başlıca etkinlikti; Moğol Hanı’nın yeteri kadar yağma ve çapulculuk fırsatı bulamadıkları zaman askerlerinin moralini yüksek tutmanın en iyi yolunu bildiği kesindi. Ölümüne dövüşler haftada bir düzenleniyordu. Diğer günlerse ölümcül olmayan kapışmalarla, savaşçıların aşağılık Han’ın önünde dövüşme hakkı kazandıkları özensiz bir turnuvayla doluydu. Dietrich, saygıdeğer Kalkan-Biraderleri arenada dövüşmeye hazır adam temin edebildikleri müddetçe bu <i>sirkin</i> çok uzun bir süre devam edebileceği fikrindeydi.</p>

  <p>Hem de ordunun kış bastırmadan önce yola çıkma hevesinin geçebileceği kadar uzun bir süre.</p>

  <p>Bu pek de ahım şahım bir gecikme değilse bile hiç yoktan iyiydi. Moğolların Hıristiyanlık Âlemi’nin daha da içlerine girmediği her mevsim, Dietrich’in Roma’daki efendilerinin bir barış antlaşması yapmak için daha fazla zaman kazanmaları demekti. Öyle bir antlaşma geçerliliğini uzun süre koruyamazdı. Tıpkı Akdeniz’in doğusundaki Araplar gibi Moğollar da birer kâfirdi ve Roma onlara güven olmayacağının bilincindeydi. Fakat bir barış antlaşması dikkatlerini başka bir yere çevirmelerini sağlayabilirdi...</p>

  <p>Kalabalık ayaklanarak arenadaki gösteri karşısında çığlık çığlığa uludu. Beyaz bıyıklı, korkutucu bir maske takan ve cafcaflı bir kostüm giyen Moğol dövüşçüsü silahını kaybetmişti; Kalkan-Biraderleri’nin şövalyesi adamın <i>gaive</i>’ini ele geçirmişti, ama onu doğru düzgün kullanmayı bilmediği açıktı. Moğol dövüşçüsü -Dietrich seyircilerin tezahüratlarını doğru anlayabildiyse <i>Zug</i> adında biri- en azından biraz önceki domuz bıçağını daha uzun bir şeyle değiştirmişti. Kısa kılıcını şövalyeye atması en iyi tabiriyle etkisiz bir hareketti, çünkü öyle bir silahın şövalyenin zırhını delme konusunda hiç şansı yoktu. Yine de bu ona şövalyenin kılıcını kapmak için fırsat vermişti. Tabii silahı etkili biçimde kullanıp kullanamayacağı apayrı bir meseleydi; Dietrich adamın büyük savaş kılıçları konusunda tecrübeli olduğundan kuşkuluydu.</p>

  <p>Bazı şövalyeler o tür silahları tercih etse de Dietrich’e göre fazla büyük ve de hantaldı. Diğer bir deyişle zırh giymeyi ve çatışmanın orta yerine dalmayı seven birine göre bir silahtı. Dietrich, tecrübelerine dayanarak düşmana o kadar yaklaşmanın taktiksel bir hata olduğunu ve öyle hataların daima pahalıya patladığını düşünüyordu.</p>

  <p>Dietrich, Sajö Nehri’ndeki muharebeden sağ çıkanların Moğol generali Subutay hakkında verdikleri raporları dinlemişti. Subutay, kılıç ve mızrak menzilinin dışında kalan, son derece süratli ve hareketli atlı okçular kullanıyordu. Siz onlara yaklaşana kadar bu askerler bir sadak dolusu oku saflarınızın arasına boşaltabilirdi.</p>

  <p>Pahalıya patlayan hatalar.</p>

  <p>Burchard, yani iki yakın korumasından biri, Dietrich’i dürterek dikkatini kalabalıktaki bir hareketlenmeye çekti. Dietrich daldığı düşüncelerden çıktı ve Livonyalı yoldaşının gözüne takılan şeye baktı.</p>

  <p>“Bir holigan,” diye işaret etti Burchard. “Arenaya bir şey attı.” Dietrich’in yakın korumalığına getirilmeden önce yıllarca izcilik yapan uzun boylu Alman’ın ne kadar keskin gözlere sahip olduğu Livonya Kılıç Kardeşliği içinde iyi bilinirdi.</p>

  <p>Dietrich gözlerini kısarak kumların üzerinde yuvarlanan minik nesneye baktı, sonra da onun ne olduğunu anlamaya çalışmaktan vazgeçti. Zaten tribünlerdeki tepki çok daha ilginçti.</p>

  <p>Bir çavdar tarlasında esen rüzgâr misali kalabalıkta büyük bir kıpırdanma yaşandı. Başlar Han’ı ve maiyetini barındıran dev çadıra doğru çevrilirken vücutlar dalga dalga yükselip alçaldı. Çadırın gölgelerinin arasından bir tür sinyalin verilmesiyle birlikte hareket yön değiştirerek kalabalığı ikiye ayırdı. Seyirciler, az önceki adam ansızın alevlere boğulmuşçasına ondan alelacele uzaklaştı. Kıyafetlerine bakılırsa bir Süryani olan adam büyük bir dehşete kapıldı ve gözlerden sakınmak istercesine giderek genişleyen halkanın kenarına doğru kaçtı. Fakat yarım düzine el uzanarak onu sertçe geriye itti. Adam tribünün zemininde kaymaya başladı ve açılan boşluğun ortasından geçerken ansızın vücuduna saplanan üç okla sarsılarak durdu.</p>

  <p>Dietrich ok kuyruklarının çok farklı açıları gösterdiğini fark etti. Alışkanlık icabı keskin nişancıların yerlerini tespit etmek için arenaya bakındı. İkisini çabucak gördü; arenanın çevresindeki sabit platformlara konuşlanmışlardı. Üçüncüsünü, Han’ın çadırının hemen altında duran bir Moğol’u Burchard gösterdi. Bir dördüncüsü de karşı tarafta beklemesine rağmen ok atmamıştı.</p>

  <p>Süryani haykırarak kıvranırken kalabalık onunla arasındaki mesafeyi korudu. Sonra iri kıyım iki Moğol seyircileri iterek dairenin içine girdi. İçlerinde biri ölmekte olan adam susana kadar yuvarlak başlı bir topuzla ona vurdu, ardından ikisi birlikte cesedi kabaca sürükleyerek götürdü.</p>

  <p>“Pahalıya patlayan bir hata,” diye mırıldandı Dietrich. Burchard bir kaşını kaldırdıysa da Dietrich elini sallayarak Kılıç Biraderi’nin dile getirilmemiş sorusunu geçiştirdi.</p>

  <p>Moraller bozulmaya başlıyordu. Kalabalık giderek huzursuzlanıyordu. Han can sıkıntısı belirtileri gösteriyordu. Bu durum turnuvanın devamı için iyiye işaret değildi. Dietrich kumların üstündeki iki adamın davranışını bakışlarıyla değiştirmek istercesine onları dik dik süzdü. <i>Bu silah takas etme</i> ve <i>sarhoş köylüler gibi itişip kakışma oyunu Han’ın ilgisini uzun süre çekmeyecek.</i></p>

  <p>Kalkan-Biraderleri’nin arenada sergilenenden daha usta olmaları gerekirdi. Dietrich onları savaşırken görmeyeli uzun yıllar geçmişti ama bir zamanlar sahip oldukları kusursuz dövüş becerilerinden bu denli uzaklaştıklarına inanmak zordu. Tarikat, her ne kadar mevcut görevlerinin çoğundan el çekmiş olsa da hâlâ kendisine ait birkaç kaleye sahipti ve Dietrich muharebede büyük kayıplar verdiklerine dair bir söylenti duymamıştı; Mohi’de bile.</p>

  <p>Bu müsabakayı canlı tutmak hayati öneme haizdi ve Dietrich adamlarını turnuvaya sokarak kendi tarikatının güvenliğini tehlikeye atamazdı. Turnuva sona erer ermez Moğol ordusu dikkatini Avrupa’ya çevirecekti; Livonya Kılıç Biraderleri’nin zorlu dövüşçüler olarak nam salmaları Dietrich’in tarikatına ve Roma’daki efendilerine pek bir fayda sağlamazdı. Moğollar başkalarının tehdidi altındaymış gibi hissetmeliydiler, ama <i>Ordo Militum Vindicis Intactae</i>’den geriye sadece ihtiyarlar ve çocuklar kalmışsa aşağılık Han’ın dikkatini Kalkan-Biraderleri’ne odaklamak çok zor olacaktı.</p>

  <div>
    <br />
  </div>

  <div style="text-align: center;"><img alt="" src="../Images/main-35.jpg" /></div>

  <p>Zug’un <i>glaive</i>’ini elinden aldıktan sonra Haakon’un ilk dürtüsü Taran’ın “Korkmuş Küçük Çocuk Pozu” diye tarif ettiği duruşa geçmek, yani yalımın ucunu dümdüz ileri uzatmak oldu. O anda aklının çalışabilen kısmı bunun muhtemelen öcüyü uzak tutmaya yönelik bir girişim olduğunun farkındaydı; korkmuş tüm çocukların da anlayabileceği gibi. Fakat Zug yerdeki uzun kılıcı aldıktan ve böylece tam bir silah takası gerçekleştikten sonra arenada bir şamata koptu. O esnadaki duraklama sırasında delikanlının aklı başına gelmeye başladı.</p>

  <p>Haakon ne zaman silahını birkaç saniye boyunca dümdüz uzatsa kendisini içgüdüsel olarak huzursuz hissederdi. Karşısındaki tecrübeli dövüşçü durduk yere ileri atılacak ve kendini silahın ucuna şişleyecek miydi? Bu pek mümkün değildi. Üstelik Haakon elindeki yalımın uzun ve savurmalı hamleler için üretildiğini anlayacak kadar çok şey görmüştü ve bulunduğu pozisyonda öyle bir şey yapamazdı.</p>

  <p>Bu yüzden sağ kolunu indirerek <i>glaive</i>’in ucunu yerin bir karış yukarısına kadar alçalttı. Artık onu sağa veya sola hareket ettirerek bir darbeyi bloke edebilir ya da herhangi bir yükseklikten gelebilecek bir saplama hamlesini savuşturabilirdi. Ayrıca sırığı sağa-sola savurarak düşmanının şiddetli bir saldırısını durdurabilir, elleriyle bir itme-çekme hareketi yaparak kesici kenarı aniden yukarı kaldırabilir ve Zug’un anatomisinin hangi kısmı kolaydaysa orayı doğrayabilirdi. Şu an için en bariz hedef adamın sağ bacağıydı. Diğerinin biraz önünde duran o bacak pek de korunaklı sayılmazdı.</p>

  <p>Karşılıklı bakıştıkları sırada arenaya bir nesne düştü ve çınlayarak Zug’un miğferinden sekti. Her ne kadar bir yaralanmaya sebebiyet vermese de dövüşçüler bir anlığına şaşırdı.</p>

  <p>Haakon inisiyatif kullanmanın önemi hakkında durmaksızın eğitilmişti. Feronantus’a göre kader, elini çabuk tutacak kadar cesurca davranan kimselere lütufta bulunurdu.Taran’ın sesi o ânın gizemini bir anda dağıttı: <i>Bırak da rakibin sana tepki versin, kahrolasıca!</i></p>

  <p>Haakon öne çıkıp alçaktan gelen bir kesme hareketi yaptı (yalımın başlangıç konumu düşünülürse bu bariz bir vuruştu), sonra da geri çekildi ve <i>glaive'i</i> bir ucundan tutup döndürdü. Yalım delikanlının başının üstünde tam bir tur attıktan sonra nihayet yukarıdan aşağıya bir darbe indirdi.</p>

  <p>Uzun kılıcı önünde tutan Zug’un duruşu Haakon’unkinden çok da farklı değildi. Fakat bu duruş yalnızca ele ve önkola yapılan ani saldırılardan korunmaya yarardı. İşte adamın sarhoş olduğunun ve doğru düzgün düşünemediğinin bir kanıtı daha. Haakon’un yegâne fırsatı Zug’un ağır reflekslerinden faydalanmaktan geçiyordu.</p>

  <p>Zug delikanlının yanıltmacasına kanmayarak kılıcını hızla kaldırdı ve kabza muhafazasıyla <i>glaive</i>’i yakaladı. Çelik bir çubuktan daha fazlası olmayan muhafaza Haakon’un darbesini engelledi, ama vuruşunun şiddeti Zug’un kollarını çökertti ve <i>glaive'ın</i> yalımı Zug’un miğferinin yanından sekti.</p>

  <p>Haakon ilk saldırısının asla başarılı olmayacağını bekleyecek şekilde eğitilmişti. O nedenle silahının durdurulmasından istifade ederek onu geri çekip tekrar savurdu ve sol alttan hücuma geçti. Bu kez yanıltmaca falan yoktu. Zug’un sağ bacağını nişan alan sert bir darbeydi.</p>

  <p>Zug çok daha küçük bir hareketle kılıcının ucunu aşağıya indirmeyi ve saldırının önünü kesmeyi becerdi. Önceki gibi şimdi de <i>glaive</i>’in ivmesine karşı koyma şansı yoktu ama bu sefer altındaki zeminden destek alabilirdi. Yalımları birbirine çarptığında büyük kılıcın ucu kumlara gömülerek orada durdu kaldı. Tıpkı <i>glaive</i> gibi.</p>

  <p>Fakat <i>glaive</i>’in ucu artık dosdoğru Zug’un baldırına çevriliydi. Haakon silahı ileri itti. Öyle bir hamleyi sezinleyen Zug dizini esneterek yalımın bacaklarının arasından geçmesini sağladı. Haakon’un yapabildiği en iyi şey silahının sapını sertçe sağa iterek kılıcın yere saplı yalımından aşırmak ve Zug’un bacağını bükerek onu yere yıkmaktı.</p>

  <p>Ki kalabalığın tepkisine bakılırsa bu şimdiye kadar o arenada yaşanmış en heyecan verici olaydı.</p>

  <div style="text-align: center;"><img alt="" src="../Images/main-36.jpg" /></div>

  <p>Bir çift sarhoş Slav, Dietrich’in önünde hoplayıp zıplıyordu ve kapıldıkları coşku yüzünden elden ele geçirdikleri mayalanmış kısrak sütüyle dolu tulumla pek de iyi başa çıkamıyorlardı. Kımızı üçüncü kez omuzlarının üzerinden arkaya sıçratıp Dietrich’in <i>gambeson</i>’unu ıslattıklarında <i>Heermeister</i> el değiştiren tulumu alıkoydu ve adamlardan biri içkisinin nereye gittiğini görmeye çalıştığında da elinin tersiyle suratına bir tokat indirdi.</p>

  <p>Burchard, şaşkınlıkla yüzünü buruşturan ikinci Slav’ın böbreğine okkalı bir yumruk atarak adamın boğuk bir çığlık atmasına neden oldu, sonra da onu aşağıdaki seyircilerin arasına sertçe itti. İkiye ayrılan kalabalık, atılan bir taşı yutan göl misali, yalpalayan ve inleyen sarhoşu yutuverdi.</p>

  <p>İlk adam -kırılmış ve kanayan burnunu tutarak- aşağıdaki insan duvarına aptal aptal baktı ve az önce neler olduğunu anlamaya çalıştı. Dietrich elini tekrar kaldırdıysa da diğer yakın koruması Sigeberht onu durdurdu.</p>

  <p>“Lordum,” dedi uzun boylu Frenk. “Sadece üç kişiyiz.”</p>

  <p>Dietrich homurdanarak korumasının sözlerini kabullendi ve <i>kımız</i> tulumunu Burchard’ın zorla uzaklaştırdığı adamın peşinden kalabalığın içine attı. Ağzı burnu kan içinde kalan adam kaçarak oradan uzaklaştı, arkadaşına yardım etmekten çok içkisini geri almak için.</p>

  <p><i>Sadece üç kişiyiz.</i> Dietrich’in kampta yirmi bir adamı daha vardı. Tepeden tırnağa silahlı Livonya Kılıç Biraderleri. Legnica harabelerinin etrafındaki kırsal kesime yayılmış Moğolların sayısıysa binden fazlaydı ve arenanın yanında bitiveren çadır kentin nüfusunu ancak Tanrı bilirdi. Bunların çoğu ilk çatışma belirtisinde kaçıp giderdi ama geride kalanlardan kaçı Dietrich’in tarafına geçip bir işe yarardı?</p>

  <p>Üstelik buradaki güruh Mohi Muharebesi’ni kazandıktan sonra yavaş yavaş Macaristan’a yayılan ana Moğol ordusuyla kıyaslanamazdı bile.</p>

  <p><i>Onları nasıl durduracağım?</i></p>

  <p>Kardinaller için Tanrı’ya güvenmesini söylemek kolaydı. Onlar Roma’da güvendeydiler. Burada, avazı çıktığı kadar bağıran bir kana susamış vahşiler sürüsünün arasındaysa Dietrich inanç ile eylem arasında geniş bir boşlukla karşılaşmıştı. İçini dökmek ve yardım dilemek amacıyla sık sık Tanrı’ya dua etmesine rağmen adamlarının silahlarına ve yeteneklerine bel bağlamayı yeğlerdi.</p>

  <p>Fakat sayıları bu görev için çok azdı. Dietrich’in bir orduya ihtiyacı vardı.</p>

  <p>Arenadaki rakiplerin şaklabanlıklarıyla seyircileri heyecana boğmaları iyiydi hoştu ama Dietrich bunun uzun sürmeyeceğinin farkındaydı. En tecrübeli saray soytarısı bile eninde sonunda sıkıntısı giderek artan bir kalabalığı eğlendiremez hâle gelirdi.</p>

  <p>Dietrich iki yanında duran ellerini sıkıp gevşeterek içten içe bilenirken Kalkan-Biraderleri şövalyesinin <i>glaive</i>’le Moğol şampiyonunu kızıl kumlara mıhlamaya çalışmasını seyretti.</p>
</body>
</html>
