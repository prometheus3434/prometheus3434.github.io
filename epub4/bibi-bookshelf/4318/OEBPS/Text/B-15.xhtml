<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_6">15. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>BİR GECE TAKİBİ</b></p>

  <p class="p1">Atının ritmik hareketleri ve Orhun Nehri’nin uzaktan gelen sesiyle içi geçen Ganşuk uyudu uyuyacaktı. Beliyle sol omzu hâlâ ağrıyordu. Duvardan atladığında ve düşüşünü yavaşlatmak için bir ger’den faydalandığında beli iyice zarar görmüştü. Çadır, vücudunun ağırlığı altında çökerek ağır bir yara almasını engellemişse de etrafındaki her şey yıkılırken delikanlı ger’in içindeki sert bir nesnenin üstüne düşmüştü.</p>

  <p>O atlayış son birkaç saatte yaptığı ahmakça eylemler dizisinin sonuncusu olmuştu. Ganşuk suikastçının izini sürerken bu listeyi gözden geçirmek için bol bol zaman bulmuştu.</p>

  <p>Suikastçı tıpkı Ganşuk’un tahmin ettiği gibi batı kapısını kullanarak Karakurum’dan kaçmış, fakat bunu çok daha az kullanılan bir yöntemle yapmıştı; pazaryerinin kapısından geçmeyip duvarın üstünden atlayarak. Bir kütük ve taş yığını -sonradan kullanılmak üzere başka bir yere taşınmayı bekleyen inşaat malzemeleri- hem suikastçıya hem de Ganşuk’a dış duvarı aşmalarını sağlayacak bir kestirme temin etmişti. Suikastçı, delikanlıdan çok daha ustaca bir şekilde kütük yığınının üstünden duvardaki mazgallı siperlere sıçramış, yukarı tırmanmış ve duvarın diğer tarafından aşağı atlamıştı. Ganşuk ise -mancınıktan fırlamış bir kaya parçası misali mazgallara çarptıktan sonra- duvara güç bela çıkabilmiş ve suikastçının düşüşünü yavaşlatmak için bir ger kullandığını görmüştü.</p>

  <p>Ortada seçip beğenecek çok sayıda <i>ger</i> mevcuttu; Kağan ne zaman kentte kalsa Karakurum’un nüfusu da duvarların kapsayabileceğinden çok daha büyük bir yoğunluğa ulaşırdı. Pek çok kabile çadırlarını duvarların hemen dışında kurarak orada küçük köyler oluştururdu. Ganşuk’u duraklatan asıl <i>şey yükseklikti.</i></p>

  <p>Ganşuk suikastçının bir ger’in üstüne inmesiyle -ve onu çökertmesiyle- çıkan gürültünün kabile üyelerini uyandırmasını kuşbakışı bir açıdan seyretmişti. Kasları duvardan atlamayı reddetmiş, beyni ona suikastçıyı takip etmenin delilik olacağını ve kovalamacanın burada sona ermesi gerektiğini söylemişti.</p>

  <p>Fakat Ganşuk vücudunu atlamaya zorlamıştı ve düşerken kapıldığı his o kadar heyecan vericiydi ki belindeki ağrıyı saatlerce hissetmemişti, tâ ki takibin verdiği hazzın yerini gece vakti iz sürmenin o sonu gelmez angaryası alana dek. Sonra da vücudu onu yorgunluktan yığılıp kalmakla tehdit etmeye başlamıştı.</p>

  <p>Karakurum’un etrafındaki düz arazi çoğunlukla makilerle ve çayırlarla kaplıydı; batıda uzanan Orhun Nehri geniş bir kurdeleyi andırıyor ve vadiyi ikiye bölüyordu. Kağan yaz ile kış ikametgâhları arasında geçiş yaparken genellikle birkaç hafta boyunca Karakurum’da kalırdı ve bu zaman zarfında şehrin nüfusu yüz katına çıkardı. Düzinelerce küçük kabile, kente hac seferleri düzenleyerek Kağan’a hürmetlerini sunardı; her türlü egzotik malla tepeleme dolu olan upuzun kervanlar ticaret bölgelerine akardı; insanın doğru dürüst sayamayacağı kadar çok dini mezhebi temsil eden rahipler, ruhani eğilimlerinin fiziksel tezahürlerine uygun olarak kâh görkemli kâh mütevazı mabetler kurardı; prensler, nedimler ve sürgüne gönderilmiş soylular Kağan’ın gözüne girmek için birbirleriyle yarışırdı. Hepsi de Karakurum’a toynaklı hayvanlar üzerinde -atlarla, eşeklerle ve öküzlerle- gelir ve şehrin etrafındaki topraklar defalarca kez ayaklar altında çiğnenirdi.</p>

  <p>Fakat birkaç gün önce yağan bir yağmur havadaki tozu yatıştırıp toprağı yumuşatmıştı. Böylece Ganşuk birkaç toynak izi -şehirden uzaklaşan keskin çukurlar- bulabilmişti. Nehir doğal bir engeldi; suikastçı tam olarak nereden geçmesi gerektiğini bilmedikçe geceleyin onu aşmaya kalkışmazdı ve Ganşuk adamın bu konuda bilgi sahibi olduğundan kuşkuluydu. İzler suikastçının niyetini ele veriyordu: Nehri solunda, kenti arkanda tut. Yedi Tanrı <a href="../Text/DiPNOTLAR.xhtml#a37" id="k37"><sup>[37]</sup></a> dümdüz ileride, gece göğünün alçaktaki bir yerinde asılı duruyordu. <i>Basit bir güzergâh.</i> Ganşuk bütün gece adamın izini sürebilirdi.</p>

  <p>Çalıntı atını Yedi Tanrı’nın en parlağına doğrultup kendi temposunu belirlemesi için hayvana izin verdi. Arazi dümdüz olmasına rağmen atı zorlamanın hiç gereği yoktu. Bir çukura basıp sakatlanabilirdi, ayrıca yorgun bir bineğin Ganşuk’a hiçbir faydası dokunmazdı. Suikastçıya yetiştiği zaman dinç bir at son kovalamacada büyük bir fark yaratabilirdi.</p>

  <p>Bineği sormadan alıp gittiği için geri döndüğünde hesap vermesi gerekecekti. Durup da atı ödünç almak için pazarlık edecek kadar vakti olmamıştı. Zaten gerçek bir bozkır savaşçısı koşa koşa yanına gelen bir yabancıya atını asla <i>ödünç</i> vermezdi. Bazı kabilelerde at hırsızlığının cezası ölümdü. Suikastçıyı yakalamanın hafifletici bir sebep olacağını ve Kağan’ın kendisini affedeceğini ummaktan başka bir çaresi yoktu.</p>

  <p>Atın yürüyüş tarzının değişmesiyle birlikte genç adam biraz daha dik oturdu ve o karanlıkta bir şeyler görmeye çalışarak ileriye baktı. Hava bulutsuzdu ve ay gökyüzündeki yerini koruyordu, fakat etrafındaki düzlükte belirgin bir şey seçemiyordu. Nehrin seslenişini duymazdan gelmeye çalıştı, sonra burnuna bir koku çarptı ve atını neyin tedirgin ettiğini anladı.</p>

  <p>Yerdeki iri suretin bir at ile binicisi değil de sadece bir at olduğundan emin oluncaya kadar bacaklarını sıkarak bineğini ilerlemeye zorladı, sonra da atının ölü hayvandan uzaklaşmasına izin verdi. Yerdeki kan hâlâ ıslak ve tazeydi. Ganşuk bineğinin başını sola çevrili tutarak leşin etrafında geniş bir tur attı ve suikastçının sakatlanmış hayvanı öldürdükten sonra ne tarafa kaçtığını kestirmeye çalıştı. .</p>

  <p>Suikastçı atını çok hızlı sürmüştü ve at bir çukura girerek bacağını kırmıştı. Suikastçı da hayvanın çığlıkları yüzünden yeri belli olmasın diye onu çabucak öldürmüştü. Fakat Ganşuk adamı yakından takip ettiği için kan kokusu onu ele vermeye yetmişti.</p>

  <p>Ganşuk atını çevirirken uzakta kurtlar uludu. Suikastçının ne tarafa gittiğine dair açık bir bulgu olmadığından delikanlı kuzeye doğru devam etti. Arkasındaki Karakurum’un uzaklarda kalan ışıklarını hâlâ seçebiliyordu. Yedi Tanrı, ölü at ve de kent... Bu kolayca takip edilebilecek bir çizgiydi ve suikastçının yön değiştirdiğini düşünmek yersizdi.</p>

  <p>Ganşuk atını sürerken öne eğilerek etrafındaki dünyaya kulak kabarttı. Binlerce yıldız yukarıdan ona bakıyor, sessiz bir izleyici kalabalığı geniş bir düzlükteki minicik şekillerin hareketini izliyordu. Ganşuk’un içi bir anlığına dünyanın ve gökyüzünün sınırsızlığına yönelik bir bilinçle dolarken ensesindeki tüyler diken diken oldu. <i>İmparatorluk ne kadar büyük olursa</i> olsun, diye aklından geçirdi, <i>ötesinde daima daha büyük bir dünya bulunacak.</i> Normalde böyle bir düşünce ona huzur verirdi. Ovalarda yalnız kalmayı, kendini tabiatın haşmetiyle çevrelemeyi çok severdi. Fakat bu gece karşı karşıya olduğu enginlik huzurunu kaçırıyordu. Karanlıkta göremediği, duyamadığı veya hissedemediği şeyler; asla bütünüyle anlayamayacağı bir dünyanın hayaletleri vardı. Ögeday Han -ve ondan sonra gelecek diğerleri- dünyanın dört bir tarafına yayılacaktı, fakat dünya da onların etrafına yayılacak ve hepsini değiştirecekti.</p>

  <p>Ganşuk omzunun üzerinden geriye, Karakurum olan belli belirsiz ışık kubbesine, uçsuz bucaksız bir boşluktaki minicik bir parıltıya baktı. Genç adam at sırtında bozkırlardan çıkarak dünyayı fetheden başka imparatorlukların öykülerini duymuştu ve onların başına ne geldiğini ister istemez merak ediyordu. Işıkları söndüğünde ve karanlık tekrar üstlerine hücum ettiğinde ne olmuştu? Ganşuk o imparatorlukların yıkık kalelerinin yıpranmış temellerini görmüştü. Bin yıl içinde Karakurum da aynı kaderi paylaşır mıydı? <i>Eğer Kağan öldüyse,</i> diye düşündü, <i>o ışığa ne olacak?</i> Kendisi gecenin içinde yolculuk ederken ova Karakurum’u şimdiden kemirmeye başlamış mıydı? Kurtlar birbirlerine şimdiden sesleniyor muydu? <i>Taze et var kardeşlerim. Hepimize yetecek kadar taze et.</i></p>

  <p>Hafifçe ürperen delikanlı beynini istila eden karanlığı kovmaya çalıştı. <i>Hangisi daha iyi?</i> diye sordu beyni, yolundan şaşmayarak. <i>Karanlığı dağıtan parlak bir ışık olmak, dolayısıyla da her tür leş yiyiciyi ve</i> avcıyı <i>üstüne çekmek mi, yoksa oradaki at gibi kayıp ve unutulmuş bir hâlde can verip kemiklerin toprakla kaplanana kadar rüzgârlar tarafından kemirilmek mi?</i></p>

  <p>Sağında bir şey fırladı; hızla koşturan ayaklar... <i>İki bacak,</i> diye bir anda aklından geçiren Ganşuk atını sese doğru çevirdi ve mahmuzlayarak dörtnala kaldırdı. Öne eğilerek başını atınkiyle neredeyse aynı seviyede tuttu ve tüm duyularıyla koşucunun yerini tespit etmek için uğraştı.</p>

  <p>Suikastçıyı bulmuştu.</p>

  <p>O karanlıkta gözüne koşan bir suret takıldı. Suikastçı beklediğinden hem daha iri hem de daha ufaktı. İriydi çünkü artık çok daha yakındaydı; ama aynı zamanda Ganşuk’un tahmin ettiğinden daha küçüktü. Delikanlı atının kaburgalarından bir kez daha tekmeleyince hayvan ileri fırladı. Hâlâ siyahlara bürünmüş olan suikastçı yaklaşan bir meşaleden kaçan bir gölge misali bulunduğu yerde döndü ve Ganşuk’un atı yanından geçerken ona sertçe çarparak yere devrilmesine neden oldu.</p>

  <p>Ganşuk dizginlere asılarak atını durdurmaya çalıştı. Hayvan bu baskıya karşı koymaya başlayınca da bir bacağını atın sırtından aşırıp yere atladı ve sert zemine yumuşak bir iniş yaptı. Ayağa kalkmakta olan suikastçı kılıcını çekmeye çalıştı, ama Ganşuk adamın üzerine atılarak rakibine sertçe çarptı. Sonra elini suikastçınınkinin üstüne koydu ve yarıya kadar çekilmiş kılıç için boğuşurlarken birlikte yere düştüler. Bir diz darbesi delikanlının apış arasını sıyırıp geçti ve sol kolu debelenen siluetin altında kaldı. Bunun üzerine Ganşuk da başını öne savurarak alnının tepesiyle suikastçıya kafa attı.</p>

  <p>Suikastçı bir anda gevşedi. Ganşuk kolunu kurtarıp kendini diğer adamdan ayırdı. O sırada sağ başparmağı keskin bir şeye değerek kesildi. Delikanlı elini hızla geri çekti, sonra tekrar indirdi. Parmakları suikastçının silahının kabzasını buldu. Kıç üstü geri geri giderken kılıcı da çekerek yanında götürdü. Yalım kından çıkarken onun metal ağzına sürtünerek kulak tırmalayıcı bir ses çıkardı. Fakat sonunda serbest kaldı ve Ganşuk silahın kontrolünü ele geçirmiş oldu.</p>

  <p>Suikastçı ellerini kanlı yüzünden indirdiğinde kendini kılıcının sivri ucuna bakarken buldu.</p>

  <p>“Kıpırdama.” Ganşuk hırıltılı soluklar alıp verdiğini saklamaya çalıştı. Kılıç sıkıca kapattığı parmaklarının arasında titredi.</p>

  <p>Bir teslimiyet hareketiyle ellerini kaldıran suikastçı donup kaldı. O da derin nefesler alıyor, göğsü en az Ganşuk’unki kadar hızlı inip kalkıyordu. Ganşuk ansızın suikastçının niçin beklediğinden daha ufak tefek olduğunu ve onu nasıl bu kadar kolay alt edebildiğini anlayarak şok geçirdi. Kılıcın ucuyla suikastçının yüzünün büyük bölümünü örten fuları işaret etti. “Çıkar şunu,” diye homurdandı.</p>

  <p>Suikastçı çok yavaş hareketlerle isteneni yerine getirdi ve sıkıca sarılı fuların açılmasıyla birlikte uzun saçları aşağı dökülüverdi.</p>

  <p>Kadın Ganşuk’a Lian’ı hatırlattı; üstelik sadece aynı çekik suratı ve uzun siyah saçları paylaştığı için değil. Kadının gözlerinde bir kıvılcım, uysallaştırılmaya yönelik bir itiraz mevcuttu. Lian ile suikastçı arasındaki benzerliklerin ailevi değil de sadece irsi olduğunu bilmesine rağmen Ganşuk ani bir panik ve haz dalgasına kapılarak hem karnında hem de kasıklarında bir kasılma hissetti.</p>

  <p>“Seni kim gönderdi?” diye bilmek istedi.</p>

  <p>Kadın sırıtarak beyaz fakat kanlı dişlerle dolu ağzını gösterdi. Ganşuk’un anlamadığı bir lehçede bir şeyler söyledi ve delikanlı tepki vermeyince de ona tükürdü.</p>

  <p>Ganşuk kılıçla kadının yanağına bir tokat atıp ona içinde bulunduğu durumu hatırlattı. “Moğolca bilir misin?” diye sordu hırıldayarak. “Bilmiyorsan işime yaramazsın. Kendi atını öldürdüğün gibi ben de seni öldürürüm. Seni kurtlara bırakırım.” Yalımın sivri ucunu kadının boğazına dayadı. “Kağan’ı öldürmen için seni kim yolladı?”</p>

  <p>Kadın ona uzunca bir süre bakarak tehdidini gerçekleştirmesi için delikanlıya meydan okundu. Ganşuk kıpırdanmayınca veya başını çevirmeyince de sertçe yutkunup konuştu. Dil üzerindeki hâkimiyeti kısıtlı, aksanıysa bozuktu. Sözcükleri telaffuz ederken onları daha önce bir veya iki kereden fazla kullanmamış gibi fazlaca vurguluyordu. “Hatalar yaptın. Ben bir katil değil. Kağanın yaşıyor.”</p>

  <p>“Sana inanmıyorum.”</p>

  <p>Kadın dudaklarını küstahça büzüştürdüyse de delikanlıyı ikna etmeye çalışmadı. Sanki Ganşuk’un ne düşündüğünün hiçbir önemi yoktu. Nasılsa gerçek her halükarda aynı kalacaktı.</p>

  <p>Ganşuk ağırlığını bir ayağından ötekine verdi ve kılıcın ucunu kadının göğüs kemiğine indirdi; ona bir budala olmadığını göstermeye yetecek kadar. Kadına inandığı yoktu; en azından tamamen. Fakat pek çok ayrıntı dikkatini çekmek için bağırıp çağırmaya başlıyordu. Eğer kadın bir suikastçıysa nasıl bir silah kullanmayı seçmişti? Seçiminin bu süvari kılıcı olamayacağı belliydi, çünkü fazlasıyla belirgin ve işlevseldi. Ayrıca etkili bir biçimde kullanılabilmesi için kadının gözüktüğünden daha iri yarı ve güçlü kuvvetli olması gerekirdi. Peki ya zehir? Kadın zehirli silahını yolda üzerinden atmış mıydı? Sade ve siyah kıyafetinde görünür bir cep yahut kese yoktu.</p>

  <p>“Dön,” dedi Ganşuk. Kadın kıpırdamadığında da açıklama yaptı. “Üstünü aramak istiyorum. Bir bıçak falan olmalı...”</p>

  <p>Kadın başını iki yana salladı, ama bu inkâr Ganşuk’a tesir etmeyince isteği yerine getirdi. Ellerini havada tutarak kalçalarından destek aldı ve dönerek delikanlıya doğru yuvarlanmaya başladı. Bu esnada da Ganşuk’u kılıcını geri çekmeye ya da kendisini kesmeye zorluyordu. Daha açık konuşmadığı için sessizce kendisine küfür eden delikanlı, pozisyonunu korumak için yarım adım geri çekildi. Hareket ederken de dizleri üstünde kalmamak amacıyla ağırlığını ayak parmaklarına verdi. Tutsağının ne yapacağını tahmin ediyor ve ona göre davranıyordu.</p>

  <p>Suikastçı ellerini yere koyar koymaz fırlayıp kaçmaya çalıştı. Yan koşup yarı sürünerek Ganşuk’tan biraz uzaklaştı ve ayağa kalkacak gibi oldu. Ganşuk ona bir kez daha çarparak kadını yere devirdi. Delikanlının tüm ağırlığını üzerinde hisseden kadının nefesi kesildi ve Ganşuk kılıcın kabzasıyla beline vurana dek bir süre çırpındı. O andan sonra kadın başını yana çevirmiş ve yanağını toprağa dayamış bir hâlde kıpırtısız kalarak delikanlıya kötü kötü baktı.</p>

  <p>Ganşuk ellerini sertçe onun vücudunda gezdirerek giysilerini yokladı. İnce yapısı ve köşeli bedeniyle kadından ziyade bir kuşa benziyordu. Yine de Ganşuk bıçak olabilecek kadar sert hiçbir şey hissetmedi. Aynı şekilde kese olabilecek kadar yumuşak bir şey de yoktu. Ganşuk suikastçıyı sırtüstü çevirerek önünü de aramak niyetiyle ceketini kavradı, fakat eli sert bir şeye denk gelince durdu. Kadını ters çevirmeksizin ceketini çıkarmaya çalışınca kadın buna tepki verip altında şiddetle debelendi. Ganşuk dirseğiyle kadının omuriliğine sertçe vurdu ve kılıcın keskin ucunu başının yanına dayadı.</p>

  <p>“Kıpırdamadan yat,” diye tısladı, kadın sakinleştikten sonra.</p>

  <p>Elini içine sokabilmek için cekete asılmayı sürdürdü ama açısı çok tersti. Ceketi açmak için uğraşırken kulağına toynak sesleri geldi.</p>

  <p>Arkasına bir göz attığında ova boyunca yükselip alçalarak hareket eden dört ışık gördü: bir arama ekibinin ellerindeki meşaleler. Tutsağı yeniden kıpırdanmaya başlayınca kadının üzerine eğilerek ona tekrar tısladı. Ganşuk kadının gevşediğini hissetti ve atlılar tarafından fark edilmemeyi umarak açık arazide mümkün olduğunca düz bir biçimde yattılar; Ganşuk ganimetinden ayrılmaya hazır olmadığı, kadınsa daha fazla gardiyanın kaçma şansını azaltacağını bildiği için.</p>

  <p>Meşalelerle beraber hızla at süren beş kişi vardı ve görünüşe bakılırsa tüm dikkatlerini önlerine vermişlerdi. İkilinin sağından geçip gittiler. Ganşuk tam keşfedilmedikleri için kendi kendini tebrik edecekken binicilerden biri ansızın atını dizginleyip diğerlerine bağırdı. Adamın sesini duyunca Ganşuk’un kalbi duracak gibi oldu.</p>

  <p><i>Munokhoy.</i></p>
</body>
</html>
