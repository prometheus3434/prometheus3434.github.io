<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>28. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>KİEV'DE TATSIZ BİR BULUŞMA</b></p>

  <p class="p1">Tepenin eteklerinden geçerlerken rüzgârı suratlarında hissettiler. Dokunuşu hafif ve ferahlatıcı olmasına rağmen soluğu hastalıklı bir koku taşıyordu. Cnân ilk başta bunun kokuşmuş bataklıklarda sıkça rastlanan türden bir çürüme olduğunu sandı; fakat nehir bozulma aşamasındaki şeylerin birikmeyeceği kadar hızlı akıyordu. Genç kadın diğerlerine bir göz attığında adamların da kokudan rahatsızlık duyduklarını, fakat kendisinin aksine ona daha aşina olduklarını gördü.</p>

  <p>“Ceset kokusu,” diye açıkladı Yasper. Adam küçük bir şişe bulana kadar çok sayıdaki çantasını karıştırdı. Sonra şişenin tıpasını dikkatle çıkardı, içindeki yoğun sıvıdan iki parmağına azıcık damlattı ve parmaklarını burun deliklerine dayadı. Ağzını kapalı tutarak derin bir nefes aldı ve burnunun yanları çöktü. “Ah,” diye iç geçirdi. Parmaklarını indirirken artık havayı dolduran pis kokuyu dert etmiyormuş gibi bir hâli vardı. Simyacı sırıtarak şişeyi Cnân’a uzattı.</p>

  <p>Sanki adam frengi hastalığı kapıp ateşlenmiş gibi Cnân ona uzun uzun baktı. Yasper şişeyi hafifçe sallayınca da teklifini nihayet kabul etti. Biraz çekinerek parmaklarına minicik bir damla damlattı ve sıvıyı ihtiyatla kokladı. Nane kokusu son derece baskındı ve genç kadın başını şaşkınlıkla geri çekiverdi. “Bu da ne?” diye sordu.</p>

  <p>“Bir nane yağı özü,” deyip gülümsedi Yasper. “Kendi tarifim.” İç kaldırıcı kokuyu burun deliklerine doğru yönlendirmek istercesine elini yüzünün önünde salladı.</p>

  <p>Cnân başka bir parmağına da bir damla koydu ve adamın yöntemini biraz sarsakça taklit ederek yağı burnuna çekti. Nefesini içine çekerken ve nane buharı minicik buz saçakları gibi başına saplanırken gözleri sulandı. Fakat kendince bir hoşluğu olduğunu ve bu hissi çürüyen et kokusuna yeğlediğini itiraf etmeliydi.</p>

  <p>Onun yüz ifadesine gülen Raedwulf uzun kollarından birini uzattı ve şişeyi kadının parmakları arasından kaptı. Yasper’ın aksine yağ damlalarını baş ile işaret parmağı arasındaki perdeye döktü ve elini yüzüne bastırarak burun deliklerini bütünüyle örttü.</p>

  <p>Şişeyi devralan Feronantus işini bitirdikten sonra onu Istvan’a teklif etti. Ters ters bakan Macar sakalına nane bulaşması fikri düşünülemeyecek kadar tatsızmışçasına bıyığını sıvazlamakla meşgul oldu. Finn şişeyi şöyle bir koklamakla yetinip omuz silkti ve onu Yasper’a geri verdi. Sanki tüm bu velvelenin sebebinden ve de koku alma kabiliyetlerini niçin kısıtladıklarından emin değildi.</p>

  <p>Nane yağından dolayı biraz başı dönen Cnân dikkatini tepe ile nehir arasına sığınmış küçük gecekondu mahallesine verdi. Su kıyısına birkaç tahta iskele serpilmişti ve kayıklar her türlü yönteme başvurularak onlara bağlanmıştı. Belirgin bir yerleşim düzeni taşımayan eğreti kulübe ve tezgâhlar, iki tahta parçasının bir duvarı andıracak biçimde birbirine yaslanabileceği her yere gelişigüzel bir şekilde kurulmuş gibiydi. Nehir kenarındaki küçük köy öyle rastgele ve tasasız görünüyordu ki sanki oranın sakinleri ihtiyaç duydukları şeyleri kalıcılık veya yağmacılara karşı konmaklık gözetmeksizin etraflarında ne bulabilmişlerse onlarla yapmışlardı. Cnân bölge yerlilerinin atlattıkları olaydan sonra bunun beklenmedik bir tutum olmadığını düşündü. Moğollar onlara şimdiye kadar yapmadıkları ne yapabilirlerdi ki? Bu insanları öldürmek bile bir lütuf sayılabilirdi.</p>

  <p>Öyle bir niyeti olmamasına rağmen anıların ümitsizliğine kapılan Cnân’ın zihni çok uzun zaman önce her şeyini kaybettiği o yanan köyün kokuları ve sesleriyle doldu. Kısmen sersemlemiş bir hâlde eyerinde sallandı ve biri onu kolundan tutmasaydı atından düşecekti. Genç kadın gözlerini açıp başını çevirdiğinde Yasper’ın endişeli yüz ifadesini görüp irkildi.</p>

  <p>Onun tepkisini yanlış anlayan Yasper kadını bıraktı. “Ağzından nefes al,” dedi nazikçe. “Koku ilk başta çok ağır gelebilir. Baş dönmesi geçene kadar yavaş yavaş soluk al, tabii burnundan değil.” Sonra da sözlerini uygulamalı olarak gösterdi.</p>

  <p>“Ben iyiyim,” dedi Cnân, niyetlendiğinden daha sert bir dille. “Üzgünüm Yasper,” diye devam etti sonra da. “Sadece yardım etmeye çalışıyordun, ama sana kabalık ettim.”</p>

  <p>“Önemi yok,” deyip sırıttı adam. “Bunlar kaba zamanlar ve tek kabalık öyle olduğunu anlamamak.”</p>

  <p>“Kabalık demişken...” diye sözlerini kesen Rasdwulf dikkatlerini onlara yaklaşmakta olan pespaye bir köylü üçlüsüne çekti. Adamların giyinik olduklarını söylemek kara kuru bedenlerini kısmen örtebilen paçavralara, sicimlere ve kürk parçalarına <i>giysi</i> demek olurdu. Kamburlarını çıkararak ayaklarını yerde sürüyorlar, kirli ellerini yakarırcasına havada tutuyorlardı. Diğer ikisi tarafından sözcüleri olmaya zorlanan en öndeki onlara Rutenya dilinde bir şeyler geveledi.</p>

  <p>“Cnân,” diye seslendi Feronantus. “Sözlerinden bir şey anlıyor musun?”</p>

  <p>Genç kadın atının üçlüye yaklaşmasına izin verdi ve başını yana eğip adamın laflarından anlam çıkarmaya çalıştı. Yabancının konuşma biçiminde Cnân’ın tanıdığı sözleri biraz daha kolayca ayırt etmesini sağlayan tekrarcı bir ahenk vardı. “Aynı şeyi yineleyip duruyor,” diye bildirdi. “Sanırım <i>hediyelerle</i> ilgili bir şey. Hayır, <i>haraç.”</i> Tatarca birkaç kelime sarf ederek adamın sözünü kesti.</p>

  <p>Diğer adamlardan biri çığlık attı ve dizleri üstüne çöküp toprağa kapandı. Sözcünün ağzı bir karış açık kalmasına rağmen titreyen dudaklarından başka bir laf çıkmadı.</p>

  <p>“Bak sen,” diye görüş bildirdi Yasper, genç kadın ile Feronantus’un yanına gelirken. “Ne kadar da kudretli bir şey zikrettin. Belki onu bize de öğretirsin..</p>

  <p>“Adama sadece ne dediğimi anlayıp anlamadığını sordum,” diye ifade etti Cnân.</p>

  <p>“Tabii bunu Moğolca konuşarak yaptın,” diye tahminde bulundu Feronantus. Genç kadın kafa salladığında da gözlerini kısıp gecekondu mahallesini süzerek kulübelerin ve yığıntıların arasında bir hareket olup olmadığına baktı. “Bizden ödleri kopuyor,” dedi. “Yine de Moğol olmadığımız her hâlimizden belli...”</p>

  <p>Sağlarındaki Istvan gürültülü bir homurtu çıkardı ve üç yabancının dikkati ona çevrildi. Macar’ın çatık kaşlı siması daha fazla korku yaratmaktan başka bir işe yaramıyordu ve diz çöken adam kendini yere daha da çok yapıştırdı.</p>

  <p>“Finn,” diye seslendi Feronantus, bakışlarını gecekondu mahallesinden ayırmadan. “Yalnız değiliz, öyle değil mi?”</p>

  <p>“Değiliz,” cevabını verdi avcı.</p>

  <p>Cnân etrafa bakınarak Finn’i aradı. Adam biraz ötede çömelerek üzerinde bulundukları yoldaki bazı izleri inceliyordu.</p>

  <p>“Atlar,” dedi avcı, toprağı işaret ederek. “Bizimkiler gibi nallı. Buradan geçeli bir gün bile olmamış.”</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>“Kızıl haç ve kılıç. Livonyalıların dağıldığını sanıyordum...” tepkisini verdi Roger, ölü şövalyenin amblemini tanıyınca.</p>

  <p>“Cehennem bile onları zaptedememiştir,” diye fikir yürüttü Raphael.</p>

  <p>“Veya onlara katlanamamıştır,” diye dalga geçti Roger.</p>

  <p>“Rus’ta kalmalarının sebebi her neyse,” dedi Illarion, “en azından birinin hak ettiği sona kavuşması memnuniyet verici.”</p>

  <p>“Tabii bu durum akla şu soruyu getiriyor: Başkaları da var mı?” dedi Raphael. “Çünkü bu ceset nispeten taze ve Kalkan-Bakireleri -tabii o kadınların kim olduklarına yönelik tahminim doğruysa-daha fazlasını da bekliyor gibi.”</p>

  <p>Bu mühim bir soruydu ve sembolü gördüklerinden beri ilk kez dört adamın gözlerini kızıl haç ile kılıçtan ayırmalarına sebep oldu. İçgüdülerine uyarak, yüzleri dışa dönük şekilde gevşek bir çember oluşturdular; ardından takip edildiklerine dair bir işaret olup olmadığını görebilmek için etraflarındaki harabeleri ve aşağıdaki engebeli bayırı taradılar. O sırada da elleri kılıç kabzalarına ve balta saplarına kaydı. Fakat uygunsuz bir şey göremediler.</p>

  <p>“Raphael Birader yakınlarda başka Livonyalılar olup olmadığını kısa zamanda öğrenmemiz gerektiğini söylerken haklı,” dedi Percival. “Fakat aramızda sadece dört çift göz var. O gözlerse yeni, yabancı bir arazideki yanık ağaçlara ve moloz yığınlarına bakıyor. Arkamızdaysa buraya alışkın olan çok daha fazla sayıda göz var ve onlar kenti daha iyi bir konumdan gözetliyorlar. O nedenle aradığımız cevabı bulmamızın en kısa yolu kapılara yaklaşmak, derdimizi anlatmak ve Kalkan-Bakireleri’nden bildiklerini bizimle paylaşmalarını istemek.”</p>

  <p>“Sana iyi şanslar,” diye mırıldandı Roger.</p>

  <p>“Yalnız gideceğim,” dedi Percival. Bu bir öneri değil, bir ültimatomdu. Şövalyenin yüzüne yine o ışık vurur gibiydi. Raphael bunun durmasını diledi; çok rahatsız edici bir şeydi. Belki de gördüğü şey şövalyenin zaten solgun olan tenindeki kanın çekilmesinden kaynaklanıyordu.</p>

  <p>Percival kılıcını kınıyla beraber çıkarıp Roger’a verdi, sonra da dönüp keşişhanenin duvarlarının en yükseğinden geçmelerini engelleyen kapılara doğru yürümeye başladı.</p>

  <p>Yukarıdaki surlarda bulunan Kalkan-Bakireleri buna farklı tepkiler verdiler. Neredeyse hepsi yerel dilde konuştuğu için Raphael söylenenleri anlayamıyordu; fakat sadece yarısı alaycıyken geri kalanlar öfkeden kudurmuşa benziyordu. Percival kapıyla arasındaki son yüz adımı kat ederken etraftaki moloz yığınları bir sabanın dağıttığı karınca yuvaları misali ansızın canlandı. Sıradan insanlar -çoğu perişan hâlde, silahsız, giyinikten ziyade gri battaniye ve paçavralara uydurma kundaklar misali sarılı kimseler- evvelden yaktıkları ateşleri terk ederek keşişhane yolu boyunca kurdukları eğreti barınaklardan fırlayıp kaçıyorlardı. Percival başını sağa sola çevirerek bu durumu merakla gözlemlerken Raphael dostunun duruşuna bakarak sığınmacıların ona yönelik bariz korkusuna biraz gücendiğini sezinledi.</p>

  <p>“Percival’den mi korkuyorlar?” diye sordu Roger. “Yoksa onun başına geleceklerden mi?”</p>

  <p>“Her ikisi de böyle insanları ondan uzaklaştırmaya yeter,” dedi Illarion.</p>

  <p>Percival kendini kapının önündeki açık bir alanda durarak daha önceden ona Latince hitap etmiş kadına dosdoğru bakarken buldu; kadın da kapının üstündeki bir mazgaldan ona bakıyordu. Percival belki de migfersiz bir kadınla miğferli bir hâlde konuşmanın centilmence bir davranış olmadığını hissettiğinden kollarını kaldırıp kendi miğferini de başından çıkardı. Sonra eğilip onu ayaklarının dibine bıraktı, doğrulup çenesini kaldırdı ve saçlarını yüzünün önünden çekip muhatabıyla yüzleşti.</p>

  <p>Bayanların hepsi de kısa bir süreliğine suspus oldu.</p>

  <p>“Piç kurusu!” diye mırıldandı Roger.</p>

  <p>Kalkan-Bakireleri’nin yeniden çıkmaya başlayan sesleri önceki kadar yüksek olmayıp farklı bir tondaydı: Bazıları daha öfkeliyken diğerleri şövalyeyle şaka yollu flört ediyor, hatta belki de birkaçı flörtünü içtenlikle gerçekleştiriyordu.</p>

  <p>Liderleri küçümseyici bir ifadeyle sırıtarak başını hafifçe iki yana salladı. “Hangi yaklaşımınızın daha aşağılayıcı olduğundan emin değilim,” dedi kadın. “İlk gelişinizde çekilmez bir küstahlıkla dolup taşıyordunuz. ‘Aferin, kızlar. Burayı bizim adımıza çekip çevirdiğiniz için sağ olun. Şimdi kapılarınızı açın da bu yeri doğru düzgün bir kale hâline getirebilelim. Kışlalarınızı ve yatak odalarınızı boşaltın, yastıklarımızı kabartın, bir şeyler pişirin ve zırhlarımızı cilalayın ki daha önemli görevlerle ilgilenelim.’ Elçilerinizi kovduktan ve kaçınılmaz olarak arkasından gerçekleşen gizli saldırıyı geri püskürttükten sonra sizi son kez gördüğümüzü sanıyorduk. Ama şimdi geri geldiniz. Peki son hileniz ne? Kapının anahtarını ellerinde tutan budala kızları baştan çıkaracak yakışıklı bir yüz. Söyle bana, arkanda pusuya yatan adamlar da göze senin kadar hoş mu gözüküyor?”</p>

  <p>“Ona karar vermek size ve diğer Kalkan-Bakireleri’ne kalmış leydim,” karşılığını verdi Percival.</p>

  <p>“Bana Kardeş Vera olarak hitap edebilirsin,” dedi kadın. “Ben bir leydi değilim ve olsaydım da senin leydin olmazdım.”</p>

  <p>“Pekâla, Kardeş Vera. Ben Percival Birader.”</p>

  <p>“Bizim biraderimiz falan değilsin! Bu kadar yaklaşmana katlanmamızın tek sebebi senin ve diğer Livonyalıların şehrimizde istenmediğimizi bir kez daha söylemekti,” dedi Vera. “Dostların güzelliklerine dair bir fikir edinebileceğimiz kadar yaklaşırlarsa onlar da tıpkı yolda gördüğünüz adam gibi suratlarına birer ok yiyecekler.”</p>

  <p>“Öyleyse kendinize mukayyet olup sizinle konuşmama ve elem fakat makul hatanızı düzeltmeme izin verdiğiniz iyi olmuş,” diyen Percival cüppesini başının üstünden çekip çıkardı ve ardından zırhını söktü, ki bu hiç kolay olmadı, zira zırhı ona yukarıdan nişan alan kadınlardan bazıları kadar ağırdı. Bu davranışı Kalkan-Bakireleri’nden birkaç müstehcen yorumun daha gelmesine sebep olduysa da onları duymazlıktan geldi. Zırhını yere bıraktıktan sonra <i>gambeson</i>’unun düğmelerini açtı ve o kalın, dolgulu giysiyi de çıkardı. En alttaki keten gömlek buruşuk ve ter lekeleriyle bezeli olmasına rağmen başlarından geçenler düşünüldüğünde şaşırtıcı ölçüde temizdi.</p>

  <p>“Suratın bizi ikna etmediyse,” dedi yukarıdaki bayan, “emin ol ki vücudun da...”</p>

  <p>Kadın bir anda sustu. Sonraki birkaç saniye boyunca diğerlerinin ıslıklamaları da kesildi. Çünkü Percival sol eliyle vücudunun öteki tarafına uzanıp gömleğinin sağ kol ağzını tutmuş ve onu sıyırarak kolunu dirseğine kadar açığa çıkarmıştı. Şövalye aynı hareketin devamı olarak sağ kolunu hem yukarıya hem de ileriye uzatıp avucunu gökyüzüne doğru çevirdi ve böylece önkolunun adalelerini Kalkan-Bakireleri’ne göstermiş oldu.</p>

  <p>Geride duran Raphael şövalyenin onlara ne gösterdiğini göremiyordu; fakat öyle bir şeye ihtiyacı yoktu, zira aynı mühür kendi derisine de kazınmıştı.</p>

  <p>Kalkan-Bakireleri’nin dikkatini çeken ve onları susturan Percival sol elini indirdi. Surlardaki kadınların bakışları bu hareketi dikkatle takip etti. Sol el gevşek bir yumruk hâlinde kapandı. Percival yumruğu onlara doğru uzattı, sonra parmaklarını açarken aynı anda elini de döndürüp avucunu meydana çıkardı.</p>

  <p>Yaptığının dikkat çekici bir tarafı yoktu. Ama kadınlar için dikkat çekici olan şey de buydu. Percival bir müddet öyle kalarak hepsinin işaretli kolunu ve işaretsiz avucunu incelemesine müsaade etti. Bir rüzgârın engin bir ot denizini dalgalandırması gibi yukarıdaki duvarda bulunan kadınlara bir değişim yayıldı. Vera hiçbir emir vermedi. Fakat kirişler gevşetilirken yaylar gıcırdadı. Oklar sadaklarına, kılıçlar kınlarına geri döndü.</p>

  <p>“Percival Birader,” dedi Vera, ansızın boğuklaşan bir sesle, “sana haksızlık ettik. Sen ve diğer <i>Skjaldbceöurlar</i> kalemize hoş geldiniz.”</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Erzak sorup soruşturma planlarını unutan grup seyrek bir dizilişe geçti: Istvan ile Finn (tekrar ata binmiş olarak) önde, Eleâzar arkada, Feronantus ile Cnân ve Yasper ile Rtedwulf da ikişerli gruplar hâlinde. Cnân daha önceden böyle ortalık yerde ata binerken kendini çıplak ve açıkta hissederdi, özellikle de bir tür miğfer ve zırh kuşanmamışsa (ki ikisini de kullandığı hiç olmamıştı). Fakat şimdi <i>Ordo Militum Vindicis Irıtactae</i>’nin hazır ve tetikte şövalyeleriyle çevriliyken kendini... güvende hissediyordu.</p>

  <p>Bu duygu haftalar önce <i>Kinyen</i> için Kalkan-Biraderleri’nin dernek evine ilk girdiğinde kapıldığı hisse benziyordu. O sırada çok sayıda şövalyeyle ve taş duvarlarla çevrili olduğu için öyle bir şey -yeniyse bile- beklenmedik değildi. Fakat şimdi daha az şövalyenin yanındayken de içini benzer bir hissin doldurması mahcup edici olduğu kadar heyecan vericiydi. Yine de duygularının kaynağına fazla kafa yormamaya çalıştı.</p>

  <p>Nehir boyunca uzanan dar yolda ilerleyerek dolambaçlı su hattını sağ taraflarında tuttular. Sollarında küçük tepenin hafif yokuşu yükselirken yol ileride nehirden ayrılıyor ve alçalarak yokuşun tabanını kucaklıyordu.</p>

  <p>Cnân ölü et kokusunun güçlendiğini fark etti. Ya da Yasper’ın nane yağının etkisi geçmeye başlıyordu.</p>

  <p>Artık tepenin arka tarafını görebiliyorlardı. Daha ufak olan tepenin doruğunda yontulmuş kütüklerden yapılmış basit bir duvar tarafından gizlenen harap hâldeki bir dizi basık bina vardı. Dar bir patika -arabalar şöyle dursun, bir ata bile ancak yetecek genişlikteydi- yamaçtan aşağı sarp ve dolambaçlı bir iniş yapıyor, sonunda da biraz önlerindeki daha büyük yolla birleşiyordu.</p>

  <p>Dikkatlerini çeken şey tepeden yukarı bir el arabası çeken iki adam ve onları takip eden silahlı bir birlik oldu.</p>

  <p>Birliktekiler zincir-başlıklarından <a href="../Text/DiPNOTLAR.xhtml#a49" id="k49"><sup>[49]</sup></a> pantolonlarına kadar zırhlı olup beyaz renkli, uzun cüppeler giyiyorlardı. Her biri bir kalkanın yanı sıra çeşitli kılıçlar, baltalar ve topuzlar taşıyordu. Kalkanlardan birçoğuna ucu aşağı bakan bir kılıcın üstündeki kızıl bir haç amblemi boyanmıştı. <i>Şövalyeler,</i> diye düşündü Cnân, adamların donanım ve duruş bakımından o anki refakatçilerine benzediklerini fark ederek. Fakat aradaki benzerlikler orada son buluyordu, zira haşin bakışlı yabancıların sert ve acımasız yüz ifadeleri genç kadına onların daha farklı bir zihniyete sahip olduklarını söylüyordu. Cnân birlikteki kelleleri saydı. Adamlar sayıca kendi grubunun üç katına yakındı.</p>

  <p>Onlarla kıyaslandığında el arabasını çeken iki adama insan demek zordu. Her ikisi de kir pas içindeydi ve cılız bedenlerinden yırtık pırtık birer cüppe sarkıyordu. O cüppelerden çıkıntı yapan kafalardaki karmakarışık saç ve sakallar öylesine toz toprak içindeydi ki suratlarını ayırt etmek neredeyse imkânsızdı. Zaten külüstür el arabası da bir çift tahtaya çakılan bir kalastan ve yanlara tutturulan kaba tekerleklerden ibaretti. Arabayla taşınan şey ilk bakışta kirli bir post yığınıymış gibi gözüküyordu; fakat gözüne solgun bir hareket ilişen Cnân onun arabayı çeken ikiliye benzeyen başka bir insan olduğunu anladı.</p>

  <p>Birisi Kalkan-Biraderleri’ni fark etti ve şövalye grubundan bağrışlar yükseldi.</p>

  <p>Şövalye birliği durdu ve bir blok hâlinde Cnân ile Kalkan-Biraderleri’ne doğru döndü. Paçavralar içindeki iki adam arabayı daha hızlı çekmeye başladı. Tepenin zirvesindeki tahta duvarın arkasından bir çığlık koptu. Kurbanına doğru dalışa geçen avcı bir kuşun haykırışından ziyade panik dolu bir uyarıya benziyordu.</p>

  <p>Şövalyelerden biri birliğindeki diğer adamlardan bir kelle boyu daha uzundu ve adam yamaçtan aşağıya doğru inerken diğerleri onun önünde su gibi ikiye ayrıldılar. Adam kıtasının kuyruğuna varmak üzereyken kılıcını çekti ve telaşsız adımlarla gruba doğru yürüdü. Adamları ise kendi üstüne katlanan bir solucan gibi onun arkasından tekrar düzene girip peşine takıldılar.</p>

  <p>“Durun,” dedi Feronantus usulca, diğer Kalkan-Biraderlerine. “Bırakalım da niyetini açıkça belli etsin.”</p>

  <p>Cnân’ın kulağına gerilen bir kirişin sesi çalındı ve omzunun üzerinden bir göz attığında Raedwulfun yayını gerdiğini gördü. Adam o duruşu bir süre koruması gerekebileceği ihtimalinden endişelenire benzemiyordu. Arkasındaki Eleâzar da atının dizginlerini eyerinin yekesine doluyordu. Cnân şövalyenin devasa kılıcını kullanabilmek için iki eline birden ihtiyaç duyacağını ve bunu yaparken de atını ancak bacaklarıyla kontrol edebileceğini anladı. Tabii iş o raddeye varırsa...</p>

  <p>Ansızın bedenini bir ürperti saran genç kadın titredi ve yaklaşan bir dövüş karşısında hepsinin bu hisse kapılıp kapılmadığını merak etti. Kusmak istiyordu.</p>

  <p>Uzun boylu şövalye onlardan birkaç at boyu uzakta durdu. Koyu sarı, kıvırcık saç tutamları zincir-başlığının kenarlarından dışarı taşıyor ve sakalı kızıla çalıyordu. Bir kahkaha attığı zaman Cnân sağlam ve beyaz dişler görür gibi oldu. “Feronantus!” diye seslendi şövalye. “Kayandan çok uzaktasın ihtiyar.”</p>

  <p>Adamın konuşurkenki samimiyeti grubun diğer üyelerini serseme çevirirken Feronantus bu alaycı hitap karşısında istifini bozmadı. Hatta Cnân’a her zamankinden daha durgunmuş gibi geldi.</p>

  <p>“Sen de alçakça dağılmış bir tarikatın renklerini taşıyorsun Kristaps,” karşılığını verdi Feronantus.</p>

  <p>Kristaps yere tükürdü. “Schaulen. İhanete uğradık.”</p>

  <p>“Uğradığınız tek ihanet efendinizin sizi o tuzağa sokmasıydı.”</p>

  <p><i>“Heermeister</i> Volquin büyük bir liderdi Feronantus ve senden çok daha iyi bir adam—”</p>

  <p>“Artık öldüğüne göre liderliğinin hiç kimseye faydası yok,” dedi Feronantus kederle. “Bu ne idüğü belirsiz ayaktakımına bakıp ne düşünmeliyim? Sizden geriye bir tek bu zavallı firariler çetesi mi kaldı, yoksa aklı bir karış havada budalaları <i>gerçek</i> şövalyeler gibi giydirmeni gerektirecek bir üçkâğıt peşinde misin?”</p>

  <p>Kristaps’ın arkasındaki birkaç şövalye kılıcını çekti ve ileri geri ayak sürüyerek Kalkan-Biraderleri’ne saldırma emrini hevesle bekledi. Istvan’ın atı kişneyip kıpırdanmaya başlayarak Macar’ın huzursuzluğunu aynen yansıttı. Cnân biraz arkasında bulunan Raedwulf’un yay kirişinin hafifçe gıcırdadığını işitti.</p>

  <p>“Ben de aynı şeyi senin için merak ediyordum Feronantus,” cevabını verdi Kristaps, iki grup arasındaki gerginlikten etkilenmeyerek. “Yolunu mu kaybettin?” Elini kaldırdı. “Petraathen şu tarafta kalıyordu, değil mi?” Doğru yönü zerre kadar umursamazmışçasına rastgele işaret etti. “Ama tabii oraya vardığında onu yerinde bulamayabilirsin.” Dişlerini gösterdi. “Sen o kayada <i>saklanırken</i> çok zaman geçti ihtiyar. Dünya senin şu Kalkan-Biraderleri’ni geride bıraktı.”</p>

  <p>Feronantus neşesiz bir tebessümle karşılık verdi. “Artık tek yaptığınız bu mu? Aç köpekler gibi evinizden çok uzaklarda gezinip savaş meydanlarında kalan artıkları mı eşeliyorsunuz?”</p>

  <p>Kristaps’ın adamlarından biri ileri çıktı; fakat uzun boylu şövalye elini onun omzuna koyarak adamı durdurdu. “Bizler Tanrı’nın kutsal bir görevdeki hizmetkârlarıyız,” dedi.</p>

  <p>“‘Kutsal görev’ ha?” diye çıkıştı Yasper, diline hâkim olamayarak. “Bu perişan şehrin masum insanlarını korkutmayı böyle mi adlandırıyorsunuz?”</p>

  <p>Böylece Cnân, Feronantus ve diğerlerinin çoktan fark ettikleri bir gerçeği yeni anladı: Gecekondu mahallesinin sakinleri onları bu adamlarla karıştırmışlardı ve mütemadi bir şiddet tehdidini önlemek için onlara haraç vermeye çalışmışlardı.</p>

  <p>“Tanrı’nın önünde hiç kimse masum değildir. Sadece günahkârlar ve haklılar vardır,” diye karşılık verdi Kristaps soğuk bir sükunetle, güneşin doğuşu ve batışı kadar bariz bir şeyi açıklarcasına.</p>

  <p>Feronantus elini kaldırarak Yasper’dan gelebilecek herhangi bir sözü engelledi. “Kendine hâkim ol,” dedi usulca. Yaşlı adam Kristaps ile diğer şövalyeleri süzerken Cnân adamın bakışlarının cüppelerin üzerindeki armalarda nasıl oyalandığını fark etti. Bu <i>ona bir anlam ifade ediyor,</i> diye düşündü. Herhalde amblem Kalkan-Biraderleri’nin kırmızı gülü gibi basit bir tanımlama işaretinden fazlasıydı. Burada Feronantus’un kafasını kurcalayan başka bir şey vardı.</p>

  <p>“Korkaklık sana yakışıyor. Her zamanki gibi.” Kristaps’ın bakışları grubun üzerinde gezindi ve sıra Cnân’a geldiğinde tebessümü biraz genişledi. Cnân kendini ürpermekten güçlükle alıkoydu; bir erkek ona böyle bakmayalı epey olmuştu.</p>

  <p>Istvan’ın tam o anda kıvrık kılıcını çekip atını öne çıkarması genç kadını şaşırttı. Cnân adamın Kristaps’tan gelen bakışa böyle karşılık vermesine inanmakta zorlandı, ne de olsa bu Percival’den bekleyeceği türde bir davranıştı. Macar’ın böyle aniden harekete geçmesi onu ürküttüğü kadar kafasını da karıştırmıştı.</p>

  <p>Istvan atının dizginlerini sıkıca tutarak hayvanın iki grup arasındaki açık alanı katetmesine izin vermedi. Fakat duruşunun saldırganlığı açıkça belliydi. Bineğinin hareketliliğine karşın kendisi taştan oyulmuş bir heykel gibiydi, bakışları düşmanına kilitli, kılıç kabzasını tutan elinin parmak eklemleri bembeyaz kesilmiş bir heykel.</p>

  <p>Kristaps atlının ciddi bir tehditten çok keyif verici bir oyalanma olduğunu düşünürcesine istifini bozmadan bekledi.</p>

  <p>“Istvan,” dedi Feronantus, “şimdi sırası değil.”</p>

  <p>Dişlerini gösteren Istvan’ın gırtlağından yabani bir hırıltı yükseldi.</p>

  <p>“Efendini duydun köpek,” diye tısladı Kristaps. “Sana durmanı emrediyor.”</p>

  <p>Istvan’ın gözleri yuvalarından uğradı ve Cnân uzun boylu şövalyenin fazla ileri gittiğinden korktu. Macar’ın tepesi çok çabuk atıyor, hiddetinin getirdiği teselliden fazlasıyla hoşlanıyordu. Genç kadının zihni, çiftlikte Moğollarla savaşırlarken Istvan’ın üstüne çöreklenen hazzın görüntüleriyle doldu.</p>

  <p>Cnân olabilecek en kötü şeyden korkarak nefesini tuttu.</p>

  <p>Sayıca düşmanın üçte biri bile değillerdi. O an girecekleri bir çatışma muhakkak sonlarını getirirdi...</p>
</body>
</html>
