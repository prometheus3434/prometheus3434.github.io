<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_11">20. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>BİR DOSTUN ÖLÜMÜ</b></p>

  <p class="p1">Bir haberci adam öldürmez; bir Bağcı can almaz. Fakat Cnân’ın ellerinde ve bıçağında kan vardı.</p>

  <p>“Yardım ister misin?”</p>

  <p>Genç kadın Raphael’in sesini çok uzaklardan geliyormuşçasına duydu ve bir anlığına sorunun kendisine sorulduğunu zannetti; fakat cevap vermek için başını kaldırdığında adamın Percival’le konuştuğunu gördü.</p>

  <p>“Onu bir tayken alıp yetiştirdim,” dedi Percival. Yüzü bir maskeden farksızdı; konuşurken dudakları neredeyse hiç oynamıyordu. “Kendim hâllederim. Sen git diğerlerinin Taran’la ilgilenmelerine yardım et.” Vakur şövalye döndü ve ezilmiş çimenler ile kandan oluşan bir patikayı takip ederek koruluğa yollandı.</p>

  <p>Tarlanın ve ormanın sessizliği Cnân’ın etrafını sardı. Bıçağı toynaklar altında çiğnenmiş çimenlere ve toprağa kan damlatmayı sürdürüyordu. Genç kadın koruluğun kıyısındaki ağaçların tuhaf bir sükunete bürünmüş güzelliğine görmeyen gözlerle baktı. Yasper’ın dağılmak bilmeyen dumanı manzaraya puslu ve ürkütücü bir hava katıyordu. Cnân’ın elindeki hançer sanki tüy kadar hafifti ve bu ona ters geliyordu. Hançerden kurtulmak istiyor, fakat aynı zamanda da onu fırlatıp atmayı göze alamıyordu.</p>

  <p>Taran’ı bir pelerinle sarmışlar ve bir mezarın kazılacağı kampa geri götürmüşlerdi. Yasper o sırada tarlada gezinerek alevleri söndürüyor ve geride kalan dumanlar adamın etrafında dönerek uçuşuyordu. Cnân toprakta yüzükoyun yatan bir Moğol’un üzerinden atladı. Ceset Taran’ınkiyle aynı pozisyondaydı. Genç kadın ürpertisini bastırıp yoluna devam ederken kendini şiddetle kusacakmış gibi hissediyordu.</p>

  <p>Buralara gelerek ve elindeki can alıcı aleti tasarlandığı amaçla kullanarak ne kadar da alçalmıştı. Yalımı bir avuç yaprakla silerken şoku yavaş yavaş atlatıyor, vicdanı da uyurken uyuşmuş bir uzvun tekrar hisse kavuşması gibi karıncalanarak geri gelmeye başlıyordu.</p>

  <p>Tabii böyle bir şey hissetmek istediği yoktu.</p>

  <p>Gruptan uzaklaşıp yalnız kalmayı planlayarak bir adım daha attı. Yürürken arkasından gelen tartışmalar duydu: Roger’ın yükselen sesi, Feronantus’un cevabı. Boş ve uzak sözcükler berbat bir kâbusa karışır gibiydi. Yoksa bu şekilde yaptıklarının kefaretini mi ödüyordu?</p>

  <p>Garip, kederli bir ses ona kadar ulaşarak zihnine sızdı ve genç kadını zaten yürümekte olduğu istikamete çekti. Uzun otlar bacaklarına sürtünüyordu. Cnân kısa bir süre önce Moğolların taarruz ettikleri geniş alanın kıyısında durdu. Amaçsızca yürümediğini, başka birinin ayak izlerini tarla boyunca takip edip koruluğa döndüğünü anlayınca mide bulandırıcı bir sarsıntıyla dikkati yerine geldi.</p>

  <p>Genç kadın atının yanına diz çöken Percival’i kıpırdamadan seyretti. Hayvan, sığınacak bir yer aramasını söyleyen içgüdülerine itaat edip düşe kalka ağaçların kuytuluğuna kadar gitmiş ve oraya yığılmıştı.</p>

  <p>Yükseklerdeki ağaç yapraklarının arasından sızan güneş ışığı huzmeleri şövalyenin vücuduna çarpıyordu. Kaslarını kaplayan zincir zırh temkinli ve nazik bir yumuşaklıkla kıpırdıyor, adamın bir süre önce sergilediği şiddetli hareketlerle tam bir tezat oluşturuyordu. Cnân içine düştüğü depresyondan çıkmasını sağlayan o kısık ve hırıltılı sesi -Percival’in ağır yaralı destriyerinden gelen derin iniltileri- tekrar işitti.</p>

  <p>Şövalyenin soluğu, eğreltiotlarının arasında yatan koca atın kesik kesik nefeslerine karışır gibiydi.</p>

  <p>Percival zırhlı eldivenlerinden birini çıkarıp nasırlı elini hayvanın kalın boynunda gezdirirken Cnân’ın midesi düğümlendi ve boğazında bir yumru oluştu. Böğrüne bir ok saplı olan at daha da yüksek bir sesle inledi ve göğsü körük gibi şişti. Hayvan debelenir, sonra da acı içinde kasılırken Percival birkaç adım geri çekildi.</p>

  <p>Cnân kısa hayatı boyunca pek çok atın ve insanın ölümüne tanık olmuş, gördüğü sahnelerin dehşetini içine atıp yoluna devam etmişti. Zaten ondan beklenen de buydu. Fakat şimdiki durum farklıydı. Burada karşılaştığı manzara onu durdurup hareketsizleştirmiş; kısmen gizlendiği yerde, koruluğun kenarında yetişen eğreltiotlarının arasında kıpırdayamaz veya kıpırdamak istemez olmuştu.</p>

  <p>Percival kendisini kilometrelerce taşıyan hayvanı yatıştırmaya uğraşırken Cnân sanki bu büyük ve soylu adamın elzem bir parçasının da atla beraber ızdırap çekerek öldüğünü seyrediyordu.</p>

  <p>Bu <i>ne biçim bir dünya ki böyle bir adam yaratabiliyor?</i> diye aklından geçirdi. <i>Şiddeti itaatkâr bir köpek misali istediği zaman çağırabilen, sonra da onu bir kılıcı kınına sokarcasına kaldırabilen bir adam.</i></p>

  <p>Şiddet uygulamak Cnân için ne kadar da beklenmedik, ne kadar da ani ve çaresizce olmuştu. Percival de kılıcını her çektiğinde öyle mi hissediyordu? Aynı şoku mu geçiriyordu? Eğer bu sorularının cevabı hayırsa şiddet adındaki köpeğin kuduz bir kurda dönüştüğü, zincirlerine asıldığı ve sahibi istese de istemese de her an dışarı çıkmaya hazır beklediği bir hayatın içine atmak ne kadar da kolay olurdu!</p>

  <p>Fakat Percival o anda dua edercesine bir dizi üstüne çökmüştü ve Cnân ona bakarken adamın sessiz azabının tek sebebinin yaralı destriyer olmadığını görüyordu.</p>

  <p>Genç kadının boğazı sıkıştı. Gözleri yaşardı. Titriyordu. Bu netice, bu dehşet ve şok hem Percival’in hem de diğerlerinin savaşa her çağrıldıklarında katlandıkları bir şeydi.</p>

  <p>Aniden atıyla konuşmaya başlayan Percival’in sesi genç kadının karanlık sefaletini delip geçti. “Senden çok şey istedim, <i>Tonnerre.</i> Kilometreler katettin ve benim çekmem gereken pek çok zorluğa göğüs gerdin. Daima sadık, sabırlı ve iyi huylu davrandın. Makul bir insan senin bana verdiklerinin ufacık bir parçasını bile isteyemez.”</p>

  <p>Hayvanın kuyruğu adama cevap verircesine seğirdi. Cnân atın başının kalktığını gördü ve onun kara gözlerinde kederli bir zekâ pırıltısı seçti. Orada acı da vardı elbette, ama meraklı bir masumiyet kalıntısı daha belirgindi. Atın bakışları genç kadına Feronantus’un sözlerini hatırlattı. Vefakâr binekleri onları yetiştiren, eğiten ve kullanan insanların hatırına yük taşıyor, acı çekiyor ve ölüyordu.</p>

  <p>“Çok yol teptin ve bize en iyi şekilde hizmet ettin,” diyen Percival’in sesi neredeyse duyulmayacak kadar alçaktı. Atının kocaman kafasına yaklaşıp kulaklarından birini nazikçe tuttu ve kendi dudaklarına doğru çevirdi. “Acını gideremeyeceğim gibi tekrar koşmanı da isteyemem. O yüzden daha çok ızdırap çekesin diye seni burada tutmayacağım, <i>Tonnerre</i>.”</p>

  <p>Cnân seyretmeyi sürdürürken şövalye yapmak üzere olduğu şeyi yapmaktansa kendi elini kesip atmayı yeğleyen bir adamın suskunluğuyla hançerini çekti.</p>

  <p>Adamın görüntüsü netliğini kaybetti ve genç kadın yanaklarından aşağı sıcak yaşlar aktığını hissetti.</p>

  <p>Cnân kendi bıçağını çaresizlikten çekmişti. Percival’inkiyse merhamettendi.</p>

  <p>“Gidişin bizden de bir şeyler götürüyor,” dedi Percival, çatlayan bir sesle. Bugün iki yoldaşını birden yitirmişti; biri düşmanın ellerinde can verirken diğerini şimdi bizzat yolcu etmesi gerekiyordu. Cnân bu son ayini de pek çok yıl ve pek çok kilometre boyunca defalarca görmüştü. Bazen hayvanlar o kadar ağır yaralanırlardı ki onları öldürmek, acı çekerek yavaşça can vermeye bırakmaktan çok daha insaflıca olurdu.</p>

  <p>Fakat daha önce hiç böylesiyle karşılaşmamıştı. Bu gerçek Percival’in hançeri tutuş şeklinden ve daimi bir soğukkanlılıkla çıkan sesinin titreyişinden belliydi. Cnân başını çevirip gözlerini sıkıca yumdu. Bunu görmeye dayanamazdı.</p>

  <p>Kontrolsüzce yeri döven toynakların patırtısını şiddetli bir sarsılışın kısa, hışırtılı çırpıntısı izledi ve sonra her şey duruldu.</p>

  <p>Cnân'ın gözlerinin önünden öldürdüğü Moğol’un titreyişleri ve çırpınışları geçti. Genç kadın dişlerini sıktı. Kendini tekrar bakmaya zorladığında Percival’i hareketsiz hayvanın yanı başında dikilirken gördü. Adam yavaşça ona doğru döndü.</p>

  <p>Cnân koruluğun ötesindeki gölgelerin arasında Raphael’i de gördü. Adam kollarını göğsünde kavuşturmuş bir hâlde şövalyeyi izliyordu, yüzüne kadının bazen çok sinir bozucu bulduğu o analitik ifade hâkimdi. Bir hekim nasıl olur da böyle bir sahne karşısında duygulanmazdı?</p>

  <p>Lâkin Percival’in tek gördüğü Cnân’dı. Adam konuşmak amacıyla ağzını açtı. Yanakları gözyaşlarıyla ıslanmıştı. Fakat hiçbir şey söylemedi. Bocaladı. Bedeni yavaşça yana doğru döndü ve gözleri sadece akları kalana kadar yukarı kaydı. Her iki dizi üstüne çöktü ve çenesi göğsüne kadar düştü. Uyur gibi bir hâli vardı, ama bir yandan da gizli bir müziği dinlercesine başını yavaşça iki yana sallıyordu. Sonra uzun zamandır ayrı kaldığı bir dostuyla karşılaşmışçasına hiç beklenmedik bir tebessüm etti. Gözlerini tepedeki dallara ve gökyüzüne kaldırdı, sıcak bir yağmuru yakalamasına her iki kolunu da avuçları yukarı bakacak şekilde uzattı. Cnân şövalyenin kederli bedeninin gevşediğini ve nöbet geçirircesine iki defa üst üste sarsıldığını gördü.</p>

  <p>Adam Latince bir şeyler mırıldanmaya başladı. Cnân söylediklerini duyabilmek için kulak kabarttı. <i>“Ego audio</i> Domine. <i>Atıimus humilis igitur sub ptoenti manu Dei est. Mundus sum ego, et absque delicto immaculatus. Verbum vester in me caro etferrum erit."</i></p>

  <p>Percival’in yüzü parladı, ama sabahın bu vaktinde, koruluğun altında bu mümkün değildi! Dünyevi hiçbir şey görmeyerek etrafına bakınırken küçük bir çocuk misali kocaman gülümsedi. Yüzündeki ışık bütün koruluğu aydınlatır gibiydi.</p>

  <p><i>Gölgesiz bir ışık.</i></p>

  <p>Cnân çığlığını zar zor bastırarak oradan kaçtı. Ayakları onu eğrelti otlarının arasından geçirip geniş tarlaya çıkardı. Merak, suçluluk ve anılar peşini bırakmadı. Yirmi adım sonra durakladı, taş kadar kaskatı omuzlarla öylece dikildi ve sonra -kendine hâkim olamayarak- dönüp arkasına baktı.</p>

  <p>Percival yerinden kıpırdamamıştı. Olayın bir diğer tanığı olan Raphael de bulunduğu yerden ayrılıyordu. Adamın Percival’e doğru yürümediği, aksine ondan <i>uzaklaştığı</i> Cnân’ın gözünden kaçmadı. Güneşten kararmış yüzünde şaşkın bir ifade vardı.</p>

  <p>Genç kadın bir kez daha koşarak bitki duvarındaki fare deliğinden geçti ve arkasındaki geniş alana, biraz mahremiyet bulabileceği çayıra ulaştı. Daha evvelden tırmandığı yanmış ağaç kısa bir mesafedeydi. Cnân oraya kadar koştu, ağacın etrafından dolaşarak hiç kimsenin onu göremeyeceği diğer tarafına geçti ve tir tir titreyerek gövdenin dibindeki birbirine dolanmış köklerin arasına çöktü. Parmaklarını ağacın kadim kabuğuna bastırıp vücudu baştan aşağı sızlayana kadar ağladı. Gözyaşları acıya, ıstıraba ve de Percival’in o ızdırap sırasında ortaya çıkan beklenmedik, olağanüstü güzelliğine aktı.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>Cnân bir süre sonra, göğsü hâlâ sıkışık ve yanakları kurumuş gözyaşlarıyla gerilmiş bir hâlde kampa geri döndü. Kalkan-Biraderleri’ni görmeden önce artık kulağına o kadar da boğuk gelmeyen seslerini duydu, konuşmaları tarlanın iki tarafındaki ağaçların arasında yankılanır gibiydi. Yasper’ın dumanı çoktan dağılmıştı ve hava açıktı. Sessizlik, savaşın ardından yerini öfkeye bırakmıştı. Kalkan-Biraderleri’nin arasında bir münakaşa çıkmıştı ve eski savaş meydanı bunun velvelesiyle çınlıyordu.</p>

  <p>“Roger, dur!” diye yükseldi bir bağırış, tam da kamp alanı genç kadının görüş alanına bütünüyle girdiği sırada. Sesin sahibi olan Raphael, vücudunu Normandiyalı ile Istvan’ın arasına sokmuştu. Normandiyalı o sırada çekili bir nacak ile beylik kılıcını tutmaktaydı.</p>

  <p>“Kenara çekil,” dedi Roger. “Herif tek tek hepimizin ölümüne sebep olacak. O senin korumanı hak etmiyor; hele ki güvenini etsin.”</p>

  <p>“Biz <i>barbar</i> değiliz,” dedi Raphael yılmadan. “Düşmanlarımız burnumuzun dibindeyken aramızdan birini öldürecek hâlimiz yok. Silahlarınızı indirin. Tanrı ve bizler aşkına, biraz makul davranın.”</p>

  <p>“Makul mu?” diye hırıldadı Roger. “Taran <i>öldü</i> ve bu adam” -kılıcıyla Macar’ı işaret etti- “onu öldüren Moğolları buraya kendi elleriyle getirmiş sayılır. Onu ve deliliğini bu grupta tutmak saçmalığın daniskası; yapabileceğimiz en <i>makul</i> şey geri kalanımızı da öldürtmeden önce onu haklamak. Öylesi hem ona hem de bize merhamet göstermek olur!”</p>

  <p>“Yeter,” dedi Feronantus, Taran’ın yattığı yerden kalkarak. Illarion hâlâ cesedin öteki tarafında oturuyordu, ikisi bir süredir alçak sesle kendi aralarında konuşuyorlardı. Cnân yaklaşırken Biraderlerin liderinin yüzünde yas ile azim arası bir ifade olduğunu gördü. Feronantus’un sesinde itiraz kabul etmeyen sakin bir sertlik mevcuttu. “Istvan’ın budalalığı zaten bir cana mal oldu, gelin daha fazlasına da olmasın. Kampı dağıtın ve bulduğumuz yedek binekleri bir araya toplayın, Taran’ın cenazesini münasip biçimde kaldırır kaldırmaz yola çıkacağız.”</p>

  <p>Silahları hazırda bekleyen Roger kıpırdamadı. Eli eğimli kılıcının kabzasında duran Istvan’ın bakışları daha fazla şiddete hazır olduğunu ve hatta bundan zevk alacağını belli eden bir ifadeyle Normandiyalının gözlerine dikiliydi.</p>

  <p>Macar’ın sakalındaki kan ve toz kuruyarak çamurlu bir siyaha dönmüştü. Artık insandan ziyade iblise benziyordu.</p>

  <p>İkilinin arasında kalan Raphael bakışlarını Roger’dan ayırmadı. Diğerleri nefeslerini tutarak beklediler. Hiç kimse biraderlerini misilleme yapmaya itecek bir harekette bulunmak istemiyordu.</p>

  <p>Duruşunu ilk Roger bozdu. “Öyle olsun,” diyen adam hem kılıcını hem de nacağını indirdi. Yarı yarıya eğilip geri çekilirken dikkatini Feronantus’a çevirdi. “Bu artık senin sorumluluğunda Ferhonanths. Eğer bu... bu...” -yine Istvan’dan tarafa bir bakış attı- <i>“kuduz köpek</i> tasmasını koparırsa hem Tanrı hem de Bakire Meryem yardımcımız olsun. O artık benim için bir hiç; ne yoldaş, ne savaşçı. O içine iblis girmiş bir kasap ve onunla işim bitti. Onu bir ağaca bağlayıp Moğollara terk etmeliyiz.”</p>

  <p>Istvan bu bedduaları güveninden bir şey kaybetmeksizin nazik bir baş selamıyla kabul etti. Küstahlığıyla etrafındaki herkese meydan okuyordu, tabii Feronantus hariç.</p>

  <p>İyice tiksinen Roger gerisingeri dönüp sert adımlarla oradan uzaklaştı. Gruptakiler omuzlarını yavaşça gevşetip silkindi, sonra da kampı toparlamaya giriştiler.</p>

  <p>Cnân’ın geldiğini gören tek kişi Istvan’dı, genç kadın onun bakışlarından kaçınmak için omuzlarını kaldırmasına rağmen... Başına iblisler dadanan, silah arkadaşları tarafından lanetlenen Macar hâlâ cüretkâr ve mağrurdu. Cnân ne Feronantus’u ne de niyetini tam olarak anlamıştı.</p>

  <p>Percival geri geldiğinde hep beraber silah arkadaşlarını yabancı bir toprağa vermenin nihayetine koyuldular. İkişer kişi Taran’ın her iki yanına geçip pelerinini kavradı, onu birkaç adım taşıdı ve yeni kazılmış mezara indirdi. Sonra da atılacak toprağa karşı korumak amacıyla naşını bir bezle sardılar.</p>

  <p><i>Oplo</i>’nun silah arkadaşları boyunlarını bükerek, yavaşça ve sessizce mezarın etrafında toplandı. Feronantus kısa bir methiye düzdü. Cnân eski Latince sözcükleri yeterince iyi anlıyordu. Hıristiyanların ölülerini gömme ve kutsama yöntemlerine biraz aşinalığı vardı. Kıyamet Günü gelip çattığında tanrılarının onları tekrar dirilteceği ve cesedi olmayan birinin içine dönebileceği bir şey bulamayacağı inancıyla ölülerini tek parça hâlinde toprağa verdiklerini biliyordu. Artık yakından görmüş olsa da bu Cnân için garip bir uygulamaydı ve Doğu’da tanık olduğu cenazelere hiç benzemiyordu. Yine de ölümün nihailiğini o veya bu şekilde hiçe sayan her yol ona tuhaf ve anlamsız geliyordu doğrusu.</p>

  <p>Feronantus’un konuşması kısa sürse de her kelimesi yoğun bir sevgi ve yitirme duygusu taşıyordu. “Tanrı sana yanında bir yer versin Taran. Çoğumuzun <i>oplo</i>’su ve içimizdekilerin en iyisi. Dünya seni hatırlamayabilir, ama biz asla unutmayacağız.”</p>

  <p>Feronantus bunun ardından Cnân’ın daha önce nadiren ve o da bölük pörçük duyduğu farklı bir dilde konuşmaya başladı. Kayalıkların üstündeki kaleye ismini veren kuzeylilerin lisanını kullanarak alçak fakat güçlü bir sesle ritmik bir ilahi okudu. Cnân ilahinin ne hakkında olduğunu bilmiyordu, lâkin çok geçmeden diğerleri de liderlerine katıldı. Ritimdeki ve gırtlaktan gelen sert sözcüklerdeki bir şey Cnân’a bunun çok ama çok eski, hatta belki Hıristiyanlığın bile öncesine dayanan bir ilahi olduğunu söyledi, sözde hizmet ettikleri Kilise’nin asla tasvip etmeyeceği bir ayin.</p>

  <p>İlahi sona erdiğinde herkesin gözünde yaşlar vardı. Şövalyeler teker teker yere diz çöktü ve her biri mezara bir avuç toprak attı.</p>

  <p>Taran için kullandıkları ismin gerçek anlamı işte o zaman Cnân’ın kafasına dank etti: <i>oplo.</i> Taran onların dostu olmasına dostuydu, ama bazıları için daha da fazlasıydı: öğretmenleriydi, sırdaşlarıydı, sakin ve sabırlı kılavuzlarıydı. Cnân mezarın başında nasıl oyalandıklarına ve verdikleri kaybın üzerlerinde ne kadar büyük bir etki yarattığına bakarak tereddüdün ilk belirtilerini gördü. Aralarındaki en iyi savaşçılardan biri can vermişti. Kendilerine ne kadar güvenirlerse güvensinler hiçbir şey bu yolculukta değilse bile bir diğerinde kendilerinin de aynı kaderle yüzleşeceği gerçeğini değiştiremezdi. Kilometreler boyunca zorluk ve çile çekecekler, sonunda da kavuşacakları tek şey topraktaki eğreti bir çukur olacaktı. Arkalarından yakılacak ağıtlar her geçen gün daha az kişi tarafından seslendirilecekti.</p>

  <p>Genç kadın, Feronantus’un kısa bir süre öncesine kadar Taran’a ait olan savaş yorgunu kılıcı almasını, silahın kınını ölü adamın atından çözüp kendi eyerine bağlamasını ve kabzayı sıkıca tutup gözlerini yumarak bir dua fısıldamasını seyretti.</p>

  <p>O sırada diğerleri mezarı doldurmayı bitirip üstüne taşlardan bir höyük kurdu ve orta yerine değnek olarak kullanılabilecek kadar uzun, tahta bir çubuk diktiler. Topraktan yükselen çubuk şimdiden kadim gözüküyor, şövalyelerin asla eskimeyecek kederini tüm dünyaya ilan ediyordu.</p>

  <p>Cnân kısa bir süre önce Percival’in <i>Tonnerre</i>’ye fısıldadığı sözleri anımsadı. Tüm grup bu yolculuktaki herkesin tıpkı atlar gibi gözden çıkarılabilir olduğunu daha yeni yeni anlıyordu.</p>

  <div style="text-align: center;">
    <img alt="main-16" src="../Images/main-16.jpg" /><br />
  </div>

  <p>“Bir içkiye ihtiyacım var,” dedi Yasper, atını Raphael’inkiyle yan yana getirirken. Birkaç saattir yol tepiyorlar ve Raphael’in tahminince doğudan ziyade güneye gidiyorlardı. Gruptaki herkes kendi düşünceleri arasında kaybolmuştu. Raphael o sırada Cördoba kuşatmasını düşünerek dostları saydığı kimseleri -hem Faslıları hem de Kastilyalıları- yâd ediyordu ve Hollandalının dikkatini dağıtmasından hoşnuttu. Çatışmaların ardından asla gelmemezlik etmeyen karamsar düşünceler o muharebeden sağ çıkanların taşıyacakları daimî bir yaraydı.</p>

  <p>“Bir içki ha?” karşılığını verdi, Yasper’ı kurnazca süzerek. “Sanırım içmek için izin istemekten ziyade sana katılıp katılmayacağımı soruyorsun.”</p>

  <p>Yasper ışıltılı gözlerle kafa salladı. Saçları hâlâ simya bombalarının dumanıyla lekeliydi ve Raphael’in burnuna kimyevi maddelerin o keskin kokusu çarptı. Gülümseyen Hollandalının mesleği, tıka basa dolu eyer torbalarından taşan bol miktardaki kesenin ve kavanozun yanı sıra eğik ve dar ağızlı diğer gizemli kaplara bakılarak anlaşılmıyorsa bile etrafından eksik olmayan koku yeterince bariz bir ipucuydu. “Elbette Raphael. Niyetimi bir çırpıda anlayabileceğin kadar uzun zamandır birlikte seyahat ediyoruz.” Yasper ona yuvarlak bir nesne uzattı.</p>

  <p>Deri bir tulumdu bu. Raphael silah arkadaşının bineğine yüklü tüm teçhizat takımının arasında bunun gibi birkaç tanesinin daha bulunduğunu fark etti. Her biri akıllıca atılmış düğümlerle elindekinin tıpatıp aynısı kayışlara asılıydı. Görünüşe bakılırsa at postundan yapılan tulum dikdörtgen şeklindeydi ve ağız kısmına doğru daralıyordu. Gruptakilerin su tulumlarına çok benziyordu. Raphael onu dudaklarına doğru kaldırdığında içindeki sıvının ağır kokusu burnunu sızlattı.</p>

  <p>“Bu şey felaket kokuyor,” dedi hekim.</p>

  <p>“Zaten amaç da o değil mi?” diye kıkırdadı Yasper. Elleriyle Raphael’e içmesini işaret etti.</p>

  <p>Raphael tadının da kokusu kadar kötü olacağını bekleyerek gönülsüzce tekrar denedi. Sıvı tahmin ettiğinden daha yoğunsa bile nahoş değildi ve tadı... “Badem,” diye belirtti. “Bunu nereden buldun?”</p>

  <p>“Moğollardan. Hepsinin bir tulumu vardı. Bir de...” Adam ürperdi.</p>

  <p>“Ne?”</p>

  <p>“Eyerlerinin altında.” Yasper suratını ekşitti ve Raphael’e ya tekrar içmesini, ya da tulumu geri vermesini işaret etti. “Yağlı bezlere sarılı etler.”</p>

  <p>“Çiğ miydi?”</p>

  <p>Yasper tulumdan koca bir fırt çekti ve ağzını silerken başıyla onayladı. “Öyleydi,” dedi ve Raphael arkadaşının sesinde tiksintiyle beraber takdir de olduğunu fark etti. “Gördüğüm en körpe etti. Ama...” Tulumu yeniden Raphael’e uzattı.</p>

  <p>“Biz o kadar aç değiliz,” dedi Raphael. Tekrar içmeyi denerken yutkundukça boğazının karıncalandığı dikkatinden kaçmadı.</p>

  <p>“Şimdilik,” diye onayladı Yasper. Sonra Raphael’e doğru eğilip sesini alçalttı. “Ama bu...” -tulumu gösterdi- “Bu hiç de fena sayılmaz. Bana soracak olursan yeteri kadar sert değil.”</p>

  <p>“Sertleştirebilir misin?" diye sordu Raphael.</p>

  <p>“Muhtemelen. Ama yardıma ihtiyacım olur. Tabii bazı malzemelere de.”</p>

  <p>Raphael ana grubun ilerisinde ve sağında at süren Istvan’a bir göz attı. Macar havadan sudan muhabbetlerin menzili dışında kalacak kadar uzakta, fakat varlığını unutturmayacak kadar da yakındaydı. “Şimdiden <i>malzeme</i> arayışıyla alıp başını giden bir üyemiz var. Bir diğerine daha göz yumulacağını hiç sanmam.”</p>

  <p>Yasper alaycı bir homurtu çıkardı. “Onun aradıkları kadar zararlı şeylerden bahsetmiyorum. İhtiyacım olanları şöyle büyükçe bir köyde bulabilirim. Tabii birinin yakınından geçersek.”</p>

  <p>“O konuda seni ümitlendirmek istemem dostum. Arkadaş canlısı olarak nitelendirebileceğim herhangi bir yerleşkeden oldukça uzağız.”</p>

  <p>Yasper uzatılan tulumu aldı. “Aynı fikirdeyim. Üstelik konu üzerinde kafa yordukça çıktığımız bu yolculuktan şüphe duymaya başlıyorum.”</p>

  <p>“Daha yeni mi başlıyorsun?” karşılığını verdi Raphael.</p>

  <p>Yasper dudaklarını büzdü. “Senin de dediğin gibi arkadaş canlısı topraklardan uzaksak ve hedefimize kadarki yolun sadece ufacık bir kısmını aşmışsak ihtiyaç duyabileceğimiz malzemelere ve yardıma yönelik planımız nedir?” Moğol içkisiyle dolu tulumdan biraz daha içti. “Bizler uzun yürüyüşlere ve yıldızların altında uyumaya alışkınız; fakat bu sabahki... kaybın ardından insanın morali ister istemez bozuluyor. Geçen her saatle birlikte liderimizin... <i>hevesini</i> desteklemek güçleşiyor. İnsan sıcak bir ateş ve bir yatak -hatta başını sokabileceği bir çatı- düşünmeye başlıyor. Bir geceliğine bile olsa.”</p>

  <p>“Her asker zırhını çıkarıp tasasızca uyuyabileceği gecenin hayalini kurar,” dedi Raphael. “O tür konforlardan -veya herhangi bir konfordan- uzak kalmak taşıdığımız yükün tanıdık bir parçasıdır.” Tulumu geri verdi. Dili giderek daha zor dönüyordu. “Dediğin gibi daha önce de savaşa yürüdük; bu umutlar ve hüsranlar yeni bir şey değil.”</p>

  <p>“Doğru,” dedi Yasper. “Ama geçmişte gittiğimiz yeri düşünerek, günün birinde fevkalade bir amaca erişeceğimizi bilerek teselli bulurdum. Hedefim daha önce hiç gitmediğim bir yerse genellikle grubumda oralara uğramış birileri bulunurdu ve gözüme daha gerçek gözükmesi için onları o yerle ilgili öyküler anlatmaya ikna ederim.”</p>

  <p>“Şimdiki hedefimize daha önce hiçbirimiz uğramadık,” diye belirtti Raphael. “Feronantus’un gruba davetini kabul ederken de bunun farkındaydık.”</p>

  <p>Yasper güldü. “Unutma, ben tarikatınızın bir üyesi değilim. Bu yolculuk için gönüllü oldum.” Tulumdan bir yudum daha alıp Raphael’e uzattı. Hekim elini kaldırarak teklifi reddetti, sonra vazgeçerek bir fırt daha çekmeye razı geldi. “Ama,” derken Hollandalının sesindeki tüm laubalilik kaybolmuştu, “Taran’ı gömdükten sonra senin ve diğerlerinin iyi askerler olduğunuzu hatırladım. Sizi nereye götürürse götürsün soru sormadan Feronantus’un peşinden gidersiniz. Peki ya ben? Ben ne merakın ne de itaatsizliğin yaptırımlarından çekinmediğim için o adamın nereye gittiğini, hepimizi birden nereye götürdüğünü kendisinin bile bildiğinden şüphe duyuyorum.”</p>

  <p>Raphael koruluktayken Percival’in yüzünde beliren bakışı, <i>bilmenin</i> verdiği huzuru hatırladı ve Yasper’ın muhabbeti ne kadar büyük bir beceriyle başka bir yöne çektiğini aklının bir köşesine yazdı. Simyacının zeki ve sorgulayıcı bir adam olduğunun farkındaydı.İdrak etmek ve deneyler yaparak üzerlerinde uzmanlaşmak için didinip durduğu garip, anlaşılmaz meseleler sadece duman bombaları üretmekten ya da şu Moğol içkisini damıtarak daha sert bir şeye dönüştürmekten çok daha gizemli ve mistikti. Bütün grup içinde kendisi kadar çok lisanı akıcı bir şekilde konuşabilen tek kişi muhtemelen Hollandalıydı ve tüm o dilleri -hatta büyük ihtimalle Arapçayı bile- okuyup yazabildiğine şüphesi yoktu. Yunan fen bilimlerini biliyorsa onların sözbilimlerinden ve felsefesinden de anlaması işten bile değildi. Çehresi ve takırdayıp duran kap kacakları aksi yönde bir izlenim vermesine rağmen adam hiç de budala biri değildi.</p>

  <p>Raphael kafa salladı. ‘“Bu değiştirilmesi mümkün olmayan sağlıksız bir plan.’”</p>

  <p>“Publilius Syrus’un <a href="../Text/DiPNOTLAR.xhtml#a42" id="k42"><sup>[42]</sup></a> şerefine içiyorum,” dedi Yasper.</p>

  <p>Raphael atını hafifçe mahmuzladı. “Ben de gidip liderimizin ruh hâline bakacağım.” Hollandalıyı boşalmış içki tulumuyla baş başa bırakıp ön saflara geçti.</p>

  <p>Feronantus o sırada Cnân’la, gruplarına ilginç bir biçimde katkıda bulunan koyu tenli Bağcı’yla diyalog halindeydi. Genç kadın Raphael’in o güne dek tanıştığı ilk Bağcı değildi. O da çoğu Bağcı’yla aynı kibirli ve mesafeli duruşu sergilemekteydi; fakat son bir ay içinde Raphael onu dikkatle gözlemleme fırsatı bulmuştu. Cnân ana grubun yanındayken genelde Feronantus’la konuşurdu ve Raphael sohbetlerinin büyük bir bölümünü çevre bölgeyle ve de izledikleri güzergâhla ilgili raporların oluşturduğunu biliyordu. Genç kadın bir-iki defa Percival’le de konuşmak için bahane bulmuştu, ama şövalyenin saygılı yanıtları Cnân’a o kadar itici gelmişti ki sohbeti asla uzun süre devam ettirmemişti.</p>

  <p>Raphael korulukta Percival’i izlerken kadın tarafından tespit edildiğinin farkındaydı. Cnân’ın gördüğü şeyi anlayıp anlamadığını bilmese de yeterince çok şey gördüğü kesindi.</p>

  <p>Raphael ikilinin yanına kadar gitti ve Feronantus’a imâli bir bakış attı. “Bir dakika gelir misin?” deyip atını biraz öne geçirdi. Feronantus yanına gelene kadar da temposunu korudu.</p>

  <p>“Aklından neler geçiyor Raphael?” dedi Tyrshammar’ın yaşlı gazisi.</p>

  <p>“Aslına bakarsan Yasper’ın aklındaki bir meseleyi konuşmak istedim,” dedi hekim. “Ona verecek uygun bir cevap bulamadım da.”&nbsp;</p>

  <p>Feronantus eyerinin üstünde yan dönüp arkasındaki atlı sırasına baktı. “Hollandalı dostumuz neyi öğrenmek istiyor?”&nbsp;</p>

  <p>“Karakurum’a olan rotamızı.”</p>

  <p>“Öyle bir rota bilmiyorum. Zaten o yüzden Bağcı ile Illarion’u yanımıza aldık. Yasper biz yola çıkmadan önce de bunun farkındaydı ve o zamandan bu yana değişen bir şey yok. Rotamızı yolculuk sürdükçe belli olacak ve—”</p>

  <p>“Ne zaman?” diye adamın sözünü kesti Raphael.</p>

  <p>Feronantus’un yüzü karardı. “İzcilerimiz keşif yaptıkça ve yerel kaynaklardan bilgi edindikçe,” dedi. “Bunu sen de biliyorsun Raphael.”</p>

  <p>“Elbette. Zaten bundan şüphe duyduğum yok. Ama senin de dediğin gibi rotamız <i>belli olacak.</i> Sorum geçerliliğini koruyor. Ne zaman?”</p>

  <p>Feronantus dudaklarını büzüp Raphael’in sorusuna bir müddet kafa yordu. Eli Taran’ın kılıcının kabzasına indi, tehditkâr bir edayla değil; sadece bozuk bir arazide bir duvardan yahut kayadan destek almak isteyen bir adam gibi, bilinçsizce. “Lütfen açık konuş Raphael,” dedi. “Böylece herhangi bir karışıklık olmasın.”</p>

  <p>“Bir sanrı mı gördün?” diye dobra dobra sordu Raphael. “Yolumuz sana belli mi edildi?”</p>

  <p>Feronantus’un eli Taran’ın kılıcını sıktı.</p>

  <p>Yaşlı adamın cevap vermeyeceği anlaşılınca Raphael sözlerini sürdürdü. “Percival’i ormanda atını öldürürken seyrettim. Meryem Ana onu ziyaret ederken oradaydım.”</p>

  <p>Feronantus başını iki yana salladı. “Öyle bir şey olamaz.”</p>

  <p>Raphael adama dik dik baktı. “Kendi gözlerimle gördüm. Cnân da gördü, ama neler olup bittiğini anladığından emin değilim. Bize bir alâmet gösterildi Feronantus. Onu reddetmek budalalık olur.”</p>

  <p>Feronantus inadından vazgeçmediği gibi elini ölü oplo’nun kılıç kabzasından da ayırmadı. “Bana kehanetlerden ve sanrılardan bahsederek haddini aşıyorsun Raphael. Hayaletlere akıl ve yön danışan cahil bir çobanmışım gibi—”</p>

  <p>“Dimyat’taki biraderlerimizden birine bir Ziyaret bahşedildiğinde ben de oradaydım,” dedi Raphael, adamın sözünü tekrar keserek. “Papalık Elçisi Albanolu Pelagius kardeşimizin gördüğü sanrıdan hoşlanmadı ve böylece kendi sanrısını uydurdu. Hatta daha otantik gözükmesi için onu Arapça’ya çevireyim diye bana geldiler. Reddettiğimde bizi şehirden kovmak istediler ve Aziz Francis’in yardımı olmasaydı koyulacaktık da. Biz geride kalırken ordu Nil Nehri’ne doğru yürüdü.” Anılar boğazını düğümlerken sesine buruk bir ton karıştı. “Biz kentte beklerken dostlarımız ve Hıristiyan kardeşlerimiz piskoposun gururu ve kibri yüzünden ölüme gitti.”</p>

  <p>Feronantus’un kılıcı tutan eli gevşedi. Haşin bakışlarının yumuşamasıyla birlikte yüzü yaşlı ve yorgun bir adamın çehresine dönüştü. “Üzgünüm Raphael,” dedi. “Yıllar boyunca pek çok kimseyi benzer sebeplerden dolayı kaybettik. Hem de pek çok...”</p>

  <p>Sert çıkışıyla kendini bile şaşırtan Raphael söyleyecek daha fazla sözü olmadığını fark edip kafa salladı. Hissettiği şeyler yüzünden boğazı düğümlenmişti. <i>Hem de pek çok</i>... Vücudu o sabahki dövüşün bitkinliğini nihayet kabul etmişçesine kolları ansızın sızlamaya başladı. Tek yapmak istediği atının dizginlerini bırakmak ve yolunu kendiliğinden bulmasına izin vermekti. Benliğinin bir parçası atın batıya yönelmesini umuyordu...</p>

  <p>“Biraz daha yanımda kal, olur mu?” dedi Feronantus. “Söylediklerini düşünürken bana refakat etmene minnettar olurum.”</p>

  <p>Raphael dizginleri hafifçe şaklattı ve hayvan geri dönmek gibi bir düşüncesi olduğunu reddedercesine başını iki yana salladı. “Elbette,” dedi Raphael, varlığıyla yaşlı gaziye huzur verdiğini gördüğü için eyerinde biraz daha dik oturarak.</p>
</body>
</html>
