<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_13">31. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>TEHLİKELİ GÜZELLİK</b></p>

  <p class="p1">Düzinelerce melodinin kulak çınlatıcı, göğüs sarsıcı tek bir ses hâlinde birleşmesinden oluşan müzik tüm sarayı dolduruyordu. Zillerin aralıksız şıngırtısına ve çıngırakların delici çınlamasına borazanlar ile flütlerin çılgınca uğultusu ve feryadı karışıyor, üstüne bir de kiriş telli kemanların gıcırtısı biniyordu. Şarkıcılar aynı anda o kadar çok müzik türünü -kahramanlık destanları; gökleri, dağları ve Kağan’ı öven şarkılar; sarhoşça bir coşku taşıyan kısa ve alaycı ezgiler; gırtlaktan söylenen alçak ve iç bayıltıcı vızıltılar- seslendiriyorlardı ki dizeler ancak bölük pörçük anlaşılabiliyordu. Tüm bunların altında da koca koca davulların bir nabzı andıran düzenli temposu yer alıyordu; sanki saray dev bir vücuda, dinleyicilerse o vücudun damarlarındaki kana dönüşmüş gibiydi.</p>

  <p>Lian doğu avlusunu tıka basa dolduran cümbüşçülerin arasında ilerlemeye çalışırken kadehler dolusu şarap burnunun dibine kadar sokuluyordu. Çukurlardaki ateşler öyle pervasız bir şiddetle yanıyordu ki ürken genç kadın baştan çıkarıcı parmaklar misali sarhoşları ve akılsızları yakıcı bir kucağa çağıran alevlerin dansından mümkün mertebe uzak duruyordu. Havayı hem tanıdık hem de egzotik baharatların aromaları dolduruyordu, hepsi de ağız sulandıracak kadar hoş kokuluydu ve en sonunda Lian kendisine sıcak bazlamalarla dolu bir sepet uzatan bir kadına direnecek kuvveti kendinde bulamadı. Kadının ellerine birkaç sikke bırakıp karşılığında sıcaklığını muhafaza eden bir bazlama aldı. Sonra da yumuşak yiyeceği büyük bir hazla ısırdı ve dilinin üzerindeki pişmiş soğanların o tatlı ısısının zevkini çıkardı.</p>

  <p>Bazlamayı yalayıp yutarak inkâr ettiği bir açlığı bastırdı ve yemeği bitirdikten sonra dikkatini mevcut hedefine verdi. Harikulade kutlama gösterileri imparatorluğun dört bir yanından ve ötesinden ziyaretçileri oraya çekiyordu. Bu bitmek bilmez şenlik günlerce devam edecekti ve Lian o karmakarışık curcunanın bir noktasında kaçmayı başarabilirdi.</p>

  <p>Saraydan gizlice çıkmak her zamanki gibi kolay olmuştu. Tek yapması gereken bir cariye veya hizmetçi grubunun peşine takılmak ya da çok sayıdaki korumasız yan geçitlerden birini de kullanmaktı. Bu yalnız kalmak istediğinde ara sıra başvurduğu bir hileydi, elde ettiği özgürlük sadece bir illüzyondan ibaret bile olsa. Lâkin şehirden kaçmak çok daha zordu.</p>

  <p>Lian tutsaklığının ilk günlerinde kaçmayı bir kez denemişti. Saflık ederek bir kervanda yer bulmanın ve arabalar kentten çıktıktan sonra ortadan kaybolmanın epey kolay olacağını düşünmüştü. Fakat yolculuklarının ikinci gününde Kağan’ın <i>Torguud</i>larından bir <i>arban</i> kervanın etrafını sarıp kadının Karakurum’daki altın yaldızlı kafesine dönmesini talep etmişti.</p>

  <p>O günden sonra Efendi Cucay çok daha ihtiyatlı davranmıştı. Ne de olsa Lian adamın faydalı bir alet hâline getirmek için hatırı sayılır miktarda zaman ve para harcadığı değerli bir ganimetti. Cucay onu bizzat izleyemezdi -Kağan’a olan vazifesi onu yeterince meşgul ediyordu elbette- fakat bu, kadının faaliyetlerinden haberdar olamayacağı anlamına gelmezdi. Lian her sabah ve akşam ona rapor vermeye, son görüşmelerinin ardından öğrendiği dersleri ve yaptığı işleri ona ayrıntılarıyla bildirmeye mecburdu. Aynca genç kadın saraydaki hizmetkârlardan bazılarının Cucay için casusluk ettiğini biliyordu (çalışanlar arasındaki en muhtemel şüphelileri tespit etmeye özen göstermişti) ve cariyelerin ağzında hiç bakla ıslanmıyordu. Lian herhangi bir sebepten ötürü görüşmelerine geç kaldığı nadir durumlarda söylemek için acele ettiği şeylerin Cucay tarafından çoktan öğrenilmiş olduğunu görüyordu.</p>

  <p>Lian başdanışmanın sarayda olup biten <i>her şeyi</i> bildiğini farz ederek yaşamak zorundaydı, tıpkı Karakurum’un duvarları dahilindeki diğer herkes gibi. Sarayda ve çevresinde Cucay’ın haberi olmadan adım atmasının bir yolu yoksa ne gibi bir kaçma ümidi besleyebilirdi ki? Şehirden sıvışmayı becerebilse dahi başdanışman Kağan’ın en iyi izcilerini peşine takmadan önce araya ne kadar mesafe koymalıydı?</p>

  <p>Açık bozkırlar genç kadını saklayacak kadar <i>açık</i> değildi. Lian’ın âdeta buhar olup uçması lazımdı. Kaçmak için bir kervana yahut tüccara güvenemezdi. Kendi başına kaçmalıydı. Öyle bir zamanda ve şekilde ortadan kaybolmalıydı ki ortaya çıkan karışıklık sayesinde yeterince uzaklaşabilsin.</p>

  <p>Festival ona bu fırsatı sunuyordu. Lian arkasında bırakacağı izi bulandırmak için kutlamaların karmaşasını kullanabilirse ortadan kaybolduğu anlaşıldığında Efendi Cucay ve izcileri onun kaçış yolunu bulamayabilirlerdi.</p>

  <p>Bir kısmı yanına hiçbir şey almadan sarayın ön kapısından çıkıp gitmek, sadece oradan <i>ayrılmak</i> istiyordu. Fakat Lian bu işin o kadar kolay olmadığının farkındaydı. Bir plan kurmalıydı. Muhafızların rutin alışkanlıkları ve kalabalıkların davranış biçimleri hakkında bir fikir edinmeliydi.</p>

  <p>Lian ince pelerinine daha da sıkı sarındı ve avludaki kalabalığın arasına dalıp bahçe kapısına doğru ilerledi. Birden fazla kez boyunun daha uzun olmasını diledi. Yolunun üzerindeki sahte Çin Seddi’nin üstüne tutturulmuş altın yaldızlı ejderhaları zar zor seçebiliyordu. Tabii daha uzun boylu olsaydı daha çok dikkat çekerdi, o ayrı...</p>

  <p>Saraydaki cümbüşe katılmak için acele eden insanlar birbirlerini ite kaka, durmaksızın bahçeye akın ediyordu. Kalabalığın akışına kapılan Lian dağ taşkınlarıyla kabarmış bir nehirdeki küçük bir yaprak gibi oradan oraya savruluyor, dirsekler ve omuzlar vücudunun çeşitli yerlerine çarptıkça kendini elinden geldiği kadar korumaya çalışıyordu. Bazı erkekler kalabalıktan yararlanarak ona sarkıntılık ediyorlardı. Bunlardan biri, yani siyah kürkler altındaki iri yarı, solgun ve kıllı bir adam -sözcüklerinin kaba seslerine bakılırsa bir Rutenyalı- <i>kazara</i> vücudunu onunkine yaslayıp gür kaşlarını oynattı. Lian adamın leş gibi kokan soluğundan kaçınmaya çalışarak başını çevirdi ve onu itip geçerken dizini sertçe kaldırdı. Ciğerlerindeki hava boşalıveren Rutenyalı iki büklüm oldu ve kalabalık onu bir anda hiç varolmamışçasına yutuverdi.</p>

  <p>İnsan denizinde bir anafor oluştu ve Lian’ın bahçe kapısını açıkça görebileceği kadar bir boşluk açıldı. O anda genç kadının yüreği sızladı. Kapının her iki yanında üçer muhafız esas duruşta bekliyordu ve adamların hepsi de girip çıkan kalabalıktaki suratları bir şahinin dikkatiyle tarıyordu. Lian kukuletasını takarsa sadece daha çok dikkat çeker ve kolayca akıllarda kalırdı.</p>

  <p>Cucay’ın her yerde gözü vardı. <i>Öğrenecek.</i></p>

  <p>Muhafızlardan biri ondan tarafa baktığında Lian hemen arkasına döndü ve elleriyle pelerininin boynunu çekiştirerek kukuletasını takma dürtüsüne direndi. Nabzı kulaklarında zonkluyordu.</p>

  <p>Zaten ana kapının iyi korunmayacağı çok küçük bir umut olmuştu ve Lian dikkatli muhafızlar gördüğüne şaşırmamıştı. Yine de kolay bir kaçış düşleyen içindeki o sesi susturması gerektiği için böyle bir girişimde bulunmuştu. <i>Zor olacak,</i> diye aklından geçirdi. <i>Yılmamalıyım. Aksi takdirde hemen gidip Cucay’a her şeyi itiraf etsem de olur. Vazgeçsem de olur.</i></p>

  <p>Başka güzergâhlar da olmalıydı; mesela saray duvarları. Duvarlar o kadar da yüksek değildi. Sonuçta Ganşuk -ve de hırsız- haftalar evvel onları tırmanmıştı ve belki bunu o da yapabilirdi. Lian kalabalığın bir sonraki akımının kendisini saraya doğru taşımasına müsaade etti ve bulduğu ilk fırsatta beyaza boyalı taş bir evin arkasındaki ara sokağa girdi.</p>

  <p>Kutlamaların sesi geride kalırken kalabalığın gürültüsü mütemadi bir homurtu hâlini aldı. Ateş çukurlarının göz kamaştırıcı ışığı da azalarak çatı kiremitlerinin kenarlarında dans eden titrek parıltılara dönüştü. Lian evin duvarına yaslanıp gözlerinin gölgelerle dolu ara sokağa alışmasını bekledi. Ondan üç kat daha geniş olan sokağın taşları zamanla orada birikmiş kumlarla kaplıydı ve evin taştan yapılma duvarı küçük pencere yarıkları dışında sadeydi. Orada genç kadının dış duvarı tırmanmasına yardım edecek hiçbir şey yoktu; fakat Lian ara sokağı gözden geçirirken bir sonraki evin arka duvarına dayalı duran küçük bir el arabası tespit etti. Arabanın üstüne çıkarsa belki saray duvarının tepesine ulaşabilirdi.</p>

  <p>İlk evin köşesinden geçerken bir erkeğin şamatalı ve sarhoş kahkahaları onu ürküttü. Tekrar ara sokağa dalıp kendini duvara yasladı. Kalbi şiddetle çarpmayı bıraktığında köşeye kadar sokuldu ve öteki tarafa bir göz attı.</p>

  <p>Orada, iki evin arasındaki küçük bir boşlukta çömelmiş durumdaki bir asker üçlüsü tozların üstünde aşık oynuyor ve testilerden içki içiyordu. Adamların güneş yanığı suratlarında yara izleri mevcuttu.</p>

  <p>İçlerinden biri ondan tarafa baktı. Lian fark edilmeden geri çekilmeye çalıştıysa da adamın arkadaşlarına seslendiğini duymadan önce bile başarı sağlayamadığını anladı. <i>“Utangaç</i> olma,” diye bağırdı adamlardan biri, şaraptan kaynaklanan bir laubalilikle. “Buraya gel.” Diğerleri bu sözlere kahkahalarla karşılık verdi.</p>

  <p>İçgüdüleri Lian’a kaçmasını söylese de soğuk ve kötümser mantığı ona kaçarsa askerleri cesaretlendirerek takibe teşvik edeceğini belirtti. Lian çoğu erkeğin avlanırken en çok neden hoşlandığını işte o anda kavradı: takipten. Avlarının <i>kaçması</i>, direniş göstermesi, becerilerini zorlaması tam da istedikleri şeydi. <i>Sarhoş hâldeki becerilerini...</i></p>

  <p>Genç kadın dudaklarını kıvırıp derin bir nefes aldı.</p>

  <p>Kaçmak yerine kaftanını düzeltti, saçlarını geriye itti ve saklandığı yerden cesurca çıktı. Mütevazı bir tebessüm ederek, fakat aynı zamanda her adamla sağlam bir göz teması kurarak -tabii adamların dalgın ve kıpır kıpır gözleriyle ne kadar temas kurulabiliyorsa-gruba doğru yürüdü.</p>

  <p>“Şuna bakın hele. Bir Çin bebeği,” diye dalga geçti az önce onu tespit eden asker. Sırıtınca sararmış dişleri titrek ışıkta donuk bir parıltı saçtı.</p>

  <p>“Burada ne arıyorsun yavrum?” diye sordu bir diğeri. “Yardımcı olabileceğimiz bir şey var mı?”</p>

  <p>“Kalabalığı atlatmak için kestirme bir yol kullanıyordum, o kadar,” dedi Lian.</p>

  <p>“Kestirme mi? Nereye?” İlk asker ona doğru sendelerken Lian adamın uzanıp kaftanını tutmaya çalışacağından korktu.</p>

  <p>“Sizi ilgilendirmez.” Genç kadın başını dik tutarak kibirli ve asil gözükmeye çalıştı.</p>

  <p>“Belki de aklında belli bir yer yoktur,” diye fikir yürüttü hayatı boyunca hiç yıkanmamış gibi gözüken ve kokan üçüncü asker. “Belki de yanımızda kalırsın. Biraz oyalan. Kemiklerle şansını dene. Benim kemiklerimle de...” Parmaklarını imâli bir edayla oynatıp berbat ve homurtulu bir kahkaha attı.</p>

  <p>“Gel hadi, bebeğim. Biraz burada kal. Merak etme, sana iyi bakarız. Bizimle iki yudum bir şey iç.” İkinci asker kızılımsı kahverengi testilerden birini havaya kaldırdı. Testinin içinde nasıl bir mayalanmış hayvan pisliği olduğunu hayal eden Lian hafifçe öğürdü.</p>

  <p>“Ben ucuz bir fahişe değilim,” dedi genç kadın, fark edemeyecek kadar sarhoş olabilirler diye bariz bir gerçeği ifade ederek. “Kağan’a yakın, saygın birine aidim.” Konuşurken her kelimeyi dikkatle vurguluyordu. Kendini bu durumdan kurtarmasının bir yolu vardı, tabii kozunu doğru oynarsa. Ganşuk’a da hep buna benzer bir şey söylemiyor muydu? <i>Her sorunun bir çözümü vardır.</i> Lâkin Cucay’ın adını anmak da istemiyordu; öyle bir şey başdanışmanı çağırmaktan farksız olurdu.</p>

  <p>“Sizce Kağan adamlarının nöbet yerlerinde beklemeyip bu ara sokakta kumar oynadığını duysa ne der?” Ganşuk’u eğitmeye başladığından beri her konuşmaya bir çatışma gözüyle bakar olmuştu. Öyle yapmak sözlü zaferlerine heyecan verici bir hava katıyordu. Adamların varlığıyla kirleniyormuşçasına pelerinin kenarını şaklattı, ki bu benzetme hakikatten pek de uzak sayılmazdı.</p>

  <p>“Görevde olduğumuzu nereden biliyorsun?” İkinci asker ayağa kalkarken yüzündeki tüm neşe kaybolmuştu. Çenesi boyunca bir yara izi uzanan adam ağzını açarak sırıtmadığında daha bile çirkindi. Fıldır fıldır dönen çökük gözleri sebebiyle suratı kötü şartlar altında beklemiş bir cesedin şişkin çehresini andırıyordu.</p>

  <p>“Senin görev denen şeyin ne olduğunu bildiğinden bile emin değilim,” diye laf yetiştirdi Lian. Böyle şımarık bir dil kullanarak karşılık vermesi riskliydi ve adamları daha da kışkırtabilirdi; fakat korku göstermek mutlaka bir tepkiyi davet ederdi. <i>Savaşın yarısı rakibine olduğundan daha güçlü gözükmektir,</i> demişti Ganşuk ona.</p>

  <p>Yaralı Surat’ın yüz ifadesi sertleşerek ağzının daha da açılmasına sebep oldu. “Dilin de pek sivriymiş,” dedi adam, elini kuşağındaki bıçağın sapma atarak.</p>

  <p>“Bıçağından daha sivri olduğu kesin,” karşılığını veren Lian bir adım geri çekildi.</p>

  <p>“Bir deneyelim mi?” dedi adam ve bıçağını kınından yarı yarıya çekti.</p>

  <p>“Peki ya sonra?” diye çıkıştı genç kadın. “Seni Kağan’ın İmparatorluk Muhafızlarına göstermeyeyim diye gözlerimi mi oyacaksın? Yoksa gırtlağımı kesip beni burada sokak köpeklerine mi bırakacaksın?”</p>

  <p>Sözleri askerin alkol dolu beynine nüfuz ederek onu duraklattı. Adamın dili yerdeki eğri büğrü bir çatlaktan gövdesini uzatmış solgun bir solucan gibi dudaklarının arasından çıkıntı yaptı. Adam artık kahkahalarıyla ona destek olmayan arkadaşlarına bir göz attı.</p>

  <p>“Çok yüksek sesle çığlık atabilirim,” dedi Lian ve derin bir nefes alırmış gibi yaptı.</p>

  <p>“Yürü git, kaltak,” diyen Yaralı Surat bıçağını kınına soktu. Diğerleri sert fakat arsızca olmayan bir mizaçla genç kadına dik dik baktılar.</p>

  <p>“Pekâla. Gidiyorum.” Lian hafifçe eğilerek önemli bir yetkilinin saygın tanıdığı rolünü sürdürdü. “Bu gece buralardan tekrar geçersem umarım sizinle karşılaşmam.” Sonra da hissetmediği bir güven takınıp kararlı ve ritmik adımlarla oradan uzaklaştı.</p>

  <p>“Buradan tekrar geçmemeye bak,” diye arkasından bağırdı Yaralı Surat. “Bir daha ki sefere sana <i>pahalıya</i> patlar.” Adamlar Yaralı Surat’ın yaptığı bir hareket sebebiyle güldüler ama Lian dönüp bakmadı. Hareketin ne olduğuna dair iyi bir fikri vardı.</p>

  <p><i>Bırak gülsünler,</i> diye düşündü genç kadın, oradan hızla uzaklaşırken. <i>Bırak seni alt ettiklerini düşünsünler. En önemlisi, bırak seni unutsunlar.</i></p>

  <p>Festivalin kargaşası kaçışını mümkün hâle getirebilirdi, ama bunun kendince riskleri de yok değildi. Yalnız bir kadın, sarhoşların ilgisini fazlasıyla çekebilirdi. Öyle bir durumda Cucay’a haber yetiştirecek biri tarafından fark edilmenin önemi kalmazdı. Başına çok daha kötü şeyler gelebilirdi.</p>

  <p>Görülmeksizin şehirden nasıl sıvışacaktı? Her karşılaşma potansiyel bir felaketti. <i>Hiç kimseye</i> belli etmeden ortadan kaybolmanın bir yolunu bulmalıydı.</p>

  <p>Ya da yanında onu koruyacak biri bulunmalıydı. Tıpkı onun gibi oradan kaçan biri.</p>

  <p><i>Ganşuk.</i></p>

  <p>Delikanlıyı kendisiyle beraber kaçmaya ikna edebilir miydi?</p>
</body>
</html>
