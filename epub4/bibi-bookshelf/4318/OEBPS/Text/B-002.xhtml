<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <p class="bolum"></p>

  <div>
    <br />
  </div>

  <h2 style="margin-top: 0em; margin-bottom: 0em; text-align: center; font-size: 1.1em;">2. BÖLÜM</h2>

  <h2 class="sigil_not_in_toc"></h2>

  <p style="text-align: center; text-indent: 1em; margin-top: 0em; margin-bottom: 0em; font-size: small; font-weight: normal;"><img alt="main-1" src="../Images/main-1.jpg" /><br /></p>

  <p class="baslik5"><b>HANLAR HANI</b></p>

  <p class="baslik4"></p>

  <p><br /></p>

  <p class="p1">Büyük Fatih Cengiz’in üçüncü oğlu olan Hanlar Hanı Ögeday tahtında oturuyordu. Kudretli bedenini saran kaliteli kaftanı, gök mavisi bir arka plana saf altın ipliklerle dikilmiş zarif bulut ve ejderha nakışlarıyla süslüydü. Etrafında muhteşem Karakurum Sarayı’nın müsrifçe boyanmış duvarları yükseliyordu. Salonu oynak kanun ezgileri dolduruyor, kıvrak kızlar yüksek tahtın etrafında döne döne dans ederken incecik ipek manşetleri havada kırmızı spiraller çiziyordu. Ögeday’ın dikkati önünde diz çöken bürokratın ricalarını dinlemek ile boş kadehiyle oynamak arasında gidip geliyordu. Kadehi geniş sağ elinde ustaca döndürerek parmak uçlarını narin gümüş kakmalarda gezdirdi. Kadeh boştu. Ögeday onun boş kalmasını istemiyordu.</p>

  <p>“Ey Kağanım, Dünyanın Efendisi,” dedi Şansi eyaletinin<a href="../Text/DiPNOTLAR.xhtml#a10" id="k10"><sup>[10]</sup></a>&nbsp;alt idarecisi, şişkin alnını yere sıkıca yapıştırarak. “Bugün huzurunuza Xieliang Vilayeti’nin tahıl vergisinin on ikide bir kileden on beşte bire düşürülmesini saygılarımla rica etmek için çıktım...” O konuşurken şapkasının üstündeki boncuklu püsküller ileri geri sallanıyor ve Ögeday bu hareketi hipnotize edici buluyordu. Kendini şarabın kollarına atalı çok olmuştu ve zihni bir yerlere kolayca takılıp kalıyordu.</p>

  <p><i>Zayıf,</i> diye aklından geçirdi, tepesinde püsküller olan alt idareciye bakarak. <i>Kitapların</i> ve <i>kâğıtların üstüne eğilerek geçen bir yaşam. Tebaasındaki herhangi bir köylü onu zaptedip ümüğünü sıkabilir, ama yine de kayıtsız şartsız ona itaat ediyorlar.</i> Adamı, saçma sapan şapkasını, yumuşak ve tombul ellerini süzdü. <i>Tek bir darbe,</i> diye tahminde bulundu. <i>Tek bir darbeyle kafasını ikiye bölebilirim</i> ve <i>bir daha beni rahatsız edemez.</i> Ögeday iç geçirip bakışlarını başka yöne çevirdi. Bir eliyle boş boş bıyığını sıvazlarken diğerini de kadehin girinti ve çıkıntılarında gezdirdi. <i>Ama o zaman yerine bir başkası geçer. Ondan sonra da bir başkası. Bir sinek sürüsünü defetmek gibi.</i></p>

  <p>Şansi eyaletinin alt idarecisi boynunu çevirip Kağan’a bakarak Ögeday’ın hayal meyal duyduğu bir sorunun cevabını bekledi. Ögeday’ın ağzının hoşnutsuzca kıvrılmış olduğunu görünce beti benzi attı ve kekelemeye başladı. Kafasındaki püsküller yukarı aşağı savruldu.</p>

  <p>Ögeday bir homurtu ve el hareketiyle adamı susturdu. “Öyle olsun,” dedi.</p>

  <p>Alt idareci minnetle yerlere kapanırken boncuklu püsküller yere çarpıp takırdadı. Ayaklarını sürüye sürüye geri giderken Kağan’ın olağanüstü bilgeliğine övgüler yağdırdı, saygısızlık etmeyecek kadar uzaklaştığına emin olduktan sonra da taht salonundan dışarı kaçtı.</p>

  <p>Alt idareci içeri girmekte olan bir çift adamın arasından sıyrılarak geçti. Bunlardan biri Ögeday’ın danışmanı Yelü Cucay’ken diğeri tozla kaplı deri bir zırh giyen genç bir savaşçıydı. Cucay kendinden emin adımlarla salonu katetti, siyah ipek kaftanının içinde havada süzülen bir hayalet gibiydi. Kaftanı kadar koyu renkli olan sakalları beline kadar iniyordu, boyunun iki metreden fazla olduğu düşünülürse bu hiç de hafife alınacak bir mesafe değildi. Başının tepesi Cucay’ın omuzlarıyla aynı hizada olsa da genç savaşçı onun yanında ufak tefek kalıyordu. Savaşçının gözleri fal taşı gibi açıktı; taht odasına yığılmış hazineler karşısında duyduğu huşuyu çocuksu denebilecek kadar pürüzsüz yüzünden uzak tutamıyordu. Cucay, Kagan’ın önünde diz çökünce delikanlı biraz gecikerek de olsa onu taklit etti.</p>

  <p>“Kağanım,” dedi Cucay, “bu elçi Çağatay Han’dan geliyor.”</p>

  <p>Ögeday danışmanının yanında diz çöken delikanlıyı süzdü. <i>Kardeşim niye bana bir elçi göndermiş ki?</i> Noyanlardan, yani sahadaki generallerinden gelen son raporu anımsamaya çalıştı. Cuci’nin taşkın oğlu Batu, hâlen batıdaydı ve Cengiz’in dâhi strateji uzmanı Subutay’ın da yardımlarıyla imparatorluğun sınırlarını genişletmekteydi. Kadan ile Ongun da koca güruhla beraberdi; babaları adına toprak fethetmek, Karakurum’da yakalarını bırakmayan can sıkıntısına karşı iyi bir devaydı. Çağatay’ın toprakları -babası Cengiz tarafından verilmişlerdi- Altay Dağları’ndan başlayıp Amuderya Nehri’ne<a href="../Text/DiPNOTLAR.xhtml#a11" id="k11"><sup>[11]</sup></a>&nbsp;kadar uzanıyordu. Batu ve ona bağlı olarak Cuci’nin diğer çocukları batıdaki toprakları fethetmeye devam ettikçe ailenin iki kolu arasında anlaşmazlık çıkmaması gerekirdi. <i>Çağatay daha başka ne isteyebilirdi ki?</i></p>

  <p>Ögeday’ın kafasını kurcalayan sorular şarap kaynaklı bir fikir doğurdu: Savaşçıyı söyleyeceklerini dinlemeksizin oradan gönderme ihtimali...</p>

  <p>“Kardeşim seni niye yolladı?” diye sordu Ögeday iç geçirerek o fikri bir kenara atarken.</p>

  <p>Elçi söze başladı. “Ben...” diye kekeledi. “Çağatay Han beni...” Delikanlı başını kaldırıp Ögeday’a baktığında Kağan onun yüzünde hem şaşkınlık hem de başka bir şey fark etti. “Güvenliğinizi sağlamak için yollandım.”</p>

  <p>“Güvenlik mi?” diye tekrarladı Ögeday. Aklından dönüp dolaşıp birbirine bağlanan bir dizi bölük pörçük düşünce geçti. <i>Kim?</i> Başını kaldırıp odanın içine bakındı. Yağ lambaları duvarların her bir santimini aydınlatıyordu; ortada ne bir gölge ne de suikastçıların saklanabilecekleri bir yer vardı. Sarayın her kapısında birkaç adam bekliyordu ve yüzlercesi -binlercesi- daha onun bir sözüyle canını vermeye hazırdı. Tek bir adam onun daha güvende olmasını nasıl sağlayabilirdi ki? “Bir suikastçı mı?” dedi alay edercesine, şarabın etkisiyle geveleyerek.</p>

  <p>“Hayır, yüce Kağan,” dedi elçi çabucak, konuşmanın gidişatını değiştirmeye çalışarak. “Kim size bir suikast düzenleyecek kadar budala olabilir ki? Çağatay Han beni...” Elçi dönüp Cucay’a baktı ve danışmanın ifadesiz bakışlarından yardım alamayınca sözlerini sürdürdü. “Kardeşiniz içkiye düşkünlüğünüz sebebiyle sizin için endişe duyuyor. Beni buraya... size... size göz kulak olayım ve... ve... günde bir kadehten fazla içmenizi engelleyeyim diye yolladı.”</p>

  <p>Ögeday uzun bir süre elçiyi süzdü; öyle ki Cucay bile huzursuzca kıpırdanmaya başladı. Genç adam bulunduğu yere yakışmıyordu, Karakurum’un salonlarından çok bozkırlarda rahat eden ve başının üstünde bir çatı olmasından hazzetmeyen bir savaşçıya benziyordu. Fakat duruşunda, bakışlarını odada gezdirme biçiminde bir şey yatıyordu.</p>

  <p>Ögeday’ın karnından bir gümbürtü,omuzlarını sarsan ve kaftanını titreten bir kahkaha yükseldi. “İçkiye düşkünlüğüm mü? Kardeşim ne kadar içtiğimi mi dert ediyor?” Eliyle bıyığını silerken tahtının kolçağında duran kadehi fark etti ve onu alıp genç elçiye fırlattı. Kadeh deri yeleğine çarpıp toz kaldırırken savaşçı irkilmeyecek kadar soğukkanlıydı. “Kardeşim damızlık bir kısrakmışım gibi üstüme titriyor.” Ayağa kalkıp iki adamın önünde yükselirken kahkahasının son notası sesindeki gümbürtülü bir akis hâlini aldı. “Ben Moğol İmparatorluğumun Kağan’ı Ögeday’ım. Canım nasıl isterse öyle davranırım. Kardeşim dikkatini benim adıma fethedebileceği krallıklara vermeli. Yeğeni Batu gibi. <i>Oğullarım</i> gibi. Geri kalanı onu hiç ilgilendirmez.”</p>

  <p>Şarabın etkisiyle dizleri titreyen Ögeday dengesini sağlamak için bir elini tahtının kolçağına koydu.</p>

  <p>Kağan’ı seyrederken elçinin yüzü gerildi. “Dediğiniz gibi olsun Kağanım.” Adam üstünkörü bir biçimde eğilerek onu selamladıktan sonra arkasını döndü ve taht salonundan çıkarken Kagan’a sırtını gösterdi.</p>

  <p>Tahtına çökerken Ögeday’ın boynunu sıcak bastı. <i>Ne cüretle böyle çekip gider?</i> Kağan tahtının kolçaklarını kavradı ve muhafızlarına bağırmak için kendini doğrulttu.</p>

  <p>Yerinden kıpırdamayan Cucay’ın yüzündeki çatık kaşlı ifade Ögeday’ın boğazından çıkmak üzere olan bağrışı bastırmaya yetti, içtiği şarap da Kağan’la boğuşuyor, görüşünü bulandırıp danışmanının arkasında koyu gölgeler yüzüyormuş gibi bir etki yaratıyordu. İçinden her türlü şeyin çıkabileceği gölgeler...</p>

  <p>“Ben onunla konuşurum,” dedi Cucay. Ögeday itiraz edemeden önce danışmam eğreti bir selam verip elçinin peşinden gitti ve Kağan’ı tahtında kara kara düşünmeye bıraktı.</p>

  <div style="text-align: center;"><img alt="" src="../Images/main-4.jpg" /></div>

  <p>Ögeday ipek çarşaflara sırtüstü uzandı ve özel odasını dolduran aromatik havayı ciğerlerinin derinliklerine çekti. Burnuna sedirin de belli belirsiz karıştığı yasemin ve manolya kokuları çalındı. Açık bozkırların eşsiz rayihası gibi değilse de Kağan’a oraları hatırlattı. Bu odada, yani el pençe divan duran dalkavuklardan ve muhafızlarının dikkatli gözlerinden uzaktayken kısa bir süreliğine de olsa imparatorluğun meselelerini aklından çıkarabilirdi. Başı hafifçe zonkluyor, kafatasının tepesine bir basınç vuruyordu; şarabın geçmek bilmeyen bir hatırası... Vali Mahmud Yalavak’la yiyeceği akşam yemeğine daha birkaç saat vardı ve o zamana kadar baş ağrısının geçeceğini umuyordu.</p>

  <p>Etrafındaki yatak, kaftanını açıp kürk astarlı ayakkabılarını çıkaran eşlerinin yumuşacık varlığıyla kıpırdadı. Kaslı göğsünde eller gezindi ve Ögeday gözlerini açmadan o elleri sıkıca kavradı. Ani bir acı nidası duyunca da kimi tuttuğunu anladı: en uzun boyluları olan Jaçin’i. Ögeday onu gözlerinin rengi, hayatı boyunca gördüğü en parlak yeşil için seçmişti.</p>

  <p>Eşlerinden biri ağzını kulağının dibine kadar soktu ve Kağan kadının nefesini hissetti. “Çok gergin,” diye fısıldadı kadın. Ögeday çırpınan elleri bıraktı ve yanındaki kadını yokladı. Eli karısının başına hafifçe dokunarak kalın örgülerine ve buklelerine doladığı incecik kurdelelere temas etti.</p>

  <p>“Töregene,” diye mırıldandı Ögeday, ondan tarafa yuvarlanarak.</p>

  <p>Karısı dilini şaklattı ve çıkan ses adamın kulağında yankılandı. Ögeday içgüdüsel olarak karısından uzaklaşırken Töregene ellerini kocasının bedeninin altına kaydırıp onu daha da öteye itti. Hâlâ kolunu uzatıp onu kavramaya çalışan Ögeday yüzükoyun yuvarlandı. Kadın onun sarsakça hamlelerinden kaçınıp çıplak omzuna hafifçe dokundu. “Kıpırdamadan yat,” diye payladı. “Bakalım sırtındaki boğumları geçirebilecek miyiz.”</p>

  <p>Ögeday homurdanarak boyun eğdi ve ellerini yatağa bıraktı. “Bana kalsa,” dedi, “güzel karılarımla çevrili olan bu yataktan bütün gece kalkmazdım. Sevişip etli börek yer, sonra da soğuk bir banyoda yıkanıp atlarla gece yarısı gezintisine çıkardık. Dışarıda, bozkırların orada.”</p>

  <p>“Sanki bana ayak uydurabileceksin de,” diye güldü Töregene.</p>

  <p>Gözlerini açan Ögeday omzunun üzerinden geriye bakmaya çalıştı. “Sevişirken mi, yoksa ata binerken mi?”</p>

  <p>“İkisi de.”</p>

  <p>Ögeday gülümsedi. “Gururumu bana bıraksan olmaz mı be kadın?”</p>

  <p>Töregene burun kıvırdı. “Merak etme, sabahki celsede geri alırsın. Hele yerlerde sürünerek sana Dünyanın Büyük, Yüce, Haşmetli Efendisi diye hitap eden ve kendilerini fark etmen için yalvaran tüm o memurların karşısına bir geç de.”</p>

  <p>“Bizim işimiz sana daha mühim şeyleri hatırlatmak,” dedi Jaçin, Töregene’ye katılırken. Dirseğini sertçe Ögeday’ın omzuna bastırınca kocası bir zevk homurtusu çıkardı. “Bir yay kirişi kadar gerginsin. Seni bu denli kaygılandıran ne?”</p>

  <p><i>Omuzlarındaki toz,</i> diye düşündü Ögeday. Kardeşi Çağatay’ın gönderdiği genç elçi. Savaşçı, Karakurum’a ulaşmak için sayısız gün boyunca bozkırlarda at sürmüştü. Başının üstünde uçsuz bucaksız gök kubbeden başka hiçbir şeyin bulunmadığı açık havada uyumuştu. Altında bir atla, etrafında rüzgârla yol tepmişti. Tek bildiği altında uzanan çimler, tek gördüğü önündeki ufuk olmuştu.</p>

  <p>“Bir atın sırtına binmeyeli ne kadar çok zaman geçti haberiniz var mı?” dedi. “Çimlerin üstünde özgürce koşturmayalı?”</p>

  <p>İki kadın da yanıt vermedi. <i>Vermeyecekler de,</i> diye düşündü, buruk bir edayla. <i>Cevabı benim kadar iyi biliyorlar.</i> “Bazı geceler rüyamda bu mağaradan kaçtığımı görüyorum,” diye itirafta bulundu. “O salonda oturup bürokratlardan ve memurlardan oluşan sonu gelmez bir geçit törenini seyrediyorum. Bir bahar nehri gibi içeri akıyorlar ve gözümü her kırpışımda sayıları artıyor. Bir gün o nehirde boğulup gideceğim.</p>

  <p>“Ama rüyamda kaçıyorum. Bir balkondan aşağı atladığımda beni bekleyen güçlü kuvvetli bir midilli oluyor. Hiç kimse beni durduramıyor. Şehir kapılarından dörtnala çıkıyorum ve sonsuza kadar sürüyorum, ta ki eyerin üstünde can verene kadar. Ama midilli durmuyor. Yoluna devam ediyor ve cesedim çürüyüp yok oluyor. Kemiklerim imparatorluğa dağılıyor ve midilli semanın kıvrılıp toprağa değdiği yere varıncaya kadar durmuyor. Benden geriye sadece parmakları yelesine dolanmış olan ellerim kalıyor.”</p>

  <p>Töregene yavaş yavaş aşağı indi ve Ögeday kaslarının gevşediğini hissetti. Hâlâ gergindi ama bu hayal meyal hatırladığı kasılma, çok uzun süre eyerde oturmaktan gelen bel ağrısı değildi. “Bu gece,” diye iç geçirdi, “bir davete gitmem ve altın çubuklar kullanarak aşırı baharatlı ecnebi yemekleri yemem gerekecek. Kendini bir şey sanan diplomatlarla konuşmak ilgimi çekiyormuş gibi davranmam gerekecek. Artık bundan ibaretim. Kürsülerde ve sandalyelerde oturan, yemek yiyip çene çalan bir adam. Tek yaptığım bu.”&nbsp;</p>

  <p>“Birinin Kağan olması lazım,” dedi Töregene. “İmparatorluğu babandan bile daha iyi yönetiyorsun.”</p>

  <p>Ögeday kaşlarını çattı. “İmparatorluk kendi kendini yönetiyor. Ayaklarına kapanacakları birine ihtiyaç duyuyorlar, hepsi bu.” Hemen sonra ekledi. “Ve hiç kimse babamla kıyaslanamaz.”</p>

  <p>Jaçin’in öteki tarafına geçtiğini hissetti ve kadının dirseği omzunun altındaki daha yumuşak ete indi. “Sen Kağan olmadan önce tüm buralar bomboş bir çayırdı,” diye kocasına hatırlattı kadın. “Senin sayende artık burada bir saray var. Hem de dünyanın gördüğü en muhteşem saray.”</p>

  <p>“Çayır kalsa daha iyiydi. Çinliler için saray olan yer Moğollar için bir hapishanedir.” Ögeday omuzlarını esneterek kadınları üstünden attı ve doğrulup oturdu. Karılarının elleri hünerli olmasına hünerliydi ama sözleri gevşemesine yardım etmiyordu. Önce Jaçin’e, sonra da Töregene’ye bakarak dikkatlerini üzerinde topladığından emin oldu. “Birlikte ata binip gitsek daha kolay olmaz mıydı? Tüm bunları başkalarına bırakabilir ve eskisi gibi bir nehrin kenarına <i>ger</i><sup><a href="../Text/DiPNOTLAR.xhtml#a12" id="k12">[12]</a></sup> kurup yaşayabiliriz. Yine doğadan besleniriz. Ne öldürürsem onu yeriz.”</p>

  <p>Eşleri hiçbir şey demedi, fakat ona sokulup ellerini saçlarında gezdirdiler. Ögeday onların omuzlarını kavrayıp tenlerindeki sıcaklığı hissetti. “Sanırım ben öldüğümde İmparatorluk da benimle beraber ölecek,” dedi, derin düşüncelere dalarak. “Bana layık vârislerim yok. Kadan kendini yabancı dinlere çok fazla kaptırıyor. Kashi savaşmaktan ziyade güzel kadınların peşinden koşmakla ilgileniyor. Ongun...” Başını iki yana salladı. “Ongun hepsinden de kötü.”</p>

  <p>“Peki ya Güyük?” diye sordu Töregene. “O iyi bir Kağan olacak.”</p>

  <p>“Güyük çok çabuk öfkeleniyor. Rus’ta<a href="../Text/DiPNOTLAR.xhtml#a13" id="k13"><sup>[13]</sup></a> ne yaptığını hatırlasanıza.”</p>

  <p>“Batu küstah budalanın teki,” dedi Töregene. “Güyük öyle—”</p>

  <p>“Kendi adamlarına zulmederek savaş kazanamazsın,” diye kadının sözünü kesti Ögeday. “Güyük çok asabi. Nasıl yöneteceğini anlamıyor. Başa o geçerse kuzenleri... kış ortasındaki kurtlar gibi olup çıkarlar. Güyük’e sürünün en zayıf üyesi gözüyle bakarlar.”</p>

  <p>“Öyle bir şeye cüret edemezler!” Töregene’nin gözleri çakmak çakmaktı.</p>

  <p>“Ederler,” diye iç geçirdi Ögeday. “Hatta belki de...” Omuzları çöktü ve eşlerinin omuzlarını daha sıkı kavradı.</p>

  <p>“Ne var?” diye sordu Jaçin. “Yine bozkırların hayalini kurmuyorsun, değil mi?”</p>

  <p>Ögeday başını iki yana salladı. “Bugün Çağatay’dan bir elçi geldi. Bana bir mesaj getirmiş.”</p>

  <p>“Ne mesajı?”</p>

  <p>“Ne kadar içtiğime göz kulak olsun diye genç birini yollamış.”</p>

  <p>Kadınlar bir müddet sessiz kaldı. İçlerinden biri nihayet konuştuğunda da sesi neredeyse duyulamayacak kadar alçaktı. “Böyle birinin sana faydası dokunabilir,” dedi Jaçin.</p>

  <p>Ögeday hızla ona doğru döndü ve kadın bir anlığına kocasıyla göz göze geldi. Jaçin çenesini indirmesine rağmen vereceği kadar zarar vermişti. Kadının gözlerindeki sert parıltı Ögeday’ın dikkatinden kaçmamıştı.</p>

  <p>“Ben Kağanım,” diye kükredi adam. Hemen geri gelen baş ağrısı hiddetle zonklamaya başladı. “Canım ne isterse onu yaparım. Ne zaman isterse. Nasıl isterse. Hiç kimse -ne kardeşim; ne siz; ne de <a href="../Text/DiPNOTLAR.xhtml#a14" id="k14"><sup>[14]</sup></a>yiyen, üstü başı toz içindeki atlı okçunun teki- bana neyi yapıp neyi yapamayacağımı söyleyemez.”</p>

  <p>Töregene ona doğru eğilerek ağırlığıyla adamın kolunu aşağıda tuttu. <i>Yoksa Jaçin’e vurmak için elimi mi kaldırdım?</i> Ögeday öyle bir girişimde bulunduğunu hatırlamıyordu. Kafasında ne kadar zamandır bir şeyler içmediğini anımsatan o zonklamadan başka hiçbir şey yoktu ve bu his Jaçin’in sözlerini doğrulamaktan başka bir işe yaramıyordu. Töregene’den uzaklaşarak elinin bir hareketiyle Jaçin’i azletti. “Bir erkeğin arada bir içmemesini bekleyemezsiniz. Babam da içerdi. Onun babası da. Elimde kalan tek özgürlük içki içmek.”</p>

  <p>Töregene ellerini kocasının omuzlarına koydu. Başını onunkine yaslarken örgüleri adamın sırtına sürtündü. “Kardeşinin niyeti sana hakaret etmek değil Ögeday. Sana önem veriyor, hepsi bu.”&nbsp;</p>

  <p>“Öyle mi?” Ögeday duvarda asılı duran fenerin titrek ışığına baktı. “Madem bana önem veriyor, niye buraya kendisi gelmiyor?”</p>

  <div style="text-align: center;"><img alt="" src="../Images/main-5.jpg" /></div>

  <p>Ögeday havadaki toz yüzünden gökyüzünü göremiyordu. İnsanlar ve atlar -hatta rüzgâr bile- Khalakhaljid Çölü’nün kuru zeminini fena karıştırmıştı. Kereyid <a href="../Text/DiPNOTLAR.xhtml#a15" id="k15"><sup>[15]</sup></a>&nbsp;ordusu bitmek bilmiyordu; toz bulutları arasında ne zaman bir aralık belirse Cengiz Han’ın kuşatılmış ordusunun üstüne daha fazla atlı çullanıyordu.</p>

  <p>Ağzı toprak ve kan tadıyla dolan Ögeday atının dizginlerini şaklatarak onu kumların arasında ilerlemeye zorladı. Her yanından muharebenin gürültüleri yükseliyordu: insan bağrışları, kılıç çınlamaları, ölen atların tiz kişnemeleri. Babasının ordularının çatışmayı kazanıp kazanmadığını kestiremiyordu. Ögeday’ın bütün dünyası hayaletlerle dolu kızıl bir bulut olup çıkmıştı.</p>

  <p>Topuklarını atının kaburgalarına vurarak hayvanı kontrol altında tutmaya çalıştı; fakat binicisinin korkusunu sezen at onu dinlemeyi reddediyor, çevredeki her çelik tangırtısından ürkerek bir o yana bir bu yana atılıp duruyordu.</p>

  <p>Ögeday on yedi kış görüp geçirmişti; bir diğerini görebileceğini sanmıyordu.</p>

  <p>Hemen önünde, girdap gibi dönen bir toz bulutunun içinde, hücuma kalkmış bir at ile binicisinin silueti belirdi. Adamın kafasında bir terslik vardı, bulutun içinden çıktığında savaşçının miğferini daha iyi gören Ögeday yaklaşan atlının Cengiz’in ordusundan olmadığını anladı. Miğferindeki uzun tüyü kırılıp eğrilmiş olan Kereyid, mızrağını hızla aşağıya savurdu ve ucunu Ögeday’ın bineğinin böğrüne sapladı.</p>

  <p>Ögeday darbenin şiddetini bacaklarında hissetti ve atı sağa doğru yalpalayarak şaha kalktı. Ögeday dizginleri elinden kaçırdı ve yere yuvarlanırken bir anlığına tozların arasında gökyüzünü görür gibi oldu. <i>Mavi gök.</i></p>

  <p>Düşüş ciğerlerindeki havayı boşaltıp kulaklarını çınlattı. Boğazındaki tozu tükürerek atmaya çalıştıysa da öğürdüğünde hiçbir şey çıkmadı. Kılıcını kaybetmişti, onu elinden ne zaman düşürdüğünü hatırlamaya çalıştı: Atı onu sırtından attığında mı, yoksa yere çarptığında mı? Toz bulutları kılıcı çoktan yutmuştu.</p>

  <p>Yer sarsıldı. <i>Bir at.</i> Kulakları hâlâ düşüşünün şokuyla yankılanıyordu ve her şey boğuktu. Fakat atın üstüne geldiğini hissedebiliyordu ve yana doğru yuvarlanmasıyla Kereyid’in az önce durduğu yerden gümbür gümbür geçmesi bir oldu. Adamın kılıcının ucu Ögeday’ın miğferine çarparak derinin üstündeki metal çivilerden birini çınlattı. Başı geriye doğru savrulurken miğferi uçup gitti ve açgözlü tozlar tarafından derhâl yutuldu.</p>

  <p>Kereyid dizginlere asılarak atını durdurdu, gerisingeri çevirdi ve hayvan Ögeday’a doğru tırısa kalkarken akıcı bir hareketle sırtından indi. Sonra da kılıcını kaldırarak Ögeday’a hücum etti.</p>

  <p>Elini telaşla kemerindeki hançere atan Ögeday yerden destek alarak ayağa kalktı. Rüzgâr aralarında hızla eserken Kereyid’in darbesi sanki havadaki bütün tanecikler kılıca direnç gösteriyormuşçasına ağır ağır geldi.</p>

  <p>Ögeday eğilerek hamleden sakındı ve hançeri Kereyid’in karnına doğru sapladı. Hançer savaşçının göğüs zırhının kenarına çarptı, biraz aşağıya kaydı ve ete girdi. Ögeday yalımı sert göğüs zırhının kenarı boyunca çekerken eline kanlar fışkırdı. Kereyid uludu ve Ögeday onu yere itti. Adamın kılıcı hâlâ elindeydi; Ögeday silahı tekmeleyerek düşürdü, sonra da adamın suratına sertçe bastı. Kereyid bağırmaya devam etti, Ögeday da çizmeleri kızıl çamurla kaplanana kadar onu tekmelemeyi sürdürdü.</p>

  <p>Atı henüz ölmemişti. Yerde yan yatan hayvan, Kereyid’in mızrağının etrafında çifteler savurarak kıvranıyordu. Ögeday öksürüp kum tükürdü. Eğilerek düşmanının kılıcını alırken bacakları titriyordu. Kendisininkinden daha ağırdı ve kabza muhafazası alışkın olduğundan daha geniş ve kalındı. <i>İşimi görür.</i> Can çekişen atına doğru yalpalarken kabzayı sıkıca kavradı.</p>

  <p>Ayakları yere sağlam basan ve yönlendirmelerine duyarlı olan hayvan iyi bir binekti. Ögeday onu amcasından devralmadan önce Cuci’yi aylarca sırtında taşımıştı. Atın burnuna kan bulaşmıştı ve kocaman açılmış gözlerine delice bir bakış hâkimdi. Ögeday yaklaşırken inanılmaz bir biçimde ayağa kalkmaya çalıştı, fakat ön sağ bacağı ağırlığını taşıyamadı.</p>

  <p>“Koş,” dedi Ögeday, çatlak bir sesle. “Ebedi Mavi Gök’e koş.” Darbesi sarsakçaydı, fakat yalım yeterince keskindi. At ölürken arka bacakları iki defa savruldu. Ögeday avucunu yüzüne bastırarak gözlerini dolduran kumlara ve tuza karşı koydu.</p>

  <p>Ölü atın sağrısına bir ok saplandı ve Ögeday ona aptal aptal baktı. Ok kısa bir Moğol okuydu ama tüyleri yabancıydı. <i>Bir Kereyid oku.</i> Hâlâ bir cenk meydanındaydı. Orada kalamazdı; kum bulutundan çıkmanın bir yolunu bulmalıydı. İlerlemesi mi yoksa gerilemesi mi gerektiğini bilmediği gibi <i>nereye</i> ilerleyeceğinden veya gerileyeceğinden de emin değildi. Belki de gökyüzünü bir daha asla göremeyecekti. Sanki giderek yeraltına gömülüyordu. Tozları dışarıda tutmak için fularını yüzüne sararken dilinde hâlâ kum taneleri hissediyordu.</p>

  <p>Vücuduna bir şeyin çarpmasıyla birlikte midillisinin leşinin üstüne düştü. Çılgınlar gibi etrafına bakınarak tozların arasında bir gölge veya şekil seçmeye uğraştı. <i>Kim var orada?</i> Sağından dörtnala atlar geçip gitti, kumları döven toynakları yerden toz bulutları kaldırdı. Ögeday yüzünü sakınmak için bir elini kaldırırken boynuna ve omzuna bir acı saplandı. Aşağıya göz attığında bir okun kanlı ucunun çenesinin altından çıkıntı yaptığını gördü.</p>

  <p>Fuları oka dolanmıştı, omzunun üzerinden uzanarak onu çıkaramazdı. Parmakları okun sapında gezinirken boynu acıyla kasıldı. Haykırarak dizlerinin üstüne düştü.</p>

  <p>Zırhının içinde kan vardı. Fuları hızla kızıla çalıyor, kumaşın emmediği kan göğsünden aşağı akıyordu. Elleri de kan revan içindeydi ve atının kanlı çamurunun ortasında diz çöktüğünü fark etti. Ansızın bedenini saran bir ürpertiyle titredi.</p>

  <p>Ölü Kereyid’de surat namına fazla bir şey kalmamış olsa da adamın Ögeday’a güler gibi bir hâli vardı. Ögeday atından destek alarak dengesini sağlamaya çalıştı. Ne <i>kadar sıcak,</i> diye aklından geçirirken gözleri yine yaşlarla doldu. Bu sefer onları saklamakla uğraşmadı. Bıraktı rahatça aksınlar. “Üzgünüm,” diye fısıldadıysa da orada onu duyacak hiç kimse yoktu.</p>

  <p>Kereyid gülmeye devam etti. Ögeday adamın sesini duyabiliyordu; kafasının içinde kükremeyi andıran dalgalı bir gürültü... Tıpkı baharda kuru nehir yatağını dolduran ani bir sel baskını gibi... Ses sadece Kereyid’den değil, muharebe meydanındaki tüm ölülerden geliyordu. Artık tüm ruhlar onun hâline gülüyordu.</p>

  <p>Ögeday’ın gözünün önünde kara lekeler uçuştu. Delikanlı parmaklarını atın kısa yelesine daldırıp ona binmenin nasıl bir şey olduğunu anımsamaya çalıştı.</p>

  <p>Ne <i>kadar çok kan var,</i> diye düşündüğü sırada yere devrildi.</p>

  <div style="text-align: center;"><img alt="" src="../Images/main-6.jpg" /></div>

  <p>Nefes almakta zorlanıyordu. Ağzı yapış yapış çamurla tıkalıydı ve sert kıllar burnunu gıdıklıyordu. <i>Otur.</i> Bedeni çok uzaklarda gibiydi. Ögeday kollarını oynatmaya çalıştığında hiçbir şey hissetmedi. <i>Yakında tekrar denerim,</i> diye düşündü. <i>Belki güneş doğduğunda. O</i> zamana kadar hareketsiz yatacak ve kalp atışlarının belli belirsiz ritmini dinleyecekti.</p>

  <p>Boğuk bir ses onu daldığı düşlerden çıkardı ve sesin kendi boğazından geldiğini fark etti. Sabah olmuştu ve güneş ışıkları boynundaki bir deliği yakıyordu. Çektiği acı boğazına kadar vuruyor, çığlığı oradaki hırpalanmış delikten dışarı kaçıyordu.</p>

  <p>Tepesinde mavi gökten başka bir şey yoktu. Ne toz, ne de bulutlar; sadece günışığıyla dolu engin bir sema. Boynundaki yoğun acı olmasaydı ahrete gittiğini zannedecekti. <i>Öldükten sonra canım yanmamalıydı</i>, diye düşündü.</p>

  <p>Ama yanıyordu ve acı karnının derinliklerine kadar iniyordu. Onu tükürerek dışarı atmaya çalıştıysa da ağzından hiçbir şey çıkmadı. Her şey kıpkırmızı bir akıntı hâlinde boğazından çıkar gibiydi.</p>

  <p>Gökyüzüyle arasından bir gölge, toz kaplı bir bulut geçti. Ögeday ona odaklanırken bulutun yüzeyi bir şekle girdi: kızarmış gözler, toprak ve kanla lekelenmiş bir bıyık, çatlak ve kuru dudaklar. Dudaklar çok yukarılarda oynamasına rağmen Ögeday’ın tek duyduğu şey boynundaki delikten sızan kendi çığlığıydı. Surat aşağı inerken adamın saçlarındaki ter ve yağ kokusu Ögeday’ın burun deliklerini doldurdu. Muharebenin iğrenç kokularının altından adamın kendine has rayihasını tanıdı. Surat tekrar yükselip ağız dolusu kararmış kan tükürdüğünde Ögeday’ın aklına bir isim geldi.</p>

  <p><i>Boroghul.</i> Ninesinin evlatlık aldığı öksüzlerden biri. Kızıl kayaları andıran bir yüze sahip uzun boylu çocuk. Hem aileden biri, hem de bir yabancı. Aynı kandan değil, ama -Ögeday adamın yine ağız dolusu kan tükürmesini izledi- kan kardeşi.</p>

  <p>Gökyüzü karardı ve Ögeday ellerini oynatacak kuvveti buldu. Boroghul’un zırhının kumaşına ve derisine yapışarak sıkıca tutundu. Ortaya çıkan yıldızlar uzun bozkır otlarında saklanan hayvanların minicik gözleri gibi kırpışıyordu. Çok geçmeden rüzgârı tekrar duymaya başladı. <i>Benimle kal Ögeday,</i> diyordu rüzgâr. Ya da belki de bunu söyleyen kulağına fısıldayan Boroghul’du.</p>

  <p>Önemi yoktu.Ögeday bulunmuştu.</p>
</body>
</html>
