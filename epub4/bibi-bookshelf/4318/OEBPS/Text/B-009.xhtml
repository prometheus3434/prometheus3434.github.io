<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>9. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>MANTARLARIN DELİLİĞİ</b></p>

  <p class="p1">Feronantus, Istvan’ın dün gece yediği haltları sabah kampında asabi bir teslimiyetle dinledi. Cnân’a teşekkür etti, sonra da Eleâzar ile Percival’in soyulup örülmüş dallardan yapılma bir su seddiyle aylak aylak balık avladıkları nehrin kıyısına indi. Adamlar birkaç dakika boyunca kendi aralarında konuştular, ardından grubun geri kalanını topladılar. Cnân geçen gece Istvan’ı ne kadar dikkatli izlediyse şimdi de lideri aynı dikkatle izliyordu. Adamın isminin anlamını çıkartmakta güçlük çekmişti, kulağa Latince gibi geliyordu ama öyle değildi; tâ ki Taran’ın ona <i>Ferhonanths</i> diye hitap ettiğini duyana kadar. İşte o zaman bu ismin kibar ortamlarda kullanılmak üzere Latinceye çevrilen eski bir barbar adı olduğunu anlamıştı, muhtemelen Gotçadan.</p>

  <p>Feronantus genç Bağcıya yanlarına gelmesini işaret etti. “Cnân bir süredir keşif yapıyordu,” dedi.</p>

  <p>“Çoğu zaman ortalarda gözüktüğü yok,” dedi Roger kabaca.</p>

  <p>Feronantus adamın ses tonuna içerledi. “Bizi rotamızda tutacak kadar sıklıkla geri geliyor ve dikkatimizi dağıtacak birileriyle karşılaşmamamızı sağlıyor. Son olarak dernek evinde toplandığımızdan beri korktuğum bir soruna değindi.”</p>

  <p>Feronantus genç kadının göl kenarında gördüklerini anlattı.</p>

  <p>“Izdırap çekiyor diye bir insanı eleştiremeyiz ya,” dedi Roger.</p>

  <p>Percival başka görüşteydi. “Yerine getirmemiz gereken bir görevimiz var,” dedi. “Burada birer kardeş gibi çalışıyoruz. Istvan bize asla tam anlamıyla katılmadı ve şimdi de... Onunki ızdırap değil. Katıksız, delice bir intikam hırsı. Aksi takdirde neden bir tuzakçı ailesini öldürsün ki?”</p>

  <p>“Istvan, Moğol muhafızların peşinde,” dedi Feronantus. “Vergi toplayıcılarının izini sürüyor ve Moğollarla işbirliği yapan köyleri inceliyor. Cnân onun sadece bir gecelik emeğinin sonuçlarını gördü. Bunun ilk olduğunu sanmam. Istvan aynı şeyi daha önce de yaptı ve yine yapmayı planlıyor. Bu olay dikkatleri çekecek, muhtemelen şimdiye dek çoktan çekmiştir de. Kırsal kesim şok geçiriyor. Moğol olsun ya da olmasın her tarafta askeri birlikler cirit atıyor. Artık toplanıp taşınan tüm mal ve paralara atlı grupların muhafızlık edeceği muhakkak.”</p>

  <p>“Ana yollardan mümkün mertebe uzak duruyoruz,” dedi Cnân, “fakat kürk tacirleri ormanın, tarlaların ve suyun olduğu her yere giderler.”</p>

  <p>“Senin gördüğün,” dedi Illarion, “daha büyük bir grubun küçük bir parçasıydı. Başka ekiplerin de bölgenin dört bir yanına dağıldığına, kürk toplanabilecek her ormanı ve vadiyi dolaştığına güvenebilirsin. Yılın bu zamanında daha şimdiden ticaret mallarından oluşan küçük bir servet toplamışlardır. Bu da...”</p>

  <p>“Korumasız gezmelerinin mümkün olmadığı anlamına geliyor,” dedi Taran.</p>

  <p>Roger öfkeli gözlerle Cnân’a dik dik baktı. Genç kadın da ona aynı şekilde karşılık verdi. Buruk bir edayla yüzünü ekşiten şövalye bakışlarını bir anlığına başka yöne çevirdi, sonra tekrar önüne dönüp özür dilercesine başını salladı. “Bu hiç de iyi bir haber değil,” diye açıklamada bulundu. “Istvan en cesur ve vefalılarımızdan biriydi.”</p>

  <p>“Mohi onu mahvetti,” dedi Finn, kaba bir Latinceyle.</p>

  <p>“Ailesi gözlerinin önünde katledilmesine rağmen Illarion mahvolmadı,” diye hatırlattı gruba Feronantus. “FIiç kimseyi kaybetmeyi göze alamayız. Cnân’la beraber üç kişilik bir ekip göndereceğim: Eleâzar, Percival ve Raphael. Cnân, Istvan’ın izini sürecek ve siz üçünüz onu aramıza dönmeye ikna edeceksiniz.”</p>

  <p>“Kusura bakma ama bu kız bir binici değil,” dedi Eleâzar. “Başımız derde girerse—”</p>

  <p>“İşte o sebepten dolayı,” dedi Feronantus, “başınızın derde girmemesi için elinden geleni yapacak. Zaten benim tercihim de o yönde.”</p>

  <p>Bu sözler son noktayı koydu. Tüm şövalyeler dönüp Cnân’a baktı, bazılarının kaşları çatıktı.</p>

  <p>Cnân üç şövalyenin kendisine ayak bağı olmasını beklememişti. Aynı anda hem boş yollar bulabilecek, hem de Istvan’ı arayan ekibe eşlik edebilecek kadar geniş bir alanda iz süremeyeceğini tiz bir sesle, açıkça belirtti. “Hem Istvan kendiliğinden geri gelebilir,” diye ekledi.</p>

  <p>Feronantus elini sallayarak bunu savuşturdu. “Daha şimdiden bölgede epey keşif yaptın, değil mi? Istvan belirgin bir toynak izine ve yürüyüşe sahip iri bir atın üstündeki iri bir adam. Onu bizden daha kısa sürede bulabilirsin. Böylece dostumuz dikkatleri daha fazla üzerine çekmeden önce Percival, Raphael ve Eleâzar onu bertaraf edip gerekirse başına bir çuval geçirebilirler. Burada bir gün daha oyalanıp pantolonlarımızdaki sökükleri yamayacağız.”</p>

  <p>Cnân gülümsememek için kendini zor tuttu. Bu Feronantus’un yalnızca sökük yamamakta değil; çorap dikmekte, et kurutmakta, ot toplamakta ve bugün tamamlamaları hâlinde yarın uzun bir yolculuk yapmalarına imkân tanıyacak diğer tüm angaryalarda kullandığı çok amaçlı bir deyişti.</p>

  <p>“Sonra da,” diye devam etti Feronantus, “mevcut güzergâhımız üzerinde doğuya ilerleyeceğiz. Kiev atla en fazla iki haftalık mesafede. Eğer Istvan’ı üç gün içinde bulamazsanız bizi takip edin. Ne de olsa arkamızda bıraktığımız izler senin yeteneklerine sahip biri için utanç verici derecede bariz olacak. Bize Kiev eteklerinden geçen güvenli bir yol göstermen için sana ihtiyacımız var Cnân. Orada sefalet ve kargaşadan başka bir şeyle karşılaşacağımızı sanmıyorum.”</p>

  <p>“O menfur yere hiç gitmesek daha iyi,” diye fikir belirtti Roger.</p>

  <p>“Ah, ama gitmek zorundayız,” dedi Percival. “Bu bir onur meselesi.” Lâkin dostları arasındaki bu tartışmadan bıkan Feronantus iki elini birden kaldırarak onları susturdu.</p>

  <p style="text-align: center;"><img alt="main-13" src="../Images/main-13.jpg" /><br /></p>

  <p>Bu bölgenin tamamı bataklığımsı bir yapıdaydı ve sözüm ona Han katili grup, bazı Avrupa krallıklarından bile daha fazla yer kaplayan geniş ve sulak bir arazinin -Feronantus’un dilinde bir mariscus’un- güney eteklerinde bir süredir dolanmaktaydı. Cnân bölgeyi iyi tanıyordu; çünkü son iki ayının önemli bir kısmını doğudan batıya geçebilmek için bataklıklarda yolunu bulmaya çalışarak harcamıştı. Yenilebilir bitkiler bol, Moğollar ise kıttı; bu yüzden büyük ölçüde güzel vakit geçirmişti. İnsanlar işe karışmayınca bitki türleri de tercih ettikleri su miktarına bağlı olarak kendilerini alçaktan yükseğe doğru sıralamıştı.</p>

  <p>Yağmur sularıyla dolan en dipteki hendekler gür ve yeşil sazlarla kaplıydı. Tek tük kumluk adalar çalıyı andıran bodur söğütlerin mekânıydı. Suya dayanıklı diğer şeyler öyle bol yetişiyordu ki oralarda en sefil kaçaklardan başkasını bulmak mümkün değildi. Sadece böyle bir yerde yaşamak dahi bir kanun kaçağı veya cadı olduğunuzu kabul etmek gibi bir şeydi. Bataklığa boşalan vadileri ve koyakları tıka basa dolduran ağaçlar genellikle odun kömürcüleri hariç kimsenin ilgisini çekmeyecek kadar küçüktü.</p>

  <p>Daha yukarıdaki engebeli topraklar pek yüksek ve kuru sayılmasa bile en azından tarıma uygundu. İnsanların hâlen yaşadıkları yerler tarlalarla bezeliydi, fakat büyük çoğunluğu Moğol toplulukları için ideal denebilecek geniş otlaklarla kaplıydı.</p>

  <p>Cnân grubun güzergâhını belirlerken bu sulak düzlüklerden ve kıyılardan hiçbirini tercih etmiyordu. Fakat bu bataklığımsı topraklardaki rutubetli koyakların aşılmaz ormanları ile açık tarım arazileri arasında korunaklı bölgeler bulunduğunu keşfetmesi uzun sürmedi. Bazen kilometrelerce uzunluğunda, bazen de sadece birkaç adım genişliğindeydiler; ağaçlar onları gözden saklayacak kadar sık, fakat ilerlemelerine engel teşkil etmeyecek kadar da seyrekti.</p>

  <p>Cnân bu şövalyelere nispeten daha seyrek ormanların kıyısı boyunca ilerleyerek, olumlu bir rapor verdiğinde açık arazileri hızla geçerek, birkaç dakikadan daha uzun süreler boyunca dört nala at sürmeyip ağaçların sağladığı emniyeti nadiren terk ederek yolculuk etmeyi öğretmişti.</p>

  <p>Istvan’ın seçeceği en muhtemel güzergâh üzerinde bulunan kırsal arazide meşe koruluklarıyla çayırlar birbirini izliyor, bunların arasına az sayıda inişli çıkışlı tepenin yanı sıra tek tük bataklıklar ve küçük, temiz göller karışıyordu. Ormanların ve tarlaların içinde nadiren höyükler ile yuvarlak kaya yığınları çıkıyor, sanki oraya bir devin kesesinden düşmüş gibi görünüyorlardı. Cnân bunlardan bazılarının soyguncular tarafından gizlenme yeri olarak kullanıldığının farkındaydı; batıya yaptığı uzun yolculuk sırasında elma aşırmak veya çiftçilerin sebze kilerlerini yağmalamak için koca bataklıktan çıktığı zamanlarda yuvarlanmış kaya yığınlarının girişinde onlardan kalan artıklara rastladığı olmuştu.</p>

  <p>Saklanma yerleri artık boştu. Bu iyiye işaret değildi. Soyguncular işe çıkmanın ne zaman çok tehlikeli bir hâl aldığını iyi bilirdi.</p>

  <p>Yol boyunca kadının yanından ayrılmayan Raphael çoğunlukla sessizdi. Latinceyi yoğun bir aksanla konuşan Eleâzar ise gevezeleşmişti ve sık sık şikâyet ediyordu. Bu tavrı ilk başlarda Cnân’ın asabını bozdu. Fakat gün ilerledikçe bunun, yani aklına geleni söylemenin ona ve halkına özgü bir davranış olduğunu anlamaya başladı.</p>

  <p>Eleâzar, Legnica’nın dışındaki dernek evine gelen son kişi olduğu için Cnân onun hakkında çok fazla şey bilmiyordu. Yolculuklarının ilk bir-iki gününde adamın silahının saçma ebatları karşısında gülmemek için kendisini zor tutmuştu, zira Eleâzar’ın taşıdığı çift elli kılıç şövalyenin boyundan biraz daha uzundu. Sırtına asılı bir kının içinde duran şeyi aşıla aşıla çekmesi bile bitmek bilmiyordu ve diğer şövalyeler bir saldırı hâlinde Eleâzar’ın etrafında bir savunma hattı kuracaklarını, böylece canlarını feda etmeden önce ona kılıcını çekip savuracak kadar zaman kazandırmayı umduklarını söyleyerek onunla bol bol dalga geçiyorlardı.</p>

  <p>Percival ise düşüncelerini kendine saklıyordu ve bu düşünceler oldukça karamsara benziyordu; adamın pek gülümsediği yoktu.</p>

  <p>Karşılaştıkları ilk iz dizisi olsa olsa iki günlüktü. Cnân kısrağından -şövalyeler aygırları yeğlediği için gruptaki tek kısraktı bu- inip dar günışığıyla bezeli bir çayırın çamur ve çimenlerinin üstüne diz çöktü. Raphael ile Percival de ona katılarak izlerin karşı tarafının iki adım gerisine çöktüler. Moğollar askeri harekâtlarının bu ileri safhalarında bozkır midillilerinin yanı sıra genellikle atlara da binerdi; Feronantus’un da daha önceden gözlemlediği gibi savaş, atları çabuk yıpratırdı ve ordular stoklarını sürekli yenilerdi. Moğollar daha iri ve yumuşak başlı batı atlarına bindiklerinde bu kombinasyon eşsiz izler bırakmalarına yol açardı. Mutsuz binekler alışık olmadıkları biçimlerde dürtüldüklerinde veya garip dillerde verilen komutlar duyduklarında daha bir çekingen davranırlardı.</p>

  <p>Cnân izlerin düzensizliğini işaret ettiğinde Raphael kafa salladı. Percival yere saçılalı daha bir gün bile olmamış sidik kalıntılarını gözlemlemek üzere eğildi. Bir tutam çamur alıp burnuna yaklaştırdı ve dudak büktü. “Bir çiftlik hayvanı veya yük beygiri olabilir. En uyuşuk binekler hep düşük mevkili kara kemiklere kalır.”</p>

  <p>Cnân hadım edilmiş hayvanların çatışmada işe yarayabileceğini biliyordu; fakat çok eski geleneklere dayanarak aygırları tercih eden bu şövalyeleri ikna etmek zordu. Öte yandan Moğolların kısraklarla bile çatışmaya girdikleri olurdu. Bazen azmış hâldeki kısraklar karşılarındaki aygırların dikkatini çok kolay dağıtırdı.</p>

  <p>Buna karşın bu grubun iki binicisi bir şövalyenin tüm isteklerine cevap veren destriyerlere, muhtemelen yerel bir voyvodanın stokundan seçilmiş aygırlara biniyordu. Sidikleri çamurun içine işleyip çok keskin bir koku bırakmıştı. İzler atların huysuz fakat hâllerinden yeterince hoşnut olduğunu, binicilerinin de ata binmekten iyi anladığını gösteriyordu.</p>

  <p>Cnân bunun bir çift dükün veya onların adamlarının Moğollar tarafından korunduğunu gösteren açık bir işaret olduğunu düşündü. Tıpkı o kürk taciriyle yanındaki askerler gibi. Bunlar canlarını kurtarmak için kendi halklarına ihanet eden fırsatçılardı.</p>

  <p>Istvan’ın böyle kudurmasına şaşmamak lazımdı.</p>

  <p>Percival yirmi adım uzaklaşıp orman sınırını takip etti. Atları kulaklarını yatırarak onu bir müddet seyretti, sonra da başlarını silkelediler ve otlamak üzere boyunlarını eğdiler. Eleâzar doğru bir davranış sergileyerek onları beyaz çiçekli bir sarmaşık yığınından uzağa itti. Hasta veya sarhoş bineklere ihtiyaçları yoktu.</p>

  <p>Birlikte Percival’e bakarlarken Cnân çıkardığı sonuçları Raphael için özetledi. “On iki atlı,” diye bildirdi. “Moğollar veya Tatarlar. Görevlerinden sıkıldıkları için disiplinleri gevşek. Ama onlara iki voyvoda veya en azından asil atlara binen yerel yetkililer eşlik ediyor. Ya vergi toplayıcı ya da kadastrocu olarak çalışıyorlar. Tutsak alınmamışlar.”</p>

  <p>“Güzel,” diyen Raphael, genç kadının becerisi karşısında gülümseyerek.</p>

  <p>“Kadastrocu mu?” diye sertçe sordu Eleâzar. Yine de suratında kuşkudan çok şaşkınlık vardı.</p>

  <p>“İstilacılar topraklarını ölçüp servetlerini sayıyorlar,” dedi Raphael. “Yani burada kalmaya niyetliler.”</p>

  <p>Percival yanlarına döndü. “Istvan onları ormandan izlemiş,” dedi. “Sonra da peşlerine düşmüş. Dostumuz kurt olup çıkmış.”</p>

  <p>Başka söze gerek yoktu. Istvan’ın demir kırı aygırından kalan izleri incelemek üzere Cnân da ormanın sınırına gitti. Geri geldiğinde hep beraber atlarına bindiler. Bu civardaki koruluklar dikenli böğürtlenler ve ısırgan otlarıyla doluydu. Çamurlu topraklar binicilerin cesaretini kırıyor, muhtemelen yerel ayılardan başka hiçbir şeye geçit vermiyordu. Cnân daha önce o ayılardan birkaçının izlerini tespit etmişti. Ne ilginçtir ki içlerinden biri kısa süreliğine Istvan’ın peşinden gitmişe benziyordu.</p>

  <p>“Sıradan bir kervan,” diye gözlemde bulundu Raphael. “Önce hangisini selamlayacağız?”</p>

  <p>Eleâzar ile Percival vergi toplayıcılarını değil de Istvan’ı takip etmelerini önerdiler.</p>

  <p>“Zaten yakında ikisiyle de karşılaşacağız,” dedi Cnân.</p>

  <p>Raphael ile Percival kadının ne demek istediğini anladılar. Sık koruluklar çok geçmeden hem avı hem de avcıyı bir araya getirecekti. Istvan sahiden de böyle bir grubun üstesinden tek başına gelebileceğine inanıyor muydu?</p>

  <p>Eleâzar bu haberleri somurtarak karşıladı.</p>

  <p>Percival başıyla onayladı. “Bizim avımız Istvan. Onun kimi avladığının bir önemi yok, tabii şimdilik.”</p>

  <p>“Epey hızlı gidiyor,” diye gözlemledi Eleâzar.</p>

  <p>“İzini bulduğumuza göre artık biz de öyle yapacağız.”<br /></p>

  <div style="text-align: center;">
    <img alt="main-13" src="../Images/main-13.jpg" /><br />
  </div>

  <p>Cnân kırsal bölgenin bu kesiminin genel yapısını bildiğini sanıyordu; fakat orman sığ bir menderesin etrafında genişleyip büyüyerek onu şaşırttı. Nehir yatağının en geniş kısmında aralara serpiştirilmiş kaya yığınlarıyla bölünen uzun bir akak bulunuyordu. Genel olarak batıdan doğuya doğru uzanıyordu ve küçük grup onun güney sınırından ilerliyordu. Belirgin bir kıyısı olduğu söylenemezdi, zira yağmurların beslediği akıntılardan ve söğüt bataklıklarından oluşan karmaşık bir örgüye sahip taşkın havzası epey genişti.</p>

  <p>Orman bu kesikli sahadan uzak durmuşsa da son zamanlarda bazı çiftçiler zengin ve ağaçsız topraktan istifade ederek yeşil yulaflarla bezeli tarlalar açmışlardı. Dolmen benzeri kayaların etrafını ve sazlarla dolu alçak, nemli olukların arasını sürmüşlerdi.</p>

  <p>Vakit günün ilerleyen saatleriydi. Güneybatıdan esen ılık bir rüzgâr sazların dalgalanmasına neden oluyordu. Nehrin karşı tarafında, yaklaşık bir kilometre uzaklıkta alçak bir yerleşke göze çarpıyordu. Ortalıkta kimsecikler yoktu. Belki de yerli halk tarlalarını ekmiş, sonra da saklanmıştı; hem vergi toplayıcılardan, hem de askeri birliklerden.</p>

  <p>“Buralarda kullanabileceğimiz bir sığlık olmalı,” dedi Raphael, nehir kenarının aşağısını ve yukarısını gözleriyle tarayarak.</p>

  <p>“Oyalanmamaya bakalım,” dedi Percival. “Yüksek bir gözlem noktası olmadığı gibi ani saldırılar için de bir sürü fırsat var.”</p>

  <p>Önlerindeki nehir yatağı, kumluk yahut taşlık sığlıkları kullanarak doğuya veya batıya giden binicilerin görünmeden yol alabilecekleri dolambaçlı sazlık ve söğüt kümeleriyle doluydu. Savaşçılar atlı bile olsalar çalıların arasına gizlenmiş mevzilerinden fırlayarak yolcuları gafil avlayabilirdi. Yüksek kıyılar ve alçak tümsekler zaten karmakarışık olan araziyi daha da içinden çıkılmaz bir hâle getiriyordu. İz sürmek, bulmak ve sürprizlerden sakınmak için hayal edilebilecek en kötü yerdeydiler.</p>

  <p>Bu arapsaçının üstündeki gökleri gözden geçiren Cnân kargalardan ve diğer kuşlardan -sığırcık, karatavuk, hatta kızılgerdan-oluşan en büyük sürüyü tespit etti ve doğuya yönelmekte olduklarını gördü. Henüz etrafta hiç akbaba yoktu. Genç kadın havayı koklamasına rağmen batıdan esen rüzgâr hiç yardımcı olmuyordu. “Şu yönde atlar ve inekler var,” dedi. “Herhâlde bir başka büyük çiftlik. Kuşlar dışkıları didikliyor.”</p>

  <p>Eleâzar alçak bir ıslık çaldı. “Buradan o dışkıları sığırların mı yoksa atların mı bıraktığını da anlayabiliyor musun?” diye espri yaptı.</p>

  <p>Cnân dudaklarını büzdü.</p>

  <p>Percival ikilinin arasından geçip atını döndürdü ve az önce içinden çıktıkları ağaçların bulunduğu güney yönüne baktı. “Bu koruluklar şeytanın bile kafasını karıştırır,” dedi. “Kürk tacirleri karşıya geçmiş olmalı, tabii peşlerindeki Istvan da. Haydi gidip hangi sığlığı kullandıklarını bulalım.”</p>

  <p>Karşıya geçmek için eyer çantalarına ve denklerine çekidüzen verdiler.</p>

  <p>“Istvan bizimle dövüşmez, değil mi?” diye sordu Eleâzar.</p>

  <p>“O şeytani mantarlar—” diye başladı Raphael, ama sözünü bitirmedi. Percival nehrin aşağı tarafına baktı, sonra da atını aniden döndürdü ve ileri fırlayarak bir kaya yığınının güneşten ısınan tarafına geçti.</p>

  <p>Diğerleri de onu takip etti.</p>

  <p>“Şu tepenin üstünde askeri bir birlik var,” diye açıkladı. “Otuz veya kırk kişiler. Güneş gözlerine vuruyor. Bizi henüz görmediklerini umuyorum. Artık av olan biziz.”</p>

  <p>Kayalık çıkıntının etrafından dolaşarak onun uzun gölgesine girdiler ve yüksek sazların korunağı arasından doğuya baktılar. Percival haklıydı. Askeri birliğin büyük çoğunluğu farklı cinslerde atlara binen Moğollardan oluşuyordu.</p>

  <p>“Ana kuvvet. Illarion’un da tahmin ettiği gibi,” dedi Eleâzar.</p>

  <p>“Olabilir. Bizimle aynı yöne gidiyorlar. İzimizi sürüyor olmaları bile mümkün. Geri dönemeyiz.”</p>

  <p>“Istvan’ı da takip edemeyiz,” dedi Raphael. Bunun bir soru mu yoksa yorum mu olduğunu kestirmek güçtü.</p>

  <p>Percival başını iki yana salladı. “Bu kayaları kendi yararımıza kullanabiliriz, tabii Cnân kadar iyi iz süremiyorlarsa. Ama Feronantus’u uyarmalıyız.” Şövalye zor bir kararla karşı karşıyaydı: Kimi yollayacak, kılavuzlarını ve doktorlarını koruması için kimi burada tutacaktı? Diğer bir deyişle kimi feda edecekti? Atının boynunu okşarken kaşları sertçe çatıldı. “İhtiyacımız olan son şey kahrolası bir meydan muharebesi,” dedi.</p>

  <p>“Fazla bir seçeneğimiz yok. Orman bizi her iki taraftan sıkıştırıyor. Atlarımızdan inmediğimiz sürece ormana kaçamayız,” diye gözlemde bulundu Raphael.</p>

  <p>“Doğuya yürüyerek gidecek hâlimiz yok ya!” dedi Eleâzar.</p>

  <p>“Başka bir fikrin var mı?”</p>

  <p>“Onları ekelim!” cevabını verdi İspanyol.</p>

  <p>Uzun zamandan beri ilk defa Percival’in dudaklarında bir tebessümün izi belirdi. “Yani bir Moğol birliğini mi ekeceğiz?”</p>

  <p>“Yapabiliriz,” diye üsteledi Eleâzar, “tabii birkaç yedek at toparlayabilirsek.”</p>

  <p>“Yedek at ha,” diye tekrarladı Percival.</p>

  <p>Raphael o noktaya kadar sessiz kalmıştı. Adam genzini temizledi ve imâli gözlerle Cnân’a baktı.</p>

  <p>Cnân da bunu bekliyordu. Daha şimdiden bir parçası bu dikkatsiz maceracılardan kurtulduğu için memnundu. Hem zaten macera dediğin neydi ki? Normal bir insan için koca bir sorundu. Bir felaketti. Yalnızca zenginler ve budalalar macera peşinde koşardı. “Siz olmadan daha hızlı giderim,” dedi hemfikir olurcasına. Atından inip dizginleri Eleâzar’ın eline tutuşturdu. “Al sana bir yedek,” diye açıkladı.</p>

  <p>“Fakat, leydim—” dedi Percival.</p>

  <p>Cnân bu hitap karşısında alaycı bir şekilde sırıttı. “Yaya olarak korulukların içinden geçecek ve sabahleyin Feronantus’a ulaşacağım. Siz nasıl istiyorsanız öyle yapın. Göze batmadığınız takdirde yanınızdan geçip giderler. Eğer Istvan’ı öldürmezlerse bunu siz yapabilirsiniz.”</p>

  <p>“Tarikatımızdan birini mi öldüreceğiz yani? Artık komuta sende mi?” diye çıkıştı Eleâzar.</p>

  <p>Cnân adama aldırış etmedi, Percival de öyle. “Feronantus’tan haberdar olmamaları lazım,” dedi şövalye. “Istvan’ı öldürmek yetersiz kalabilir. Belki de diğerlerini kurtarmak için burada savaşıp canımızı vermeliyiz.”</p>

  <p>Cnân şövalyeye gözlerini kısarak baktı. Percival sahiden de ölümün işini kolaylaştırmaya hevesli gibiydi. Belki o da Istvan kadar kaçıktı. “Moğollar geçip giderlerse,” dedi ciddiyetle, “ve çatışma çıkmazsa bu bölgenin sonunda, çiftliklerin ötesinde buluşabiliriz. Oranın tam doğusunda bir güzergâh olduğundan eminim.”</p>

  <p>“Durun,” dedi Raphael, eyeri üzerinde doğrulup kuzeyi işaret ederek. “Yeni atlılar çıkageldi. Şu kahrolası sazlıklar. Nehrin karşı tarafındaki çiftliğin etrafını sarıyorlar. Dokuz, on... ve... ejderha ağzı gibi yayılan başka bir diziliş. Bir devriye. Dönüp bu tarafa geliyorlar.”</p>

  <p>Grup bu haberi sindirirken kısa bir süre geçti.</p>

  <p>“Hayır,” dedi Raphael. “Yanılmışım. Onlar da bir sığlık arıyorlar. Tepenin üstündeki büyük birliğe katılacaklar.”</p>

  <p>Felaketlerinin iki, hatta belki de üç taraftan aynı anda üzerlerine gelmesini sessiz sedasız seyrettiler.</p>

  <p>Percival genç kadına doğru eğildi. “Git,” dedi. “Hemen git. Bu iş daha da sarpa saracak."</p>
</body>
</html>
