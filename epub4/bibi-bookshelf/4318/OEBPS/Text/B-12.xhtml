<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_3">12. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>GÖLGELERİ KOVALAMAK</b></p>

  <p class="p1">Karakurum’da kaldığı zamanlarda Kağan’ı koruyan tümenin içinden bir <i>minghan</i> (bin asker) seçilerek <i>Khevtuul</i> (Gece Bekçileri) görevine atanırdı. Hava karardıktan sonra sarayda ve çevresinde devriye atarlardı. Ganşuk gece devriyeleri ile gündüz düzenlenen av arasında belirgin bir farklılık olduğunun bilincindeydi. <i>Khevtuul</i> birlikleri Efendi Cucay’ın alarmına tepki vermeye başlarken Ganşuk da dikkatini sarayı çevreleyen binalara yöneltti. Gece Bekçileri merkez binanın etrafını saracak ve yaylı askerler karanlık göğü oklarla doldurmak için hazır bekleyecekti. Hatta damdaki suikastçıyı bulamadıkları takdirde içlerinden bazıları çevre bölgeyi taramaya bile başlayabilirdi, ama o zamana kadar iş işten geçmiş olurdu.</p>

  <p>Aşağıya düşen kiremit suikastçının yerini belli etmişti. Görevi her ne olursa olsun artık önceliği o değildi. Şu an aklı fikri sıvışmaktaydı, tıpkı ürken ve apar topar kaçmak dışında her şeyi unutan bir geyik gibi.</p>

  <p>Sarayın etrafındaki meydan deri zırhlar giyen, ellerinde yaylar ve meşaleler taşıyan suretlerle doluyordu. Panikleyen nedimler ve cariyeler kaftanlarının eteklerini kaldırarak tıpkı bir kaz sürüsü gibi dört bir yana dağılırken şapkalarındaki ve saç tokalarındaki püsküller delicesine sağa sola savruluyordu. Ganşuk meşaleli adamlara içten içe sövdü. Titrek ışıklar herkesin gece görüşünü bozuyordu. Sarayın çatısının nerede bitip gökyüzünün nerede başladığını görmek şimdiden imkânsızdı zaten. Etrafta çok fazla gölge, bir insanın saklanabileceği çok fazla yer vardı.</p>

  <p>Kovalamacanın ilk dakikaları kritik bir öneme haizdi. Ürken av, bir saklanma yerine ulaşmak veya kendisiyle avcısı arasına mümkün olduğunca çok mesafe koymak amacıyla koşmaya başlardı. Bir avcının avını değerlendirmek için sadece birkaç saniyesi olurdu; ya onun nereye kaçacağını tahmin edip bir şekilde önüne geçmesi, ya da av daha süratliyse ona baskın gelmesi gerekirdi. Tabii bir de iz sürmeyi bilmesi.</p>

  <p>İmparatorluk Muhafızları avcılardan seçilmezdi. Kağanla beraber ava çıkanlar yalnızca koca bir daire şeklinde etrafa yayılarak önlerine gelen hayvanları kovalarlardı. Onlar tek bir hayvan avlamazlardı; taktikleri mümkün olduğunca çok sayıda canlıyı bir ara toplamaktı. Kağan’ın eğlendirmek için işe yarayan, fakat tek bir av dahi yakalayamayan bir taktikti bu.</p>

  <p>Gece Bekçileri’nden bazıları o sırada parmaklarıyla bir yeri işaret ediyordu. Ganşuk yukarı baktı. Bir çift muhafız, suikastçının çatıdaki ilerleyişini tespit etmiş ve onu kovalamaya başlamıştı. Adamlardan biri eğimli kiremitlerin üzerinde kayıp haykırarak aşağıya düştü ve bir kiremit yağmuru eşliğinde avludaki taşlara çakıldı. Ganşuk muhafızların suikastçıyı bu yöntemle kovalayarak aptallık ettiklerini, fakat görülmeleri kolay olduğu için suikastçının hangi yöne kaçtığına dair değerli ipuçları verdiklerini fark etti.</p>

  <p>İkinci muhafız daha dikkatli ve yavaş adımlarla ilerliyordu. Bir ara durup yayını doğrulttu. Fakat atış yapamadan önce suratına bir şey çarptı ve oku hedefini açık ara farkla ıskaladı. Muhafızın ayağı kaysa da eğimli çatının tepesini yakalayıp tutunmayı becerdi. Yayıysa kiremitlerin üzerinden kayarak çatının yarısında durdu.</p>

  <p>Suikastçının saklanması gerekiyordu. Ganşuk sarayı çevreleyen tüm binaların konumunu anımsamaya çalıştı. Hatırlayabildiği kadarıyla hepsi de çok uzaktı. Ama çatıdan inmenin tek yolu -tek <i>çabuk</i> yolu- atlamaktı. Suikastçı belli ki bir hata yapmış ve tespit edilmişti. Çatıya kaçmak çaresizlikten doğan bir kumar olmuştu. Gevşek kiremit ona ihanet etmeseydi çabaları başarıyla sonuçlanabilirdi de.</p>

  <p>Ganşuk sarayın güneydoğu köşesine ulaştığında durdu. Güney avlusu bir öncekinden daha da açıktı ve çatıdaki bir adamın atlayabileceği tek uygun yapı oradaki devasa heykeldi; her birinin ağzından farklı bir sıvı fışkıran dört adet yılanımsı boruyla taçlandırılmış gümüşî ağaç. Fakat borular dışında çıplak olan ağaç saklanılabilecek herhangi bir yer sağlamadığı gibi etrafındaki açık alan asabi bir <i>Khevtuul</i> kalabalığı tarafından hızla doldurulmaktaydı.</p>

  <p>Batıdan bağıranlar oldu ve birkaç kiremidin daha yere çarpmasıyla oluşan gürültü sonucu bir grup Gece Bekçisi sarayın öteki tarafına doğru koşturdu. Ganşuk onları takip etmeye başladı, derken durdu. Bahçe hemen arkasında uzanıyordu. Duvarları pek yüksek değildi; parmak uçlarına kalkarsa duvarın tepesine erişebilirdi. Fakat ağaçlar çok daha uzundu.</p>

  <p>Gökyüzünden bir şey geçti ve bahçe duvarlarının içinde kalan yüksek bir dişbudak ağacı güçlü bir rüzgârın etkisindeymiş gibi şiddetle sallandı. Her iki yanındaki ağaçlarsa neredeyse hiç kıpırdamadı.</p>

  <p>Suikastçının çevikliği ve cesareti karşısında hayrete düşen Ganşuk -hiç şüphesiz böyle bir atlayışı sadece çaresiz biri yapabilirdi- yönünü değiştirip hızla bahçeye doğru koştu. Bir homurtuyla kendisini duvarın üstüne çekti ve öteki tarafa atladı. Yere kolayca iner inmez de sallanan dişbudak ağacına doğru çalı çitlerin arasında yol aldı.</p>

  <p>Ağaç öbeğinin ötesindeki patikada taşlar takırdadı. Ganşuk özenle budanmış ağaç ve çalı labirentinin içinde yer alan patikanın seyrini anımsamaya çalıştı. Patika aynen hatırladığı gibi uzun bir dikdörtgen şeklindeki bahçenin etrafında gelişigüzel bir biçimde dolanıyordu ve bunun taktiksel bir rota olmadığı belliydi. Öyle ki gündüzleri bahçede bulunduğu sıralarda Ganşuk birkaç defa yolunu şaşırmıştı. Delikanlı bir söğüdün altından koşarak geçerken uzun dallar yüzüne ve omuzlarına çarptı. Sonunda kendini merkezdeki uzun açıklığın bir ucunda buldu.</p>

  <p>Aslına bakılırsa o günün daha erken saatlerinde vurduğu geyiğin durduğu noktadan çok da uzakta sayılmazdı.</p>

  <p>İleride <i>-kuzeyde,</i> diye düşündü, yönünü belirlerken- bir hareket tespit etti. Bahçenin gölgeleri arasında neredeyse hiç göze çarpmayan, fakat ayışığı huzmeleri tarafından ele verilen koyu renk giysiler içindeki bir siluet. Ganşuk adamın peşinden depar atarak aradaki mesafeyi kapatmaya çalıştı.</p>

  <p>Bahçenin kuzey duvarında bir kapının yanı sıra bir de bekçi kulübesi vardı. Belki de suikastçı körü körüne koşuyor ve kendisini neyin beklediğini bilmiyordu; fakat Ganşuk işini şansa bırakamazdı. Adam sarayın içlerine kadar girmişti. Hem saldırısını hem de kaçışını planlayacak kadar binaları ve Khevtuul birliklerinin alışkanlıklarını bildiği muhakkaktı. Bilmiyorsa da...</p>

  <p>Kozelsk’teyken planları neredeyse ilk andan itibaren ters gitmiş ve Ganşuk’un bir çözüm bulması gerekmişti. O hissi, kendisine müthiş bir odaklanma kabiliyeti kazandıran paniği hâlâ hatırlıyordu. Seçim yapmak çok daha kolay bir hâle gelmişti. Hayatta kalmak her şeyin üstünde geliyordu. Geriye kalan her şey önemsizdi.</p>

  <p>Suikastçı sağa saparak patikadan çıktı. Adamın büyük bir sedir ağacı kümesinin arkasında kaybolmasını bekledikten sonra Ganşuk da aynını yaptı. <i>Doğu duvarı.</i> Bahçe ile ana yerleşke arasındaki duvardan daha yüksek olmasına rağmen sarayın dış duvarı istilacıları püskürtmek için değil, Kağan ile erkânını Karakurum varoşlarından ayırmak üzere tasarlanmıştı. Üzerine nöbetçi dikilebilecek kadar geniş değilse de bir insanın atlayabileceğinden daha yüksekti, at sırtında olsa bile.</p>

  <p>Ganşuk arkasından gelen bazı bağrışmalar duydu. Başını çevirip o tarafa bir göz attığında ağaçlardan bazılarının turuncu ışıklarla çevrelenmiş olduğunu gördü. <i>Meşaleler.</i> Suikastçının hilesini <i>Khevtuul</i> birlikleri de anlamıştı ve bahçeye hücum ediyorlardı. Ganşuk’un kulağına “iki” sözcüğü çalınır gibi oldu. Hemen sonra yanından geçip giden bir ok, başını kıl payı ıskaladı.</p>

  <p>O kargaşada delikanlıyı başka bir işgalci sanmışlardı.</p>

  <div>
    <br />
  </div>

  <div style="text-align: center;"><img alt="" src="../Images/main-23.jpg" /></div>

  <p>Lian alarm haykırışını belli belirsiz işittiği sırada uzun saçlarını taramayı daha yeni bitirmişti. Odasının dışındaki koridor saniyeler içinde koşturan ayakların sesleriyle doldu. Genç kadın hafif ipek kaftanının üstüne uzun bir ceket geçirdi ve patırtının kaynağını araştırmaya gitti. Daracık odasından çıkar çıkmaz kendisi gibi yarı giyinik bedenlerden oluşan bir sele kapıldı. Binanın çıkışına doğru yapılan o düzensiz ilerleyişin arasında kulağına gelen bölük pörçük konuşmalardan tutarlı bir hikâye çıkarmaya çalıştı. Mahzende çıkmış bir yangın, Kağan’ın düşmanlarınca düzenlenen bir saldırı, akşam yemeğine otururken Kağan’ı öldürsün diye Çinliler tarafından gönderilen bir suikastçı, her biri farklı birer infaz yönteminde eğitilmiş yarım düzine hızlı ve sessiz suikastçı... Lian anlatılanların herhangi bir tutarlılığının bulunmadığını kısa sürede fark etti; hepsi de aynı derecede doğru ve yanlıştı. Sabit olan tek şey panikti.</p>

  <p>Dışarısı içeriden daha sakin değildi. Cariyeler ve erkâna mensup hanımefendiler gıdaklayan tavuklar misali bir araya toplanırlarken <i>Khevtuul</i> birlikleri öfkeden deliye dönmüş bir kovan arı gibi etrafta dört dönüyordu. Askerlerin dikkati saraya çevriliydi ve Lian itiş kakışın arasında bir hayalet gibi süzülerek merkezi binanın etrafındaki geniş meydanın kıyısına ulaştı. İleride, sarayın batı tarafında bir <i>Khevtuul</i> kalabalığı yerde yatan bir çift tümseğin başında koşuşturmaktaydı. Lian biraz daha yaklaşınca o tümseklerin çevredeki muhafızlarla aynı kıyafetleri giyen birer ceset olduğunu anladı.</p>

  <p>Cesetlerden birinin Ganşuk’a ait olabileceğinden korktuğunu anlayınca tutmakta olduğu nefesi saldı. Verdiği tepki sebebiyle -ve tabii genç savaşçı söz konusuyken akılsız bir köylü kızı gibi davrandığı için- kendi kendini paylayarak odasına geri gitmek üzere döndü. Fakat Efendi Cucay’ın sesini duyunca duraklamak zorunda kaldı.</p>

  <p>Sert adımlarla üzerine doğru gelen adam dans eden meşale ışıklarının önünde karanlık bir buluta benziyordu. “Burada ne arıyorsun?” diye sordu başdanışman.</p>

  <p>Ceketinin önünü sıkıca örten Lian bakışlarını yere dikti. “Saraylı hanımların arasında büyük bir panik vardı,” dedi. “Onlar gibi ben de güvenliğim için endişe duydum.”</p>

  <p>Cucay uzaklardaki bir gök gürültüsünü andıran bir sesle göğsünün içinden homurdandı. “Odana dön,” diye çıkıştı. “Şunları da toparlayıp—” Uzun manşetlerinden birini kadınların oluşturduğu kalabalığa doğru savurdu. “Onları da yanına al. Burası güvenli değil. İçeride olmalısınız.”</p>

  <p>Lian boynunu eğdi. “Peki, Efendi Cucay.” Adamın önünden bir an önce çekilebilmek için yanından geçmeye davrandı.</p>

  <p>Genç kadın geçip giderken Cucay onu kolundan yakalayıp durdurdu. Lian başdanışmanın yılmaz bakışlarından sakınabilmek için başını çevirdi. “Ganşuk’un tehlikede olmadığından eminim,” dedi Cucay. Lian’ın yüzü içinden geçenler bu kadar açıkça anlaşıldığı için kızarınca da kadını bıraktı.</p>

  <p>Lian diğer bayanları yanında götürmeyi ihmal ederek odasına kaçtı. Tek isteği Cucay’ın haklı olabileceği gerçeğinden saklanmaktı. O gerçekse Ganşuk’un güvende olduğunu umması ve delikanlıya bu denli önem vermesiydi.</p>

  <div style="text-align: center;"><img alt="" src="../Images/main-24.jpg" /></div>

  <p>Durup açıklama yapmaya vakit yoktu. Ganşuk sarayın dış duvarına yaklaşırken yavaşladı ve nefesini bir düzene sokmaya çalışarak suikastçının nereye gitmiş olabileceğine dair bir işaret aradı. Bahçedeki <i>Khevtuul</i> birliklerinin bağrışmaları ve patırtıları alçak sesleri duymayı neredeyse imkânsız hâle getirdiğinden çabaları beyhude gözüküyordu. Fakat sonra kulağına bir sürtünmenin ve hemen ardından bir homurtunun çalınmasıyla mükâfatlandırıldı.</p>

  <p>Delikanlı yanlış yere bakarken ilk başta gözden kaçırdığı bir şeyi fark etti. Fazla uzakta olmayan bir yerde, düğümlü bir halat simsiyah bir yılan gibi duvarın önünde kıpırdanmaktaydı. Ganşuk halatın yanına kadar koşup ona asıldı. Öteki uçta bir ağırlık vardı ve başını kaldırdığında duvarın tepesine varmak üzere olan suikastçının karanlık siluetini gördü.</p>

  <p>Kılıcıyla yayını yanında getirmediği için kendi kendini azarladı. Fakat Lian’la gerçekleştirdiği buluşmanın askeri eğitim üzerine olacağını beklememişti. Onun asıl beklentisi...</p>

  <p>Ganşuk bu düşünceleri bir kenara iterek duvara tırmanmaya başladı. Suikastçının halatı duvarın tepesine nasıl sabitlediğini bilmiyordu, ama kendi ağırlığının adamın orada oyalanarak halatı salmakla uğraşmasına mâni olmasını umuyordu. Düşüş onu öldürmezdi; fakat suikastçıyı takip edebilmesinin tek yolu halat yardımıyla yukarı çıkmaktı. Kuzey kapısını kullanarak etraftan dolanmak çok daha uzun sürerdi, hele bir de muhafızlar onu başka bir işgalci zannetmeye devam ederlerse.</p>

  <p>Suikastçı durmadı. Ganşuk tepeye vardığı sırada koyu renkli siluet ortalarda yoktu.</p>

  <p>Etrafındaki duvardan oklar sekti ve Ganşuk okçuların daha iyi nişan almalarını beklemedi. Duvardan aşağı atladı ve indiğinde sarsakça bir takla attı. Yere çarptığında sol omzuna saplanan acıyı yok sayarak hemen ayağa fırladı.</p>

  <p><i>Hangi tarafa</i>? Kağan’ın mallarını depolamakta kullandığı yüksek binalardan birinin arka sokağındaydı ve binanın bu tarafında hiçbir kapı yahut pencere yoktu. <i>Kuzey mi güney mi?</i> Güneyde sarayın ön kapıları ve Karakurum’un ana bölümü boyunca uzanan taş döşeli yolun başındaki toplanma alanı bulunuyordu. Suikastçı kentin çalkantılı kargaşası arasında izini kaybettirmeyi planlıyorsa seçeceği rota kesinlikle o olurdu.</p>

  <p>Ganşuk tereddüt etti. Saklanmak doğru bir seçime benzemiyordu. Bir av ancak avcının ilgisini yitireceğine güvenirse öyle bir işe kalkışırdı. Peki ya Kağan’ı öldüren bir suikastçı? Av asla sona ermezdi ve suikastçının hayatta kalmak için tek umudu kaçabildiği kadar uzağa kaçmak olurdu, hem de en hızlı şekilde. Bir çadır kentten geçerek kaçmak ise çok uzun sürerdi.</p>

  <p>Sarayın batısında ve kuzeyinde şehre giriş-çıkışı sağlayan çok sayıda kapı mevcuttu. Bunlardan çoğu gündüzleri hayvanlarını satmak isteyen koyun ve keçi çobanlarıyla dolup taşardı. Fakat geceleyin pazaryerleri boşalırdı.</p>

  <p>Deponun ötesinde bir yerden bir kadın çığlığı yükseldi ve böylece Ganşuk’un seçimi kendiliğinden yapıldı. Delikanlı soluna doğru depara kalktı ve binanın köşesine varınca mavi ipeklere bürünmüş, ufak tefek Çinli bir fahişenin hemen arkadaki sokağın orta yerinde boylu boyunca yattığını gördü. Kadın hızla uzaklaşan bir suretin arkasından küfürler ediyordu.</p>

  <p>“Dur! İşgalci!” Kuzey bekçi kulübesi Ganşuk’un arkasındaydı. Muhafızlar yükseltilmiş platformdan ok yağdırmaya başladıkları sırada Ganşuk binanın köşesini döndü.</p>

  <p>Suikastçının işbirlikçisi sanılmak gibi bir riske girmektense <i>Khevtuul</i> birliklerinin yetişmesini beklemek, kendini tanıtmak ve onlarla beraber suikastçının peşine düşmek muhtemelen daha akıllıca olurdu. Ganşuk pazaryeri kapısına doğru giden boş sokakta tabana kuvvet koşturan suikastçının hızla uzaklaşan suretine uzun uzun baktı. <i>Öylesi daha akıllıca olur...</i></p>

  <p>Mavi Kurt’a <a href="../Text/DiPNOTLAR.xhtml#a29" id="k29"><sup>[29]</sup></a> yarı yakarıp yarı söven Ganşuk avının peşine düştü.</p>
</body>
</html>
