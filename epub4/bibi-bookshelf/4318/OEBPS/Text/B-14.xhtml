<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <div>
    <h2 id="sigil_toc_id_5">14. BÖLÜM</h2>

    <h2 class="sigil_not_in_toc"></h2>

    <h2 class="sigil_not_in_toc"></h2>

    <p style="text-align: center;"><img alt="main-1" src="../Images/main-1.jpg" /></p>
  </div>

  <h2 class="sigil_not_in_toc"></h2>

  <p class="baslik5"><b>KIZKUŞU TAKTİĞİ</b></p>

  <p class="p1">Feronantus kalkar kalkmaz Cnân önceki gün yaşananları ve yaklaşmakta olan şeyi bildirdi. Genç kadın sözlerini bir öneriyle noktaladı: “Kampınızı dağıtıp ormanın içinde kaybolursanız, ki bu konuda size yardımcı olabilirim, hiç kimse hakkınızda kötü düşünmez.”</p>

  <p>Feronantus yüzünü buruşturdu. “Kaç Moğol atlısı var dedin?”</p>

  <p>“Belki dört <i>arban.”</i> Bu kelimenin adam için hiçbir şey ifade etmediğini görünce açıklamada bulundu. “Moğollar on kişilik gruplar hâlinde at binerler,” dedi. “On <i>arban</i> -on tane on- bu bir <i>jaghun</i> eder.”</p>

  <p>Feronantus’un suratı gevşedi. “Öyleyse ortada herhangi bir sıkıntı göremiyorum.”</p>

  <p>Cnân kendini alaycı bir homurtu çıkarmaktan güçlükle alıkoydu. Sonra Istvan’ın eserini düşündü. “Hazırlanmak için çok az zamanınız var,” diye uyardı.</p>

  <p><i>“Hazırlanma</i> işinin kamp atlı okçular tarafından istila edilmeden <i>önce</i> yapılması gerekir. Buraya geldiğimizden beri hazırlanıyoruz,” diye belirtti Feronantus. “Şimdi... genç Bağcı. Kızkuşu taktiğine aşina mısın?”</p>

  <p>Cnân aşinaydı.</p>

  <p>“Öyleyse senden biraz geriye gitmeni ve Moğollar geldiği zaman saklandığın yerden çıkarak panik hâlinde kampımıza doğru kaçmanı isteyebilir miyim? Atlı adamlar bir şeyleri kovalamaktan hoşlanırlar ve Moğollar bu konunda bir istisna değil.”</p>

  <p>Cnân burnunu çekti. “Şu son birkaç yıldır görülmemek konusunda epey ustalaştım. <i>Paniklemek</i> içinse aynı şeyi söyleyemem.”</p>

  <p>“Anlıyorum,” dedi Feronantus. “Fakat bugün hepimizin beklenmedik olanı yapması gerekiyor.”</p>

  <p>Feronantus konuyu bu şekilde dile getirince Cnân bu isteği reddetmekte zorlandı. Bütün gece at binip önüne çıkan nehirleri karanlıkta aşmış, şu Biraderlere ve onların delice serüvenine bulaşmamış olsaydı aklından bile geçirmeyeceği riskler almıştı.</p>

  <p>Feronantus o sırada kampta kalan diğer altı kişiyle beraber sakin sakin vakit öldürmekteydi: iri yarı İrlandalı <i>oplo</i> Taran, İngiliz okçu Raedwulf, Rutenyalı asilzade Illarion, üstünde çok fazla keskin şey taşıyan Normandiyalı Roger ve gerçekte <i>Ordo Militum Vindicis Intactae</i> üyesi olmayan diğer iki kişi, yani avcı Finn ile simyacı Yasper. Her iki adam da Avrupa’nın kuzeybatısından geliyordu ve Cnân’ın kulağını tırmalayan diller konuşuyordu. Cnân elinde kalan son atla kampa dörtnala girdiği sırada içlerinden çoğu uyuyor olmasına rağmen öyle bir süratle giyinmişlerdi ki insanın içinden çeliğe bürünmüş hâlde yattıklarına inanmak geliyordu.</p>

  <p>Tabii bu bölgede kamp kurup ateş yakacak kadar budala olsaydı herhalde Cnân da öyle yatardı.</p>

  <p>Kafası karmakarışıktı. Sabah ışıkları yorgun gözlerine donuk ve kasvetli geliyordu. Sahip olduğu her içgüdü ona oradan bir an önce sıvışmasını, bir süredir bindiği gürültücü ve pis kokulu hayvandan kurtulmasını, sonra da hatırı sayılır yeteneklerini kullanarak ortadan kaybolmasını söylüyordu. Lâkin Feronantus ondan sadece birkaç dakikalığına da olsa yırtıcıları yuvadan uzaklaştıran bir anne kuş gibi davranmasını, yani düşmanlara elinden geldiğince belirgin ve savunmasız gözükmesini istiyordu. Adam bu isteği yanlış bir ses tonuyla veya gözünde yanlış bir bakışla dile getirmiş olsaydı Cnân şimdiye dek öyle bir ortadan kaybolurdu ki yalnızca Finn izini tekrar bulabilirdi, tabii şansı yaver giderse.</p>

  <p>Ama Feronantus -adı batasıca- kibar bir dil kullanmış ve ne istediğinin farkında olduğunu açıkça belli etmişti: Cnân’ın kendisini hem dostlarının hem de düşmanlarının önünde küçük düşürmesini.</p>

  <p>Feronantus’u itip geçen genç kadının kasıla kasıla yürüme girişimi duyduğu bitkinlik yüzünden gülünç bir sonuç verdi. “Öyleyse takipçilerimi karşılamak üzere <i>hazırlanın,”</i> dedi ve öncekinden daha az bir zarafetle atına bindi. Midillisini döndürüp az evvel geldiği istikamete doğru sürdü.</p>

  <p>Kampın içinden hızlıca geçip giderken Kalkan-Biraderleri’nin hazırlıklarını görme fırsatı yakaladı. Bunlardan bazıları (ağaçların arasına bir binicinin boynunun hizasına gelen halatlar germek, yere ucu sivriltilmiş direkler çakmak) barizken diğerleri (Yasper’ın güpegündüz meşale yakması) şaşırtıcıydı.</p>

  <p>Cnân havanın karanlık olduğu saatler boyunca açık arazide yol alırken tedbiri sürate feda etmiş ve arkasındaki dörtlünün -Percival, Raphael, Eleâzar ve Istvan- takipteki Moğolların dikkatini üzerlerinde toplayacağına güvenmişti. Sadece birkaç dakika önce kampa gelirken kullandığı yol yaklaşık bir kilometre genişliğindeki bir çayır boyunca ezilmiş çimenlerle kendini belli ediyor ve sanki çimenli tepenin ufuk çizgisine bir çentik atıyordu.</p>

  <p>Çayırın alçaktaki eteğinin sınırında yıkık bir taş duvar vardı. Mor çiçekler açan devedikenleri ve bezelye sarmaşıkları, köklerini taşların arasına daldırarak eski duvarı üzerinden atlanamayacak kadar yüksek bir çalı çite dönüştürmüştü. Duvardaki bir aralık -eski bir kapı yahut geçit- yemyeşil bitkiler tarafından aynı anda sadece tek bir binicinin geçebileceği bir tür fare deliğine indirgenmişti. Duvarın ötesinde uzanan çavdar tarlası artık yabani bir hâldeydi ve daha dayanıklı otlara karşı verdiği savaşı kaybediyordu. Çoğu ekilebilir alan gibi onun da uzunluğu genişliğinden çok daha fazlaydı ki çiftçi toprağı işlerken koşum hayvanlarını sık sık döndürmek zorunda kalmasın. Bitki duvarı, tarlanın uzun kenarlarından biri boyunca uzanıyordu. Aşağı yukarı yüz adım mesafedeki karşı kenar çitle çevrilmemişti, tabii çiftçinin kestiği bazı ağaçlardan kalan eski çotuklar sayılmazsa. Tarlaya o taraftan sokulan siyah renkli gür akçaağaçlar ve dişbudaklar yaklaşık yarım kilometre boyunca hafif bir yokuştan aşağı iniyor, sonra da kararlı bir biçimde oradaki engin bataklığa karışıyordu.</p>

  <p>Tarlanın uzun kenarları bu kadardı. Kısa kenarlardan biri yine orman tarafından belirleniyordu. Çayıra kadar giren çam ağaçları, toprağın eski sahiplerinin kulübelerini inşa ettiği yere kadar uzanıyordu. En az bir sene evvel terk edilmişlerdi. Diğer kenarsa ancak diz yüksekliğindeki bir moloz hattıyla bitişikti. Belki de inşaat malzemelerine ihtiyaç duyan hurdacılar tarafından yıkılan başka bir taş duvarın kalıntılarıydılar.</p>

  <p>Şövalyeler birkaç gün önce barınaklarını kulübelerin arkasındaki çamların oraya kurmuşlardı. Bulundukları yer tam anlamıyla bir açıklık sayılmazdı, zira çeşitli büyüklüklerdeki birkaç dişbudak etrafa serpilmiş durumdaydı. Yine de yerdeki bitki örtüsü seyrekti ve Cnân için bu durumun genç ağaçları yok etmiş, fakat büyükleri öldürecek kadar uzun süre veya yüksek sıcaklıkta yanmamış kısa bir yangından kaynaklandığı belliydi. Çiftçiler genellikle bu tür yangınlar çıkarırlardı, ama bu seferki muhtemelen kuru havada düşen bir yıldırım tarafından başlatılmıştı.</p>

  <p>Fare deliğinden geçerek çavdar tarlasından ayrıldığı ve ötedeki büyük çayıra adım attığı sırada gözüne Moğolların yakında çıkagelecekleri ufuk çizgisinin önünde tamamen yalnız bir şekilde duran bir ağacın yıldırım düşmüş kalıntısı çarptı. Moğolların imparatorluğu boyunca yaptığı uzun yolculukta tanık olduğu pek çok tatsız manzaradan biriyle daha karşı karşıyaydı.</p>

  <p>Midillisini dürterek eşkin adımlarla yürümesini sağladı ve zirveye iyice yaklaşana kadar daha önceden ezdiği otları takip ederek açtığı patikadan yukarı çıktı. Fakat başını uzatmadan önce bineğinden indi ve midilliyi ağaç kalıntısına -can çekişen bir dişbudağa-kadar yamaç boyunca yürüttü.</p>

  <p>Midillinin dizginlerini alçaktaki dallardan birinin üstünden attı. Sonra aynı dalı bir basamak gibi kullanarak daha yukarıdaki bir başkasına çıktı. Dişbudak uzaktan göründüğü kadar büyük değildi; dalları kuru, yanık ve kırılgandı. Gruptaki erkeklerden hiçbirini taşıyamazlardı; Cnân’ı bile zor taşıyorlardı. Yine de genç kadın biraz itina göstererek gövdenin hemen hemen iki eşit parçaya çatallandığı iki adam boyu yüksekliğe kadar çıktı. Bulunduğu yer yamacın öteki tarafına bakabileceği ve gelenleri görebileceği güvenli bir beşikti.</p>

  <p>Gariptir ki asıl korkusu hiçbir şey görememekti, çünkü öylesi Percival ile diğerlerinin öldükleri anlamına gelirdi. Bu Percival’in yakınında bulunmanın kendisini aptala çevirdiğinin bir diğer kanıtıydı, zira tek amacı kendini kurtarmaksa şövalyelerin ölümü karşılaşabileceği en iyi sonuç olurdu.</p>

  <p>Fakat batıda sabah güneşinin alçaktan gelen ışığını yakalayarak horoz kuyruğunu andıran bir toz bulutu kalkıyordu, sadece dört kişinin kaldırabileceğinden çok daha büyük bir tane... Kaçaklardan birini veya daha fazlasını kovalayan, oldukça büyük bir kalabalık yaklaşıyordu.</p>

  <p>Arazinin hafif yükseltisi yakın görüşe mâni olduğu için Cnân daha da yükseğe tırmandı ve kaygılı bir bekleyişin ardından bir vahşi kaz sürüsünün havadaki dizilişini andıran dört adet ışıltılı V fark etti. Şafakta geçtiği genişçe bir nehri aşıyorlardı.</p>

  <p>Cnân’ın gördüğü şey sığlıklarda bata çıka koşturan dört atın arkalarında bıraktıkları su izleriydi.</p>

  <p>Ayağının altındaki bir dal çatırdarken ağacın gövdesine tutunan, sonra da ağırlığını başka bir noktaya veren genç kadın başını çevirdiğinde sırtındaki yayla beraber bitki duvarının arkasına tüneyerek kendisini seyreden Raedwulf’u gördü. Cnân başparmağını avucuna yasladı ve diğer dördünü havaya kaldırdı. Kafa sallayan Raedwulf görüş alanından çıktı. Cnân şövalyeleri takipteki kalabalığın boyutları hakkında da bilgilendirmesi gerektiğini hissediyordu, ama biraz düşündükten sonra Finn’in yakında toprağı dinleyerek de bunu öğrenebileceğine karar verdi.</p>

  <p>V’lerin uçları nehir geçidinin yakınındaki kıyıyı aştı. Cnân usulca kısa bir şarkı, Bağcılara özgü bir dansın düzenli ve cezbedici ritmiyle uyumlu bir ezgi mırıldanmaya başladı. Aslında şarkının en iyi hâli bir <i>zuma</i> melodiyi çaldığında ve bir <i>tef</i> tempo tuttuğunda ortaya çıkardı. Yine de Cnân daha mutlu günlerde ve daha güzel yerlerde, bir ateşin çevresinde o enstrümanlar eşliğinde çalındığına dair anılarını hafızasında canlandırabiliyordu. Nakaratın sonuna ulaştığında başparmağını kaldırdı ve şarkıya baştan başladı.</p>

  <p>İkinci bitirişinde de işaret parmağını kaldırdı.</p>

  <p>İlk V’ler sığlığın uzak tarafında belirdiğinde yüzük parmağı havadaydı. Serçe parmağını kaldırdığında köşeleri de kıyıya ulaşmıştı. Diğer başparmağına geçtiği sırada kalabalık o denli sıkılaştı ki farklı su izlerini birbirinden ayırmak imkânsız hâle geldi. Yine de bunun dünkü alacakaranlıkta gördüğü gruptan daha büyük olduğunu sanmıyordu.</p>

  <p>Diğer bir deyişle kovalamaca sırasında aralarına başka <i>arban</i> karışmamıştı. Yine de emin olmak için bakışlarını toplu hâlde nehir kenarına yığılan gruptan ayırdı ve başka toz bulutu var mı diye ufku taradı. Öyle bir şeyle karşılaşmadı.</p>

  <p>Her şey Feronantus’a anlattığı gibiydi. Bir düzeltme yapmak için kampa koşturmasına gerek yoktu.</p>

  <p>Bunu takip eden bekleyiş uzundu ve Cnân’a görevini en iyi nasıl yerine getirebileceğini düşünecek zamanı tanıdı. <i>Görev</i> çirkin bir kelimeydi; genç kadının bir parçası karşısına çıkan bir yılandan ürkmüşçesine ondan kaçıyordu. Fakat Cnân o sese aldırış etmemeye alışmıştı ve yine aynını yaptı.</p>

  <p>Percival’in liderlik ettiği dört kişilik grup tepeyi dörtnala çıkarken genç kadın hâlâ ağaçta şarkısını yineliyordu. Ağızlarından köpükler saçan atlar çatladı çatlayacaktı. Yanmış ağacı yönlerini bulmak için bir işaret olarak kullandıkları için Cnân kendini onlara belli etmekte zorlanmadı. Adamların dikkatini çektikten sonra onları etkin bir biçimde bitki duvarındaki fare deliğine yönlendirdi. Diğerlerinin bir-iki at boyu önünden giden Istvan kadının ne kastettiğini hemen anlayıp bineğini o tarafa çevirdi. Onu takip eden Raphael ile Eleâzar ise tereddüde kapıldı.</p>

  <p>“Hey, orayı bir güzel tıkayın!” diye onlara bağırdı Cnân. “Yangın çıkmış bir tavernadan kaçan sarhoşlar gibi.”</p>

  <p>Adamların tepkisi dişlerini göstermek ve Istvan’ın peşine takılmak oldu. Yan yana giderlerken de sırf kadını eğlendirmek için birbirleriyle şaka yollu itişerek panik hâlindeki birer ayyaş rolü yaptılar. Hâlen hayatta olmanın verdiği mutlulukla küçük çocuklar gibi davranıyorlardı. Cnân esprisinin hoşlarına gitmesinden memnundu.</p>

  <p>Percival ansızın dizginlere asılarak ağacın yakınında durdu. “Devam et,” diye ona seslendi Cnân. “Diğerlerini takip et.” Sonra da başını çevirdi ve yumruğuyla ritim tutarak şarkısına kaldığı yerden devam etti.</p>

  <p>“Leydim,” diye başladı Percival. Dün de ona aynı şekilde hitap etmişti ama Cnân bunun bir tür alay olduğunu düşünmüştü. Fakat o anda birbirlerine nahoş sözler edecek zamanları varmış gibi gözükmüyordu. Belki de Percival böyle yetiştirilmişti. Cnân adamın annesiyle tanışabilmeyi çok isterdi. “O pozisyonda kalmanı tavsiye etmem,” dedi şövalye. “Özellikle de çok sayıda düşman okçunun çevreni sarmak üzere olduğu düşünülürse.”</p>

  <p>Cnân cevap vermedi. Nakaratının sonuna geliyordu ve yerini unutmak istemiyordu.</p>

  <p>“Yok illâ ki kalacaksan,” diye sözlerini sürdürdü Percival, “şarkı söylemeyi bırakman iyi olur. Sesin çok güzel ama yakında pek çok oku üstüne çekeceğine şüphe yok.”</p>

  <p>Cnân başparmağını kaldırdı. “Bu bir planın parçası —için rahat edecekse Feronantus’un planının- ve sen şu anda o planı mahvediyorsun. Gidip duvardaki delikte kendine bir yer bulmaya çalış.” Percival’den tarafa sert bir bakış attıktan sonra şarkısına döndü ve işaret parmağını kaldırdı.</p>

  <p>“Ah, demek kızkuşu olacaksın,” diye tahminde bulundu Percival. Döndü ve deliğe giden yolu yarılamış olan Raphael ile Eleâzar’a baktı. “Aralığa kadar koşup oranın şu bencil hödüklerce tıkandığını göreceksin. Sonra da diğer tarafa, tarlanın ucundaki alçak moloz hattına doğru koşturacaksın. Zaten orası Moğollar için de çok daha uygun.”</p>

  <p>Kalkma sırası orta parmaktaydı. Cnân ağaçtan inmeyi çok istese de öncelikle kendisini Moğollara göstermesi lazımdı.</p>

  <p>Percival başını kaldırıp kadına baktı. “Tehlikedeki bir bayana yardım etmeye yanaşmazsam gösterin inandırıcılığını yitirecektir. Zira bir şövalye olarak hedefine sağ salim vardığını görmek benim görevim, bazen işimi zorlaştırmak için elinden geleni yapsan bile.”</p>

  <p>Cnân kaldırdığı son parmakla ona bir hareket çekti ve adama bağıracak kadar şarkısına ara verdi. “Her şeyin içine ediyorsun! Yürü!” Sonra yamaç boyunca bir hareket tespit etti; Moğol kargılarının yükselip alçalan uçları...</p>

  <p>“Arkandan geleceğim,” dedi Percival düşünceli bir edayla. “Nasılsa hile öyle de işe yarar.”</p>

  <p>“Keyfin bilir,” diye hırıldadı Cnân. Moğolların miğferleri altındaki geniş suratlarını artık açıkça görebiliyordu. İçlerinden biri doğrudan onu işaret ederek arkadaşlarına heyecanla seslendi.</p>

  <p>Cnân ağaçtan inmeye başladı. Dallardan biri ayağının altında kırıldığı ve şarkının birkaç ritmi boyunca asılı kalarak tutunacak bir yer aradığı için bu olay umduğundan daha uzun sürdü.</p>

  <p>Atını ustaca onun altına yanaştıran Percival kadını ayak bileğinden tutarak sabırla bekleyen midillisine indirdi, sonra da kıçını eyerin tam üstüne koymasını sağladı. Cnân dizginlere uzandığı sırada da midillinin sağrısına bir tokat attı. Hayvan yerinden fırladı. Percival de Cnân ile Moğolların arasına girerek takibe başladı.</p>

  <p>Nihayet dizginleri sıkıca tutmayı başaran genç kadın Istvan’ın, Raphael’in ve Eleâzar’ın az önce izledikleri yoldan gitti. Percival’in arkasında ne yapıyor olabileceğine aldırış etmemeye çalışarak atını fare deliğinden tarafa dörtnala koşturdu ve yolun, niyetinin Moğollar tarafından anlaşılmasına yetecek kadar uzun olduğunu umdu.</p>

  <p>Raphael ile Eleâzar rollerini abartılı bir şekilde oynuyor, dar açıklığın önünde birbirlerine sövüp sayarak karşılıklı itişiyorlardı.</p>

  <p>Cnân kendisini takip etmek üzere yön değiştiren Moğolların bağrışlarını duyabiliyordu. Genç kadın midillisini sertçe çevirdi. Midilli bitki duvarına hemen hemen paralel ve ondan belki on adım uzak bir yol izledi. Tarlaya girebilmek için yaklaşık bir ok atımı kadar mesafe katetmesi, sonra da doksan derece dönüp alçak moloz engelinin üstünden atlaması gerekecekti. Cnân midillinin dörtnala koşarken o kadar keskin bir dönüş yapabileceğine güvenemediği için hayvanı bitki duvarından uzağa yönlendirdi.</p>

  <p>Felaket o kadar ani geldi ki daha bir şeylerin ters gittiğini bile anlamadan kendini çavdarların arasında taklalar atarken buldu. İvmesinin son raddesini yuvarlanarak ayağa kalkmakta kullandı. Yüksek bir çatırtı sesi kulaklarındaki tazeliğini korurken dönüp arkasına baktı. Midilli hareketsiz bir yığın hâlinde yerde yatıyordu. Belki de küçük bir hayvanın açtığı çukura girmiş, bacağını kırmış, binicisini sırtından atmış ve boynu üstüne düşmüştü.</p>

  <p>Afallamış bir hâlde uzun otların ve bitki saplarının arasında dimdik duruyordu. Okçuların nişan aldıkları bir ortamda bu pek de iyi bir strateji sayılmazdı.</p>

  <p>Aynı anda iki ses birden yükseldi: sol kulağının hemen dibinden geçen bir okun tıslaması ve ayak tabanlarından yükselen bir gümbürtü. Başını kaldırdığında gökyüzünde yay çizen başka oklar gördü ve de dörtnala üstüne gelen Percival’i.</p>

  <p>Tıpkı önceki gibi gelen başka biri olsaydı genç kadın tereddüt eder, durup düşünür, karşısındakinin aklından ne geçtiği ve ne gibi bir niyet beslediğini bilemezdi. Fakat gelen Percival olduğu için bunları bir çırpıda bildi. Percival onu ya kurtarır ya da bu yolda can verirdi. Cnân şövalyenin ölmesini istemiyordu. Bu yüzden elini havaya kaldırdı.</p>

  <p>Percival’in çelik kaplı kolu, parlak kanatlı bir şahin gibi gökyüzünden inerek havada bir yarım daire çizdi; zırhlı eli Cnân’ın havaya kaldırdığı kolunu dirsekle omuz hizasından yakaladı ve ızdırap verici bir sıkılıkla kavradı. Koluna saplanan ani bir acı -omzu çıkacak gibi olmuştu- Cnân’ı adamın zincir zırhını sıkıca kavramaya, diğer elini yukarı atmaya ve parmak uçlarını şövalyenin dirseğini kaplayan çelik bombenin kenarına geçirmeye zorladı. Vücudunda kalan tüm kuvvetle tutunan Cnân, bir müddet boyunca tüm o sarsıntının ve savrulmanın arasında Percival’in baldırlarından, eyerden, atın inip kalkan sağrısından, tepedeki gökyüzünden ve aşağıdaki çalkantılı topraktan kesitler gördü.</p>

  <p>Percival onu bir çuval buğday gibi yukarı çekip eyerinin önüne yan yatırmadan hemen önce genç kadın dizlerini kaldırmayı akıl etti. Uzun bir yolculuk bekleseydi bir bacağını öteki tarafa atar ve doğrulup otururdu; fakat eyer tarafından karnına ve kaburgalarına yumruk atılıyormuş gibi hissetse de bulunduğu pozisyon ona daha güvenli geliyordu. Bu yüzden çırpınan ellerinin yakalayabildiği her tür eyer parçasına yapıştı ve elinden geldiğince durum değerlendirmesi yaptı.</p>

  <p>Atın yön değiştirdiği, uzun tarlanın açık ağzına doğru manevra yapmaya başladığı kesindi.</p>

  <p>Bir şey hızla atın solundan geçip ilerideki toprağa saplandı. Daha da tesirli takırtılar duyunca ürktü; Percival’in sırtına isabet eden oklar... Neyse ki arkasına asılı duran kalkan onu kısmen koruyordu. Fakat aynı şey bineği için geçerli değildi.</p>

  <p>Ansızın ritmi bozulan hayvan feci bir çığlık attı, birkaç adım tökezledi, tekrar dörtnala koşmaya çalıştı, fakat yeniden tökezledi ve yavaş bir alçalmaya benzeyen, ritimsiz, dengesiz bir yürüyüşle çaprazlama bir çizgi üzerinde yol aldı. Eyer Cnân’ın karnına vurmayı bıraktı. Bir anlığına genç kadının gözünün önünden molozlar geçti, ileri atılan bir toynak büyük bir taşa denk geldi, sonra da yer hızla yaklaştı.</p>

  <p>Percival’le birlikte yerde kayar ve üst üste alt alta taklalar atarken gökyüzü, molozlar ve çavdarlar Cnân’ın dikkatini çekmek için birbirleriyle yarıştı. Durduklarında şövalyenin üstünde kalan genç kadın titrek bacaklarla doğruldu, boşalan ciğerlerini havayla doldurdu ve bugün daha kaç kez ölen bir attan düşeceğini merak ederek düşmana doğru döndü.</p>

  <p>Dört Moğol onlara doğru yan yana at sürüyor, başkaları da dörtlünün hemen arkasında yer kapabilmek için uğraşıyordu. Okçulardan biri yayına bir ok sürüp kirişi germişti. Adam yayını ileri uzatıp bir ok attı. Bir diğeri yoldaydı. Her iki ok da hedefini buldu.</p>

  <p>Percival, Herkül’ü andıran bir kuvvetle vücudunu, zincir yeleğini ve zırhını yerden kaldırıp kalkanını omzundan indirdi. Kalkana üç ok saplıydı. Bir başkası daha ona -hayır, Cnâria- doğru geliyordu ve Percival kalkanını son anda uzatarak o oku da yakaladı. Bir diğeriyse çelik miğferine çarparak yüksek bir tınlama çıkardı.</p>

  <p>Şövalye yan yan sendeledi, döndü, çömeldi ve oklarla kaplı kalkanını en yakındaki Moğol atının toprağı döven bacaklarına doğru hızla savurdu. Yere düşen hayvanın attığı çığlık ağzının yeşil otlara ve toprağa çarpmasıyla son buldu. Havada kontrolsüzce bir takla atan binici kızağa binmiş bir çocuk gibi çimenlerin üstünde kaydı. Percival çift elle kavradığı kılıcını yukarıdan aşağı doğru saplayarak Moğol’un kayışını aniden sonlandırdı ve adamı toprağa mıhladı.</p>

  <p>Diğer üç Moğol yanlarından geçip gitti. Cnân adamların bir sonraki hareketinin birer Parthia atışı <a href="../Text/DiPNOTLAR.xhtml#a36" id="k36"><sup>[36]</sup></a> olacağının farkındaydı. Onlarla yüzleşmek için arkasına doğru döndü ve aynı anda yanlardan ve ileriden gelip deri zırhlarını delen oklarla teker teker -bir, iki, üç- yere yıkıldıklarını gördü.</p>

  <p>Gözüne çarpan tek okçu Istvan’dı; diğer atışlar gizli mevzilerden gelmiş olmalıydı. Macar binici atını dörtnala sürerek öne çıktı, eyerinde eğildi ve ayağa kalkmaya çalışan yaralı bir Moğol’u boynundan vurdu. Tekrar dizleri üstüne düşen Moğol ellerini kaldırırken haykıramıyordu. Ok soluk borusunu delip geçmiş ve öteki taraftan dışarı çıkmıştı.</p>

  <p>“Koşun leydim,” diyen Percival o kadar soğukkanlıydı ki sanki kadını dansa davet ediyordu. Cnân söyleneni yaptı. Şövalye hemen arkasındaydı. Percival çıplak olsaydı onu geçebilirdi; baştan aşağı zırhlıyken o bile ister istemez geri kalıyordu.</p>

  <p>Moğollar ikisini de tarla boyunca kovaladı. Hafif pabuçları çavdarlarla otların arasında inip kalkarken çimen yığınlarının altındaki sığ hendeklere yüzükoyun uzanmış adamları gözlerinin ucuyla fark etti Cnân. Gördüğü bir diğer şey de yere serilmiş upuzun halatlardı; düz fakat gevşek bir hâlde bırakılmış halatlar.</p>

  <p>Istvan aksi istikamete doğru atıyla yanlarından geçip gitti. Cnân dönüp ona bakarken Macar binici bir sonraki atlı dalgasının en ön saflarına bir ok attı. Sonra da aygırını gerisingeri çevirdi ve geldiği tarafa giderken kendi Parthia atışını gerçekleştirdi. O üzerlerinden geçtikçe üç sıra halat birbiri ardına yerden kalktı. Her halatın ucunda karşılıklı durarak ikili gruplar hâlinde çalışan şövalyeler toprağa sapladıkları kalın sopalar yardımıyla onları geriyorlardı.</p>

  <p>Percival bir anda depara kalktı ve birkaç adımda Cnân’a yetişti. Genç kadını zaten ağrıyan kolundan yakaladı, onu çalı çite doğru yöneltti ve hızla içine doğru itti. Cnân’ı sarmaşıklar ve devedikenleri karşıladı. Taşlara çarpan yüzünde ve omuzlarında hafif ezikler oluşmasına rağmen içinde bulunduğu durum göz önüne alındığında buna bir itirazı yoktu. Sadece birkaç metre ilerisine başka oklar da saplandı.</p>

  <p>Cnân çalı çite iyice sokulup tenine batan dikenleri özenle ayıkladı ve kendini gizlemek için üstüne sarmaşık filizleriyle örttü. Fakat sonunda merak ihtiyata baskın geldi. Genç kadın sarmaşıkları ayırıp baktığında Moğol atlılarının bir felaketle karşılaşmak üzere olduklarını gördü. İki <i>arban</i> -yirmi binici- son sürat halat tuzaklarına yaklaşıyordu.</p>

  <p>İki biniciyle midillileri hariç hepsi de gerili halatlara takıldı ve çifteler ile cıyaklamalar eşliğinde kafa üstü yere yuvarlanarak büyük bir toz bulutu kaldırdı. Halatları sağ salim aşabilen diğer ikisiyse Raedwulf’tan ve yine ters bir atış yapan Istvan’dan gelen oklarla alaşağı edildi. Bir iblis gibi sırıtan Macar’ın diken diken olmuş dev bıyığı hâlâ o çiftlikteki katliamdan kalan siyah kan lekeleriyle kaplıydı.</p>

  <p>Nefes nefese kalmış bir adam Cnân’ın bitki duvarındaki saklanma yerinin hemen önünden ağır adımlarla koşturarak ve arkasında uzun bir duman bulutu bırakarak paldır küldür geçip gitti. Adam simyacı Yasper’dı ve tutuşmuş gibi bir hâli vardı. Her iki adımda bir duruyor ve omzuna astığı çantadan dumanlar saçan bir nesne çıkarıp fırlatıyordu. Nesneleri terk edilmiş tarlanın girişine, yani iki Moğol birliğinin güç bela ayağa kalktığı, kılıçlarını çektiği veya hâlâ debelenmekte olan atlarının altından çıkmaya çalıştıkları yere atıyordu.</p>

  <p>Yanan nesneler yerde yuvarlanırken etrafa duman saçıyordu; normal bir ateşten yükselen o mat, beyaz dumandan değil de nehir çamuru kadar yoğun ve sarı-kahverengi bir buhar. Üstelik bu dumanın ardı arkası kesilmiyordu. Nesnelerden biri Yasper’ın çantasından düşüp Cnân’ın yakınında bir yerde durdu. Bu bir tarafına delik açılmış, hemen hemen yumruk büyüklüğündeki bir sukabağıydı. Cnân ufacık nesneden tıslayarak fışkıran dumanın miktarı karşısında hayrete düştü; tek bir şarap fıçısının içinden birdenbire yüz adamın çıkmasını izlemek gibiydi.</p>

  <p>Duman bulutları saniyeler içinde birleşerek yerde yatan binicilerin etrafında alçak bir fırtına bulutu kadar yoğun bir duvar oluşturdu. Hava sakindi, ağaç koruluğunun yanındaki tarla korunaklıydı ve keskin kokulu sarı buharın uçup gitmek için hiç acelesi yoktu.</p>

  <p>Sığ hendeklerin içinden önce Taran ile Feronantus, sonra da Roger ile Illarion fırladı. Kılıçlarını çeken adamlar baykuş ötüşüne benzeyen tuhaf bir sesle haykırdı:</p>

  <p><i>“Alalazu! Alalazu!"</i></p>

  <p>Cnân bunun <i>Ordo Militum Vindicis Intactae</i>’nin savaş narası olduğunu tahmin etti.</p>

  <p>Tarlanın ortasından koşarak çıkagelen Eleâzar dün akşam büyük bir başarıyla kullandığı devasa kılıcını çekip önünde tuttu. Onu tez adımlarla takip eden Raphael eline aldığı yayına bir ok sürmüştü ve uzakta kalan düşmanlara karşı etrafı tarıyordu.</p>

  <p>Fakat Yasper’ın duman bulutunun kör edici etkisi mutlaktı. Bu yüzden hâlâ bitki duvarının etrafından ve üzerinden geçmeye çalışan Moğol kuvvetlerinin geri kalanı kendi silah arkadaşlarını vurma korkusuyla yaylarını kullanmaya cesaret edemiyordu.</p>

  <p>Bulut genişledi. Artık içinden korkunç sesler yükseliyordu. Dalgalanan sarı buluttan tek ayağı üstünde sekerek çıkan bir Moğol öksürüp tıksırıyor, saçlarıyla giysilerinden dumanlar tütüyor ve boştaki eliyle kendini yelliyordu. Bulutun içinden döne döne fırlayan bir nacak adamın kafatasını arkadan ikiye biçti. Ansızın gözleri pörtleyen adam kollarını iki yana açtı ve yere yüzükoyun kapaklandı.</p>

  <p>Kolları kanla kaplı olan Roger bulutun içinden geri geri çıktı, elini aşağıya uzattı ve nacağı çekip aldı. Başka bir Moğol ona hücum etti. Roger elinin tersiyle yaptığı sakin bir hareketle silahı tekrar fırlattı ve yere paralel bir şekilde, diz seviyesinde dönerek uçmasını sağladı. Nacak Moğol’u yaralamadı, ama ayaklarına dolanıp tökezlemesine neden oldu. Bir darbe indirmekten ziyade her an gelebilecek başka bir saldırıya karşı kendini korumak için kısa kılıcını kaldırdı. Roger ileri koştu, adamın dirseğini yakaladı ve tüm gücüyle geriye iterek kılıcın ucunun sahibinin kulağını sıyırmasını sağladı. Böylece Moğol kendi etrafında döndü ve açıktaki boynu Roger’ın diğer elindeki hançer için kolay bir hedef hâline geldi. Hançer hedefini buldu.</p>

  <p>Artık üstü başı kan içinde olan Roger, ölü Moğol’un kılıcını elinden aldı ve tekrar bulutun içine daldı. Yüzü savaşın hiddetiyle çarpılmıştı, ağzından yine o haykırış yükseldi. <i>“Alalazu!"</i></p>

  <p>Raphael çalı çite doğru döndü ve dosdoğru Cnân’a -hayır, kadının hemen yukarısına- bakarak bir ok attı. Yüksek bir hışırtı sesiyle beraber duvarın üstünden düşen bir Moğol tüm ağırlığıyla Cnân’ın omzuna indi. Adam ile kadın -ve de yerinden kopan bol miktarda bitki- birbirine dolandı. Cnân çırpınarak adamın altından çıktı, sonra da karnından yükselen derin bir korku ve tiksinti homurtusuyla geriye sıçramaya çalıştı. Moğol’un sağ ciğerine bir ok saplıydı. Yine de aniden uzanıp Cnân’ı ayak bileğinden yakaladı. Diğer eliyle de kemerini yoklayarak düşüş sırasında yana kaymış bir hançerin kabzasına ulaşmaya çalıştı.</p>

  <p>Cnân dizlerinin üzerine çöktü, bunu yaparken de dizinin Moğol’un burnuna sertçe çarptığına emin oldu. Ardından kaprisli hançeri kaptığı gibi adamın karnına sapladı. Yukarıdaki yapraklar tekrar hışırdayınca yüksek sesle ölmekte olan Moğol’un üstünden kalkıp kendini geriye attı ve böylece başka bir Moğol tarafından ezilmekten son anda kurtuldu. Bu seferkinin vücudunda <i>iki</i> ok vardı.</p>

  <p>Şans bu ya, Cnân diğer taraftan bitki duvarının üstüne kolayca çıkılabilen eğimli bir noktaya saklanmıştı. Yine de bu arbedenin içinde güvenli bir yer olabileceği gibi budalaca bir fikrin boşa çıkması muhtemelen iyi bir şeydi. O yüzden de tarlanın ortasına doğru koştu.</p>

  <p>Duman bulutu yavaş yavaş ondan tarafa sürüklendi. Belki de sadece genişliyordu. Çatışma da onunla beraber geldi.</p>

  <p>Üç metrelik bir mızrağı havada çeviren Illarion’u gördü. Adam sadece silahının o veya bu ucunu bir düşmana saplamak için duraklıyordu. Feronantus ise insafsız bir sükunetle dövüşün sınırları etrafında dolaşıyor, kısa kılıcı ve kalkanıyla kaçmaya çalışanların işini bitiriyordu.</p>

  <p>Duman bulutunun bir bölümünün dağılmasıyla birlikte sağlam ve kalın bir zırh giyen bir Moğol’la teke tek dövüşen Taran ortaya çıktı. Moğol’un bir <i>arban’</i>ın, hatta belki de tüm grubun komutanı olduğu açıktı. İkili birbirlerinin her hamlesini karşılayabilse de Moğol bitkin ve kararsız gözükürken Taran sakin, amansız ve tabiri caizse meraklıydı. Taran rakibinin havaya kalkan kılıcının verdiği fırsatı değerlendirerek yana kaydı ve kendi kılıcını komutanın korunmasız koltukaltına sapladı.</p>

  <p>Tüm simya malzemelerini tüketmişe benzeyen Yasper o sırada kılıcıyla beraber dikkatle ortalıkta geziniyor, fakat çatışma bulutunun içine girmeye davranmıyordu. Cnân onun bu davranışını son derece sağduyulu buldu. Muharebe meydanının çevresinde bir gözcü bulundurmaları gafil avlanmayacakları anlamına geliyordu. Sahiden de Yasper genç kadının gözleri önünde kılıcını tarlanın diğer ucuna doğrulttu ve Cnân’ın pek anlamadığı, fakat açıkça ikaz amacı taşıyan bazı sözcüklerle ötekilere bağırdı.</p>

  <p>Bitki duvarını aşmaya çalışan başıboş Moğolları avlamakla meşgul durumdaki Raphael, Raedwulf ve Istvan tarlanın öteki ucuna, ormanlık çıkıntının ve eski çiftlik kulübelerinin bulunduğu yere dikkat etmiyorlardı. Başka bir Moğol birliği o taraftan gelmenin bir yolunu bulmuştu. Ağaçlar arasında gerili duran, boyun yüksekliğindeki halatlara büyük bir hışımla kılıç savuruyorlardı. Dört atlı şimdiden halatları aşıp tarlanın başında toplanmıştı ve diğer silah arkadaşlarının da gelmelerini bekliyordu.</p>

  <p>Fakat Yasper’ın bağrışını duyduklarında ve okçuların dönüp kendilerinden tarafa nişan aldıklarını gördüklerinde bekleyip avlanmaktansa hücuma geçtiler.</p>

  <p>Istvan tek bir ok atıp aygırını dörtlünün üstüne sürdü. Bir yandan yayını omzuna asarken diğer yandan da eğimli kılıcını çekti. O ve hücumun en önündeki Moğol tarlanın ortasında kılıçlarını çarpıştırdılar. Moğol eyerinden düşmeksizin yol almayı sürdürdü; fakat yüzünde dehşete düşmüş ve solgun bir bakış bulunan adamın kılıç tutan kolunun yarısı yoktu.</p>

  <p>Diğer ikisi boyna ve göğse yedikleri oklarla atlarından düştü ama dördüncüsü her nasılsa Istvan’ın, okçuların, Yasper’ın ve de Cnân’ın arasından geçmeyi başardı. Adam o sırada arkası dönük olan Taran’a doğru atını dörtnala sürdü. O ilk dört Moğol’u aynı yolu kullanan yarım düzinesi daha takip etti.</p>

  <p>Duman bulutunun içindeki dövüşçüler arbedeyi duymuş ve tehlikenin farkına varmışlardı. Illarion ile Feronantus koşarak yanlarına geldi, Percival ile Roger’ı artık muharebenin arka kısmı hâlini alan yeri korumaya bıraktılar.</p>

  <p>Cnân, at üzerinde hücuma geçen bir Moğol süvarisiyle yaya hâlde teke tek dövüşe giren Feronantus’un görüntüsü karşısında âdeta büyülendi. Feronantus kılıcıyla oynarcasına onu yukarıya doğru fırlattı, havada birkaç tembel takla atmasına müsaade etti ve parmak uçları ile elinin ayasını kullanarak yalımı yassı kısmından yakaladı. Yana çekilerek çenesine doğru gelen darbeden kıl payıyla kaçındı, kılıcını kabzası yukarı bakacak şekilde tuttu ve onu bir kazma gibi savurdu. Böylece kılıcın kabza muhafazasının sivri kısmı binicinin koltukaltına sıkışarak onu atından düşürdü.</p>

  <p>Feronantus yerdeki adamın boynuna basarak onu yere mıhladıktan sonra kılıcını tekrar çevirdi ve Moğol’un miğferinin altına sapladı.</p>

  <p>O adam ölen son Moğol’du. Ama Moğolların sonuncusu değildi.</p>

  <p>Tarlanın başında, eski kulübenin yakınında bir tane daha vardı. Eyerinin üstünde yan çökmüş bir vaziyette oturuyordu. Biraz öne eğilmiş, bir ayağını üzengiden çıkarıp eyer kayışının arkasına kadar kaldırmış ve dirseğini o dizine dayayarak yumruğuyla çenesine destek yapmıştı. Duruşunda meydan okurcasına bir soğukkanlılık ve güven vardı. İzliyordu. Moğol standartlarına göre bile tıknaz biriydi, güzel fakat sade denebilecek bir zırh kuşanmıştı. Harika bir ata biniyordu, ama kafasında miğfer yoktu ve gri saçları tüm Moğol savaşçılarındaki gibi tepesi kazınmış bir kafadan gevşekçe sarkıyordu.</p>

  <p>Cnân onu ilk fark ettiğinde Raedwulf adama bir ok atıyordu. Fakat gri saçlı Moğol geriye yaslandı, kalkanını ustaca kaldırdı ve oku yüzüne saplanmadan hemen önce durdurdu. Parlak gözlerle kalkanın üzerinden ileriye bir göz attı ve başka bir okun gelmediğini anlayınca kıvrık kılıcını havaya kaldırıp salladı. Hareketi öfke belirtme amacı taşıyabileceği gibi bir selamlama da olabilirdi. Gırtlaktan gelen bağrışlarla ve diz-topuk sinyalleriyle iletişim kurduğu atını gerisingeri döndürdü ve koruluğa doğru dörtnala uzaklaştı.</p>

  <p>Istvan takibe geçecekmişçesine o tarafa döndü; fakat yakınında duran Feronantus uzanıp atın dizginlerini tuttu. “Dur,” dedi. “Onu asla yakalayamazsın. Atın neredeyse çatlayacak. Hem zaten hiddetin şimdilik yeterince iş başardı.”</p>

  <p>Istvan böyle bir iltifat almaktan gururlu gözüktü, tâ ki Feronantus’un yüzündeki ciddi ifadeyi fark edene kadar. Gözleriyle yaşlı adamın bakışlarını takip ederek yaklaşık on adım uzaklıktaki bir noktaya odaklandı. Taran orada hiç kıpırdamadan, yüzükoyun yatmaktaydı.</p>
</body>
</html>
