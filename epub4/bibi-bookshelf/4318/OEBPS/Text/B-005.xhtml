<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <div>
    <br />
  </div>

  <h2>5. BÖLÜM</h2>

  <h2 class="sigil_not_in_toc"></h2>

  <h2 class="sigil_not_in_toc"></h2>

  <p style="text-align: center; font-weight: normal;"><img alt="main-1" src="../Images/main-1.jpg" /></p>

  <h2 class="sigil_not_in_toc"></h2>

  <p class="baslik5"><b>KİNYEN</b></p>

  <p class="p1">Raphael’in tüm ilgisine rağmen Illarion’un ateşi düşene ve oturup anlaşılır bir şeyler söyleyebilir hâle gelene dek iki gün daha geçti.</p>

  <p>Cnân bu süreyi ona çok görmedi, zira kendisi de vaktinin çoğunu uyuyarak ve yemek yiyerek geçirdi. Akşamüstleri açıklığın ortasında, mezarlık duvarının epeyce ötesinde, yaz güneşinin altında oturarak seyahat kıyafetlerini dikti ve Kalkan-Biraderleri’nin eğitimlerini seyretti. Her gün Hıristiyanlık Âlemi’nin dört bir tarafından yenileri geldi. Cnân’ın vücudu eski kuvvetini kazandıkça morali de düzeldi ve adamların dövüş becerilerine daha iyimser bir gözle bakar oldu.</p>

  <p>İkişerli gruplar hâlinde tekrar tekrar dövüşen şövalyeler eğitimin orta yerinde duraklayarak her bir hamleyi daha küçük unsurlarına ayırıyor ve bunların üzerinde defalarca pratik yapıyorlardı. Cnân adamların aralıklı talimlerini akla mantığa sığar bir programa uyduramıyordu. Hareket parçacıklarını nasıl tekrar bir araya getireceklerdi? Hiç kimsenin duraklamadığı, hiç kimsenin ikinci bir şansı olmadığı gerçek bir çatışmanın kargaşasıyla yüzleşmeyi nasıl öğreneceklerdi? Tüm bunlar gözüne aptalca bir oyun gibi görünüyordu.</p>

  <p>Fakat adamlar gerçekten düelloya tutuşarak kafa kafaya geldiklerinde, uzun dakikalar boyunca aralıksız olarak kılıç savurup hareket ettiklerinde Cnân’ı hayrete düşüren hünerler sergileyebildiklerini ispatladılar. Onların azmini ve yeteneklerini incelerken kendi eğitiminin zayıf noktalarını da açıkça görebiliyordu. Kadına her türlü pelerinin altında yolculuk edebilmesi, gerçek kimliğini asla açığa vurmaması, dostlarının ve düşmanların gözlerinden gizlenerek haber taşıması öğretilmişti. Öğretilen bir diğer şey de geniş, uçsuz bucaksız, harap topraklarda sürekli gidip gelmesi ve tek bir yerde uzun süre kalmamasıydı; tıpkı asla yuva kurmamaya, asla <i>sabit</i> durmanın bilgeliğini anlamamaya mahkûm bir kuş gibi...</p>

  <p>Taran’ın daimi idaresi ve Feronantus’un dikkatli gözetimi altındaki bu adamların, bu savaşçıların, bir ekip hâline gelmelerini seyretmek Cnân’ın içinde yeni bir yalnızlık ve onunla beraber bir tür mahrumiyet hissi uyandırıyordu.</p>

  <p>İkinci günün öğleden sonrasında Feronantus, ertesi gün genç Biraderler kampın etrafında nöbet tutarken dernek evinin büyük masasında bir <i>Kinyen</i> düzenleneceğini duyurdu: Tarikat’ın toplu ayini. Cnân, <i>Kinyen</i>’in çok ciddiye alınan kadim bir gelenek olduğunu biliyordu. Kampta yoğun bir hazırlık çalışması başladı: Bir yaban domuzu şişe geçirildi ve ağır ağır pişmesi için bir kömür yatağının üstüne asıldı. Tüm savaşçı-keşişler -on kadar çaylak dışarıda nöbet tutarken bile sayıları artık iki düzineyi buluyordu-salonun kenarlarında oturacak bir yer bulabilsin diye manastırdaki kirişler toplanıp yontuldu ve çiviler çakılarak eğreti banklar hâline getirildi</p>

  <p>Kalkan-Biraderleri o gecenin geç saatlerine kadar yatmayarak içki içtiler, şarkılar söylediler, Batı’nın çeşitli yerlerindeki kahramanlıklarını ve de maceralarını anlattılar. Cnân çoğunlukla dışarıdaki çadırında kaldı; görmezden gelindiğini umarak ve istenmediğinden şüphelenerek.</p>

  <p>Raphael’in anlattığı, hem Haçlıların hem de Emevilerin yaralarını dikmekle ilgili bilhassa uzun bir öykü sırasında bir adamın dernek evinden tek başına çıktığını duydu Cnân. Atılan adımlardaki dengesizlik Cnân’a onun biraz sarhoş olduğunu belli ediyordu. Rüzgâr, sarsılıp geğiren adamın arkasından eserek nefesindeki boynuzlar<a href="../Text/DiPNOTLAR.xhtml#a18" id="k18"><sup>[18]</sup></a>dolusu bal likörünün kokusunu genç kadının burnuna kadar getirdi.</p>

  <p>“Niye tek başına oturuyorsun?” dedi. Bu Haakon’du.</p>

  <p>“Niye bu kadar bağırıyorsun?” karşılığını verdi Cnân, duyulabileceğini düşündüğü kadar alçak bir sesle. Şövalyeler yakın dövüşte ne kadar hünerli olurlarsa olsunlar hasatçıların dikkatini çekmekten kaçınma konusunda pek de tedbirli sayılmazlardı. Belki de Hıristiyanların Tanrısı’nın, yahut kendi savaşçı tanrılarının -artık Feronantus’un dinine hangisi hâkimse- gözetimi altında yaşadıklarını düşünüyorlardı. Tabii artık bir Moğol ordusu dışında her türlü düşmanın hakkından gelebilecek kadar kalabalıklaştıklarına da inanıyor olabilirlerdi.</p>

  <p>Cnân, delikanlının yaprakların ve ezilerek düzeltilmiş talim sahasının üstünde tökezlediğini işitti. Ayışığının oluşturduğu uzun gölgesi, kadının çadırının bezi üzerinde belirerek önce bir tarafa sonra da diğerine doğru eğildi.</p>

  <p>“Hiç doğal değil,” dedi delikanlı. “Bir kadın... bir adam... ölmek üzere. Öleceğimi düşünüyorsun, değil mi?”</p>

  <p>Sahiden de Taran’ın detaylı hamlelerini uygulamakta en çok zorluk çeken kişi Haakon gibi gözüküyordu. Delikanlı dövüşürken her şeyi iki defa düşünürcesine tereddüt ediyor, ancak ondan sonra kılıcını savuruyor veya savunmaya geçiyor, bunun neticesinde de sert ve hasar verici darbelere maruz kalıyordu. Taran da ona ne acıma gösteriyor ne de toparlanacak kadar zaman tanıyordu.</p>

  <p>“Bugüne dek gördüğüm en iyi eğitmene sahipsin,” dedi Cnân, bu itirafla kendisini şaşırtarak. “Dinleyip öğrenirsen hayatta kalırsın.”</p>

  <p>“Senin için söylemesi kolay. Sen dövüşmüyorsun.” Haakon çadırın yanına bağdaş kurdu. Bir paravanın arkasından günah çıkaran bir Hıristiyan gibi çadır bezinin öteki tarafından konuşmaktan memnun görünüyordu. “Cesurum. Savaşta hünerliyim. Azimliyim. Büyük kılıcım; silahım. Onu yakın bir dostummuş gibi tanırım. Ama ne yaparsam yapayım... ne yaparsam yapayım..Durup birkaç böceği savuşturdu. “Bana kendinden bahset.”</p>

  <p>“Uyumayı yeğlerim,” dedi Cnân, doğruyu söylüyordu.</p>

  <p>“Sana eşlik edebilirim. Seni sıcak tutabilirim.”</p>

  <p>“Geceler yeterince sıcak,” dedi Cnân.</p>

  <p>Kahkaha atmamayı bir tür zafer olarak gördü. Ara sıra canı çektiği zamanlarda erkeklerle yatmaya itirazı yoktu; fakat buraya baştan çıkartılmak için gelmemişti, özellikle de bekaret yemini etmiş olması gereken bir keşiş tarafından!</p>

  <p>Cnân ansızın ona karşı hem sempati hem de şüphe duydu. Belki de delikanlı göründüğü kadar aptal değildi. Haakon onun açığını yakalamış, yüzünde kendinden ve başkalarından saklamaya çalıştığı bir şey görmüş olmalıydı...</p>

  <p>“Git başımdan,” dedi Cnân.</p>

  <p>İllâ ki bir adamın bekaret yeminini bozacaksa o kişi Percival olurdu, ama o da kendisine o gözle bakmıyordu.</p>

  <p>Haakon ayağa kalktı, sonra da çadırın üstüne düşmüş birkaç yaprağı ve dal parçasını silkelemek için eğildi, sanki kadının kabuğuna, saklanma yerine duyduğu bir sevgiyi beceriksizce ifade edermiş gibi. “Pekâla,” dedi. “Zararı yok. Gece bir harika. Kendimi... hazır... her şeye karşı hazır hissediyorum. Sadece düşündüm ki...”</p>

  <p>Delikanlı sözünü yarıda kesti, sonra da Cnân’ı her zamankinden daha kederli ve yalnız bir hâlde bırakıp yalpalayarak dernek evine döndü.</p>

  <p>Sürekli hareket hâlinde olmadıkları, doymak bilmez Moğol ordusunun öncü birliklerinden kaçıp durmadıkları zaman bir erkek ile bir kadın <i>ne</i> yapardı ki? Haakon’un sarsakça sözleri Cnân’ın bugüne kadar tecrübe ettiği, kur yapma girişimine en yakın şeydi ve kendisi bir teşekkür bile etmeden, en ufak bir sempati bile göstermeden delikanlıyı kabaca geri çevirmişti.</p>

  <p>Haakon o geceki ilk ziyaretçi olabilirdi, ama kadının sığınağına kadar gelen ve havadan sudan bir sohbet başlatmaya çalışan son kişi değildi. Gelenlerin hepsi de bekaret yeminli, beceriksiz ve sarhoştu; hiçbiri Percival değildi. Daha farklı, daha kibar tekniklere meyilli gibi gözüken Raphael de aralarında yoktu elbette; Suriyeli de onu rahatsız etmedi.</p>

  <p>Cnân o gece kendini sarhoş keşişlerin kollarından uzak tuttu, ertesi sabahın geç saatlerinde uyandı, tuniğiyle ceylan derisi pantolonunu giydi ve çağrıldığı zaman <i>Kinyen'e</i> katılmak üzere dernek evine yollandı.</p>

  <p>Sarhoşça atıp tutarken sızıp kalan şövalyeler bir-iki saatlik uykunun ardından yeni bir fıçı açacak ve içmeye kaldıkları yerden devam edecek kadar ayılmışlardı.</p>

  <p>Cnân, Feronantus’u eski manastırın loş yemekhanesindeki büyük bir masanın başında otururken buldu, Illarion da hemen onun sağındaydı. İçerisi kırık çatıdan sızan tozlu bir günışığı huzmesi ve etrafa rastgele dikilmiş kısa mumların ışığıyla aydınlatılıyordu. İkilinin arasına düşen ışık huzmesi adamların omuzlarını, ellerini ve ağzına kadar dolu maşrapalarını gözler önüne seriyordu. Şövalyelerin geri kalanıysa çeşitli düzeylerdeki mum ışığı ve gölge karışımlarında oturuyor, ekmek somunlarını ve içki testilerini elden ele dolaştırırken aralarında mırıldanıyorlardı. Su gibi şarap içiyorlardı. Cnân, o anda çoğu şövalyenin içkiye fazlasıyla düşkün olduğunu düşündü. Ettikleri bekaret yemini onlara ağır geliyor olmalıydı.</p>

  <p>Masa aslen dikdörtgen biçimineydi; fakat şövalyeler üstüne attıkları zımparalanmamış kalaslarla onu genişletmiş ve aynı zamanda da biraz yuvarlaklaştırmışlardı. Şekil karşısında şaşıran Cnân bunun önemini merak etti.</p>

  <p>Yüzündeki şişliği önemli ölçüden inen Illarion neredeyse tanınmaz hâldeydi. Adam koyu renkli sakalını kesmişti. Yiyip içmek yüzüne renk getirmişti ve konuşurken zihni berrak, sesi güçlüydü. Eksik kulağı ve sürekli asık duran çehresi de olmasaydı son birkaç ayda başından geçenleri kimse tahmin edemezdi.</p>

  <p>Cnân, <i>Ordo Militum Vindicis Intactae</i> mensuplarıyla dolu odaya baktı ve kendisine yabancı gelen o rahatsız edici güvende olma duygusuna tekrar kapıldı. Başını iki yana sallayarak bu hissi üzerinden attı ve budalalığı yüzünden kendini payladı, bu şövalyelerin Moğollardan oluşan bir fırtına bulutu karşısında birkaç dakikadan fazla dayanamayacağından emindi. Tabii yine hayalet taklidi yapmazlarsa.</p>

  <p>Feronantus tek kulaklı Rutenya hayaletini <i>Kinyen’e</i> takdim edip konuşmasını işaret etti.</p>

  <p>“Şu anda söyleyeceklerimi buraya vardığımda Feronantus’a da anlattım,” diye söze başladı Illarion. “Fakat onun ricası üzerine şimdi de doğrudan size söyleyeceğim: Hepiniz buraya boşu boşuna geldiniz.”</p>

  <p>Biraz şaşıran Feronantus elini şefkatle Illarion’un omzuna koydu ve “Daha geniş bir açıklamada bulunacağını umuyordum,” dedi.</p>

  <p>“Moğolların Legnica’da, o kalabalık çadırlarının eteklerine kurdukları arena, daha önce kendi şehrim Lodomerya’nın kapılarının yakınlarında gördüğüm bir şeyin tekrarından başka bir şey değil,” dedi Illarion. “Artık var olmayan bir şehrin. Hayatta kalan tek kişi benim. Ongun Han’ın sizi ve Hıristiyanlık Alemi’nin diğer büyük savaşçılarını çağırdığı bu müsabakaya hazırlanırken bunu aklınızdan çıkarmayın.”</p>

  <p>Şövalyelerin dikkatini üzerinde toplamayı başaran Illarion konuşmasına daha sakin bir ses tonuyla devam etmeden önce birasından uzun ve köpüklü bir yudum alarak ağzını ıslattı. Kısa bir süreliğine düşüncelerine saygı duyulmayacağından korkuyormuş gibi göründü. Fakat Feronantus’un yüzündeki ifade ve içeride toplanan keşişlerin dikkatli tavırları onu cesaretlendirdi.</p>

  <p>“Ongun Han’ın orduları toplarla ve kulelerle kentimizi kuşatarak gündoğumuna bakan duvarlarımızı yıktı, sonra da doğu mahallelerini ele geçirip oraları yerle bir etti. Buraya kadarı burnumuzun dibinden başlayıp doğu okyanusuna kadar uzanan binlerce hikâyeden farklı değil. Şehrin geri kalanı ölmeyi bekliyordu ve kendimizi buna hazırladık. Ama sonra, yedinci ayın sonunda çiftçilerimiz açlıktan ölür, sokaklarımızda hastalık kol gezer ve el arabaları her kapıdan ceset toplarken beklenmedik bir şey oldu: Ongun’un bizzat kendisinden gelen cömertçe bir jest. Beni en güçlü duvarımız olan güney surlarına çağırdı. Hem benim hem de generallerimin isimlerini biliyordu. Aramızda casuslarının olduğunu söyledi, sanırım kürk tacirleri. Teklifinin ne olduğunu söylememe gerek var mı?</p>

  <p>“Şehrimizin onun insafına kaldığını ve elinin tek bir hareketiyle bizi de diğerleri gibi yok edebileceğini hatırlattı.</p>

  <p>“Gittiği yerlere ondan önce ulaşan dehşet verici söylentilerin aksine bir canavar değil, kadim ve şerefli bir soydan gelen mağrur bir savaşçı olduğunu iddia etti.</p>

  <p>“O nedenle bize bir seçme şansı sunuyordu. Teslim olma veya savaşmaya devam etme seçenekleri de hâlâ geçerliydi tabii ki. Fakat gözlerimize baktığında şimdiden İkincisini seçtiğimizi görebiliyor ve bu yüzden bize saygı duyuyordu. Bizi mağlup edip hepimizi kılıçtan geçirmektense en büyük savaşçılarımızı şehir kapılarımızın önüne kuracağı bir arenada kendi şampiyonlarıyla teke tek düelloya davet ediyordu. Eğer şampiyonlarımız galip gelirlerse orduları çekilecek ve bizi barış içinde bırakacaktı, tabii daha sonra açıklayacağım bir şartla. Şampiyonlarımız yenildiği takdirde de şehri dilediğince yağmalaması için ona teslim edecektik, ama insanlar hayatta bırakılacaktı.</p>

  <p>“Başka bir alternatifimizin olmadığını görüp teklifini kabul ettik. Katedralimizin hemen önündeki meydanı temizletip bir idman sahası hazırlattım. Şehrin diğer önde gelen şövalyeleriyle birlikte her gün orada eğitim verdim. Hünerlerimizi Ongun Han'ın arenasında dövüşmeye gönüllü olan genç askerlerimize becerebildiğimiz en iyi şekilde aktardık.</p>

  <p>“Akşamları şehrin ana kapısının üzerindeki gözcü kulesine çıkıyor ve arenanın inşasını seyrediyorduk. O kadar yakındı ki içine taş atabiliyorduk. Kapımızdan başlayarak arenanın batı girişine kadar dosdoğru uzanan bir tünel kazıldı. Öteki tarafta da kuşatma güçlerinin kampından başlayan benzer bir giriş hazırlanıyordu ve Ongun Han’ın şampiyonlarının arenaya o taraftan gireceklerini anlamak için büyük bir zekâya gerek yoktu. Lâkin arenanın üçüncü bir girişi -daha doğrusu çıkışı- daha vardı. Güney tarafında, Han’ın oturması için hazırlanan yüksek bir platformun altındaydı. Bu müsabakaların onun için bir tür spor olduğunu artık anlıyorduk -tıpkı bir ayı dalaşı <a href="../Text/DiPNOTLAR.xhtml#a19" id="k19"><sup>[19]</sup></a> veya bir şahin avı gibi- ve düzenlenmelerin deki tek amaç onu eğlendirmekti. Han’ın platformunun altındaki çıkış tüneli kırmızı bir perdeyle örtülüydü.</p>

  <p>“Bize müsabakanın kuralları ve âdetleri hakkında bilgi vermek için şehre haberciler geldi. Bazen, bir müsabaka sona erdikten sonra Han’ın kazananı işaret edebileceğini, bu hareketin o kişinin arenayı geldiği tünelden değil de Kırmızı Perde’den geçerek terk edebileceği anlamına geldiğini ve kendisini bekleyen kaderle yüzleşmesi gerektiğini açıkladılar.</p>

  <p>“Böylece olay bir şekle girdi ve seçtiğimiz şampiyonlar şehirde yaşayan herkesin kaderinin kendi ellerinde olduğunu bilerek yapabildikleri kadar talim yaptılar. Sonunda, uluyan Moğollardan ve kamplarının peşinden giden haysiyetsiz pisliklerden oluşan bir kalabalığın önünde düelloya tutuşmaları için üç kişi seçip tüneller vasıtasıyla onları arenaya yolladık.</p>

  <p>“Grubun en iyisi olduğuna inandığım ilk şampiyonumuz eğik kılıçlı bir iblis tarafından saniyeler içinde alt edildi ve kellesi uçuruldu. O iblisinin nereden geldiğini asla öğrenemedim. Onun gibi birini daha önce ne görmüş ne de duymuştum.</p>

  <p>“İkinci rakibimiz bir güreşçiydi, galiba bir Moğol’du ve şampiyonumuzun onu yenmesi beni çok şaşırttı. Sanırım Moğol kendine çok fazla güveniyordu; adamım onu gafil avladı ve rakibi kendini dövüşe iyice kaptıramadan önce onun kafasını karıştırdı. Görünüşe bakılırsa güreşçi Moğol müsabakanın gözdelerindendi ve şampiyonumuz düelloyu kazandığında kalabalık bundan hiç hoşnut olmadı.</p>

  <p>“Sonra sıra bana geldi, zira üçüncü şampiyon bendim. Hitaylı bir adamla mızrak düellosu yaptım. Hikâyeyi uzatmayacağım, çünkü burada oturduğumu hepiniz görüyorsunuz. Mızrağın sapı, içi boş bir kamış türünden yapılmıştı. Kıvrak ve hızlı bir silahtı, rakibim de onu kullanma konusunda oldukça ustaydı. Ama silahın keskin ucunu kullanmaktaki ısrarı sap kısmını o kadar da iyi kullanamayabileceğini düşünmeme neden oldu. Ben de ona iyice yaklaşarak silahının çelik ucunu yolumdan çektim ve mızrağımın küt ucuyla başının yanına sert bir darbe indirerek işini bitirdim.”</p>

  <p>Şövalyeler kafa sallayıp takdirle mırıldandı. Cnân gözlerini devirdi.</p>

  <p>“Adam yere yığıldı ve bir daha da kalkmadı. Dönüp Ongun’a baktım. İlk defa birbirimize bu kadar yakın duruyorduk. Mızrağımı fırlatsam göğsüne saplanma ihtimali yarı yarıyaydı. Ne kadar tatmin edici olursa olsun böyle bir hareket şehrimi yıkıma mahkûm ederdi, bu yüzden kendime hâkim oldum. Hiç onunki kadar habis bir surat görmemiştim. Beni kısa bir süreliğine süzdü, sonra da başıyla birkaç dakika önce çıktığım batı tünelini işaret etti.</p>

  <p>“Kentime geri döndüm. Moğollar tıpkı bir çadır gibi kısa zamanda kurulup toplanabilecek kadar akıllıca tasarlanmış arenayı söktüler. Tüm kamplarını da kısa sürede toplayıp oradan ayrıldılar.</p>

  <p>“Üç gün sonra geri gelip bizi yerle bir ettiler.”</p>

  <p>Illarion birasından uzun bir yudum daha aldı ve sözlerinin akıllarda yer etmesini bekledi.</p>

  <p>“Size savunmamızın ve yenilgimizin heyecan verici hikâyesini anlatabilirim,” dedi Illarion. “Hatta ondan sonra gerçekleşen olayların daha heyecan verici hikâyelerini de.” Elini göğsüne uzatıp boynundaki madalyonu kavradı. Cnân o madalyonda kalasların altında yatarlarken hemen yanı başında ezilerek öldürülen karısıyla çocuğunun minik bir resminin olduğunu biliyordu. “Ama dikkatinizi hikâyenin ana fikrinden ayırmak istemiyorum.”</p>

  <p>“Neymiş o?” diye sordu Feronantus. Yine de yüz ifadesinden cevabı zaten bildiği açıkça anlaşılıyordu.</p>

  <p>“Sizlerin şu anda yapmaya hazırlandığınız şeyin aynısını yaptım... ve buna rağmen savunduğum yer ve insanlar yıkılıp katledildi,” dedi Illarion. “Kabul ettiğiniz davet bir yalan. Aradaki tek fark ortadaki ödül. Zira yanlış bilgilendirilmediysem yalnızca Rutenya’nın ortasındaki tek bir kasabanın değil, bütün Hıristiyanlık Âlemi’nin şampiyonları olarak burada bulunuyorsunuz.”</p>

  <p>Feronantus ona karşılık verdi. “Ongun Han’ın sadece bize değil, henüz Güruh’un karşısında düşmemiş olan her diyarın kralına, piskoposuna ve papasına yaptığı teklif tam da tarif ettiğin gibiydi. Bu sefer tek bir şehir yerine tüm Hıristiyanlık Âlemi’nin canını bağışlamayı teklif ediyor; Legnica’nın yakınlarına kurulduğunu gördüğün o arenaya şampiyonlarını yollamaları şartıyla elbette. Aradaki büyük mesafeler sebebiyle de bahsi geçen krallara, piskoposlara ve papalara cevap vermeleri için birkaç ay süre tanıdı.”</p>

  <p>“Bunu adil ve merhametli davranmak için yapmadığını size söylememe gerek var mı?” diye sordu Illarion. “Bunu yapıyor çünkü bu eğlence, bu Kılıçlar Sirki hem onun hem de kardeşi olan diğer Hanların avlarının dikkatini dağıtmakta kullandıkları bir geciktirme taktiği. Rakipleri bu işle meşgul olurken Moğol orduları manevra yapıp bir sonraki katliam için gereken ikmal hatlarını kuruyor.”</p>

  <p>“Buna gerçekten de inandın mı?” diye sordu bir ses.</p>

  <p>Cnân ve pek çok kişi sesin kaynağını bulmak üzere döndü. Konuşan Roger’dı, yani Percival’le beraber Sicilya’dan gelen Normandiyalı.</p>

  <p>“Katedralinizin önündeki meydanda talim yaparken Ongun Han’ın sözünü tutacağına cidden inandın mı?” Sesi kuşkuluydu. Illarion’un kullandığı ton asabını bozmuştu.</p>

  <p>Illarion ilk başta sinirlendi, ama daha sonra başını çevirerek adamın suçlamasını kabullendi. “O soruyu kendi kendime her gün sordum elbette,” dedi. “Ama başka ne seçeneğimiz vardı ki?”</p>

  <p>“Aynen öyle,” dedi Roger. “Peki aylarca süren bu gecikme sırasında ordularına manevra yaptırıp ikmal hatlarını kuranların yalnızca Moğollar olmadığını da dikkate alıyor musun?”</p>

  <p>“Keşke öyle olsaydı!” diye çıkıştı Taran. “Ama Hıristiyanlarda Moğollardaki amaç birliğinin zerresi bile yok. Frederick<a href="../Text/DiPNOTLAR.xhtml#a20" id="k20"><sup>[20]</sup></a> ile Papa şu an İtalyan yarımadasında savaş hâlinde. Kuzeyde neler olup bittiği umurlarında bile değil.”</p>

  <p>“Yine de şimdi saldırıya uğrayacağımıza sonra uğrayalım daha iyi,” dedi Roger.</p>

  <p>“Saldırının sonucu önceden belliyse hayır,” dedi Raphael. “Midillilerinin toynaklarını yalayacak batı okyanusunun dalgalarından başka hiçbir şey o Hanları durduracağa benzemiyor.”</p>

  <p>İşte tam bu noktada şövalyeler üçerli yahut dörderli gruplara ayrılıp o veya bu detay hakkında tartışmaya başladı ve konuşma en az yarım düzine parçaya bölündü. Fakat Cnân’ın anlayabildiği kadarıyla yaptıkları tek şey durumun mutlak umutsuzluğunu kabullenmenin yeni yollarını bulmaktı.</p>

  <p>“Bunu nasıl başarıyorlar?” diye soran Feronantus tüm masayı susturdu. Bakışları Cnân’ı bulup onun üzerinde sabitlenene dek gözleriyle etrafı taradı. “Haklarında çok az şey biliyoruz. Moğolların geldiği doğu diyarlarına sadece sen gittin Vaetha. İlk başta sadece bir tane vardı; en büyükleri olan Cengiz. Şimdiyse birkaç tane oldular. Merkezde oğlu Ögeday. Ögeday’ın oğlu Ongun. Yeğeni Batu. Herhalde adlarını bilmediğim başkaları da vardır. Hareketlerini nasıl koordine ediyorlar? Ögeday binlerce fersah uzaklıktaki maiyetini nasıl yönetebiliyor?”</p>

  <p>Adamın şimdiden ne kadar çok şey öğrendiğini görmek Cnân’ı etkiledi. Ondan önce başka Bağcılar da adama haber taşımış olabilirdi; fakat tüccarlarla ya da Roma İmparatoru Frederick’e gönderilen esirlerle -hatta belki de İsmailoğulları denen o zavallı pagan piç kurularının elçileriyle- bilgi alışverişi yapmış olması daha muhtemeldi. Selahaddin’e, Halifelere ve Selçuklulara musallat olan suikastçıların bölgeye dağılmış kalıntıları olan İsmailoğulları bile batıya yaptıkları yolculuklarda kendilerine kılavuzluk etmeleri için Bağcılardan faydalanırlardı.</p>

  <p>“Sorularınıza cevap vermem günler sürebilir,” diye belirtti kadın. Belki de ihtiyaç duydukları bilgilere sahiden de sahipti; <i>Skjaldbrceöur</i> kadar Bağcıların da amacına hizmet edecek bilgilere.</p>

  <p>“Bu Hanların aklında, Raphael’in dile getirdiği şekliyle, midillilerinin toynakları okyanusa değene kadar fetih yapmaktan başka bir şey yok mu?” diye sordu Feronantus.</p>

  <p>“Sizin de açıkça görmüş olmanız gerektiği gibi sınırsız bir hareket özgürlüğüne sahipler,” dedi Cnân. “Fakat merkezden gelen emirlere uyarlar ve birbirleriyle de rekabet ederler.”</p>

  <p>“Bir Han ile dünyanın öteki ucunda olan bir diğeri arasında unvanlarına yaraşır nasıl bir rekabet olabilir ki? Toprakları birbirlerinden açıkça ayrılmışa benziyor; şimdiye kadar iki Han’ın da aynı yeri fethetmeye çalıştığı görülmüş şey değil.”</p>

  <p>“Yanlış anladınız,” dedi Cnân. “Rekabetten bahsederken aynı ganimet için rekabet ettiklerini kastetmiyorum. Onlarınki kadar büyük bir güce ve servete sahip olan adamlar için peşinden koşmaya layık tek bir mükâfat vardır, o da bir sonraki <i>Kağan,</i> yani Hanlar Hanı olabilmektir.”</p>

  <p>Adamlar yapılan bu açıklamayı düşünürken masaya bir sessizlik çöktü. “Bu habercinin bize verdiği bilgi fazla bir önem taşımıyor,” diye yakındı içlerinden biri. “Ögeday öldükten sonra onun yerine geçmeyi düşleyen birkaç Han olduğunu öğrenmenin bize ne faydası var ki?”</p>

  <p>“Ben daha fazlasını duymak istiyorum,” diye karşı çıktı Feronantus. “Kağan nasıl seçilir? Kendi halefini kendisi mi seçer? Yoksa kimin Kağan olacağı bir veraset kanunuyla mı belirlenir? Sabit bir yöntem varsa ona uyulur mu? Yoksa kuralları hiçe sayıp kendi arasında kavga mı ederler?”</p>

  <p>“Kağan halefini duyurur ve ölümünün ardından seçimi <i>kurultay</i> <a href="../Text/DiPNOTLAR.xhtml#a21" id="k21"><sup>[21]</sup></a> tarafından onanır.”</p>

  <p><i>“Kurultay</i> da ne? Bir tür başrahip mi?”</p>

  <p>Cnân başını iki yana salladı. <i>“Baş</i> unvanı taşıyanlar şöyle dursun, sizin alıştığınız türden rahipleri yoktur. <i>Kurultay,</i> Hanların yüce divanıdır. Önemli bir meseleyi karara bağlamak -mesela bu durumda bir sonraki Kağan’ı belirlemek- için hep beraber bir yerde toplanırlar.”</p>

  <p><i>“Kurultay</i> düzenli bir programa göre mi toplanır?”</p>

  <p>“Hayır. Kağan ne zaman isterse o zaman.”</p>

  <p>Feronantus hüsrana uğramış gibi görünüyordu. “Yani bir sonrakinin ne zaman toplanacağını önceden bilemeyiz, öyle mi?”&nbsp;</p>

  <p>“Hayır.”</p>

  <p>“Affedersiniz ama benim de bir sorum olacak,” dedi yeni bir ses. Konuşan Yasper’di, yani buraya vardığı ilk gün Raphael’le karşılıklı içki içerken gördüğü Hollandalı. Kalkan-Biraderleri’nden biri değildi, fakat bir tür simyacı olduğu için adama saygı gösteriliyordu.</p>

  <p>Feronantus başını sallayarak izin verince Yasper devam etti. <i>“Kurultay</i> denen şeyin Kağan’ın -yani şu Hanlar Hanı’nın- halefini onadığını söylüyorsun.”</p>

  <p>“Evet.”</p>

  <p>“Ama kurultayı da yalnızca Kağan’ın toplayabildiğini söyledin.”</p>

  <p>“Evet.”</p>

  <p>“Aradaki çelişkiyi sen de görüyor musun?”</p>

  <p>Cnân kendine hâkim olamayarak gülümsedi. “Bahsetmeyi ihmal ettiğim bir kural daha var,” diye itirafta bulundu. “O da Kağan’ın ölmesi hâlinde derhâl bir kurultayın toplandığı.”</p>

  <p>Cevaptan memnun olan Yasper kafa salladı. Konu Feronantus hariç herkes için kapanmışa benziyordu. Adam söylenenleri enine boyuna düşündü ve elini kaldırarak konuşmaya yeltenen bir sonraki kişiyi susturdu.</p>

  <p>“Bir <i>kurultay</i> tüm Hanların hiç gecikmeden aynı yere gitmelerini mi gerektirir?”</p>

  <p>“Zaten <i>kurultay</i> ona denir.”</p>

  <p>“Peki herhangi bir yerde toplanabilir mi, yoksa—”</p>

  <p>“Öyle bir şey düşünülemez bile,” dedi Cnân. “Moğollar anavatanlarındaki bazı büyülü yerlere karşı batıl bir saygı beslerler. Kurultay ancak oralarda toplanabilir.”</p>

  <p>“Yani bana diyorsun ki,” diye başladı Feronantus, kadına hafif bir huzursuzluk hissi veren dikkatli bakışlarla onu süzerek, “Hanlar Hanı Ögeday ölürse diğer tüm Hanların -burada, Legnica’da bulunan Ongun’un; Macaristan’daki Batu’nun ve her neredelerse diğer hepsinin- her ne işle meşgul olurlarsa olsunlar onu hemen yarıda bırakıp Moğolistan’a dönmeleri gerekir, öyle mi?”</p>

  <p>“Doğru,” diyen Cnân adamın Moğolistan kabile yasalarıyla ilgili bu farazi hususlara neden bu kadar merak sardığından emin değildi. “Tabii Kağan olmak istiyorlarsa, ki bunu hepsi ister.”</p>

  <p>Feronantus sanki ansızın üzerinden çok büyük bir yük kalkmış gibi gözüktü. Gözlerinde delici bir parıltı belirdi ve ellerini dizlerinin önünde kenetledi. Gözlerini odadaki en akıllı taktik uzmanlarının üzerinde gezdirdi: Raphael, Finn, Raedwulf, Taran. “Eh, öyleyse izlememiz gereken yol oldukça açık!” dedi. “Bundan böyle bir değil <i>iki</i> olacağız. Grubumuzu ve çabalarımızı ikiye ayırıp şu Şeytan’ın atlılarına silahlarımızın keskin ucu kadar kabzalarına da saygı göstermeyi öğreteceğiz.”</p>

  <p>Odadaki sessizlik kadar yüzlerdeki ifade de planı anlamayan tek kişinin Cnân olmadığını belli ediyordu. Feronantus kendisine bu kadar bariz gelen şeyi anlama acizliklerine kızarak ellerini havaya kaldırdı.</p>

  <p>“Bazılarımız sirkte dövüşecek. Bu da bize bir kılıf sağlayıp dikkatleri başka tarafa çekecek.”</p>

  <p>Cnân’ın ağzı hayretten bir karış açık kaldı ve bakışlarını hızla her şeyden habersiz gözüken Haakon’a doğru çevirdi. Kendisini Raphael’in kanlı kerpetenine bakıyormuş veya Legnica’nın etrafındaki çürümüş havayı kokluyormuş gibi yeniden hasta hissetti.</p>

  <p>Feronantus’un az önce genç Viking’i ölüme mahkûm ettiğini biliyordu. Önce Haakon can verecek, onu da en genç ve tecrübesiz biraderleri izleyecekti.</p>

  <p>Tarikat, çocuklarını surlardan aşağı atmak üzereydi.</p>

  <p>Feronantus’un planın diğer yarısını açıklamasını bekleyen <i>Kinyen</i> hâlâ sessizdi.</p>

  <p>“Geri kalanımız da,” dedi Feronantus, “Doğu’ya at sürerek Kafatasları Diyarı’ndan geçecek, Moğolların kutsal yurduna girecek ve Kağan’ı bulacak. Sonra da onu öldürecek.”</p>
</body>
</html>
