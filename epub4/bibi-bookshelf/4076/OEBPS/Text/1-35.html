<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-35.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-35.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol">Kral düşüyor</p>

      <p class="paragraf"><span>Mikkel Thøgersen izin hakkını kullanıp, Kudüs’e yola çıkmadan bir süre önce, kral için zorlu bir dönem başlamıştı; Mikkel olayların bir kısmında onunla beraberdi; kral yük teknesiyle Lillebælt’ten</span><span class="dippp"><a class="footnote-link" href="#footnote-225-50" id="footnote-225-50-backlink">50</a></span> <span>geçtiği gece de yanındaydı.</span></p>

      <p class="paragraf"><span>Kral Christiern erkeklik gösterisinin semeresini şimdi görüyordu; gökyüzüne savurduğu taşlar kafasını yağmaya başlamıştı. Kralın gücü intikam alıyordu.</span></p>

      <p class="paragraf"><span>Güç intikam alır. Güç ve yük birbirine eş gider... sağ ve sol eline eşit ağırlıklı bir yük koy, sağ kolun daha güçlüyse, yük o ele daha ağır gelir. Taşım koşulları azamideyse, yükün koşulları da azamide seyreder. Güçsüz kol kolayca yanına düşer.</span></p>

      <p class="paragraf"><span>Düşüş yeryüzünde süreğen bir olgu, her canlı, bünyesine bir ağırlıkla yaratılmıştır; Başı yukarıda duran kişi düşmeye adaydır. En güçlü kişi toprağa başkaldırmıştır.</span></p>

      <p class="paragraf"><span>En güçlü kişidir asıl yükü hisseden, evet, en güçlü kişi</span> <span class="char-style-override-7">omuzlar</span> <span>yükü, en ağır yük ondadır. Güçlü kişi mutluluğu taşıyabilir, çünkü ayakları lütufkâr, alicenap toprağın üzerinde durur; güçlü kişi acıyı ve ıstırabı yüklenir, yine aynı toprakta durur ama toprak şimdi ona hasetkâr. Hırs ve arzuyu yalnız güçlü olan tanır, yalnız onun perişanlıktan haberi vardır.</span></p>

      <p class="paragraf"><span>Fakat öylesi güçlüler de vardır ki, mutluluğun ve ıstırabın, canı veren ve canı alan toprağın üzerinde tek bir bütün olduğunu hâlâ öğrenememiştir, Hayatın çözünme ve çözünmenin hayat olduğunu daha öğrenecektir, duygu faaliyetinin duyguların yitimi, güç kullanımının gücün tükenişi demek olduğunu da öğrenecektir. Güçlü kişi gökleri hedef alır, çünkü bir gün oradan kafasına taş yağacağını bilir.</span></p>

      <p class="paragraf"><span>Ve şüphe, güçlünün gücü yitsin ve zaafi öğrenebilsin diye hiç yanından ayrılmaz. Sadece güçlünün şüpheyle başı derttedir. Çünkü şüphe, güçten - düşen güçten - kaynaklanır. Gücün peşindedir. Çünkü güç acizliğin önkoşuludur.</span></p>

      <p class="paragraf"><span class="char-style-override-7">Şüphe</span> <span>güçle acizlik arasında gidip gelir. Hayatla ölüm arasındaki kalleş aracıdır o, taraf değiştirerek varlığını sürdürür ve bizzat o uzun, sancılı süreçten beslenir ve kaybeder. Şüphe insana, daha ilk başarısız sıçramasında iğrenç yüzünü gösteriverir. Ve bilahare, sürecin her aşamasında hep hâlihazırdır. Başarısız sıçrama yapan arslan haşmetini unutur, toprakta sürünen zehirli yılanı hatırlar.</span></p>

      <p class="paragraf"><span>Şüphe bizzat topraktan gelen bir hatırlatmadır, hem yaratan hem yok eden, hem veren hem alan, hem kabullenen hem reddeden topraktan. Şüphe ölümden daha kasvetlidir, çünkü kişiliksizdir, bir hiçtir, bir boşluktur; ölüm şifa verir, lakin şüphe zehirdir, vakitsiz gelen devasız bir ölümdür. Ve şüphe, insan ona karşı çıkarsa daha bir filizlenir, insan onun budala ve arsız yüzünün belirginleştiğini fark eder. Ruhun yegâne marazıdır şüphe, kabullenilirse daha beterleşir.</span></p>

      <p class="paragraf"><span>Danimarkalı şüphekârdır, çünkü Danimarka’nın tarihi güçlü bir aşiretin mahvından ibarettir. Ve şüphe, ruhun, kabullenildiği takdirde kötüleşen yegâne marazı olduğunu göre, en aşırı, en radikal kurtuluş yolunun, ümitlerini de ilelebet öldüreceği Danimarkalının alnında yazılıdır.</span></p>

      <p class="paragraf"><span>Kral Christiern bu safhadaydı. Büyük kederler kapıya dayanmış, kralın gücüne göz koymuştu. Şimdi onların dönemiydi.</span></p>

      <p class="paragraf"><span>Kral, olacakları sezmişti.</span></p>

      <p class="paragraf"><span>Kralın omuzlarındaki yükün en ağır, işinin en çetin olduğu gece olanları tarih kısa geçer. 1523 yılının Şubat ayının onuncu gününü</span><span class="dippp"><a class="footnote-link" href="#footnote-225-51" id="footnote-225-51-backlink">51</a></span> <span>ve şüphe ve yeis gecesini. Kralın düştüğü bu günü, 1520 yılının Kasım ayının yedinci günü</span><span class="dippp"><a class="footnote-link" href="#footnote-225-52" id="footnote-225-52-backlink">52</a></span> <span>hazırlamıştı. Evet, kralın gücü, onu olası sarfettiği için sona erdi.</span></p>

      <p class="paragraf"><span>Kral Christiern fesih bildirgesini</span><span class="dippp"><a class="footnote-link" href="#footnote-225-53" id="footnote-225-53-backlink">53</a></span> <span>Ry’de aldı, güç durumdaydı. Ama böyle içinden çıkılamaz bir duruma düşmesinin nedeni de kendisiydi, kendi yaptıkları kendi üzerine çökmüştü. İsveç’i şeytanlıkla fethetmiş ve zalimlikle kendine bağlamıştı, ama dev tasarısı şimdi paramparça oluyordu; Danimarka’yı hile dolanla ve acımasızca yönetmişti, o yüzden de şimdi kıyamet kopmuştu, uzlaşma olanağı yoktu. Eken biçer, konan göçer.</span></p>

      <p class="paragraf"><span>Kral son olarak, tahtına göz diken amcasına uzlaşma teklifinde bulundu, bu amaçla Jylland’a zorlu seyahatler yaptı, defalarca gitti geldi, yazdı çizdi, tartıştı, pazarlıklar etti, ama heyhat! Yıpranmıştı, bitap haldeydi, siyasi dolapları çıkmaza düşmüştü. O zaman da kral şüpheye kapıldı.</span></p>

      <p class="paragraf"><span>Şubat ayının onuncu gününün gecesinde kral yenilgiyi kabullendi. Fyn adasına gitmek üzere tekneye bindi. Danimarka adaları hâlâ krala sadıktı, Norveç’in tamamı da henüz kralı destekliyordu; lakin durumu bir değerlendiren kral, davasından - Danimarka’ya hükmetme davasından - vazgeçme zamanının geldiğini anlamıştı, müzakerelere girmeyerek, Jylland’dan ayrıldı. Karon’un</span><span class="dippp"><a class="footnote-link" href="#footnote-225-54" id="footnote-225-54-backlink">54</a></span> <span>teknesi Lillebælt’te</span><span class="dippp"><a class="footnote-link" href="#footnote-225-55" id="footnote-225-55-backlink">55</a></span> <span>seyrediyordu.</span></p>

      <p class="paragraf"><span>Ayazlı bir akşamdı, ne tam karanlık ne tam aydınlıktı, yağmur yağmıyordu, fakat hava nem doluydu. Kral, yanında on muhafızıyla Høneborg Şatosunun önünden tekneye bindi, herşey sessiz sedasız olup bitti, sırf atlar güverteye çıkarılırken biraz telaş oldu o kadar. Kralın diğer adamları yola ertesi gün çıkmak üzere geride kaldı, ellerinde meşalelerle kumsalda durup yük teknesinin karanlık boğazın sularında süzülerek uzaklaşışını seyrettiler.</span></p>

      <p class="paragraf"><span>Kral teknenin kıç tarafında oturmuştu, pruvaya asılı fenerin ışığında hepsi yüzünü seçebiliyordu, neler olacağı hakkında hiçbirinin bir fikri yoktu, hiçbiri bir tek kelime etmiyordu. Fakat bir miktar yol aldıktan sonra, sessizliği sıradan bir soruyla bozan kralın kendisi oldu, akıntının gücüne ve sürüklenme mesafesine ilişkin bir soruydu. Sesi öyle sakin, öyle cansız çıkmıştı ki açık denizin ortasında edilen bu laflar yanındakileri fazlasıyla etkiledi; korktular, ama kimse sesini çıkaramadı.</span></p>

      <p class="paragraf"><span>Kral aradan biraz zaman geçince, atlardan birinin durumunu sordu, hayvanın topallar gibi olduğunu fark etmişti o gün daha önce, Mikkel Thøgersen elinden geldiği kadar etraflıca cevapladı. Sonra yine kimseden bir süre çıt çıkmadı. Dalgalar teknenin etrafından yükseliyordu, pruvada bir adam duruyordu, elinde bir fener vardı, dalgalar adeta ışığa üşüşür gibiydi. Arada sırada hepsi gözlerini fenere doğru çevirip, hâlâ iyi yanıp yanmadığına bakıyordu; küpeşteye çepeçevre oturmuşlardı, sırtları suya dönüktü. Sessizlik hepsini huzursuz ediyor, bunaltıyordu.</span></p>

      <p class="paragraf"><span>Bu sessizliğe artık bir son vermenizi istiyoruz, dedi kral ansızın, sesi alçaktı ama tehditkâr mizacından izler taşıyordu. İtaatsizlik demek oluyor, diye de ekledi, biraz kırgın biraz öfkelice.</span></p>

      <p class="paragraf"><span>Adamlar boğazlarını temizledi, zihinlerini toparladı, birbirine sorular sormaya başladı, silah fiyatları nasıldı, ne kadar sık Hamburg’a gidiyorlardı, artık akıllarına ne gelirse. Fakat konuşmalar, pencereden gelen rüzgârdan dem vururken aslında ölüm demek isteyen bir ağır hastanınkine benziyordu. Onların çenesi açılınca, kral rahatlamıştı. Adeta sesleri işitip cesaret buluyordu, kendini yabancı bir adamla ormanda yalnız yürürken buluvermiş bir kız gibi; konuşur da konuşur ve ormana yayılan kendi cılız sesini dinler.</span></p>

      <p class="paragraf"><span>Kürekçiler öne doğru abanarak ha babam kürek çekiyordu, üzerlerindeki koyun postları terden sırılsıklamdı; kapişonlarını iyice gözlerine indirmiş, tüm dikkatlerini krala vermişlerdi, gözlerini bir an bile onun üzerinden ayırmıyorlardı. Teknenin ortasında duran atlar kendilerini dengede tutmaya çalışıyordu, suyun yakınlığı onları ürkütüyordu, gözlerini sağa sola deviriyor, huzursuzca homurdanıyorlardı. Fenerin titrek ışığı kaba saba, katran döşeli tekneyi aydınlatıyordu, sohbet artık kendiliğinden akıp gidiyordu.</span></p>

      <p class="paragraf"><span>Ve kral da biraz gevşeyebilecek huzura kavuşmuştu. Jylland kıyılarını görebildiği sürece sakindi, oradan yola çıkmıştı ve gitgide uzaklaşıyordu! Emellerinden vaz geçmişti. Artık yerle bir olmuş tek imparatorluk planlarının binlerce detayı ve pürüzü bir kez daha teker teker aklına geldi. Durumunu baştan sonra gözden geçirdi, zaman ve mesafe faktörlerini hesapladı, olanakları ve seçenekleri tarttı biçti ve çıkardığı acıklı sonuç onu, başını eğip herşeyi olduğu gibi kabul etmeye mecbur etti.</span></p>

      <p class="paragraf"><span>Lakin karadaki meşaleler sönüp gözden kaybolup da tekne açık denizin ortasında sanki hareket etmiyormuş gibi ağırca ilerlerken, kralın kafası karıştı. Ve ilerisinde Middelfart’ın</span><span class="dippp"><a class="footnote-link" href="#footnote-225-56" id="footnote-225-56-backlink">56</a></span> <span>ışıklarını görününce kaybettiği toprakları düşündü. Herşeye rağmen bu onun krallığıydı. Danimarka, orada denizin ortasında, bir hayal gibi geçti gözünün önünden, ebruli toprak parçalarının bütünü,</span> <span class="char-style-override-7">tek bir ülke.</span></p>

      <p class="paragraf"><span>Danimarka sonsuza dek, masmavi iki denizin arasında, yazları yemyeşil, sonbaharda pas rengi ve kış semasının altında bembeyaz uzanan bir ülke olarak kalacak. Danimarka’nın sahilleri harikuladelikleriyle davetkâr kalacak, dalga dalga uzanan tarlalari kâh başaklarla bezenecek kâh başaklarını dökecek. Kış güneşinin ışıkları, batı rüzgârlarının kendilerine yuva edindiği Limfjorden’in kenarında uzanan tepeleri her zaman bir yelpaze gibi aydınlatacak. Danimarka’da günlerin ritmi daima birbirinden farklı ve daima da birbirinin aynıdır. Ufak fiyortlar ve koylar Danimarka’yı yüzlerce defa tekrardan yaratır. Øresund, ülkeye açılan bir taçkapıdır sanki. Burada ırmaklar denize kavuşur, ormanlar denizin yanı başında yükselir, uçan bir martı görürsünüz, fundalıkta zıplaya zıplaya giden bir tavşan ilişir gözünüze, güneş ve neşe, Danimarka budur işte.</span></p>

      <p class="paragraf"><span>Ve kral ülkesini bırakıp gittiği için de Danimarka kavramı, onu bırakıp gidiyor olduğu kanaatinin kesinliği nispetinde, yüreğine öyle bir işledi ki, onu bırakıp gidemedi.</span></p>

      <p class="paragraf"><span>Tekneyi çevirin! diye emretti kral aniden ve ayağa fırladı. Herkes bir ağızdan sus pus oldu. Kürekçiler, kürekler ellerinde hiç kalakalmış, boş boş bakıyordu. Kral Christiern tekrar emir verdi, yine sabırsız fakat bu sefer daha uysal bir ses tonuyla. Adamlar hemen itaat edip hantal tekneyi suda döndürdüler. Sonra aynı minval üzere gerisingeri boğazın ortasına doğru yol aldı tekne, Middelfart’ın ışıkları kayboldu. Kimse krala kararının sebebini sormaya cüret edemedi, lakin hepsi öyle rahat bir nefes almıştı ki, üzerlerine bir sesizlik çöktü. Ta ki kralın daha evvelki emrini hatırlayana kadar ve sohbeti canlı tutmak için yine her gerekeni yaptılar.</span></p>

      <p class="paragraf"><span>Teknenin ters istikamete döndürülmesiyle birlikte, kralın cesareti de arttı. Krallık planlarına ve şahsi amaçlarına geri dönüyordu ve bunun bilinciyle yeniden hayat bulmuş, güçlenmişti. Sırf Jylland istikametine dönüş kararı almış olması bile kendi gözünde, zorlukların aşılabileceğine dair bir teminat niteliğindeydi, şimdi aklı fikri kafasındaki planlardaydı. Kuzeyi tek vücut haline getirmek emelindeydi ve kendisini, barış ve huzur içindeki bir krallıklar birliğinin başında, itibarın ve alkışların tadını çıkarırken tasavvur etti. Getirmek istediği yeni düzenlemeleri aklından geçirip kendine karşı onayladı; yapmış olduğu mevcut yasaları ve yenilikleri düşündü ve isabetli olduklarına ikna oldu. Lübeck’ten ihracat akışını engelleme ve ticari faaliyetleri kendi ülkesine yönlendirme planını hatırladı; asillerin hak ve imtiyazlarındaki aşırıya kaçan ve sakıncalı hususları bir kez daha saptadı kafasında; ticaret kentlerini geliştirme ve köylülere serbest tarım hakkı tanıma fikri içini sevinçle doldurdu. Krallığındaki sınıf farklılıklarını, göz alabildiğine uzanan tepeler ve vadiler olarak farzetti, tabanlarının birbirine eş seviyeye gelebilmeleri için, nasıl birininkinin alçaltılması, diğerininkininse yükseltilmesi gerektiğini düşündü ve bu, kendi hükümran ellerinde tuttuğu terazinin küfelerini sabit olarak dengede tutarak mümkün olabilirdi. Ve sonra...</span></p>

      <p class="paragraf"><span>Sonra İngiltere tahtında oturan Kral Henrik vardı. Lakin hangi hakla? İngiltere evvelden Danimarka toprağıydı. Danimarka filoları bir zamanlar oralarda cirit atmıştı, birlik olmuş bir Kuzey, pençelerini pekâlâ yine batıya çevirebilirdi. Belirli bir miktar para - kanun ve barış ve ahenk, ticaret ve tarımla Kuzeye altın yağdırınca - belirli bir miktar gemi ve asker... Tamam işte, Danimarka o zaman ne fırtına dinlerdi ne sel, topları Dover kayalıklarını alnının ortasından vururdu alimallah.</span></p>

      <p class="paragraf"><span>Almanya imparatoru Carl, Kral Christiern’in kayınbiraderiydi, onu tanırdı ama hayranlık duymazdı. Fransa’daki Kral Frantz da</span><span class="dippp"><a class="footnote-link" href="#footnote-225-57" id="footnote-225-57-backlink">57</a></span> <span>matah biri değildi. İyi o zaman, onlar yerli yerinde otura dursunlar, Kral Christien Columbus’un Avrupa’nın ayaklarının altına serdiği Yeni Dünya topraklarından pay almak için pençe pençeye dövüşürdü: gemiler ve yine gemiler. Kuzey, Yeni Dünya’da payına düşeni henüz almamıştı ama elbet alacaktı. Ve o zaman da servet yağacaktı ve yeni egemenlikler ve yeni gemiler ve yine gemiler. Kuzeyliler çok ilerleyecekti, fethedecek dünyalar olduğu sürece.</span></p>

      <p class="paragraf"><span>Evet. Lakin kral Jylland’ı tekrar görünce güvenci kayboldu. Sahilde hiç ışık yoktu, tekne karaya yaklaşınca, kıyı çizgisi ve Høneborg Şatosu gri gecenin içinden birden meydana çıkıverdi. Eriyen karlar arazinin üzerinde yer yer, yama gibi duruyordu, irili ufaklı kargalar çıyaklayarak havalanıyordu çıplak ağaçlardan. Şatoda hiç ışık yoktu, gecenin kasveti ve küf kokan rutubeti her yeri sarmıştı.</span></p>

      <p class="paragraf"><span>Karanın görüntüsü kralı yıldırım gibi çarptı. Ülkenin isyan halinde olduğunun nasıl gerçek olduğunu hissetti. Durum vahimdi. Ve ümitsizlik bir kere daha yakasını yapışınca bu acı itirafa giden yol uzun sürmemişti. Kralın moralini bozmaya yarayacak yeterince hayal ve hatıra mevcuttu. Kumandayı elinde tuttuğu bütün o yılların hatırası. Bitmez tükenmez sorunlar, hüsranlar, gündelik uğraşlar ve çabalar, tam on yıl boyunca. İsveç’i kılıç gücüyle iki kere fethetmişti, bedeli birçok bakımdan ağır olmuş, telafisi olanaksız kayıplara yol açmıştı, şimdiki durum gibi. Danimarka için tüm gücüyle didinip durmuştu, gece gündüz, ama aldığı teşekkür vefasız bir yöneticiymiş gibi tahttan uzaklaştırılmak olmuştu. Bu dik kafalı halka karşı yapılabilecek bir şey var mıydı ki? Koca ülkenin her bir çiftliğindeki dik kafalılıkla, her bir insanındaki basiretsizlikle karşı karşıyaydı ve bunu ya savaşarak ya köstekleyerek alt etmek zorundaydı. Ve niçin? Kimseciklerin takdir edemediği bir amaç uğruna. Eşitsiz bir mücadeleydi. Bir sürü keçi kafalıya karşı bir tek kendisi vardı krallığın geleceğini takdir edebilen. Kaplumbağalara karşı dövüşüyordu. Ve şimdi de fakirler ve mazlumlar, anlık ihtiyaçlarından ötesine aklı ermeyen o insancıklar, ellerinde kazma ve baltalarla, ta Skagen’den</span><span class="dippp"><a class="footnote-link" href="#footnote-225-58" id="footnote-225-58-backlink">58</a></span> <span>Vejle fiyortuna kadar ülkenin dört bir yanındaki sefil kümeslerinden dışarı fırlamıştı. Ve niçin? Krallığın menfaatini düşünerek onlara yeni vergi getirdi diye. Hayır, yapacak hiçbir şey yoktu. Danimarka baştan uca beyinsizlerle ve gözü karalarla doluydu, kalpleri de cepleri de tın tınlarla, her yerde dik başlılık, düşmanlık, avallık kol geziyordu.</span></p>

      <p class="paragraf"><span>Adamlar tekneyi rıhtıma bağlamış, tam borda iskelesini indiriyorlardı ki, kral halatları salmalarını emretti, yeniden Fyn adasına döneceklerdi. Sesi bezgin çıkmıştı, ama adamlar acele etmeyince, öfkeden kudurdu. Etrafa bir ölüm sessizliği çöktü. Ve ikinci kez Fyn’e doğru yol alırken, tek kelime eden olmadı.</span></p>

      <p class="paragraf"><span>Kral Middelart’a gelir gelmez tekneyi terkedip en yakındaki eve gitti. Gecenin tam ortasında yataklarından ayağa kaldırılan insanlar ne olduklarını şaşırmıştı. Kral geceyi orada geçirmek istediğini söyledi, evdekiler hazırlık yaparken ona bir mum getirmelerini istedi ve oturup yazmaya koyuldu. Son bir girişim yapıyor, isyan harekâtının elebaşlarına yazıyordu. Jylland sahilini tekrardan görünce, Danimarka’ya ve olanlara karşı bir tiksintiye kapılmıştı, ama bu duygu, Fyn’e dönmeye karar verip yola çıktığı an kaybolmuştu. Ve Middelfart’ta bu mektupları yazıp bitirince içi rahatladı ve gizlice umutlandı.</span></p>

      <p class="paragraf"><span>Kral, o gece ona refakat eden Ambrosius Bogbinder’le</span><span class="dippp"><a class="footnote-link" href="#footnote-225-59" id="footnote-225-59-backlink">59</a></span> <span>beraber hafif bir akşam yemeği yedi. Sonra bir saat hararetli bir şekilde sohbet ettiler, kral hiddetlendikçe hiddetlenmiş, Ambrosius da kendini unutmuştu. O şahsen her tür uzlaşmaya karşıydı, kralın adalara asker gönderip ülkedeki tüm adi köpekleri silip süpürmesinde ısrarlıydı. Danimarka’nın ayaktakımı sürüsünü düşünmek bile Ambrosius’un tüylerini diken diken ederdi.</span></p>

      <p class="paragraf"><span>Evet, evet, evet, diye onaylıyordu kral, ama bakışları dalgındı, kulağı orada değildi. Mum, mütevazi odanın yabancı ortamında yanmaya devam ediyordu. Vakit gece yarısını geçmişti. Kral pencereye gitti ve havayı bir yoklamak için açtı; gece hâlâ rutubetli ve bulutluydu.</span></p>

      <p class="paragraf"><span>Evet, dedi kral ve pencereden çekildi, olduğu yerde birkaç kere döndü. Sonra durdu ve havaya baktı, başını öne arkaya salladı, kararını vermişti. Ambrosius Bogbinder donakaldı.</span></p>

      <p class="paragraf"><span>Karşıya geçiyoruz, kararımız böyledir, dedi kral boğuk bir sesle. Yarım saat sonra denize açıldılar. Kralın metaneti kırılacak gibi değildi.</span> <span class="char-style-override-7">Daha</span> <span class="char-style-override-7">şimdiden</span> <span>kendisini Jylland’da sanıyor, düşüncelerinde Viborg’a doğru at sürüyordu. Zira artık en ağır, en güç kararı almıştı, pazarlık masasına oturacaktı! Evet, esas amaç uğruna davasından vaz geçecekti. Sonra bir uygun zamanını bekleyip tekrar vuruşa geçerdi... Şimdi toprak sahiplerini Viborg meclisinde toplayacak ve talepleri neyse boyun eğecekti.</span></p>

      <p class="paragraf"><span>Tekne denizde yol almaya çabalarken, bu düşünce kralın kafasına daha da yerleşti. Ve</span> <span class="char-style-override-7">şimdi</span> <span>anlayabiliyordu Stokholm’a saldırdığı zaman ne hatalar ettiğini. Günah filan değildi, suç da değildi, yapılması gerekiyordu... Fakat doğurduğu ciddi ve vahim sonuçlara bakılırsa</span> <span class="char-style-override-7">yanlış</span> <span>olmuştu. Halkının fikrini hesaba katmayı unutmuştu, gerçek olanı, aptalca bile olsa. Bundan böyle basit halkın kindarlığını, ahmaklığını ve cehaletini muhakkak dikkate alacaktı, tıpkı bir insanın ok atarken yapacağı kavisi hesaba katarak hedefin yukarısına nişan alması gibi bir şey. Pazarlık edecekti, ödün verecekti! Tekrar tahta çıkınca, şimdi o tavizlerin üzerine yatan iyi kalpli insanları bir kafa boyu kısaltma imkânı da olacaktı elbet; şöyle kabaca bakıldığında yüz kadar kafa olmalıydı, bunların arasında suyuna gideceği kafaları tek tek tespit etti kafasında.</span></p>

      <p class="paragraf"><span>Fakat kral boğazı geçemedi. Yarı yolda fenalaştı. Kalbi sıkışıyordu, yorgunluktan bitkin haldeydi ve morali altüsttü. Tam Jylland sahillerine yaklaşıyorlardı ki, tekneyi geri çevirmelerini emretti, Middelfart’a dönüp en azından o gece huzurlu bir uyku uyuyabilmek istiyordu.</span></p>

      <p class="paragraf"><span>Ve binaenaleyh, Fyn istikametinde yola koyuldular. Evet, yine kendisi olmuştu herşeyi geride bırakıp giden. Bitkinlikten tir tir titriyordu, öyle meyus ve mutsuzdu ki; kafasındaki amansız karmaşa onu dehşete düşürmüştü. Nasıl bir ileri bir geri gidip durduğunun o da farkındaydı, hangi tarafta karar kılacağının ne imkânsız olduğunun da. Şüphe içine kök salmıştı ve o bunu teşhis edince, şüphe daha da şiddetlendi. Şüphe ettiği şey içinde bulunduğu durum değildi artık, hayır, bizzat kendiydi. Krallıklarının geleceği, ordularının harekâtı, hücum ve karşı hücum, herşey önemsizleşip kralın kafasında sıradan bir denemeye dönüşüyordu ve o da bunun bilinceydi. Ve böylece şüphe, haşmetmahaplarını alaşağı etti ve ondan geriye humma nöbetleri çeken ateşli bir hastadan, iradesiz bir insandan başka bir şey bırakmadı.</span><span class="dippp"><a class="footnote-link" href="#footnote-225-60" id="footnote-225-60-backlink">60</a></span></p>

      <p class="paragraf"><span>Ancak, kral Middelfart’ın ışıklarını görünce yine dönüş yaptı. Zira içindeki şüpheyi fark edince, kendini öyle sefil ve yenik, öyle alabildiğine umutsuz hissetmişti ki, sanki bir tür huzura varmıştı o</span> <span class="char-style-override-7">yeisin</span> <span>içinde. Şüphesinden emindi artık ve bu öyle kesindi ki, anlaşılmaz bir şekilde yine ümide kavuştu.</span></p>

      <p class="paragraf"><span>Lakin gücü kayboldu. Ve Jylland’a yaklaştığında Danimarka’ya bir daha hükmedemeyeceğini gördü, çünkü Danimarka onu bir şüphekâra döndürmüştü. Bu ülkeyi terketmeliydi, yenilgisine şahit olmuş bir kadını terkeden bir erkek gibi terketmeliydi. Ve keder ve ıstıraptan perişan halde, gerisingeri Fyn’e doğru yola çıktı.</span></p>

      <p class="paragraf"><span>Ancak tekne daha boğazın ortasına gelmemişti ki, kral Jylland’a yine geri döndü, zaafını fark etmiş bir kadına kapılmış bir adam gibi. Çünkü insan, sırtı nerede yere gelmişse, onu orada doğrultmaya mecburdur. İnsan bütün dünyayı alt edebilir, ama yenilgiyi tattığı yerde galip gelmeden, sırtı bir daha doğrulmaz. Kral tekneyi Jylland istikametine çevirmelerini emretti sertçe. Ama bitkin ve kaygılıydı, herhangi bir insanın olabileceği kadar zavallıydı.</span></p>

      <p class="paragraf"><span>Bu, Kral Christiern’in yeis gecesiydi.</span></p>

      <p class="paragraf"><span>Onu yıktı, mahvetti. Bir ileri bir geri yol aldı durdu iki sahil arasında, ta gün ağarana dek. Güneş doğduğunda, Fyn tarafındaydı ve orada da kaldı, çünkü o sırada kazara o tarafta bulunuyordu.</span></p>

      <p class="paragraf"><span>Fakat hayır, kazara değildi. Ve sonra güneşin doğuşu da değildi kralın azap verici şüphe ve tereddütlerine son veren. Hayır, yazıldığına göre, şüphe eden kişinin sonu daima ama daima mağlubiyettir, şüphesinin kaynağı olan davanın ucunu eninde sonunda bırakacaktır.</span></p>

      <p class="arabaslik-sol"></p>

      <p class="arabaslik-sol">Define</p>

      <p class="paragraf"><span>1523 yılıydı, dört Alman erbaş Amsterdam’da Yahudi bir tüccara gelip bir evrak gösterdi, İbraniceydi, otuz bin altın florinlik bir ödeme talebiydi. Belge sahiciye benziyordu ve tüccarın emanetinde böyle bir para da vardı, fakat belgeye göre bu para, onu zamanında getirip emanete vermiş olan Mendel Speyer adlı zatın, Axel ya da Absalon adlı torununa aitti, bizzat ona bizzat ödenmesi gerekti.</span></p>

      <p class="paragraf"><span>Erbaşlar evrağı Lucie adındaki bir kızdan aldıklarını söyledi, o da sahibinden teslim almıştı ve belgede yazılı olanlardan kendi anladıklarına göre, bu para belgeyi getirene teslim edilecekti; bunda ısrarlıydılar.</span></p>

      <p class="paragraf"><span>Tüccar parayı onlara vermeye yanaşmayınca, dört genç erbaş bu sefer mahkemeye başvurdu ve haklı çıktı, böylece Mendel Speyer’in zamanında tüccara teslim ettiği 30 bin altın florin onların oldu.</span></p>

      <p class="paragraf"><span>Erbaşlar parayı aralarında bölüştü, varlıklı ve her biri varlıklı bir insan olarak kendi yoluna gitti.</span></p>

      <p class="paragraf"><span>İçlerinden biri defineden payını alır almaz kendine bir öküz kağnısı satın aldı, taşımacılık yapacaktı, ama kağnıyla daha ilk kez yola çıktığı gece Amsterdam’a iki mil mesafedeki bir köyde kağnısıyla kendi halinde giderken öldürüldü.</span></p>

      <p class="paragraf"><span>Diğeri, hemen Ren nehri kenarındaki memleketine döndü, parayı bir yere gömdü, tek başına ve büyük bir sefalet içinde öldü, sikkelerin bir tekini bile harcayamadı.</span></p>

      <p class="paragraf"><span>İçlerinden üçüncüsü de varını yoğunu Turin’de kumara yatırdı ve sekiz yıl içinde dilenci durumuna düştü.</span></p>

      <p class="paragraf"><span>Dördüncüsünün sonu da kötü oldu. Zenginlikten, zevki safadan ve savurganlıktan öldü soksan yedi yaşındayken.</span></p>

      <p class="paragraf"><span>Axel, Graabølle mezarlığındaki ebedi istirahatgâhında huzur içinde yattı.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span class="char-style-override-7">Doğu-batı doğrultusunda, Danimarka’nın Fyn adasıyla Jylland yarımadası arasında uzanan geniş boğaz, Kuzey-Güney istikametinde de Kuzey Denizi’nin uzantısı olan Kattegat Denizi ile Baltık Denizi’ni birbirine bağlar. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span class="char-style-override-7">Danimarka Krallığının İsveç’i kaybettiği tarih. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span class="char-style-override-7">Stokholm katliamının tarihi. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span class="char-style-override-7">Krala sadakat yemininin geri çekilmesi. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> <span class="char-style-override-7">(Yunan mit.) Kayıkçı Kharon, ruhları kayığına bindirerek, canlıların dünyasını ölülerin yeraltı dünyasından ayıran Styx ve Acheron nehirlerinden karşıya geçirip cehenneme götürürdü. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> <span class="char-style-override-7">Gerçekliği hakkında genel bir fikir birliği olmayan hikayeye göre, kral mavnayla bütün gece Jylland’la Fyn arasında mekik dokur, 20 defadan fazla gider gelir. Nerede karaya çıkmasının daha emin olacağına bir türlü karar veremez. En sonunda sabah vakti Kopenhag’a döner. Hikayeyi Johannes V. Jensen’in kurguladığı da söylense de, bazı tarih kayıtları bunun gerçek olduğuna işaret ediyor. Ve yazarın bu pek bilinmeyen episotu gün ışığına çıkardığını belirtiyor. Yazar bu episotta, ağırlıklı olarak, Carl Ferdinand Allen (1811-1871)adlı Danimarkalı tarihçinin kayıtlarından yararlanmış. V. Jensen romandaki tarihsel bilgileri hikayeleştirmeden önce kapsamlı bir araştırma yaptığı ve tarihçilere danıştığı biliniyor. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> <span class="char-style-override-7">Jylland yarımadasının doğu sahilinde, Fyn adasına bakan bir kent. ç,n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span class="char-style-override-7">Kral Françoise. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> <span class="char-style-override-7">Jylland yarımadasının kuzeyindeki Vendsyssel bölgesinde yer alan, Danimarka’nın en kuzey şehri. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> <span class="char-style-override-7" xml:lang="da-DK">II. Christiern’in sadık yandaşlarından olan Ambrosius Bogbinder Kopenhag belediye başkanıydı. ç.n.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> <span class="char-style-override-7">Yazarın, Danimarkalı düşünür Søren Kierkegaard’ın özellikle ‘Korku ve Titreme’ adlı yapıtından etkilenimi, bu paragrafla başlayarak bu bölümün sonuna kadar süren analizlerinde çok aşikar. ç.n.</span></p>
        </div>
      </div>
    </div>
  </div>
</body>
</html>
