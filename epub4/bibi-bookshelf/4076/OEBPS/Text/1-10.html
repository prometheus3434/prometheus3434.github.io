<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-10.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-10.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol">İlkbahar Sancısı</p>

      <p class="paragraf">Mikkel’in Susanna hakkında bildiği tek şey, ihtiyar Yahudi Mendel Speyer’in ailesinden biri olduğuydu, muhtemelen kızıydı. Ancak bu adla, kızı ilk kez evlerinin bahçesinde gördüğünen çok daha önce aşina olmuştu; evin köşelerindeki ahşap kirişlerinin üzerine tebeşirle çizilmiş müstehcen şekillerin yanında bu ad defalarca gözüne ilişmişti. Yazı ve resimler bir silinir, bir belirir ve sonra belirdiği gibi yine çabucak silinirdi. Mikkel yaşlı Yahudiye bir gün evine doğru gelirken rastlamıştı; adam kapıdan girmeden evvel evin köşesine şöyle bir göz atmıştı - ama o seferinde duvarlarda hiç bir şey yoktu.</p>

      <p class="paragraf">Susanna’ydı kızın adı. Mikkel onu sırf iki kerecik doğru dürüst görebilmişti. O zamandan beri de evin önünde uzun boylu oyalanmaya pek cesaret edememişti. Dar yoldan aşağıya, sanki bir iş için oradan geçermiş gibisinden, kendi halinde biri adam havasında yürür, ahşap çitin önüne gelince sanki rastgeleymiş gibi içeriye bakar ve Susanna’yı arada bir an için de olsa görebilirdi. Kız öğlen ve akşam vakti dışarı bahçeye çıkıp, çalılarla kaplı patika yolda dolaşmayı adet edinmişti.</p>

      <p class="paragraf">Bahçeyi yabani otlar bürümüştü, dev gibi yüksek baldıranlar ve küme küme yabani turplar; fi tarihinden kalma elma ağaçlarının gövdeleri sağa sola bel vermişti. Caddeye bakan köşede devasa bir dut ağacı duruyordu, gür dalları sazdan bir çatı gibi birbirine geçmişti, Mikkel ağacın çardak görevi yaptığını ve Susanna’nın ara sıra orada oturduğunu tahmin ediyordu. Yaprakların arkasında hışırtılar kulağına gelmişti de. Belki de Susanna orada oturup gizlice dışarıyı seyrediyordu - Mikkel aslında o ağaçtan pek hazzetmese de ağaç onu kendine cezbediyordu, çünkü Susanna´yı orada hayal ediyordu.</p>

      <p class="paragraf">Akşamları, Mikkel evin önünden geçerken üst kattaki, bahçeye bakan küçük bir pencerede ışık görürdü. Geceleyin geçerken yine baktığındaysa penceredeki ışık sönmüş olurdu.</p>

      <p class="paragraf">Mendel Speyer’in evinin karşı sırasında ve az ötesinde St. Clara Manastırı vardı; binanın karanlık bir köşesine sinip hiç hareketsiz durmak Mikkel’i mutlu ediyordu. Oradan pencereyi gözleyebiliyordu.</p>

      <p class="paragraf">Hamsin yortusunda da akşam geç vakit yine burada durmuştu. Gelmeden önce, o gün hep çığrından çıkan şehrin sakinleşmesini beklemişti. Güneşin doğmasıyla birlikte eğlence başlamıştı, bütün şehir sokaklara dökülmüş, Hamsin yortusu diye dans, müzik, içki, bir velveledir gitmişti. Şehrin kuzeyindeki parklar çiçeklerle süslenmiş Bahar Bayramı direklerinden geçilmiyordu. İnançlı insanlar pür neşe onların başına üşüşmüş, içkiler ve yemekler gırla gitmişti. Alman askerler kendilerini hepten dağıtmıştı, savaşa gitmeden önce aslan sütüyle aşka gelmek için buradaydılar zahir.</p>

      <p class="paragraf">Mikkel Thøgersen temkini elden bırakmadan, neşeli kalabalığın arasına karışır karışmaz herkese eğlence vesilesi olmuştu. Gençler onu tanıyınca, o da pelerinini ve kukuletasını bir kenara bırakmış, o zaman da kırmızı bacaklarının o feci uzunluğu ortaya çıkmıştı. Ve o bacaklar onu sanki gençlerin kültü haline getirdi, hepsi etrafında dönüp dans ederek, şükran şarkıları söyledi. Mikkel upuzun bacaklarını aça aça hızla aralarından uzaklaştı ve St. Nicolaj Mezarlığına girip saklandı. Günün büyük bir kısmını mezarların arasındaki sık otlarla kaplı bir kuytuda geçirdi, güneşin tam üzerine parlamasına bir itirazı yoktu. Etraf sakin ve sessizdi, kuşlar cıvıldıyor, sinekler vızıldayarak oraya buraya uçuşup duruyordu. Kulenin tepesindeki bir mazgal deliğinden bir çaylak havalandı ve kırsala doğru uçup gitti. Mikkel kayıtsızca sırt üstü uzandı, çimen ve yabani otların içine gömüldü. Başının yanındaki bir bitkinin saplarını yoldu ve içinde sarı bir sıvı olduğunu gördü, körpe filizleri ağzına doldurup çiğnedi, otların saplarını kıvırıp parmaklarına doladı ve zaman akıp gitti. Şehirde şenlik de devam ediyordu, arada ta uzaktan sevinç naraları kulağına geliyordu.</p>

      <p class="paragraf">En nihayet karanlık çöktüğünde Mikkel şehirden sıvışırcasına çıktı ve mütevazı bir çiftlik evinde bir şeyler yiyip kendine geldi. Yuttuğu her lokma ona hilekâr olduğunu bir kere daha hatırlattı, çünkü artık üniversite öğrencisi değildi.</p>

      <p class="paragraf">- Ve şimdi bu sessiz ve serin gecede St. Clara Manastırı’ın karanlık bir köşesine sinmiş durmuştu. Şehir uykudaydı ama Mikkel uyanıktı, tıpkı bütün sesler kesildiğinde kulakta kalan o hafif vınlama sesi misali. Çiyle kaplı bahçelerden yayılan mis gibi kokularla dolu bir geceydi. Bayağı aydınlıktı, ay çıkmak üzereydi, doğu yönünde bahçeler pırıl pırıl aydınlanmıştı.</p>

      <p class="paragraf">Sokağın yukarısından biri geliyordu. Mikkel yaklaşan adım sesleri duyuyordu, önce gece bekçisi sandı ama sonra metal şıngırtılarını fark etti. Mikkel, Mendel’in evinin o kadar yakınında görülmek istemiyordu, saklandığı gölgeden çıktı ve ağır ağır sokaktan aşağıya doğru ilerledi. Øster Caddesi civarında, arkasındaki onunla arayı kapattı, adımlar birden hızlandı ve Mikkel omuzuna değen eli fark etti. Döndü, şaşırmıştı, Otte Iversen olduğunu beklemiyordu. Sonra onun kim olduğunu da hatırlamıştı; pek şimdi n’olacak?</p>

      <p class="paragraf">İyi akşamlar, dedi asil genç adam yumuşakça, sesinde nazik bir samimiyet okunuyordu - Mikkel Thøgersen’di, değil mi?</p>

      <p class="paragraf">Evet, doğru, ta kendisi.</p>

      <p class="paragraf">Geçen gün Serritslev’de beraberdik. Ondan sonra da rastlaşmıştık. Bakıyorum akşam turuna çıkmışsınız; ya, hava harika. Bilmem ki acaba...</p>

      <p class="paragraf">Sesi bulanık ve alışılmamış derecede çıtkırıldımdı, sanki uzun zamandır yalnızmış gibi; başını çekingence, hafif öne eğmiş öylece duruyordu; zayıf gece ışığı hançerinin kabzasına hafifçe değip geçti.</p>

      <p class="paragraf">Evet, bu güzel havayı uykuya harcamak da yazık, dedi Mikkel.</p>

      <p class="paragraf">Sizce de uygunsa... yani madem yürüyüş yapıyorsunuz - yola birlikte devam edebilirdik?</p>

      <p class="paragraf">Mikkel’in buna bir itirazı yoktu ve Øster Caddesi´den aşağıya, şehre doğru yürüdüler.</p>

      <p class="paragraf">Bu kentte başka tanıdığım kimse yok, diye devam etti Otte Iversen - yani, Danimarkalı olarak.</p>

      <p class="paragraf">Ah, öyle demek. Mikkel bunun akla uygun olduğunu düşündü. Ve sessizliğe gömüldü, öylece tek kelime etmeden Frue Kilisesi´nin önüne kadar yürüdüler.</p>

      <p class="paragraf">I-ıım! Ole Iversen boğazını temizledi. Bana buyurmaz mıydınız, birlikte bir bardak şarap içerdik? Ses tonu şimdi farklıydı, daha bir mesafeli ve sanki süngüsü düşük gibi.</p>

      <p class="paragraf">Mikkel hayır demek için bir neden göremedi, Otte Iversen’in kaldığı yere doğru yollandılar. Vester Caddesi üzerindeydi. Kapıyı kilitli buldular.</p>

      <p class="paragraf">Kafalarına vurup uyandırmadan içeri girmemiz imkânsız, diye gevelendi Otte Iversen kendi kendine ve sonra daha yüksek sesle Mikkel’e: atımın durduğu yerde bir maşrapa bal likörüm var.</p>

      <p class="paragraf">Ay ışığının aydınlattığı avludan geçip yarım çatılı, epey genişçe bir müştemilatın önüne geldiler. Otte Iversen kapıyı yüklenerek açtı. Benim, diye seslendi, samanların arasındaki yerinden fırlayıp kalkan seyise. Bir mum yaksana bize.</p>

      <p class="paragraf">Seyis mumu yaktı ve sonra yan yan Mikkel’e baktı. Büyük bir ahırdı, ama bölmelerden sırf birinde bir at vardı o kadar. Otte Iversen hayvanın yanına gitti, biraz sevip okşadı.</p>

      <p class="paragraf">Sen yine git yat, dedi seyise. Karanlık bir kuytuya elini uzattı, tahta kapaklı uzun boyunlu bir içki maşrapası çıkardı, tahta kapağını açtı, içine baktı.</p>

      <p class="paragraf">Doğrusunu isterseniz, ben vaktimi daha çok burada atımın yanında geçiriyorum... şuradaki yalakta otursak, ne dersiniz? Hâlâ biraz olmalı içinde; maşrapanın dibi geniş. Buyrun!</p>

      <p class="paragraf">Mikkel bir yudum içti, keskin bal likörünün tadı baştan çıkarırcasına lezzetliydi, boğazından aşağıya iner inmez içi sımsıcacık oldu. Arkasından Otte Iversen de büyük bir yudum aldı. Sonra oracıktaki yalağın kenarına yan yana oturdular. Kendisini tekrar samanların arasına atan seyis çoktan uykuya dalmıştı bile. At yemlikteki otları habire bir ısırıyor, bir ağır ağır çiğniyordu. Kısacık mum parçası, duvar şamdanında yanmaya devam ediyordu. Etrafta bir ölüm sessizliği vardı. Dışarıda avlu ay ışığının altında yeni yağmış kar gibi bembeyazdı. Vakit gece yarısını geçmişti.</p>

      <p class="paragraf">Mikkel, Otte Iversen’e kaçamak bir bakış fırlattı, onun yanında kendisini giderek daha bir tuhaf hissetmeye başlamıştı. Yüzünden hiç bir şey okumak mümkün değildi, yalnızca arpacık kumrusu gibi düşünüyordu, dudaklarını birbirine bastırmış, başını öne eğmişti.</p>

      <p class="paragraf">Burada hava çok boğucu, diye atıldı Otte Iversen en nihayet, yine sokağa mı çıksak? Fakat önce şu içkiyi bir bitirelim.</p>

      <p class="paragraf">Maşrapayı dibine kadar boşaltıp çıktılar; Otte Iversen kapıya yüklenip arkalarından kapattı. Çok geçmeden şehir surlarının oradaydılar, sağa kıvrıldılar ve duvar boyunca dümdüz ilerlediler, ikisinin de sesi çıkmıyordu.</p>

      <p class="paragraf">Sessizliği bozmaya kendini ilk mecbur hisseden Otte Iversen oldu. Ayayay! diye bir feryat kopardı soran gözlerle ve Mikkel onun gülümser yüzünü ay ışığına doğru kaldırdığını gördü - şimdi şurada durmuş bu güzel Mayıs havasının tadını çıkarıyoruz; iki haftaya kadar belki bu güzellikler geride kalmış olacak, ay ışığı da herşey de.</p>

      <p class="paragraf">Mikkel ona hayretle baktı; genç asker baştan aşağı buz kesilmiş gibi olduğu yere çakılıp kalmıştı.</p>

      <p class="paragraf">Savaşa gitmekten korktuğumu mu düşünüyorsunuz yoksa? dedi Otte Iversen ve tekrar yürümeye başladı - Umarım böyle düşünmüyorsunuzdur. Söylesenize... belki siz de evlisinizdir - veya nişanlı?</p>

      <p class="paragraf">Ah - hayır, dedi Mikkel afal afal, başını iki yana sallayarak.</p>

      <p class="paragraf">Nişanlı olup da cepheye gidecek olduğunuzu acaba tasavvur edebilir misiniz? Ben nişanlıyım. Bir genç hanımı geride bıraktım, beni bekleyeceğine dair söz verdi, ne kadar uzun sürecek olursa olsun.</p>

      <p class="paragraf">Mikkel, Otte Iversen’in belli ki duyduğu mahcubiyet ve hüzünden o kadar etkilenmişti ki, kılını bile kıpırdatmaya cesaret edemiyordu.</p>

      <p class="paragraf">Adı Ane Mette, dedi Otte Iversen biraz duraladıktan sonra, usulca.</p>

      <p class="paragraf">Hiç ses çıkarmadan biraz daha gittiler. Otte Iversen yeniden konuşmaya başladığında, ses tonu bu sefer coşkulu ve acizdi. Az önce nişanlısının adını ağzına aldığı için olmalıydı.</p>

      <p class="paragraf">Ben Jylland’lıyım, Lim Fiyordu’nun orada küçük bir malikânede büyüdüm. Asabice öksürdü ve sesinin düzeldiğinden emin olana kadar bekledi. Babam yıllar önce öldü, malikâne şimdi annemin. - Duraladı, devam edip etmemeyi kafasında tarttığı aşikârdı.</p>

      <p class="paragraf">Mikkel de kendiyle ilgili bir şeyler söylemeye mecburmuş gibi hissediyordu. Ama neden söylesindi? Daha önce böyle yapmayarak Otte Iversen’ı utandırıcı bir durumdan kurtarmıştı. Sesini çıkarmadı.</p>

      <p class="paragraf">Nørreport’dan geçerlerken, kolunda baltalı kargısıyla çalım atarak bir aşağı bir yukarı gidip gelen nöbetçi bir durup iki gece kuşunu kuşkuyla izledi.</p>

      <p class="paragraf">Ben onu... biz birbirimizi tanıyalı beş yılı geçti, dedi Otte Iversen, çocukluğumdan beri. Annemin haberi yoktu. Herşey öyle beklenmedik bir şekilde başlamıştı ki. Küçük mavnama atlayıp ırmakta kürek çekerek gezinmeyi çok severdim, ırmağın fiyorta kavuştuğu yere kadar giderdim. Ane Mette, fiyortun tam ağzındaki bir evde oturuyor, babası balıkçılık yapar. Onu işte ilk kez orada görmüştüm. On dört yaşındaydı, ama yaşına göre bayağı gelişmişti; onu o günden sonra defalarca görüştük. Ve bir keresinde nehrin ağzında durmuş balık tutuyorduk - oraya her indiğimde, onu mavnama binmeye ikna etmem zor olmazdı.</p>

      <p class="paragraf">Otte Iversen az durdu ve derin bir nefes aldı. Mikkel bu balıkçıyı iyi tanırdı, Jens Siversen’in ta kendisiydi. Ane Mette küçük bir kızken, Mikkel de onunla hemen her gün karşılaşırdı. O zamanlar saçları altın sarısıydı ve bütün ufacık çocuklar gibi akça pakça tenli, al yanaklıydı. Ama... bütün bunlardan anlamı ne olabilirdi ki?</p>

      <p class="paragraf">Sonra birden fark ediyoruz ki, sahilden epeyi uzağa sürüklenmişiz, diye anlatmaya devam etti Otte Iversen heyecanla. Sanırım suyun çoktan derinleştiğini fark etmiştim de üzerinde durmamıştım, orada mavnanın içinde sessiz sedasız durmuş, denizi seyrediyorduk, açığa sürüklenivermişiz. Ben mavnanın direğini kaptım, onu dibe saplayıp destek yaparak mavnayı sahile doğru iteceğim - ama direk suyun dibine değecek kadar uzun değil!</p>

      <p class="paragraf">Otte kafasını asabice bir öne bir arkaya sallıyordu.</p>

      <p class="paragraf">Rüzgâr karadan esiyordu. Etrafta da kimsecikler yoktu - balıkçı Jens Sivertsen’in evi sahilin biraz yukarısındaydı, ama o da evde değildi. Ne yapacağız, ilk başta korkudan dilimiz tutuldu, yardım istemek için bile sesimizi çıkaramıyorduk. Fakat ben mavnanın açığa sürüklenmeye devam ettiğini, karadan gitgide uzaklaştığımızı fark edince avazım çıktığı kadar bağırmaya başladım, sonra ikimiz birden ağlayıp feryat etmeye koyulduk. Zıplayıp tepinmemizden, mavna bir o yana bir bu yana iyice sallanmaya başlamıştı, yani kendimizi o denli kaybetmiştik. Devrilip suyun dibini boylamamış olmamız bir mucize - o zamanlar yüzme bilmiyordum; babam ben küçükken öldü, yani herşeyi geç öğrendim. Karnımıza kramplar girecek kadar bağırmaktan en nihayet takatımız tükendi - yani işin aslı, aklımız başımızdan gitmişti - mavnanın bir oturak tahtasına ben, öbürüne o yığıldı, hüngür hüngür ağlıyorduk, sonra arada başımızı kaldırıp karanın gitgide küçüldüğünü görünce, yine bir gayret feryadı basıyorduk, ta ki nefesimiz kesilene ve bağırmaktan pestilimiz çıkana dek. Korkunç bir tecrübeydi. Durmadan ağlamaktan olacak, birkaç kez içimiz bile geçti. Neyse, işin kısası durmadan açığa sürükleniyorduk. Sonra nasıl olduysa oldu, karşı sahildeki Salling’e ulaşabildik.</p>

      <p class="paragraf">Otte Iversen tuttuğu nefesini bir anda bıraktı.</p>

      <p class="paragraf">Aynı gün bir balıkçı bizi karşı sahile geri götürdü. Birbirimize açılabilmemiz için tam dört yıl geçmesi gerekti. Geçtiğimiz ilkbahardı. İkimiz de çoktan yetişkin insan olmuştuk.</p>

      <p class="paragraf">Sustu. Duvarın önünde, ay ışığının aydınlattığı bir açıklığa gelmişlerdi. Otte Iversen bir taşı işaret etti - biraz oturalım mı?</p>

      <p class="paragraf">Taşın üzerine çöktüler. Otte Beyefendinin söyleyecekleri daha bitmemişti, ama şimdi düşünceye dalmış bir hali vardı. Mikkel diyecek bir şey bulamadı. Otte’nin ne yapacağını bilemez halde, bir parmağını pantalonunun dizindeki yırtıklara sokup sokup çekiştirip durduğunu görüyordu. Aramızda hiç fark yok, diye düşündü Mikkel, ikimiz de aynı durumdayız, vay canına yahu, tıpkı birbirimizin aynısıyız.</p>

      <p class="paragraf">Ama onunla evlenmeme imkân yok, dedi Otte az sonra, kederli, dalgın ve inatçı bir sesle. Annem buna karşı, kız bana göre aşağı tabakadanmış. Onunla evlenirsem, çiftliği bana miras bırakmayacak. Sonra kralın savaşa hazırlandığını duydum. En alt seviyeden başlayacak da olsam, çıkar yolun benim için bu olduğunu düşündüm.</p>

      <p class="paragraf">Otte Iversen <span class="char-style-override-7">söyleyenebilecek</span> her şeyi artık söylemişti. Geri kalanını da - Mikkel’in daha adını bile doğru dürüst telâffuz edemediği bir kıza karşı bir insanın duyabileceği, o için için kemiren özlem duygusunu, o yürek yarasını - Mikkel, duygudaşlık yetileri yoluyla algıladı.</p>

      <p class="paragraf">Kaderin, insanın başına neler getireceğini kim bilebilir, dedi Otte Iversen, sesi bitkin çıkıyordu. Ellerini birleştirerek dizlerinin arasına sokup öne doğru eğildi.</p>

      <p class="paragraf">Eski ve harap bir çiftlik, diye devam etti boğuk bir sesle. Hiç bir şey işe yarayacak halde değil. Bir ürperdi, toparlandı ve kocaman bir esnedi. Artık gitsek!</p>

      <p class="paragraf">Gittiler. Gökyüzünde ay solmuş, güneş doğmak üzereydi. Şehrin üzeri ince, pembemsi bir sis tabakasıyla örtülüydü. Mikkel, Otte Iversen’in boşboğazlık ettiğine şimdi pişman olduğunu seziyordu. Fazla uzatmadan ona veda etti ve yürüdü gitti.</p>

      <p class="paragraf">Fakat Mikkel’in gidecek hiç bir yeri yoktu. Mezarlıkta bir kuytu köşe bulup uzandı, ortalık epey aydınlanmıştı. Güneş şehrin üzerinden tam yükselirken, o uykuya daldı.</p>
    </div>
  </div>
</body>
</html>
