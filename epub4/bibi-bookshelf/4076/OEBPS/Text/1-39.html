<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-39.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-39.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol">Eve tekrardan dönüş</p>

      <p class="paragraf">Başında bir hacı külahı ve boynunda da bir kordonun ucunda sallanan midye kabuğuyla, yaşlı bir adam Graabølle’nin güneyindeki tepelerin başına vardı; kollarını asasının etrafında kavuşturdu ve biraz öylece durup önünde uzanan vadiyi, fiyortun kolunu ve tepecikleri seyretti. Bu adam Mikkel Thøgersen’di.</p>

      <p class="paragraf">Tekrar eve dönüyordu. Yöre hiç değişmemişti, fakat ona sanki zemin daha bir düzleşmiş, aynı seviyeye gelmiş gibi geldi. Aylardan Eylül’dü, güneş daha bir solgun parlıyordu. Vadinin karşı tarafında, köyün orada serçeler ve sığırcıklar sürüler halinde uçuyordu tahıl yağınlarının etrafında. Aşağıda ırmağın fiyorta aktığı noktada Mikkel’in doğduğu yer vardı. Eski binanın yanında şimdi daha büyük, yeni bir bina da vardı. Ve eskiden ekip biçilmeyen alanlar şimdi tarla olmuştu, ta tepelerin yamacına kadar. Acaba Niels daha yaşıyor mu? diye düşündü Mikkel.</p>

      <p class="paragraf">Evet, Niels hâlâ yaşıyordu da artık yaşını başını almış bir adamdı. Mikkel geldiğinde Niels evde yalnızdı, odada masanın başında oturuyordu, mahmur bir hali vardı, kır saçları saman ve kepek içindeydi, öğle uykusundan yeni kalkmıştı. Önündeki bira bardağının ağzı sinek kaynıyordu, Mikkel içeri girince vızıldayarak havaya kalktı hepsi.</p>

      <p class="paragraf">Niels kardeşini haç giysileri içinde görünce usulca haç çıkardı. Yavaş yavaş hayreti uyandı ve giderek memnun oldu. Mikkel sessiz sakin oturdu, evdeki huzura saygıdan en alçak sesle konuştular.</p>

      <p class="paragraf">Oğlanlar uyuyor, dedi Niels. Hoş geldin, kardeşim! Yorgun musun, evet öyle olmalısın - su ister misin? Şu kahrolası sinekler! Bir dakika.</p>

      <p class="paragraf">Niels fıçıdan taze bira çekti ve yine oturup sohbete daldı. İçinden mutluluk taşıyordu, beklenmedik sorular ve yorumlar her zamanki o garip, kasık edasıyla karmakarışık dökülüyordu dudaklarından, ama gözleri, Mikkel’in geçmişten hatırladığına kıyasla daha canlı bakıyordu; tabii, uzun yıllardır burayı başına buyruk idare etmişti.</p>

      <p class="paragraf">Evet, bizim ihtiyar göçüp gitti, senin ve benim babam, dedi birden Niels alçak sesle, aklından bu geçivermişti. Senin onu ziyaretinin üzerinden çok hafta da geçmemişti onu yolcu ettiğimizde. On iki yıl olmuştur şimdi. Evet, çok yaşlanmıştı.</p>

      <p class="paragraf">Mikkel sesini çıkarmadı. Sinekler vızıl vızıl dolaşıp duruyordu pislik içindeki masanın üzerinde. Neredeyse senin bir daha bu kapıdan içeri girmeyeceğine kanaat getirmiştim, diyerek güldü Niels, gözlerini Mikkel’inkilerden kaçırarak. Fakat sonra birden Mikkel’in yüzüne baktı müteessirce: senle ben de bir gün yaşlanacağız.</p>

      <p class="paragraf">Mikkel dalgın yüzünü havaya kaldırıp başını salladı.</p>

      <p class="paragraf">Niels sonra bir alay şeyden bahsetti, gitgide canlanmıştı. En nihayet ayağa kalkıp ekledi:</p>

      <p class="paragraf">Ama işte geldin, buradasın, Mikkel! Bu güzel günü kutlamalıyız. Ötekilere de bir haber vereyim.</p>

      <p class="paragraf">Niels kapının dışındaki taşlıkta durdu ve neşeli bir sesle oğullarına seslendi, üç isim: Anders, Thøger ve Jens. Mikkel içeride odada oturdu, etrafına bakındı, yorgun bacaklarını kımıldattı. Tamam, oldu, diyen sesleri çınladı ambarda palas pandıras uyandırılan oğlanların. İçlerinden birisi yarı uykuda epey süre feryat etti, çok korkmuştu ve Mikkel, Niels’in taşlıkta kıkır kıkır güldüğünü işitti. Tam o sırada mutfak tarafına bakan kapı açıldı ve Niels’in karısı içeri girdi. Oğlanlar da birer birer gözüktüler, her birinin gözleri fal taşı gibi açıldı bankın üzerinde oturan hacıyı görünce. Üçü de dalyan gibiydi.</p>

      <p class="paragraf">Bakın, bu bey sizin amcanız! dedi Niels keyifle. Mikkel karşısındaki genç yüzleri inceledi ve her birinde de aileye özel nitelikler keşfetti.</p>

      <p class="paragraf">Masaya yemek geldi, Mikkel yerken bütün aile etrafında oturdu. Niels, misafirini coşkuyla seyrediyordu, iştahını kaybetmemiş olmasına sevinmişti; karısıyla oğulları kibarca mesafeli duruyor olsa da, Mikkel’i derin ve iyi niyetli bir merakla aralıksız gözlüyorlardı. Mikkel bir yandan yemek yiyor bir yandan da Niels’in sorularını bir bir cevaplıyordu.</p>

      <p class="paragraf">O koca midye de ne anlamına geliyordu?</p>

      <p class="paragraf">O, Kudüs’ten, dedi Mikkel. İnsanlar yolda bize ne veriyorsa, onun içinden yerdik.</p>

      <p class="paragraf">Ya, demek öyle. Niel sustu, şöyle bir düşündü, kardeşine aynı anda hem utangaç ve şefkatli bir bakış fırlattı, bir şey soracak gibi oldu, ama vazgeçti, kafası aklının hiç ermediği bir şeye kaymıştı. Bir iki dakika sessizce, düşünceler içinde oturdu.</p>

      <p class="paragraf">Evet. Herhalde artık bir müddet burada yanımızda kalırsın. Bize anlatacağın çok şey olmalı, senin gibi bir sürü şey görmüş biri!</p>

      <p class="paragraf">Niels gözlerini tam karşıya, boşluğa dikmişti. Sırtını birden dikleştirip duvara sertçe yasladı:</p>

      <p class="paragraf">Buralarda da bir şeyler oluyor ya, bu havalide yani, dedi alçak bir sesle, senin kulağına da çalınmıştır belki?</p>

      <p class="paragraf">Mikkel kafasını tabağından kaldırdı ve iki yana salladı. Ama Niels’in yüzündeki ifadeden, bu konunun daha sonra açılacağı anlaşılıyordu. Ötekiler, Niels’in neye değindiğini biliyordu, karısı yüzünde bir korku ifadesiyle, başını hemen öne eğdi, Thøger, oğlanların en büyüğü, her an patlamaya hazırmış gibi kasılıp alarma geçti.</p>

      <p class="paragraf">Öğleden sonra, Niels’le Mikkel birlikte çıkıp çiftliği gezdiler. Niels artık demircilik yapmıyordu. Toprak satın almış ve ziraata başlamıştı, şimdi büyük bir çiftlik sahibiydi. Adı Elkærgaarden’di, ırmak civarındaki çiftliklerin en büyüğüydü. Bir ara tarlaların ortasında durmuş bakınırlarken, Niels’in birden eli ayağı titriyormuş gibi olduysa da kendisini çabucak toparladı. Yerdeki anızların arasından kuru bir ot parçası aldı ve Mikkel’i dehşete düşüren bir soğukkanlılıkla konuşmaya başladı:</p>

      <p class="paragraf">Savaş çıkmak üzere ve çıksın da istiyoruz, dedi. Durdu, nefesini tuttu ve birkaç kerede burnundan dışarı saldı. Sonra gayet sakince devam etti:</p>

      <p class="paragraf">Evet, herhalde sen neler olup bittiğinin farkında değilsin, uzun zamandır ülke dışındaydın. Evet, savaş istiyoruz, artık bizim havalidekiler de istiyor, bak dinle...</p>

      <p class="paragraf">Ve Niels neler olup bittiğini anlattı. Ülkede uzun süredir kıyamet kopuyordu. Asiller, kralı Sønderborg kalesinde gözaltında tutuyordu, Ama şimdi ülkenin her yanındaki köylüler Kral Christiern serbest bırakılsın istiyordu. Aksi takdirde dizginleri kendi ellerine alacaklardı vendsyssel<span class="dippp"><a class="footnote-link" href="#footnote-225-62" id="footnote-225-62-backlink">62</a></span> köylüleri bunda epeydir kararlıdı ve Salling’de de köylüler birleşmeye başlamıştı.</p>

      <p class="paragraf">Fakat biz Himmerland’lılar en arkadan gelmek istemiyoruz, diye izah etti Niels, kendine zor hâkim oluyordu. Baltaları bilemeye başladık bile.</p>

      <p class="paragraf">Niels elini hızla gözlerinin önünden geçirdi, sanki içlerinden ateş fışkırıyordu ve gürültüyle boğazını temizledi.</p>

      <p class="paragraf">Hadi, gel, bak sana ne göstereceğim!</p>

      <p class="paragraf">Niels önden eve doğru gitti ve Mikkel’i ufak demir atölyesine götürdü, içeride herşey aynen Thøger’in zamanında olduğu gibi duruyordu.</p>

      <p class="paragraf">Son zamanlarda çok meşguldük, dedi Niels fısıltı gibi bir sesle, Anders de Thøger de usta çekiç kullanır. Epey insanın tırpanını hale yola koyduk burada. Tabii kendimize de bir şeyler yapacak fırsatımız oldu, bak şimdi!</p>

      <p class="paragraf">Niels köşeden yeni dövülmüş koca bir balta getirdi. Gıcır gıcır baltanın ağzı gökkuşağı renklerinde parlıyordu.</p>

      <p class="paragraf">Bundan bir sürü yaptık, dedi Niels usulca. Sonra uzanıp başka bir tane aldı.</p>

      <p class="paragraf">Bak, bu da benimki, tanıdın mı? Evet ya, yeni çelik kapladım.</p>

      <p class="paragraf">Mikkel baltayı tanımıştı, babasının baltasıydı, hatırladığı kadarıyla.</p>

      <p class="paragraf">İhtiyar onu hiç yanından ayırmazdı, dedi Niels. Büyükbabamızın elindeymiş de, onu Han havalisindeki Aagaard çayırlığında ölü bulduklarında. Doksan üç yıl önce. Köylülerin savaşta paramparça edildiği günler. Bunları şimdi unutmamamız lazım.</p>

      <p class="paragraf">Anders, Thøger, Jens! diye bağırdı Niels, tuhaf kaçan otoriter bir sesle. Ve üç uzun boylu genç neredeyse anında karşısında belirdi. O zaman Niels alelade kafasını kaldırdı ve elini atalarından yadigâr baltanın üzerine dayadı. Oğulları etrafında durup, yüzlerinde gergin bir ifadeyle babalarına baktı. O birşey demedi, ama onlar onu anladı.</p>

      <p class="paragraf">Mikkel gözlerini indirdi. Cengâver yürekli kardeşine bakmak içinden gelmiyordu. Bu hal ona yakışmıyordu, oun hesabına sanki buruk bir utanç duymuştu Sonra babasını hatırladı, o daha yüce gönüllü bir insandı.</p>

      <p class="paragraf">Sonraki günler zarfında, ellerinde şu veya bu alet edevatla, Niels Elkær’in kapısını çalan çok kişi oldu, hepsi de elindekini savaş aletine çevirtmek istiyordu. Ve bu arada bir sürü şey konuşuldu, uzun uzun, zaman zaman bağıra çağıra, lakin genel olarak soğukkanlı ve olacakların baskısı altında ezik ve tedirgin; Mikkel, havali halkı arasında Niels’in sözünün epey geçtiği izlenimini edindi. Fakat Graabølle’de yaşayan Søren Brok adlı biri daha vardı ki, yörenin asıl meşru lideri de oydu. İhtiyar Thøger’n zamanında olsaydı, bu mevkii ondan başkasının olamazdı ya.</p>

      <p class="paragraf">Huzursuzluk hızla arttı. Artık her allahın günü gün, yoldan rüzgâr gibi geçip giden yapyabancı bir atlıya rastlamak mümkündü ve sık sık hiç tanımadık köylülere de rastlıyordu insan ortalıkta. Ve zaman böyle geçti, Eylül ayı çıkana kadar.</p>

      <p class="paragraf">Sana başka giysiler bulmamız hiç zor değil aslında, dedi Niels bir gün Mikkel’e, uzun zamandır kafasını kurcalayan şeyi yine patavatsızca söyleyivermişti. Mikkel gülümsedi.</p>

      <p class="paragraf">Eğer bize katılmak istiyorsan. Niels elindeki tam takım cengâver giysilerini ona doğru uzattı.</p>

      <p class="paragraf">Hayır, Niels, dedi Mikkel sert ve kesin bir dille. Hayır, ben zamanında yeterince savaştım, beni hiç ilgilendirmeyen yerlerde geçmiş bile olsa. Artık yoruldum. Ben askerliğe başladığımda çocuk olanlar şimdi koca adam oldu. Hayır, eğer krala faydam dokunacaksa bunu başka yoldan yaparım. Fakat belki benim burada kalıp olanları kenardan izlememe müsaade edersin.</p>

      <p class="paragraf">Niels başını öne arkaya salladı, hayal kırıklığıyla ama anlayışla.</p>

      <p class="paragraf">Birkaç gün epey sakin geçti. Herkes hazırdı ve herkes savaşın dışarıdan gelmesini bekliyor, böyle olacağını hissediyordu. Ama hiç kimsenin nasıl geleceği hakkında doğru dürüst bir fikri yoktu. Niels ince telli, demir grisi saçlarını her gün, merasime gidecekmiş gibi, suyla ıslatarak tarıyordu. Çiftlikte çok gerekli şeyler dışında bir iş yapılmıyordu. Oğlanlar ekseriya evde değildi, diğer gençlerle beraber Graabølle’deydiler. Niels’in karısı bankta bütün gün heykel gibi dimdik oturup çorap örüyordu, sanki nefes almıyordu.</p>

      <p class="paragraf">Bu birkaç gün zarfında, Niels’le Mikkel bol bol babalarından konuştu. Niels çiftlikteki ufak işlerle meşgul oldu ve ihtiyar Thøger’le olan hatıralarını yâd etti. Mikkel, üzerinde beyaz hacı cüppesiyle yanında yürüdü ve ondan, eski günlere ait ufak tefek hadiselerin tam detaylı hikâyelerini dinledi. Niels bir başlaya görsün, cıvıl cıvıl anlatırdı, kendine has bir havayla ve her küçük hikâye Mikkel’in hayal gücünü besledi. Kendisi hemen hiç ağzını açmadı.</p>

      <p class="paragraf">Sonra son gün, Niels, anlaşılan Mikkel’i şahsen ilgilendirdiği için, ona bahsetmeyi mümkün mertebe geciktirdiği bir konuyu açtı. İki yıl kadar önceydi, Salling’den garip bir çift buraya gelip Mikkel’i sormuştu. Biri orta yaşlı, bira düşkünü bir sokak çalgıcısıydı, adı Jakob’du, öbürü de yanında getirdiği sağır dilsiz bir kız çocuğu; öyle de mini minnacık, hastalıklı bir şeydi ki. Jakob, kızı hiç kimse istemediği için kendisi himayesine aldığını söylemişti. Inger adında bir genç kadınla, muhtemelen kibar sınıfından bir adamın kızıydı. Adamın adı Axel’di, adam bir cinayete kurban gitmişti, Grabølle mezarlığında yattığı söyleniyordu. Jakob şimdi kıza, ailesini bulmada yardım ediyordu, kızın bakımını ondan devralsınlar diye. Mikkel’i neden aradıklarına gelince...</p>

      <p class="paragraf">Niels hikâyesini burada kesti ve kardeşine bir baktı, onu duyacağı şeye hazırlamak istiyormuş gibi bir hali vardı.</p>

      <p class="paragraf">Evet, Ane Mette ölmüş, dedi sonra yavaşça.</p>

      <p class="paragraf">Mikkel kıpırdamadı. Tokat yemiş gibi olmuştu. Fakat sanki yıllardır duymayı beklediği bir şey olmalıydı ki, acıtmadı. Ya hep <span class="char-style-override-7">bilmişti</span>, ya da şuurunun bu kısmı derin bir uykuya dalmıştı.</p>

      <p class="paragraf">Evet, diye devam etti Niels nihayet, uzun zaman önce olup bitmiş bir şeydi. Öleli yıllar olmuştu. Ama bu sokak çalgıcısının niçin ta buralara kadar geldiğini söyleyeyim sana. Adam dedi ki, adı Inger olan o genç kadın, Ane Mette’nin senden olan kızıymış. Yani sen Jakob’un yanındaki o minnacık kızın dedesiymişsin. Kızı Ide diye çağırıyordu. Burada birkaç gün kaldılar, sonra yola devam ettiler, ama nereye bilmiyorum.</p>

      <p class="paragraf">Niels sustu ve Mikkel’in kendini toparlamasına vakit tanıdı. Mikkel bir şey söylemeyince anlatmaya devam etti:</p>

      <p class="paragraf">Yani senin anlayacağın, Kvorne’li Steffen, Inger’i, yani üvey kızını, oldum olası bir türlü sevememiş, her ihtiyacını öz babasıymış gibi, gerektiği şekilde karşılasa bile. Kızcağızın sonu feci olmuş; Inger’in evlendiği adam - ki kim olduğunu bilen yoktu - ölmüş, evet, öyle olmuş herhalde...</p>

      <p class="paragraf">Niels sustu ve tekrar devam edebilmek için birkaç kere derin nefes alması gerekti:</p>

      <p class="paragraf">Birbirlerine kavuşmalarına çok az kala ölmüş, tam Ide’yi doğururken. Ane Mette de ölünce, Steffen bir de onun ailesine bakmak istememiş. İşte Jakob da o zaman Ide’nin bakımını üzerine almış.</p>

      <p class="paragraf">Niels sustu.</p>

      <p class="paragraf">Bir harekete geçilsin de, o zaman Steffen’i de, oğullarını da göreceğiz bakalım, dedi Niels biraz sonra, düşünceleri başka yerlere kaymıştı. Ane Mette’en altı oğul sahibi oldu, kızları da cabası, hepsi de alimallah güçlü kuvvetlidir oğlanların, benimkilerle aynı yaştalar.</p>

      <p class="paragraf">Niels bütün bunları anlattığında, çayırlıktaydılar. Karanlık çökmüştü. Şimdi ikisi de daha uzun fasılalarla susuyordu. Mikkel kafasını kukuletasının altına saklamış yürüyordu. Niels çayırın ilerisindeki koyunların yerini değiştirmeye gitmişti. Mikkel’in yanında dönünce de hiç sesini çıkarmadı, bir şey demek istiyordu, ama baklayı bir türlü ağzından çıkaramıyordu.</p>

      <p class="paragraf">Ne diyecektin, Niels? diye sordu Mikkel tatlı bir sesle.</p>

      <p class="paragraf">Kulağıma bir şey çalındı da, dedi Niels zar zor, kekeleye kekeleye. Tabii eğer doğruysa - evet, beni de ilgilendirmez ya. Yine de söylemek istiyorum, bakarsın birbirimizi bir daha göremeyiz. Grabølleliler diyor ki, Axel’i öldüren senmişsin - yani kendi damadını demek oluyor bu - parasına el koymak için. Her halukârda, o sıralarda bu havalideydin, ama ben seni görmedimdi, bize uğramadındı. Dedikleri doğru mu, Mikkel?</p>

      <p class="paragraf">Evet, diye cevap verdi Mikkel, Niels’in ta çocukluklarından beri iyi tanıdığı ve şimdi bile hemen baş eğdiği o soğukkanlı ve isyankâr eda vardı üzerinde.</p>

      <p class="paragraf">O zaman geçerli bir nedenin de vardı elbet, dedi Niels, rahat ve sakin konuşuyordu. Ne olup bittiğini kurcalamaya niyetim yok da yine de buralara kadar gelmişken buraya bir uğramadan geçmemeliydin. Benim ve benim gibilerin anlaması zor olan çok şey var. Gel eve gidelim de bizim hanım akşam yemeği için neler yapmış bakalım.</p>

      <p class="paragraf">Kapkaranlık evin tam önüne geldiklerinde, Niels alelacele fısıldadı:</p>

      <p class="paragraf">Şayet benden uzun yaşarsan, Mikkel, buraya göz kulak olursun, değil mi?</p>

      <p class="paragraf">Evet, dedi Mikkel bitkin bir sesle. İçeri girdiler.</p>

      <p class="paragraf"></p>

      <p class="arabaslik-sol">Kırmızı horoz</p>

      <p class="paragraf">Aynı gece Graabølle’liler ta ileride Salling civarındaki malikânelerin alev alev yandığını gördü.</p>

      <p class="paragraf">Fakat kendi hesaplarına nasıl harekete etmeleri gerektiğini hâlâ bir türlü bilemiyorlardı. Gece yarısı olunca fiyortta hareket eden meşaleler fark ettiler ve bir saat kadar sonra da Salling’li köylüleri getiren üç koca mavna Hvalpsund’a yanaştı. Silahlı köylüler naralar atarak karaya indi, kahkahalar, şarkılar gırla gidiyordu, çoğunun kafası dumanlıydı. Ama Himmerlandli köylüler, kendilerine benzeyen basit halktan insanların, ipinden kurtulmuş hayvanlar gibi öğürüp böğürdüğünü duyunca, onların da kanı damarlarında kaynamaya başladı.</p>

      <p class="paragraf">Kapkaranlık sahil insan kaynıyor, bir patırtı bir kıyamettir gidiyordu. Sallingli köylülerin başındaki Kvorne’li Steffen, Søren Brok’la görüştü ve kimse daha ne olduğunu anlamadan, kalabalık hareket etmeye başladı. İki güruh şimdi bir araya gelmiş, tek kol halinde karanın içine doğru akıyordu.</p>

      <p class="paragraf">Mikkel çiftlikte kalmıştı. Ondan başka bir de Niels’in karısı oradaydı, ama kadın yatağından kalkmadan ağlayıp duruyordu. Mikkel dışarıda tepenin başında vaziyet aldı. Salling istikametinde dört yerden yükselen alevler bir alazlanıp bir yatışıyordu ama birinde yangın kontroldan çıkmıştı, dev alevler ta fiyortun üzerine kadar uzanıyordu. Mikkel, daha yukarıda Graabølle’deki yapıların batıya bakan beyaz cephelerinin yangınlardan yansıyan ışıkta nasıl meydana çıktığını görüyordu. Yoksa sessiz sakin bir geceydi de, yalnız tabiatta sanki bir tür gaddarlık baş göstermişti, suları ve bulutları saran kızıllık korku vericiydi. Gece boyunca ortaya dökülecek daha çok gizli hesap vardı, kan ve vahşetle.</p>

      <p class="paragraf">Güruhun sesi soluğu kesilmişti, ama Mikkel onların ne kadar uzaklaştığını algılayabiliyordu. Bir saat kadar sonra Moholm’a yaklaşacağını hesap edebiliyordu. Bir kulağı malikânedeydi, ama hiç bir ses işitmedi. On dakika sonra, malikânenin bulunduğu yerde, ufacık kan kırmızısı bir ışık noktası gözüne çarptı. Hızla büyüdü, koskoca bir alev dalgası yükseldi havaya kıvrıla kıvrıla. Ve çok geçmeden, pencerelerden dışarı fışkıran çıplak alevleri fark etti, malikâne sanki içten aydınlanıyordu ve sonra kalın, yeşilimsi sarı bir duman boşandı gecenin içine. Ama hâlâ tek ses işitilmiyordu.</p>

      <p class="paragraf">Mikkel yere oturdu, zaman sanki durmuş gibiydi. Az sonra uyku bastırdı, eve gitti, oturma odasındaki banka uzandı. Uyandığında şafak söküyordu. Niels’in karısı hâlâ yatakta, yorganın altında ağlıyordu. Mikkel yine tepeye çıkıp bir baktı, Moholm hemen hemen tamamen yanıp kül olmuştu. Topraktan kesif bir duman çıkıyordu ve sanki pas kırmızısı renkte, ışıktan bir haleyle çevriliydi enkazın etrafı. Dumanların arasında kapkara duvar kalıntıları seçiliyordu. Gün doğuşundan tam önceki o sakin, hareketsiz dakikalardı. Duman ırmak yatağının ve vadinin üzerine yayılmıştı, ağır ağır batıya doğru kayıyordu. Ve yanık kokusu Mikkel’in burnuna geldiğinde yangın mıntıkasındaki cehennem sıcağını hissetti, sanki kalbi küt küt atmaya başladı.</p>

      <p class="paragraf">Fakat tam başını çevirirken, biraz daha kuzeyde, yeni ve büyük bir yangın daha fark etti. Stenerslev’deki malikâne olmalıydı. Seher vaktinin alacakaranlığının içinden fışkıran alevler, bembeyaz ve sanki hayal meyal görünüyordu; dumanlar yangın sahasının üzerinden, bir tekerlek gibi döne dolaşa, dura kalka gökyüzüne çıkıyordu.</p>

      <p class="paragraf">Şimdi güneş çıkmıştı. Mikkel aşağıdaki ırmakta, sineklerin peşinde sudan dışarı fırlayıp duran balıkları duyabiliyordu.</p>

      <p class="paragraf">Yarım saat sonra Jens, Niels’in en küçük oğlu, eve döndü. Mikkel onun çayırların üzerinden koşarak geldiğini ta uzaktan fark etmişti, hiç durmadan koşuyordu. Çiftliğe vardığında dudakları öyle kurumuştu ki, dişlerinin üzerinden birleştiremedi, göğsü körük gibi inip kalkıyordu, hemen pınara seğirtti ve doğruca yalağın içine daldırdı başını. Tekrar bir kaldırdığında, Mikkel oğlanın gözlerindeki ifadeden, kan görmenin dehşetinden kendini kaybetmiş halde olduğunu anladı.</p>

      <p class="paragraf">Baban nerede? diye sordu Mikkel sertçe.</p>

      <p class="paragraf">Güvende, diye cevapladı Jens. Bunu hemen anneme haber vermeliyim.</p>

      <p class="paragraf">Panik halindeydi. Mikkel oğlandan akla uygun bir bilgi alamadı. Jens suratını yine yalağa dayadı.</p>

      <p class="paragraf">Eh o zaman artık annene göz kulak olabilirsin, dedi Mikkel azarlar gibi ve hemen sonra da ırmak boyundan alelacele Moholm’a doğru yola koyuldu.</p>

      <p class="paragraf">Oraya vardığında, köylüler malikâneyi çoktan terketmişti. Sadece bir avuç kadar insan, yanan binalardan kurtarılan eşyaların etrafında dolanıp bakınıyordu. Mikkel içlerinden birini tanıdı, o havalidendi, ona ne olup bittiğini sordu. Ve adam hiç umursamazcasına, baştan savma cevapladı. Evet, malikâneyi ateşe vermişlerdi, kendinin de pekâlâ görebildiği gibi, ama eğlence kısa sürmüştü. Diğerleri şimdi Stenerlev’i ateşe vermekle meşguldü. Oradan geri döndüklerinde, hepsini ziyafet bekliyordu. Adam dışarı taşınmış küme küme et yığınlarını ve bira fıçılarını işaret etti. Hâlâ için için yanan bina enkazının etrafina dayanılmaz bir sıcaklık hâkimdi.</p>

      <p class="paragraf">Malikâne halkından hiçkimse karşı koymadı mı? diye sordu Mikkel.</p>

      <p class="paragraf">Evet, koymuşlardı tabii... Malikânenin sahibi neler olacağının epeydir farkındaydı, onun için bayağı adam toplamıştı etrafına. Ama dövüş uzun sürmemişti, köylüler çoğunluktaydı, içeri girmek çocuk oyuncağıydı, müstahkem bir yapı değildi. Otte Iversen’la bir oğlunun ve bir yığın çiftlik işçisinin hemen işini bitirmişlerdi. Malikâne sakinlerinin geri kalanı kaçmayı başarmıştı. Köylüler bir düzine civarında adam kaybetmişti, bir sürü insan kıtır kıtır doğranmıştı. Kvorneli Steffen daha iç bahçeye ayak basar basmız vurulmuştu.</p>

      <p class="paragraf">Mikkel etrafına bakındı. Adamlardan biri yerden kurşun topluyordu. Kızgın damdan eriyip akmış, çimenlerin üzerinde sertleşmişti, hâlâ ateş gibiydi, adam sövüp sayarak parmaklarını üflüyordu. Adamların diğerleri de yakıp yok ettikleri malikâneden geride kalan ıvır zıvırı toplayıp bağırlarına basmakla meşguldü.</p>

      <p class="paragraf">Cesetleri nereye koydunuz? diye sordu Mikkel.</p>

      <p class="paragraf">Bostanda yatıyorlar, dedi adamlardan biri lakaytça. Søren Brok geri dönünce oradan alıp atacağız.</p>

      <p class="paragraf">Mikkel, üzerinden dumanlar çıkan kızgın duvarın yanından geçip bahçeye girdi ve elma ağaçlarının altında, çimenlere sıra sıra yatırılmış bir alay cesetle karşılaştı. Dikkatlice yerleştirilmişlerdi, bir tarafta köylüler, diğer tarafta malikâne sahibiyle adamları. Mikkel, Kvorneli Steffen haricinde köylülerin hiçbirini tanımıyordu. Aralarında çok şişman bir adam vardı, yeleğinin düğmeleri gümüştendi, sıranın ta öbür ucunda yatıyordu. Ondan birkaç adım beride Otte Iversen vardı, genç oğlu hemen yanı başındaydı. İkisinin de kafaları vurarak ezilmişti. Mikkel gençlik günlerinin düşmanını orada o halde görünce yüreği sızladı. Her şeyin zamanla birlikte göçüp gittiğini düşündü, geriye bir şey kalmıyordu. Steffen ve Otte Iversen’in arasına, çimenlere oturdu. Evet, cansız yatıyorlardı, ateş gibi kıpkırmızı yaralar içinde. Şişman çiftçinin çenesi boynuna çökmüş, karnı bir yana sarkmıştı; biri gelip gözlerini kapamış olmalıydı. Fakat Otte Iversen’in gözkapakları açıktı, gözlerinin akı dışarı uğramıştı. Saçları olduğu gibi dökülmüştü, sakalı da bembeyazdı. Ölü haldeyken bile, hayat tecrübelerinin yüzünde bıraktığı derin çizgilerde buruk bir hoşnutsuzluk okunuyordu. Tam yanında, cansız kolunun altında oğullarından biri yatıyordu, alnından ve saçlarından geriye kan deryası içinde şekilsiz bir kütle kalmıştı; ufak bir bıyığı vardı, tıpkı Otte Iversen’in gençliğinde bıraktığı gibi.</p>

      <p class="paragraf">Üçümüz birden şimdi buradayız, Ane Mette, diye düşündü Mikkel. Ağzı açıldı, ama tek ses çıkmadı, çimenlerin üzerinde soluksuzluktan boğulan bir balık gibi. Artık hepimiz bir aradayız - sevdalandığın, sana sevdalanan ve evlendiğin adam. Ane Mette, buyur, erkeklerin işte burada!</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> <span class="char-style-override-7">Vendsyssel, Salling, Himmerland: Jylland yarımadasının kuzey kısmındaki yerleşim bölgeleri (eski eyaletler). ç.n.</span></p>
        </div>
      </div>
    </div>
  </div>
</body>
</html>
