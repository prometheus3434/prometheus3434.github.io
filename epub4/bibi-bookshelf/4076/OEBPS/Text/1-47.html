<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-47.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-47.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol">Kışın sedası</p>

      <p class="paragraf">Kral kule bekçisine Mikkel’in geri döndüğünü görünce selam borusu çalmasını emretmişti. Mikkel yola çıkalı on dört gün kadar geçmişti ki, bir öğleden önce borazanın sesi duyuldu - ama tam ortasında zınk diye kesildi, sanki devam edip etmemesi gerektiğinden emin değilmişçesine. Bekçi bir anlık bir tereddütten sonra borazanı yine ağzına dayadı ve ciğerlerinin tüm gücüyle üfledi. Mikkel atının üstünde dönmüyordu, yük arabasında geliyordu; atı da boş eğeriyle arabayı takip ediyordu. Yağmur yağıyordu.</p>

      <p class="paragraf">Kapılar araba için birbiri ardına açıldı ve arkasından tekrardan kapandı ve araba nihayet kale avlusuna vardı.</p>

      <p class="paragraf">Kral Christiern, kafasında beresi ve üzerinde de rengi atmış kırmızı harmanisiyle merdivenin başında duruyordu. Merdivenin her bir yanına da çalgıcı Jakob’la küçük Ide’yi yerleştirmişti. Damlayan saçakların altında gururla ve ciddiyetle bekliyorlardı. Jakob bir karşılama melodisi çalacaktı, kemanını hazırlamış, ıslanmasın diye paltosunun klapasının altına gizlemişti.</p>

      <p class="paragraf">Kral, Mikkel’e el salladı ve ağzı dört köşe oldu. Hah hah hah! Evine hoş geldin.</p>

      <p class="paragraf">Fakat Mikkel, kralın selamına karşılık vermeksizin arabanın arkasında kımıldamadan yatmaya devam etti.</p>

      <p class="paragraf">Aman Tanrım! diye bir feryat kopardı kral telaşla, arabanın yanına indi. Bir sorun mu var, Mikkel?</p>

      <p class="paragraf">Evet, öyleye benziyordu. Mikkel, benzi sapsarı, gözleri yarı kapalı yatıyordu, sanki ölü gibiydi. Kral parmaklarının tersiyle alelacele Mikkel’in alnına dokundu ve hâlâ sıcak olduğunu hissetti.</p>

      <p class="paragraf">Hemen yukarı taşıyalım, diye emretti kral, dudaklarının kanı çekilmişti. Jakob, git, kapıdaki bekçiyi al gel! Nerede yahu herkes, Berent’i çağır! Hadi! Hemen git yakala kolundan.</p>

      <p class="paragraf">Mikkel, onu yukarı taşırlarken kendine geldi; fakat feci bitkindi. Kuledeki odada yatağına yatırdılar ve kral oturup yanında bekledi. Bir saat sonra Mikkel daha bir iyileşir gibi görünmeye başladı, yüzüne biraz renk geldi. Tabii, burada yatarken kendini rahat ve güvende hissediyordu.</p>

      <p class="paragraf">Nasıl gidiyor, Mikkel? diye endişeyle sordu kral.</p>

      <p class="paragraf">Yani, fena değil gibiydi. Ama yine birden ölü gibi sarardı ve tüm takatı kesiliverdi. Kral konuyu dönüp dolaştırıp ona verdiği özel göreve getirecek diye pek ödü patlamıştı.</p>

      <p class="paragraf">Neren hasta? diye sordu kral.</p>

      <p class="paragraf">Sol tarafım tutmuyor, dedi Mikkel peltek peltek. Dilinde bir sorun vardı.</p>

      <p class="paragraf">Hmm! Kral bayağı kaygılı bir şekilde içini çekti. Bir saat ikisi de tek kelime etmedi. Mikkel çok geçmeden huzursuzlaştı, sağ elini karanlıkta bir şey arıyormuş gibi havaya uzattı ve dudaklarını araladı, krala bir baktı, sonra bakışlarını çevirdi. Bu mesele üzerinde öyle bir baskı yapıyordu ki, şu kralın ona yüklediği özel görev meselesi, artık her şeyi söyleyip başından atmak istiyordu. Kral nihayet halini anladı, konuyu açmadı - daha sonra da konuşabilirlerdi tabii. Mikkel yolda dönerken geziyle ilgili ne söyleyeceği hakkında kafasında bir hikaye uydurmuştu, aslında onu anlatmaya niyetlenmişti. Kral asıl gerçeği bilmemeliydi.</p>

      <p class="paragraf">Kral, Mikkel’in illa ne olup bittiğini anlatmakta kararlı olduğunu görünce onu gönüllendirmeye girişti:</p>

      <p class="paragraf">Evet sonunda oraya vardındı, değil mi?</p>

      <p class="paragraf">Evet, diye kekeledi Mikkel soluk soluğa, kendini ne perişan hissettiğini gizleyebilmek için bakışlarını kaçırdı. Evet. Ama hiç bir bilgi toplayamadım. Hastalandım ve erkenden geri dönmeye mecbur kaldım. Mikkel sıcak gözyaşlarıyla sırılsıklam olmuş yüzünü duvara doğru döndü.</p>

      <p class="paragraf">Sıkma canını, dedi kral sakinleştirici bir şekilde. Hiçbir şey fark etmiyor ki, Mikkel. Daha ilk baştan gönderilmemeliydin. Sen yola çıkalı beri, her allahın gün pişmanlık duyduk. Sen şimdi iyileşmene bak.</p>

      <p class="paragraf">Kral, ihtiyar hücre arkadaşını avutmak için epey dil döktü ve Mikkel de o rahat yatakta hiç kımıldamadan yattı, müteşekkir ve ezik. Bir süre sonra Kral onun uykuya dalmak üzere olduğunu fark etti, bitkinlikten gerilmiş yüz hatları gevşemeye başlamıştı. Uyurken kapalı gözlerle iki defa yerinden fırladı, yüzünden bir keder ve ıstırap dalgası geçip gitti, sonra hatları yine gevşedi, bomboş bir yüz ifadesiyle uykuya daldı. Kral o zaman yavaşça yatağın başından uzaklaştı, oturup okumaya başladı.</p>

      <p class="paragraf">Ertesi gün Mikkel daha iyiydi, nekahat yolunda ufak da olsa bir adım atmışa benziyordu. Ancak hiç tamamen iyileşemedi, bütün kışı ve ilkbaharı yatakta geçirdi, Mart ayında ruhunu teslim edene kadar.</p>

      <p class="paragraf">Sakin bir kıştı. Kral, Mikkel’in yanında geçirdiği bu zaman zarfında çok ihtiyarladı, onun nasıl kötüye gittiğine seyirci oldu.</p>

      <p class="paragraf">Fakat zaman Mikkel için geçmek bilmedi. Bir türlü ölemiyordu. O hayattan kopmak isteyince, bu sefer hayat ona sımsıkı yapışmıştı. İntikamını şimdi alıyordu. Mikkel hayatın hiçbir zaman hakkını vermemişti, çünkü hayatı boyunca hiç ölmek istememişti. Kral yatağında mışıl mışıl uyurken, Mikkel de kışın soğuğunu aratmayan düşünceleriyle başbaşa uyanık yattığı upuzun gecelerde bunu kendi kendine itiraf etti. Mikkel’in kimsesiz düşüncelerini bir sırdaş gibi dinleyen görmüş geçirmiş rüzgâr da kulenin dışında, derinden ve gizliden içini çekerek uğuldadı. Her gün ölmeyen asla yaşamak da istemez. Oysa Mikkel asla ölmek istememişti.</p>

      <p class="paragraf">Kral bir gün Ide’yi yukarı çağırdı ve Mikkel’in yanına götürdü, torununu görmekten mutluluk duyar diye düşünmüştü. Fakat Mikkel yüzünü duvara çevirdi. Torundan filan haberi yoktu, hiç çocuğu olmamıştı, hiç evlenmemişti. Yalnızdı. Çocuk sahibi olmadan ölen birinden bile daha yalnızdı, hem de iki misli daha yalnızdı. Ane Mette’den hoşlanmış olsa da hiç hasretini çekmemişti. Sahip olduğu kadını kaybetmek onun alın yazısıydı!</p>

      <p class="paragraf">O zaman kral, Ide’yi salıverdi.</p>

      <p class="paragraf">Ve işte şimdi orada yan yanaydılar, cennetin iki akıncısı! Kral Christiern; korkunç oyunlarıyla sahneye ateşli ivecenliğin simgesi olarak fırlayıp Danimarka’nın tarihsizliğinin mucitliğini yapan adam. Mikkel Thøgersen; krallara layık gururu ve yoğun arzularıyla, dallı budaklı, düşsel bir soyun ağababası. İşte ikisi de orada, aynı hücrede hapis, başbaşa oturuyordu, anlamsız, nafile bir hanedanın kurucuları.</p>

      <p class="paragraf">Mikkel’in öldüğü gece, gençliğinin coşkun duyguları da geri döndü. Kalp atışı durduğu anda, tabiatındaki sıcaklığı, yüreğindeki baharı geri kazandı.</p>

      <p class="paragraf">Lakin Mikkel’in buraya kadar gelebilmesi için aradan sonsuzluk geçmişti. Art arda hayal kırıklığına uğramıştı. Kış ortasında durumu düzelir gibi bile oldu, yattığı yerde canlandı, burnunun eski kırmızılığı yine geri geldi.</p>

      <p class="paragraf">Kral tıpkı Mikkel’in yolculuğundan önceki gibi maşrapa kapaklarını muntazaman tıngırdatmaya başladı ve kule odasında eski adetlere döndüler, tek fark Mikkel’in yatıyor olmasıydı. Kral mantıksızlıklarını ondan yine esirgememeye başladı. Eskiden olduğu gibi eğlendirilmek istiyordu ve Mikkel yatakta oturup harp meydanlarından hikâyeler anlattı ona. Habire aynılarını tekrarlayıp durdu, hâlbuki anlatabileceği daha bir sürü hikâye vardı. Mikkel ömrü boyunca Avrupa’da vuku bulmuş büyük, anlı şanlı muharebelerin neredeyse hepsine katılmış, Avrupa’daki prenslerin hemen hepsinin hizmetinde bulunmuştu; onların neyin nesi olduğu, neye benzediği hakkında çok şey anlatabilirdi. Fakat kralı esas ilgilendiren şeyler savaş teknikleri, silahlar ve bunun gibi, Mikkel’in haliyle fark etmiş, ama öyle uzun boylu dikkat etmemiş olduğu şeylerdi; Kralın sorularının ardı arkası kesilmiyor, Mikkel de kralını hoşnut edebilmek için belleğini didik didik edip duruyordu.</p>

      <p class="paragraf">Mikkel’in tedbirli ve ilerisini düşünen bir anlatım tarzı vardı. Daha önce anlattığı hikâyeleri tekrarlarken hep aynı detaylara sadık kalırdı, esas itibarıyla ta baştan hayal ürünü olsalar da bu böyleydi. Kral ondan sık sık belirli hikâyeler dinlemek isterdi, o kadar sık dinlemiş olduğu halde yeniden dinlemenin onu oyalayıp eğlendirdiği hikâyelerdi bunlar.</p>

      <p class="paragraf">Kral gecenin ortasında uyanınca Mikkel de eski alışkanlıkla hemen uyanırdı. Öylece, kule odasında saatler boyu usulca sohbet ederlerdi, her biri kendi alkovunda uzanmış, üzerindeki kürk postu çenesinin üzerine kadar çekmiş, şömine sönünce bacadan içeri dolan soğuk havayı soluyarak. Ay ışığı, buz tutmuş yeşil camların arasından derin pencere oyuklarını pırıl pırıl aydınlatırdı. Kral başucundaki kum saatini çevirirdi. Zaman boldu ve Mikkel yine anlatacak yeni bir hikâye bulacaktı, sonra kralın ya’ları ve hmm’ları, alkışları ve baş sallamaları eşliğinde hikâyesine başlardı</p>

      <p class="paragraf">Sabahları, kral hep gergin ve ürkünçtü. Bunun için Mikkel, kral ortalıkta dolana dolana, iskemleleri devire devire üstünü giyinirken ne ağzını açar, ne bir çıt çıkarırdı. Kapının iç kilidi erkenden Berent için açılır, gelir şömineyi yakardı. İçerinin soğuğu kırılınca kral da kalkardı. Çıplak dizlerinin üzerinde taş zemine çöker, sabah duası ederdi, ama doğrusu, çoğu kez duadan çok lanet okuyormuş gibi gelirdi insanın kulağına. Bu iş tamamlanınca, bu defa her sabah olduğu gibi ağır taş topu kapar, yüz defa kafasının üzerine kaldırıp indirirdi, her bir kolla elli kere. Mikkel onun sayı sayışlarını, oflayıp puflayışlarını dinlerdi, kral yoruldukça çıkardığı sesler daha bir zayıflardı. Sonra yıkanıp tamizlenirken de hararetli bir şekilde fısıl fısıl konuşurdu kendi kendine. El yordamıyla ibrikleri ararken bazen doğru dürüst tutamaz, sular yerlere dökülürdü. O vakit meydan okurcasına uflayıp puflar ve Mikkel enderi nadirattan göz ucuyla bakacak olsa, onu buz gibi sudan mosmor olmuş, kaşları çatılmış, dudakları kaskatı kesilmiş, fıldır fıldır etrafta dönen gözleriyle, elinde havlu, kurulanırken görürdü.</p>

      <p class="paragraf">Yıkanması bitince, kralın incil okumak âdeti vardı, muzır bir sabırla okurdu, ta ki kapının sürgüleri çekilip de Berent sabah içkisiyle gelene kadar, karanfil ve zencefilli sıcak bira. Mikkel kendi payını alır, sonra hiç konuşmadan içerlerdi. Bira çok sıcaksa, kral dolu maşrapayı olduğu gibi yere fırlatıverirdi.</p>

      <p class="paragraf">Kral sonra aşağı avluya iner, bir iki saat yürüyüş yapardı. Kulenin dışına çıktığında ona refakat etmekle görevli dört hizmetkârı da arkasından giderdi. Kral ya su yolundaki beyaz buz kabarcıklarının üzerine basıp kırarak, ya da bir yaylı tüfek getirtip kale duvarlarının dışındaki kırağı kaplı ağaçlara konan kargalara ateş ederek eğlenirdi. Bir mektup aldığı zaman daima meyve bahçesine çıkar, hizmetkârları başından salar ve ağaçların arasında bir aşağı bir yukarı gidip gelirdi. Hatıralar canlanınca buraya sığınmayı alışkanlık haline getirmişti.</p>

      <p class="paragraf">Kral kule odasına tekrar döndüğünde hep yumuşamış olur, Mikkel’e neşeyle seslenip çağırır ve her günkü sadakat gösterilerine ve yeme içme fasıllarına başlanırdı. Mikkel yatalak olduğundan dokuz kuka oynamaları artık mümkün değildi. Zaten kralın gün boyunca yapacağı yeterince iş vardı, hatta bin bir sudan şeyle kafası öyle yoğun olurdu ki, bütün gün telaş içinde koşturur dururdu. Ve akşamları da yorgun argın bir halde, kendini istirahate ve tanrıya adardı.</p>

      <p class="paragraf">Noel zamanı, kalede kutlama eğlenceleri başlardı. Kral bu sürede hemen hemen daima yalnız başına yatan Mikkel’in bir şeyden mahrum kalmamasına özen gösterirdi. Kralın bazen günlerce kuleye çıkmadığı olurdu; dış avludaki geniş muhafız koğuşunda oturur, çalgıcı Jakob ve erbaşlarla kafayı çekerdi. Jakob meclise hayat katıyordu.</p>

      <p class="paragraf">Akşam olup da kapanış saati olunca, kral tramola yaparak eve gelirdi. Dış avluyu orsa giderek kateder, rotayı kemerli geçite doğru çevirirdi. Orayı da yalpalayarak geçince, şarkılar mırıldanarak ve hıçkıra hıçkıra, iç avluya yelken açardı, yukarıda donuk ayı selamlayıp rotayı tersine çevirir, gölgesi de beyaz karların üzerinden onu takip ederdi.</p>

      <p class="paragraf">Noel zamanı çalgıcı Jakob’un da ayık olduğu bir tek gün yoktu. Ve noel, paskalyaya kadar sürerdi.</p>

      <p class="paragraf">Yılbaşına doğru feci bir ayaz çıktı, her taraf kıtır kıtır buzdu. Sundet boğazı dondu; geceleri o muazzam buz tabakaları ıslık çaldı, vınladı durdu. Buzun gürültüsünde müthiş bir güç vardı. Buz sanki sahilden sahile şimşek çaktırıyor, bastırılmış korkunç güçleri hatıra getiriyordu.</p>

      <p class="paragraf">Mikkel bunu yattığı yerden duyabiliyordu. Bir gece kralı uyandırdı, ölmek üzere olduğunu sanmıştı.</p>

      <p class="paragraf">Sol kulağım öyle feci çınlıyor ki, dedi buz gibi bir sesle. Kral kalktı ve bir mum yaktı, yalpalıyordu, saçları darmadağınıktı, bir gün öncesinin sarhoşluğunu daha üzerinden atamamıştı. Mikkel’in yüzündeki korkulu ifadeyi görünce ölmek üzere olamayacağını düşündü. Sadece buzlar Mikkel! diyerek onu yatıştırmaya çalıştı, sonra mumu söndürdü ve tekrar yatağa girdi.</p>

      <p class="paragraf">Kalenin sol kanadındaki üst kat odalarından birinde de o boğuk, ürkütücü gümbürtüleri duyan biri vardı, kale garnizonundan genç bir muhafiz ve korkudan kasılarak dilsiz sevgilisine, küçük Ide’ye iyice sokuldu. Ide bir şey duyamadı, ama anlaşılmaz bir korkuyla ona sığınan sevgilisine büyülenmiş gibi gülümsedi. Onun, bu güçlü kuvvetli erkeğin, ta içinden kopup gelen bir dehşetle ansızın nasıl ürkekleşip sindiğini, titreyen dudakları ve gözlerinde kederli ve şaşkın bir ifadeyle nasıl yanı başında yattığını gördü. Ide onu okşadı, onu öptü. Ve erkeğin bakışlarına yine haz ve huzur geldi, Ide’yi kucakladı, bağrına bastı. Odada altın gibi parlayan mum ışığında yattılar ve genç erkek Ide’nin bakir göğsünün üzerindeki ayva tüylerine öpücükler kondurdu.</p>
    </div>
  </div>
</body>
</html>
