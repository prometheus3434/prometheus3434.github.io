<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span class="font1"><br /></span></h2>

  <h2><a id="bookmark0"></a><span class="font1"><a id="k23">Y</a>İRMİ ÜÇÜNCÜ GÜN</span></h2>

  <p><span class="font1">Sematyen bu sabah radyoya gitmedi. Kahvaltıdan sonra odama geldi.</span></p>

  <p><span class="font1">"Bugün aşktan konuşacağız, ne dersin?" dedi.</span></p>

  <p><span class="font1">Ne diyebilirim? Bugün aşktan konuştuk. Benim aşklarımdan...</span></p>

  <p><span class="font1">Önce Raşel'i anlattım ona. Hayatıma giren bütün kadınlardan daha kadın olan şu dolgun sarışını.</span></p>

  <p><span class="font1">Onunla yalnızca bir gün birlikte olduk. Evita'nın doğum gününde. Yirmi kişilik bir kalabalığın içindeydik ve aramızda hiçbir şey geçmedi.</span></p>

  <p><span class="font1">Evita ve öteki arkadaşlar partiye hazırlanmakla meşgul oldukları için, Raşel'i çalıştığı butikten almak bana düşmüştü.</span></p>

  <p><span class="font1">Butiğe giderken, onun nasıl bir kız olduğunu bilmiyordum henüz. Hakkında bildiğim tek şey, Evita'nın hemen her gün iç çekerek yinelediği bir cümleden ibaretti:</span></p>

  <p><span class="font1">"Ah, günde üç kez giysi değiştiriyor, biliyor musun?"</span></p>

  <p><span class="font1">Butiğe gittiğimde kapıyı uzun süre açmadı. Günlerden pazardı ve aslında butiğin kapalı olması gerekiyordu. Yalnızca birkaç parça çamaşır almak için uğradığını söyledi oraya.</span></p>

  <p><span class="font1">Güzel kızdı Raşel. Gerçekten güzel kızdı. Uzun boylu, sarışın, yeşil gözlü ve dolgun... Elimden tutup tezgâhın arkasındaki soyunma kabinine soktu beni. Davranışının ne anlama geldiğini&nbsp;kavrayamamıştım ama soyunmaya başladığını görebiliyordum.&nbsp;İçimden bir ses sevişmek için soyunmadığını söylüyordu. Ama&nbsp;başka bir ses de pekâlâ olabilir, diyordu. Bakışlarımı vücudundan&nbsp;ayıramıyordum. Ateşler içinde kalmıştım.</span></p>

  <p><span class="font1">Bir ara üstünde yalnızca külodu kaldı. Sonra hafifçe eğildi, onu da çıkardı. Raftan aldığı başka bir külotla sutyeni giydi.</span></p>

  <p><span class="font1">"Nasıl?" dedi, "iyi duruyor mu?"</span></p>

  <p><span class="font1">Onu nasıl yanıtladığımı şu anda anımsamıyorum. Belki de hiçbir şey diyemedim. Daha sonra başka iç çamaşırları da denemiş olduğunu anımsıyorum yalnızca. Ve hep aynı soruyu yineleyişini:</span></p>

  <p><span class="font1">"Nasıl, iyi duruyor mu?"</span></p>

  <p><span class="font1">Oynuyordu ve bu oyundan müthiş bir zevk alıyordu. Ayrıca başarılıydı da... Kumsaldaki doğum günü partisinde küçük bir defile yaptı o gün. İç çamaşırlarını o kadar güzel sundu ki...</span></p>

  <p><span class="font1">Buna benzer bir oyunu çocukluğumda oynardım ben. Daha dört yaşındaydım. Yalnız kaldığımızda uzun uzun öpüştüğümüz&nbsp;bir kız vardı. Garip bir oyun tadı alırdım bu öpüşmelerden. Farklı&nbsp;bir oyun tadı. Bir hazine bulmuş olmak gibi bir şey... Yani biraz&nbsp;da ciddi bir oyun. Hayatımı zenginleştiren ama nedenini, nasılını&nbsp;hâlâ açıklayamadığım, açlığımı arttıran bir tür doygunluk...</span></p>

  <p><span class="font1">Hayır, sandığınız gibi hayal kırıklığına uğramadım. Ne çocukluğumdaki öpüşmelerden sonra, ne de çırılçıplak Raşel'i seyrederken... Ben sıradan bir insan olarak yetiştirildim. Her sıradan insan gibi, kendi olağanüstülüğüme de inanırdım ama cinsellik&nbsp;söz konusu olduğunda deneyimlerimin kaderim olduğunu düşünürdüm.</span></p>

  <p><span class="font1">Okulu terk ettiğimde gönderdikleri doktora, çocukluğumdaki uzun öpüşmeleri anlattığımda beni şu sözlerle rahatlatmaya çalışmıştı:</span></p>

  <p><span class="font1">"Böyle bir şey herkesin başına gelir, her çocuk yapar bunu..."</span></p>

  <p><span class="font1">Ne hoş bir açıklama! İnsanın, aşk yaşamında kendini başkalarından ayıran özelliklerin ne olduğunu bilememesi kadar huzursuzluk verici başka bir şey olabilir mi? Evet, olabilir... İnsanın, kendini başkalarıyla aynı kılan özelliklerin ne olduğunu bilememesi.</span></p>

  <p><span class="font1">Aşk ve huzur... Bu ikisi kulağa hoş geliyor! Raşel'in çıplaklığı ve benim sevişme isteğim... Bunun kulağa nasıl geldiğini ise ancak ben bilebilirim.</span></p>

  <p><span class="font1">On yedi yaşındayken kuzeyli bir sevgilim olmuştu. Durmadan sevişirdik onunla. Neredeyse her gün, her saat sevişirdik. Bir yıl kadar sürdü aşkımız. Bir yıl sonra benden daha atletik birini&nbsp;buldu. Sonra Mado vardı. Kıvırcık saçlı, ince, bir topluiğne kadar&nbsp;ince. Sevişirken bir yeri kırılacak diye ödüm patlardı. Sonra Greta... Ama o çok kısa sürdü.</span></p>

  <p><span class="font1">Ve sonrası yok... Son iki yılımda hiçbir şey yok. Çöl gibi kurak, çöl gibi ıssız, çöl gibi çöl... Yalnızca kadın değildi hayatımda olmayan. Hayatımda bir kadın olması isteğim de yoktu. Ve işin&nbsp;tuhaf yanı, hayatımda bir kadın olduğu zamanlar ne kadar huzursuzsam, hayatımda bir kadın olmadığı zamanlar da o kadar huzursuzdum.</span></p>

  <p><span class="font1">İşte, bütün bunları anlattım Sematyen'e. O da bana kendi deneyimlerini anlattı ve sonunda şunu dedi:</span></p>

  <p><span class="font1">"Sıradan aşklar, sıradan ilişkiler, sıradan yataklar... Sıradanlık, yani herkes gibi olma düşüncesi insanı rahatlatıyor. Bir tür güven aşılıyor insana, yaşamın ve ölümün içinde birçok kolaylık&nbsp;sağlıyor. Ben kötü bir aşkı, aşksız kalmaya yeğlerim. Bir penisim&nbsp;olduğu ve onun hiçbir işe yaramadığı düşüncesi rahatsız eder&nbsp;çünkü beni."</span></p>

  <p><span class="font1">Bütün bir öğleden sonrayı Doktor Sematyen'in sözlerini düşünerek geçirdim. Galiba haklı... Ben de herkes gibi biriyim işte! Bunu kabullenmeliyim. Bir zamanlar olduğu gibi, on altı on yedi&nbsp;yaşında yaptığım gibi sıradan aşklar yaşayıp sıradan biri olmalıyım. Hem de öldükten sonra!..</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">Crotone'ye geleli iki aydan çok olmuştu. Yaz başlamıştı artık.</span></p>

  <p><span class="font1">Bir tatil günüydü. Kahvaltı sonrası keyif çatıyorduk. Yani Essau ve Evita oynaşıyordu, ben de monitörün başında bulmaca çözüyordum. Kapı çalındı.</span></p>

  <p><span class="font1">Ev sahibemizin oğullarıydı gelenler; Giron ve Tiron. Daha önce hiç gelmemişlerdi bize. İş yerinde bazı sabahlar merdivende&nbsp;rastlaşırdık ama öyle uzun boylu konuşmuşluğumuz yoktu. Selâmlaşıp yolumuza devam ederdik.</span></p>

  <p><span class="font1">Evita içeri aldı onları. Kahve ve meyva sundu.</span></p>

  <p><span class="font1">Bizi işitmediklerini düşünerek, bir süre kendi aramızda lafladık. Sonra, Evita bunun pek insancıl bir davranış olmadığını söyledi. Bunun üzerine hep birlikte sustuk.</span></p>

  <p><span class="font1">Geçmek bilmeyen dakikalar sonrasında, Tiron yeniden kahve istedi. Giron'a da içip içmeyeceğini sorduk. Sağırlara özgü, azarlar gibi çıkan sesiyle, kahve istemediğini söyledi.</span></p>

  <p><span class="font1">Essau'yla ben, sıkıntı içinde koltuklarımıza gömülmüş, bir an önce çekip gitmelerini beklerken, Evita yeni diktiği bir giysiden&nbsp;söz etmeye başladı onlara. Tiron arada bir başını sallıyor;</span></p>

  <p><span class="font1">"Anlıyorum," diyordu.</span></p>

  <p><span class="font1">İkizlerin davranışlarından, Evita'nın varlığından rahatsız oldukları anlaşılıyordu. Bunu fark ettiğim zaman yanına gittim Evita'nın. Bizi yalnız bırakmasını, ikizlerin Essau'ya ve bana bir şeyler anlatmak istiyor olabileceklerini fısıldadım kulağına.</span></p>

  <p><span class="font1">Sezgilerimde yanılmamıştım. Giron ve Tiron bize söyleyecekleri şeyi fazlasıyla önemsiyorlar ve ayrıca Evita'nın duymasını da istemiyorlardı.</span></p>

  <p><span class="font1">Evita, salonun uzak köşesine, mutfağa doğru gitti. Giron, cebinden kâğıt kalem çıkardı. Kâğıdın üstüne kapandı, bir şeyler karaladı ve okumamı isteyen bir işaret yaptı. Şunu yazmıştı kâğıda:</span></p>

  <p><span class="font1"><br /></span></p>

  <p style="text-align: center;"><span class="font1">"Essau'nun ve senin GPB üyesi olduğunuzu biliyoruz. Örgütten dosyalarınız geldi.&nbsp;</span><span style="text-align: justify; text-indent: 0.4in;">Yarın sabah sekizde yerel GPB toplantısına götüreceğiz sizi."</span></p>

  <p><span class="font1"><br /></span></p>

  <p><span class="font1">Okuduğuma kanaat getirince hemen aldı kâğıdı elimden, buruşturup cebine attı.</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">Ertesi sabah, ikizlerle birlikte mavi kapılı eve gittik.</span></p>

  <p><span class="font1">Evi hemen hatırladım. Reklam zarflarının posta kutusuna değil, çöp kutusuna atılmasını belirten yazı yerinde duruyordu. Kapıyı çaldık ve suratsız ihtiyarın dışarı çıkmasını bekledik.</span></p>

  <p><span class="font1">Naum... Görür görmez tanıdı beni. Kocaman elleriyle ellerimizi sıktı ve bana dönüp,</span></p>

  <p><span class="font1">"İşiniz çok zor olmalı," dedi. "Hem GPB üyesisiniz, hem de o kâğıt parçalarını posta kutuma boşaltmak zorundasınız."</span></p>

  <p><span class="font1">Çok büyük, çepeçevre disket kutuları ve kitaplarla kuşatılmış bir salona aldı bizi. Sonradan öğrendik ki, evinin kullanılabilir&nbsp;durumda olan tek odası buydu. Diğerlerinin kapılarını açmaya&nbsp;kalkışsanız, kitap taşardı dışarı.</span></p>

  <p><span class="font1">Karanlık bir köşede, tarih öncesi bir döneme ait pirinç bir karyola duruyordu. Bakırdan yapılmış aslan başı biçimindeki topuzları oksitlenmişti, renkleri yeşile çalıyordu. Ortada, giysi, yastık ya da başka herhangi bir eşya görünmüyordu. Görünürde, bir&nbsp;mutfak ya da bir mutfak kapısı da yoktu. Yaşlılar için yapılmış,&nbsp;planı her yerde ve her zaman aynı olan, bildiğimiz sosyal konutlardan biriydi bu ev. Ve salonun mutfak olması gereken köşesinde, tavana kadar yükselen büyük bir kitaplık duruyordu.</span></p>

  <p><span class="font1">Yeni tanıyanlar için Naum, nerede yemek yediği, nerede giyindiği, ayakkabılarını, yeleklerini nereye sakladığı bilinmeyen, merak uyandırıcı bir adamdı.</span></p>

  <p><span class="font1">Küçük bir sehpanın çevresindeki koltuklara oturduk.</span></p>

  <p><span class="font1">"Önceki çalışmalannızdan haberliyiz," diyerek söze girdi. "Size kendi hayat hikâyenizi anlatacak değilim, sanırım bu ilginç&nbsp;olmaz. GPB gazetesindeki, mektup dağıtım işindeki çalışmalarınızın dökümünden anlıyorum ki, deneyimli üyelersiniz."</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">O sabah, iki saat kadar kaldık Naum'un evinde. Anladığımız kadarıyla bir tanışma toplantısıydı bu. Naum sorular sordu, biz de yanıtladık. Bölge hakkında bilgi verdi. Dinledik. İlgimizi, yeteneklerimizi, eksikliklerimizi anlamaya çalışıyordu ve bunu gizlemek istemiyormuş gibi davranıyordu. Sonunda, görüşmenin yeterliliğine karar vermiş olmalıydı ki, ayağa kalktı.</span></p>

  <p><span class="font1">"Bir dahaki sefere görüşmek üzere," dedi ve kocaman elleriyle bir kez daha sıktı ellerimizi.</span></p>

  <p><span class="font1">Ölümüne kadar Naum'la pek çok toplantı yaptık. Doktor Sematyen'in dediği gibi, gerçekten sıkıcı biriydi. Tabii, Kore gelmeden önce...</span></p>

  <p><span class="font1">Essau ve benim için, bu toplantılar, katlanılması zor törenlerdi. Düşüncemiz sorulduğunda düşüncemizi söylerdik. Sonra Naum, bunların nasıl düşüncesizce söylenmiş düşünceler olduğunu açıklamaya girişirdi. Aslında oldukça nazik davranıyordu bize.&nbsp;Kırmamak için elinden gelen dikkati gösteriyordu. Biraz hafife&nbsp;alıyordu ve belki de biraz alay ediyordu ama hepsi bu kadar...</span></p>

  <p><span class="font1">Her toplantının sonunda o günkü konumuzun tarihi bir yorumunu yapar, bu yorumları, hiç değilse kabul ettiğimizi gösteren bir bakışla onaylamamızı beklerdi.</span></p>

  <p><span class="font1">Konuşurken, nefes darlığı çeken insanlara özgü bir alışkanlıkla, geniş göğsünü canı çıkacakmış gibi şişirirdi. Böyle anlarda, ayrıca bir şeye de kızmışsa, patlayıvereceğini düşünürdüm onun.</span></p>

  <p><span class="font1">İnsanda, bir canlıdan çok bir fotoğraf olduğu izlenimini bırakıyordu. Elleri, kolları fazla hareket etmezdi. Koltuklara iyice yayılarak oturur, dakikalarca sabit bakışlarla bizi izlerdi.</span></p>

  <p><span class="font1">Bir kaplumbağa kadar kayıtsız ve durgundu. Eşyalara ve insanlara karşı tavrındaki pırıltısızlık, aslında bir kaplumbağayı da çileden çıkarabilirdi. Onun söylediklerinin anlamını kavrayabilmek için yalnızca gözlerini izlemek ve başka bir yerine bakmamak gerektiği sanısına kapılırdı insan. Essau ve ben, bir süre sonra böyle bir alışkanlık edindik zaten; yalnızca gözlerine baktık&nbsp;onun.</span></p>

  <p><span class="font1">"Bu adam bir zombi!" demişti bir gün Essau.</span></p>

  <p><span class="font1">Pekâlâ mümkündü böyle bir şey. Yetmiş yaşına yaklaştığı halde, yüzünde bir tek yaşlılık çizgisi yoktu. Meyva vermeyen&nbsp;ama yemyeşil bir ağaca benziyordu. Ya da yaşlı bir çocuğa...</span></p>

  <p><span class="font1">Sözlerinin önemine işaret etmek için çaba harcamazdı. Sesinin tonu değişmezdi, kılı kıpırdamazdı. Yalnızca gözleri; bazen kısılan, bazen de ışıldayan gözleri, ancak dikkatle onlara bakanın&nbsp;görebileceği bir anlam katıyordu yüzüne. Sanki yamaydı bu gözler. Sıcakkanlı bir insandan, muhtemelen bir deliden ödünç alınıp, Naum'un yüzüne yerleştirilmişlerdi.</span></p>

  <p><span class="font1">Essau da benim gibi düşünüyordu. Daha ilk toplantıda kulağıma eğilip, "Bunlar bu adamın asıl gözleri olamaz!" demişti.</span></p>

  <p><span class="font1">Aslında başka bir çift göz ona daha çok yakışırdı. Pırıltısız, ince, soğuk, camsı, hesaplı gözler... Doktor Sematyen'in gözleri!</span></p>

  <p><span class="font1">Toplantı saatleri dışında, evinin içinde başkalarının bulunmasından hoşlanmıyordu. Tabii, Kore geldikten sonra her şeyin değiştiğini söylemeliyim. Eve girer girmez bir koltuğa oturmamızı, toplantı biter bitmez de koltuklarımızdan kalkıp gitmemizi isterdi. Davranışlarıyla öyle ciddi bir hava estiriyordu ki, Kore gelinceye kadar hiçbirimiz onun tuvaletini kullanabilme başarısını&nbsp;gösteremedik; Essau bile... Evde, tavana kadar uzanan kitaplığının arkasında bir mutfak ve bir oda bulunduğunu da ancak Kore&nbsp;geldikten sonra öğrendik.</span></p>

  <p><span class="font1">Her konuda görüş sahibi olan Doktor Sematyen'in, Naum'un iç dünyasındaki karanlığa ilişkin yorumunu yinelemek istiyorum&nbsp;burada.</span></p>

  <p><span class="font1">"Naum bir evrim geçirmiştir," dedi bana Sematyen. "Okuldayken çok yetenekli bir tiyatro oyuncusuydu. Edebiyatı severdi. Hatta, düşünebiliyor musun, şiir de yazardı. Sonradan, tarih konferanslarına gire çıka bu hale geldi işte. Her şeyi ciddiye almaya&nbsp;başladı..."</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">İlk toplantımızda, artık gönüllü postacılık yapmayacağımızı söyledi Naum. Örgüt, bulunduğumuz bölgeye yeni projeler yüklemişti.</span></p>

  <p><span class="font1">Hoşlanmıştık bundan. Yeni projelerin ne olduğundan habersizdik ama hoşlanmıştık işte... Gerçekten de, karşı kıyıdan gelen mektupları dağıtmak, keyifsiz ve bir o kadar da yorucu bir işti.&nbsp;Gece yarılarından sonra sokaklara dökülürdük. Polislerden ve sarhoşlardan gizlenerek, karanlıkta oradan oraya koşturur dururduk.&nbsp;Üstelik bu mektuplara kimsenin ilgi gösterdiği yoktu. Yaptığımız&nbsp;işin göze aldığımız tehlikeye değmediğini biliyorduk. En küçük&nbsp;bir hata, en küçük bir tatsız karşılaşma altı ay hapis demekti.</span></p>

  <p><span class="font1">Öte yandan, anneme bile okutamazdım o mektupları. Babam da okutamazdı zaten. Karışıklık, kaos, savaş, açlık, yıkım... Bunlarla ilgilenmek kimsenin içinden gelmiyordu. Kimse, çocukların, yaşlı kadınların kargacık burgacık yazılarını okumak istemiyordu.</span></p>

  <p><span class="font1">"Yalan bunlar!" diyordu annem. "Yoksa televizyon gösterirdi..."</span></p>

  <p><span class="font1">"Arada bir, Noel'de filan gösteriyor ya anne!" diyordum ben de.</span></p>

  <p><span class="font1">"Eh, durumları o kadar ciddi olmasa gerek, yalnızca Noel'de!" diyordu.</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">İlk toplantımızdan sonra, Naum'un evinde haftada bir buluşmaya başladık; Naum, ikizler, Essau ve ben... Görevimiz, karşı kıyıdan&nbsp;gelen mektup kolilerini dağıtım birimlerine ulaştırmak ve bu işi&nbsp;yürütmek için planlar yapmaktı. Bundan başka, Grişçenko ve diğer yasal örgütlerin içindeki GPB üyelerinin durumlarını değerlendiriyor, yeni eylemler ve projeler için fikir üretiyorduk.</span></p>

  <p><span class="font1">Özel bir birimdi bizimki. Geceleri mektup dağıtmaya çıkmıyorduk. Protesto gösterilerine de katılmıyorduk. İlk iki ay süresince, Ağustos'a kadar, kıyıdan mektup almaya da gitmemiştik; yalnızca ve yalnızca konuşuyorduk. Konuştuklarımız pek o kadar&nbsp;önemli şeyler değildi. Ya da Essau'yla bana öyle geliyordu. Genellikle, neşesiz bir ayin havasında geçerdi toplantılar. İkizler,&nbsp;söylenenleri ezberlemeye çalışıyorlarmış gibi ileri geri sallanır&nbsp;dururlardı. Naum, yakın gözlüklerinin üstünden, her şeyi bilen&nbsp;bir tanrı edasıyla bakarak ortalığa hikmetler saçardı. Essau ve ben&nbsp;bütün bu olanlardan zevk almaya çalışırdık. Essau bazen sululuk&nbsp;derecesine vardırırdı işi. Durduk yerde ortaya bir laf atar, bir tartışma başlatır, sonra da köşesine çekilirdi.</span></p>

  <p><span class="font1">"Posta Sarayı'nı havaya uçuralım!" demişti bir gün.</span></p>

  <p><span class="font1">Bunun üzerine, Giron ve Tiron kulaklarındaki aletleri çıkarıp yeniden takmışlardı. Bu densizlikten ben bile utanmış, kendimi&nbsp;bir parça suçlu hissetmiştim. Naum, önce bir tepki vermemişti.&nbsp;Sonra tuvalete gitmek için izin istemiş, salonun bir köşesinde&nbsp;gözden kaybolmuştu.</span></p>

  <p><span class="font1">"Patron mola aldı, galiba aklına yattı!" diye fısıldamıştı Essau.</span></p>

  <p><span class="font1">Hep böyleydi. Küçüklüğünden beri böyleydi. Kedilerden nefret ederdi, çocuklara acı çektirmekten zevk alırdı, yaşlılarla&nbsp;alay etmeye bayılırdı. Aslına bakılırsa benden de korkaktı. Posta&nbsp;Sarayı'nı bombalamaya karar vermiş olsak, korkusundan hasta&nbsp;olurdu.</span></p>

  <p><span class="font1">Tuvaletten bembeyaz bir yüzle dönmüştü Naum. Koltuğuna oturmuş, Essau'ya dikmişti gözlerini.</span></p>

  <p><span class="font1">"Burada," demişti, "kişisel seçimlerimiz nedeniyle, kişisel ruh halimiz nedeniyle bulunmadığımızı düşünüyordum."</span></p>

  <p><span class="font1">Sözcükleri özenle seçiyordu. İkizlerin de anlamaları için yüksek sesle konuşuyor, neredeyse bağırıyordu.</span></p>

  <p><span class="font1">"İnsanlardan nefret ediyor olabiliriz ama bu nefretin bir işe yarayabileceğini sanmak hata olur. Kimse kimseyi sevmek zorunda değil! Ama sevgi gibi nefreti de dayatamayız."</span></p>

  <p><span class="font1">Bombalama düşüncesi, tam da Essau'nun istediği etkiyi yaratmıştı. Amansız bir şiddet karşıtıydı Naum. Takıntı halindeydi karşıtlığı. Anarşistlerin otoyol sabotajları sırasında hükümetten&nbsp;yana tavır aldığı söyleniyordu. Haziran ortasında olmuştu bu olay.&nbsp;Anarşistler, bir bildiriyle Birlik'i bozacaklarını duyurmuşlardı.&nbsp;GPB bu bildiriyi yanıtlamamıştı bile.</span></p>

  <p><span class="font1">Naum'un niye şiddet karşıtı olduğunu bir türlü anlayamadım ben. Bunu Sematyen'e de söyledim.</span></p>

  <p><span class="font1">"Doğrusu ben de anlayamadım," diye yanıtladı.</span></p>

  <p><span class="font1">Eğer uygulasa şiddet yakışırdı ona. Öne sürdüğü düşüncelerde sevgiye yer yoktu. Akademik kariyeri süresince hümanist okullardan uzak durmuştu. İnsanlar söz konusu olduğunda kuru&nbsp;ve sıkıcı laflar ederdi. Bencildi, bir misyoner düşmanıydı. Ama&nbsp;şiddeti sevmiyordu işte...</span></p>

  <p><span class="font1">Essau'nun en hoşlandığı şey, onunla tarih hakkında konuşmaktı. Bir defasında, başka bir tarihin mümkün olup olmadığını sormuştu ona. Bir başka kez de tarihin nasıl yorumlanması gerektiğini...</span></p>

  <p><span class="font1">Zavallı Naum! Böyle anlarda, bizim birer postacı olduğumuzu unuturdu. Aklına gelen ne kadar tarih okulu varsa, hepsinin görüşlerini tek tek sıralar, sonunda sıra kendi görüşlerine geldiğinde, yorgun bir halde, hep aynı şeyleri söylerdi:</span></p>

  <p><span class="font1">"Yarattığımız değerlerin ideal bir tarihi besleyecek kadar ahlaki olduğunu sanmıyorum. Bu akıldışı efor, cansız olana yönelmiş bu ilgiler toplamı... Bunlarla tarih yaratamazsınız! Elbette, sonuç olarak ortaya mutlaka bir şey çıkar. Takvim çıkar mesela!"</span></p>

  <p><span class="font1">Essau, sözün tam burasında araya girerdi.</span></p>

  <p><span class="font1">"Üstüne tatil günlerini işaretleriz..."</span></p>

  <p><span class="font1">Naum susardı, Essau devam ederdi:</span></p>

  <p><span class="font1">"Ortasında da bir tavşankız vardır. Bu da sevginin yerine geçer."</span></p>

  <p><span class="font1">Naum, bu sözlerin kendisine ait olduğunu hatırlamazdı bile. Essau'ya ilgiyle bakardı...</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">Ağustos sonunda, bir geceyarısı olağanüstü toplantıya çağırdı bizi. Daha doğrusu, biz toplantıya gittiğimizi sanıyorduk.</span></p>

  <p><span class="font1">İçeri girdik, karşısında sıralandık ve ne olup bittiğini anlamak için merakla yüzüne baktık.</span></p>

  <p><span class="font1">"Bugün eylem günü," diye girdi söze.</span></p>

  <p><span class="font1">Ve hiç alışkın olmadığımız bir akıcılıkla, Essau'nun soru sormasına fırsat vermeden, yapacaklarımızı anlattı.</span></p>

  <p><span class="font1">Kıyıdan posta alacaktık. Her şey önceden planlanmıştı. Başka bir GPB biriminin çaldığı bir süt kamyonu ile tarif ettiği koya gidecektik. Kamyonu ancak üç saatliğine kullanabilecektik, daha&nbsp;fazlası güvenliğimiz için sakıncalıydı. Sonra kamyondaki yükü&nbsp;bir başka araca aktaracaktık. Bu araç, şehir dışında, göçmen mahallesinin çıkışında bekleyecekti bizi.</span></p>

  <p><span class="font1">Naum'la vedalaştık. Kamyonu dördüncü caddeden, bir sokak arasından aldık. Ben direksiyona geçtim. Ana caddeye çıkmadan,&nbsp;deniz kıyısına doğru ilerledik.</span></p>

  <p><span class="font1">Koy, bildiğimiz bir yerdi zaten. Brindisi yolundaki plajların sonunda, ağaçlıklı, kayalık bir yer. Kamyonu ağaçların arasına&nbsp;park ettim. Kayalıklardan aşağıya indik.</span></p>

  <p><span class="font1">Deniz şaşılacak kadar durgundu. Gürültü yapmamak için ayaklarımız ucuna basıyorduk. Oysa çevrede kimse yoktu. Çok&nbsp;uzaktan, plajlardan müzik sesi duyuluyordu.</span></p>

  <p><span class="font1">"Gecenin hem bu kadar sessiz, hem de bu kadar gürültülü olduğunu bilmezdim," dedim Essau'ya.</span></p>

  <p><span class="font1">Doğanın her yerinden ses fışkırıyordu. Çakıllardan, kayalardan, çalılıklardan, suyun altından... Fakat bütün bu gürültüye karşın sonsuza dek sürecekmiş duygusu uyandıran bir dinginlik vardı havada. Duyduklarımız, sessizliğin sesiydi sanki.</span></p>

  <p><span class="font1">Çalılıkların arkasına gizlenip beklemeye başladık. Postanın nasıl geleceğini bilmiyorduk.</span></p>

  <p><span class="font1">"Denizden gelecek!" demişti Naum.</span></p>

  <p><span class="font1">Bütün bildiğimiz buydu. Kendi kendine mi gelecekti, yoksa bir balıkçı mı getirecekti teknesiyle, hiçbir şey bilmiyorduk.</span></p>

  <p><span class="font1">Yarım saat sonraydı. Tiron heyecanla bağırdı:</span></p>

  <p><span class="font1">"Şuraya bakın! Gökyüzüne..."</span></p>

  <p><span class="font1">Denizin üstünde, gökyüzünde, bulunduğumuz yere oldukça yakın bir yerde kırmızı bir ışık yanıp sönüyordu.</span></p>

  <p><span class="font1">"Kıstırıldık!" dedi Essau.</span></p>

  <p><span class="font1">Çalıların arasına iyice gömüldük. Kırmızı ışık gitgide alçaldı. Bize doğru yaklaştı. Sivrisineklerin vızıldamasına benzer bir sesle çevremizde dönmeye başladı. Bililerini kovalıyordu sanki. Ya&nbsp;da birilerini arıyordu. Çizdiği daireler gittikçe küçüldü. Sonra birden üstümüze doğru geldi. Bizi fark etmemiş olması olanaksızdı.&nbsp;Neredeyse saçlarımıza değerek uzaklaştı.</span></p>

  <p><span class="font1">"Bir insan bu!" dedi Essau.</span></p>

  <p><span class="font1">"Uçan adam!" dedi Tiron.</span></p>

  <p><span class="font1">İnanılmayacak bir şey ama, gerçekten de kanatlı bir insandı bu. Arkamızdaki tepede kaybolmuştu. Sonra birdenbire yeniden&nbsp;belirdi. Sağımızdaki tepeye iniş yaptı. Küçük kanatlarını aceleyle&nbsp;topladı. Kırmızı ışığı hâlâ yanıp sönüyordu. Bir süre ayakta denizi izledi ve sonra tepenin arkasına doğru yürüyüp gözden kayboldu.</span></p>

  <p><span class="font1">O gittikten hemen sonra mektup kolilerimiz kıyıya vurmaya başladı. Birbirine bağlı kırk elli santimlik küçük sandalların içine&nbsp;konmuştu koliler. Sandalların birine bir telsiz alıcısıyla bir pusula&nbsp;monte edilmişti.</span></p>

  <p><span class="font1">Kolileri kamyona taşıdık. Göçmen mahallesine doğru yola çıktık.</span></p>

  <p style="text-align: center;"><span class="font1"><br /></span></p>

  <p style="text-align: center;"><span class="font1">* * *</span></p>

  <p style="text-align: center;"><span class="font1"><br /></span></p>

  <p><span class="font1">Kıyıdan posta alma görevimiz Noel'e kadar sürdü. Noel'de geçici olarak başka bir birime devrettik işi. Sonra, iki kez daha katıldım&nbsp;bu eyleme. Ve sonra öldürüldüm...</span></p>

  <p><span class="font1">Kırmızı ışıklı adama gelince... Benim için de, uzun süre bir bilinmez olarak kaldı bu adam. Planör diyorduk ona, asıl adını&nbsp;kimse bilmiyordu. Noel'den sonra tanıştık onunla. Hatta bir süre&nbsp;birlikte çalıştık. Minyatür teknelere yüklediği posta kolilerini,&nbsp;karşı kıyıdan Crotone'ye el telsizi kullanarak getiriyordu...</span></p>
</body>
</html>
