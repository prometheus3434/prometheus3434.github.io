<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">30. Bölüm</span></h1></li></ul>
<p>Gözlerini açıp da çevresine bakınca hiçbir şey anlamadı. Önce tavanı görerek bir odada bulunduğunun farkına vardı. Burası neresiydi? Hiçbir şey bilmiyordu. Başını yana çevirdi. Güzel bir genç kız gülümsüyordu. Birdenbire şuuru uyanarak bu kızın bir hemşire olduğunu anladı. Bir şey soracaktı ama yine huyu galebe çaldı; sustu.</p>
<p>Hemşire biraz daha yaklaşarak huzur verici bir sesle;</p>
<ul style="list-style:none;"><li>
<p>- Artık iyileştiniz, dedi.</p></li></ul>
<p>Çok susamıştı. Hemşireden su isteyecekti. Onu da yapamadı. Fakat genç kız, elini Selim Pusat'ın alnında gezdirdikten sonra &quot;Biraz su içer misiniz?,&quot; diye sordu ve onun cevabını beklemeden baş ucundaki komidinde duran sürahiden bardağa su koyarak Selime eğildi. Bir koluyla başını nezâket ve şefkatle biraz kaldırarak öteki eliyle bardağı dudaklarına değdirdi.</p>
<p>Sanki canına can katılmıştı. Teşekkür etti. Fakat bu teşekkürü diliyle söyleyerek değil, aklıyla düşünerek yaptığının farkında değildi. Nâzik ve iyi yüzlü hemşire:</p>
<ul style="list-style:none;"><li>
<p>- Bir şey istiyor musunuz?, diye sordu. Selim’de garip bir hal vardı: Söylenenlerin mânâsını biraz geç anlıyordu. Yine öyle oldu. Genç kıza bakıp başıyla &quot;hayır&quot; işareti yaptı ve hemşire &quot;Yine geleceğim&quot; diyerek çıktı.</p></li></ul>
<p>Yalnız kalınca daha iyi düşünmeye başladı ve Çamlı Koru'da Kubudak'la yaptığı vuruşmayı hatırlayarak ciddileşti. Gövdesinde hafifçe gezdirdiği eliyle sargılar içinde olduğunun farkına vardı. Sonra daha öncelerini hatırlayarak yine sıkıntı içinde kaldı.</p>
<p>Kendisinde yıllardır huzur diye bir şey kalmamıştı ama bu son aylarınki dayanılır gibi değildi. Tadı şöyle dursun, artık mânası bile kalmayan bu hayattan ayrılmak istiyordu.</p>
<p>Selim Pusat böyle düşünürken odaya birkaç kişinin girmesiyle düşüncesinden sıyrıldı. Deminki hemşireyle birlikte gelen üç kişinin de doktor olduğunu tahmin ederek bekledi. Öndeki, selâm vererek Selim'in nabzım tuttu. Bir yandan başucundaki tabelaya bakıyordu. Öteki ikisi-ne üç kelimelik bir şey söyledi. Bunun hangi dilden olduğunu, ne mânâya geldiğini Selim anlamadı. Sonra öndeki doktor hemşireye bir şeyler fısıldadı. Doktorlar çıktıktan sonra hemşire, aynı nâzik edasıyla &quot;Şimdi size iğne yapacağım&quot; dedi. Selim, çevreye ve hayata karşı o kadar ilgisizdi ki hiçbir şey sormadan bekledi ve iğne yapıldıktan sonra derin bir uykuya daldı.</p>
<p>***</p>
<p>Sekiz gün sonra eve döndüğü zaman çok dermansızdı. Yürümek veya ayakta durmak değil, konuşmak dahi çok yorucu geliyordu. Başından geçenleri anmak bile istemiyordu, ne yapsam da biraz güçlensem diye düşünüyordu.</p>
<p>Büyük odada değişiklik yapılmış gibiydi. Fakat Ayşe'ye hiçbir şey sormadı. Gözleri sık sık duvardaki fotoğrafına takılıyordu. Bu, kendisinin yüzbaşı olduğu zamanki ilk resmiydi. Hayat, o dinçliği de, büyük ümitleri de alıp götürmüş, geriye ümitsiz, hasta, melankolik bir adam kalmıştı.</p>
<p>Selim Pusat böylece bir kolluğa yaslanarak oturamayacağını, sinirlerinin büsbütün bozulacağını anladı. Karar verdi. Çıkacaktı. Önce bir deneme yaptı. Oda içinde yürüyebiliyordu. Sonra denemeleri sıklaştırdı. Yavaş adımlarla da olsa sokakta yürüyebileceğini anladı.</p>
<p>Hüzünlü güz gelmiş, Ayşe okuldaki görevine başlamıştı.</p>
<p>Bulutların yarıştığı serince bir günde evden çıkarak ağır adımlarla yürümeye başladı. Nereye gideceğini bilerek yürüyordu. Beyninin içinde son günlerin yarattığı gürültü olmasa kendisini çok diri hissedecekti, ama bu kemirici duygu yalnız huzur kaçırıcı değil, yıkıcı idi de...</p>
<p>Karar verdiği yere, Prenses Leylâ'nın evine gelince huzursuzluğu arttı, zile bastı. Fakat zil çalmadı.</p>
<p>Yanlış mı geldim diye düşünerek çevresine ve dâirenin numarasına baktı. Doğru gelmişti. Yeniden zile bastı. Ses yoktu. Cereyan mı kesilmişti? Gece lâmbasının düğmesine bastı, yanıyordu. Öyleyse?...</p>
<p>Zil çalmıyor diye dönemezdi. Kapıyı eliyle tıkırdattı. Derin bir sessizlik vardı. Yeniden vurdu. Kapı açılmıyordu. Üçüncü seferindeki vuruş çok hızlı idi. İçeride birisinin yürüdüğü işitildi. Sonra kapı aralandı ve Gülsafâ Kalfa gözükerek:</p>
<ul style="list-style:none;"><li>
<p>- Ne istiyorsunuz?,diye sordu.</p></li></ul>
<p>Selim Pusat bu sorudan şaşırmadı. Hastaneden çok zayıf ve muzdarip çıktığı için herhalde yüzü değişmişti ki kadıncağız kendisini tanıyamamıştı:</p>
<ul style="list-style:none;"><li>
<p>- Benim Gülsafa Kalfa, dedi. Kendi adını da söylemek üzere iken kadının öfkeli bir sesle:</p></li>
<li>
<p>- Gülsafâ Kalfa mı? Bu da nerden çıktı? Benim adım Sara... Öyle Gül'ü, Kalfa'sı falan yok, dediği duyuldu.</p></li></ul>
<p>O zaman, kadının yüzüne dikkatle bakan Selim Pusat onun gözlerinde garip parıltılar gördü ve evvelce o kadar dinç olan Gülsafa'nın, yahut Sara'nın, çökmüş denecek kadar ihtiyarlamış bulduğunu fark etti. Bu kadar ihtiyarlık insana kendi adını bile unutturabilirdi:</p>
<ul style="list-style:none;"><li>
<p>- Ben Yüzbaşı Selim Pusat. Prensesle konuşmak istiyorum, dedi. Kadının gözleri yine değişmişti:</p></li>
<li>
<p>- Prenses mi? Siz kimi arıyorsunuz? Selim Pusat hâlâ soğukkanlıydı:</p></li>
<li>
<p>- Prenses Leylâ'yı arıyorum.</p></li></ul>
<p>Kadın, sarsak denecek hareketlerle geriye, evin içine, sonra Selim'e, sonra yine geriye baktıktan sonra birden sesini kısarak:</p>
<ul style="list-style:none;"><li>
<p>- Dünya delilerle dolu. O deliler yüzünden arslanım gitti, diye cevap verdi. Selim şaşırmıştı:</p></li></ul>
<p>Nereye?, diye sorabildi.</p>
<ul style="list-style:none;"><li>
<p>- O kimseye hesap vermez. Gittiği yeri de kimse bilmez.</p></li></ul>
<p>Selim, Kubudak'tan kılıç yediği andaki ıstırabı duydu. Bir an gözleri kararır gibi olduysa da çabuk toparlandı. Kendisi farkına varmadan kapı, yüzüne kapanmıştı.</p>
<p>Merdivenlerden iniş, çıkıştan daha yorucuydu. Göğe bakarak uçan bulutlarda gözlerini dinlendirdikten sonra yürümeye başladı. Daha birkaç adım atmıştı ki, tanıdık bir yüz, ciddî ve hüzünlü bir bakışla;</p>
<ul style="list-style:none;"><li>
<p>- Nasılsınız Yüzbaşı Bey?, diye sordu.</p></li></ul>
<p>Nasılsınız? Bu kelime Selim Pusat’ın sözlüğünden çıkalı yıllar olmuştu. Bu kelimeye yabancıydı. Düşmandı da... Bundan dolayı kendisine bu soruyu sonrana öfkeli öfkeli baktı. Bu tanıdık yüzün şakağından çenesine kadar uzanan ince bir yaranın çizgisi özel bir alâmet gibi duruyordu. Bir şeyler hatırlar gibi oldu. Sakın bu Kubudak olmasın diye düşündü. Değildi. O zaman beyninde bir ışık yandı. Çamlı Koru'daki vuruşmada kendisini Leyla'nın nişanlısı diye tanılan gençti.</p>
<p>Bir anda öfkesi dağıldı. &quot;Kimsiniz?,&quot; diye sordu. Bakışları daha da hüzünlenen genç:</p>
<ul style="list-style:none;"><li>
<p>- Prensesin muhafızı, diye cevap verdi.</p></li></ul>
<p>Selim Pusat, bu meçhul muhafız hakkında Leylâ'nın söylediklerini hatırlayarak gizlemeye çalıştığı bir heyecanla sordu:</p>
<ul style="list-style:none;"><li>
<p>- Prenses nerde?</p></li></ul>
<p>Gencin cevabı korkunçtu:</p>
<ul style="list-style:none;"><li>
<p>- Bilmiyorum...</p></li>
<li>
<p>- Bu nasıl muhafızlık? Genç yere baktı;</p></li>
<li>
<p>- Onun muhafıza ihtiyacı yoktu...</p></li>
<li>
<p>- Siz ne idiniz?</p></li></ul>
<p>Bu soru cevapsız kaldı.</p>
<p>Muhafız veya nişanlı, onun gittiği yeri bilmeli değil miydi? O zaman aklına Gülsafa Kalfa'daki garip hal geldi. O kadar sarsılmıştı ki, horlanmayacağı bir cevap almak korkusuyla bir şey soramadı.</p>
<p>Hafifçe baş eğerek selâmlaşıp ayrıldılar. Artık hiçbir noktanın aydınlatılmasına imkân kalmamıştı. Evin yolunu tuttu.</p>
<p>***</p>
<p>Ayşe, bir program meselesi yüzünden okulda epeyce oyalanmış, eve geç kalmıştı. Gündelikçi kadın gitmek için onun gelmesini bekliyordu. Ayşe'nin &quot;Selim Bey gelmedi mi&quot;? sorusuna biraz heyecanla anlaşılmaz bir şeyler mırıldanarak cevap verdi. Bu kadın, Selim'in aksi bakışlarından çekindiği için ondan her bahsedildiğinde böyle yapardı. Ayşe, üzerinde durmayarak kadına izin verdi. Tosun'u kucakladı ve yıllardır Selim'e soramadığı soruyu küçük oğluna sordu:</p>
<ul style="list-style:none;"><li>
<p>- Nasılsın oğlum?</p></li>
<li>
<p>- İyi</p></li>
<li>
<p>- Baban gelmedi mi?</p></li>
<li>
<p>- Babam gitti.</p></li></ul>
<p>Ayşe, küçük çocuğun kendi mantığı içindeki cevabına gülümsedi.</p>
<ul style="list-style:none;"><li>
<p>- Gittikten sonra yine gelmedi mi?</p></li>
<li>
<p>- Gelmedi.</p></li></ul>
<p>Kitap odasına girdiler. Belki Selim'in bir pusulasını bulurum diye masanın üstüne göz attı. Hiçbir yazı yoktu. Henüz iyileşmemiş olduğu için onun bu kadar gecikmesini yadırgayarak Tosun'a sordu:</p>
<ul style="list-style:none;"><li>
<p>- Baban sana bir şey söyledi mi?</p></li>
<li>
<p>- Söyledi.</p></li>
<li>
<p>- Ne söyledi?</p></li></ul>
<p>Tosun herhalde hatırlayamamıştı. Susarak annesine baktı. Ayşe yavaş yavaş meraklanıyordu. Yeniden sordu:</p>
<ul style="list-style:none;"><li>
<p>- Haydi söyle oğlum. Baban sana ne dedi?</p></li>
<li>
<p>- Babam bana güldü. Sonra aşağı indi.</p></li>
<li>
<p>- Aşağı inip sokağa mı çıktı?</p></li>
<li>
<p>- Hayır. Beni kucağına aldı.</p></li></ul>
<p>Ayşe şaşırdı. Görünürde çocuk saçma sapan sözler söylüyordu ama Ayşe kuşkulandı:</p>
<p>- Oğlum! Baban nerden aşağı indi? Çocuk bir elini tavana doğru kaldırdı:</p>
<ul style="list-style:none;"><li>
<p>- Yukardan indi.</p></li></ul>
<p>Ayşe'nin kaşları çatıldı. Hattâ, acaba çocuk hasta ve ateşli mi diye düşünerek elini alnına değdirdi.</p>
<p>Ateşi yoktu, hasta değildi ama bu saçma-lamalar ne oluyordu? Yoksa babasının rûh durumu oğluna da mı geçmişti?</p>
<p>Tosunu kucağına alarak bir koltuğa oturdu. Ne yapacağını bilemeyerek pencereden dışarıya baktı ve oğlunun yanaklarını okşadı. Bu sefer Tosun sorulmadan konuştu:</p>
<ul style="list-style:none;"><li>
<p>- Babam da beni okşadı.</p></li>
<li>
<p>- Sonra ne yaptı?</p></li>
<li>
<p>- Gitti.</p></li>
<li>
<p>- Giderken ne dedi?</p></li>
<li>
<p>- Beni unutma dedi. Ayşe sapsarı oldu.</p></li></ul>
<p>Çocuk, kendi hafızasının imkânları nispetinde, bugün konuşulanları yavaş yavaş hatırlıyordu. Beni unutma... Bunun mânâsı neydi? Ayşe'de düzgün konuşacak bir muhakeme kalmamıştı. Sanki Tosun bilirmiş gibi:</p>
<ul style="list-style:none;"><li>
<p>- Peki, baban niçin gitti?, diye sordu.</p></li></ul>
<p>Bunun lüzumsuz, hattâ mânâsız bir soru olduğunu biliyordu. Fakat aldığı cevap kendisini büsbütün şaşırttı:</p>
<ul style="list-style:none;"><li>
<p>- Babam hasta oldu da gitti... Ayşe'nin âdeta dili tutulur gibi oldu:</p></li>
<li>
<p>- Hasta olduğunu nerden biliyorsun?</p></li>
<li>
<p>- Babam ağladı.</p></li>
<li>
<p>- Hastalar ağlar mı?</p></li>
<li>
<p>- Ağlar. Sen de ağladın.</p></li></ul>
<p>Ayşe'nin beyninden yıldırım hızıyla birçok şeyler geçti ve aylarca önce niçin ağladığını soran oğluna &quot;Hastayım&quot; diye cevap verdiğini hatırladı.</p>
<p>Ayşe susuyordu. Fakat Tosun'un dili artık çözülmüştü;</p>
<ul style="list-style:none;"><li>
<p>- Sen çok hasta oldun. Babam az hasta oldu.</p></li>
<li>
<p>- Nerden biliyorsun?</p></li>
<li>
<p>- Sen çok ağladın. Babam bir ağladı...</p></li></ul>
<p>Ayşe ağlamaklı olmuştu. Artık Tosun'la bir akran gibi konuşuyordu:</p>
<ul style="list-style:none;"><li>
<p>- Baban gelecek mi?</p></li>
<li>
<p>- Gelecek...</p></li>
<li>
<p>- Ne zaman?</p></li>
<li>
<p>- Ben subay olunca gelecek... Ayşe bitkindi:</p></li>
<li>
<p>- Bunların hepsini baban mı söyledi?</p></li>
<li>
<p>- Babam söyledi.</p></li>
<li>
<p>- Nasıl söyledi?</p></li>
<li>
<p>- Ben ona baktım. Bana güldü. Sonra yukardan indi. Beni kucağına aldı. Sonra beni okşadı. Sen subay olunca gelirim dedi. Sonra gitti.</p></li>
<li>
<p>- Nerden gitti?</p></li>
<li>
<p>- Kapıdan gitti. Nerden geldi?</p></li>
<li>
<p>- Yukarıdan.</p></li></ul>
<p>Çocuğun bütün mantıklı konuşması arasında bu &quot;yukarıdan&quot; kelimesi aksıyor ve Ayşe'ye huzursuzluk veriyordu. Tosun kucağında olduğu halde pencerenin önüne gelerek ona yüksek yapıların damlarını ve göğü gösterip sordu;</p>
<ul style="list-style:none;"><li>
<p>- Baban hangi yukardan geldi? Çocuk biraz hırçınlaştı:</p></li>
<li>
<p>- O yukarıdan değil.</p></li>
<li>
<p>- Ya hangi yukarıdan?</p></li></ul>
<p>Tosun başını geriye çevirerek odanın içinde bir yeri gösterdi:</p>
<ul style="list-style:none;"><li>
<p>- İşte o yukarıdan...</p></li></ul>
<p>Ayşe, yavaş yavaş dönerek oğlunun gösterdiği yere baktı. Duvarı gösteriyordu. Sonra bakışları belli bir yere değince gözleri korkuyla açılarak:</p>
<ul style="list-style:none;"><li>
<p>- Aman Yarabbi, diye bağırdı. Bu öyle bir bağırıştı ki, Tosun korkmuş ve ağlamaya başlamıştı. Ayşe, kucağındaki çocuğu atar gibi koltuğa bırakarak ileriye doğru birkaç, adım atıp tekrar &quot;Aman Yarabbi&quot; diye bağırdı ve sendeleyerek yığıldı, kaldı.</p></li></ul>
<p>Selim Pusat'ın duvardaki çerçeveli büyük resminin yalnız çerçevesi kalmış, resim yok olmuştu.</p>
</body>
</html>