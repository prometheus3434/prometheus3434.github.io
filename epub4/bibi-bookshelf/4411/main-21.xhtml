<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">21. Bölüm</span></h1></li></ul>
<p>Selim, uzun ve güzel bir rüya görmüş insanlara benziyor, rüyanın tesirini üstünden atamıyordu.</p>
<p>Tosun resimli bir dergiye bakarak oyalanırken o da okumak için aldığı kitabın aynı sayfasına gözlerini dikmiş, zamanı öldürüyordu. Bir aralık, elinde dergiyle babasına yaklaşan çocuk, yaşının sevimli saflığı ile sordu:</p>
<ul style="list-style:none;"><li>
<p>- Baba! Bu bebek hasta mı?</p></li></ul>
<p>Bir reklâm resmini gösteriyordu. Tombul bir çocuk reklâmı yapılan bisküviyi isteyerek ağlıyordu. Selim:</p>
<p>- Hasta değil, acıkmış, diye cevap verdi. Tosun, babasının sözünü kabul etmedi:</p>
<ul style="list-style:none;"><li>
<p>- Ama ağlıyor.</p></li></ul>
<p>Tosun'da bir bilmişlik hali vardı:</p>
<ul style="list-style:none;"><li>
<p>- Açlar ağlamaz. Hastalar ağlar.</p></li>
<li>
<p>- Nerden biliyorsun?</p></li>
<li>
<p>- Annem söyledi.</p></li></ul>
<p>Tosun'un cevabı Selim'i birdenbire ilgilendirdi. Dikkatle Tosun'a bakarak sordu:</p>
<ul style="list-style:none;"><li>
<p>- Annen ne söyledi?</p></li>
<li>
<p>- Annem hasta olduğu İçin ağladı.</p></li>
<li>
<p>- Ne zaman?</p></li>
<li>
<p>- Her zaman^</p></li></ul>
<p>Selim kaşlarını çattı. Tosun &quot;her zaman&quot; diyerek şüpheniz &quot;birkaç defa&quot; yahut &quot;birçok kere&quot; demek istiyordu. O zaman Selim, son zamanlarda Ayşe'de görülen değişikliğin iç yüzünü anlar gibi oldu. Hasta olsa şüphesiz Selim'in bundan haberi olacaktı. Demek ki ağlamış, ağladığını Tosun görüp sormuş, o da hasta olduğum için ağlıyorum diye cevap vermişti. Şu halde Ayşe, Selim'in iç dünyasındaki fırtınayı biliyordu. Zaten bilmese, veda töreni dönüşünde &quot;Seni gün çarptı&quot; der miydi? Pusat birdenbire yüreğinin sızladığını duydu ve suç işlemiş insanların rûh durumu içinde pencereden ufuklara doğru baktı.</p>
<p>Mırıldanır gibi &quot;Ben böyle mi olacaktım?,&quot; dedi. Arkasından yine öylece &quot;Neden böyle oldum?,&quot; diye sordu.</p>
<p>Artık güç anlarda bir kurmay gibi doğru ve çabuk karar veremiyordu. Kalktı. Gezinmeye başladı.</p>
<p>Ne kadar gezindiğinin farkında değildi. Ayşe'nin gelmesiyle duraksadı. Ona bir şeyler söylemek, gönül alıcı bir davranışta bulunmak istiyordu. Fakat hiçbir şey yapamadı. Ayşe'nin selâmına gayet soğuk bir karşılık verdikten sonra odadaki yürümesine devam etti.</p>
<p>Çocukluğundan beri böyleydi. Tarziye vermek, gönül almak elinden gelmiyordu. Bunu bir gurur meselesi yaptığı için değil, elinden gelmediği için böyle davranıyordu. Ayşe'yi incitmiş olmaktan büyük bir azap duyuyordu da yanlışını düzeltmek için bir tek söz söyleyemiyordu. Şu anda, ömründe ilk olarak, böyle yapmanın yakışıksız bir hareket olduğunu düşünüp kendi kendisine kızdı. Odada yürürken beyninde karanlık ve karışık bir dalgalanma olduğunu hissetti. Bu sıkıntılı duyguyu çöz-meye çalışıyordu. Çözdü de...</p>
<p>O mendebur Yek &quot;Kendinden yirmi beş yaş küçük bir kızı seveceksin” demiş ve o zaman Yek'le alay eden Selim onun söylediği hale düşmüştü.</p>
<p>O akşam Selim yemeğe oturmadı. Ayşe'nin de yemediği dikkatini çekti. Geceleyin Ayşe mutat dışında çok erken yattı.</p>
<p>Pusat yine kara kedere gömülmüş olduğu halde oturuyor, bazen odada biraz geziyor, ara sıra bir kitap alıp karıştırıyor, vakit geçirmeye, iç sıkıntısından kurtulmaya uğraşıyordu.</p>
<p>Gece yarısı çoktan geçmişti. Hâlâ oturuyordu. Şimdi önünde kalın bir albüm vardı. Son yapraklardan biri açık olarak duruyor, Selim gözlerini yaprak başındaki resme dikmiş olduğu halde dikkatle bakıyordu. Baktığı köşeye Güntülü'nün resmi geçirilmişti. Liseyi bitirmek üzere iken çektirmiş, bir tanesini de sevgili hocası Ayşe'ye hediye etmişti.</p>
<p>Kızın muhteşem bir güzelliği vardı. Bakışlarında dişi parsın yırtıcılığı ile inceliğin hüznü birleşmişti. Selim başlangıçta ona da herkese baktığı gibi umursamadan bakmış, hattâ bazı düşünceleri için çıkışmış, alay etmişti. Fakat o bunlara hiç aldırmamıştı. Ek ziyaretlerinde Selim'i merakla incelemesi, Selim'in Eski Arkadaşlar marşından hoşlandığını bir takım tahminlere dayanarak bilmesi, kendisine &quot;sizin gibi fırtınalı hayat yaşamış bir asker&quot; demesi ile Selim'in ilgisini çekmeyi başarmıştı. Selim, Güntülü'nün gözlerini tanımıştı. Fakat nerede tanıdığını hatırlamamak kendisini çileden çıkarıyordu. Huzur Çayhanesine gittikleri zaman da Güntülü yine kendisini tetkik etmiş. Selim onunla göz göze gelince yine, çok eskiden taradığı bu kızı hatırlamak için ıstırap çekmişti. Orada tartışmışlardı. O arada kızın sesi Çamlı Koru'da o görünmeyen, esrarlı kadının sesine benzemişti. Ya hele Huzur Çayhanesinden Çamlı Koru'ya gidiş. Yolda Güntülü’nün okuduğu şiir ve şiiri okurken sesinde yükselen öldürücü ahenk... Ve sonra Selim'e bin yıl, iki bin yıldan beri yaşadığını söylemesi, ben de o zamandan beri yaşıyorum demesi ve &quot;Ben o zaman ok atılmayanlardan biriydim&quot; diye tamamlaması... Bütün bunlar kendisini Selime sevdirmek için birer sebep değil miydi?</p>
<p>Selim gözlerinden perde kalkan bir insan gibi gerçekleri görmeye başlıyordu. Artık hiçbir şüphesi kalmamıştı. Güntülü, aşk konusunu şuuraltına atmış bulunan Selim'e karşı tearuza geçmiş, hem güzelliğini, hem zekâsını kullanarak kendisini zorla, evet zorla sevdirmişti.</p>
<p>Fakat bunu niçin yapmıştı?</p>
<p>Pusat resme dikkatle bakıyordu. O kadar canlı idi ki, nerdeyse konuşacak gibi geliyordu. Selim, içinde bir öfkenin kabardığını sezinledi. Hem Güntülü'ye, hem de böyle bir zaaf gösterdiği için kendisine kızıyordu. Fakat bütün bu öfkeye rağmen gittikçe artan bir ilgi ile resme bakmakta devam ediyordu. Kız, saatlerce bakılacak kadar güzeldi.</p>
<p>Bu sefer Güntülü'yü Leylâ ile ölçüştürmek istedi. Olmuyordu. Hakikaten başka dünyaların varlıklarıydı. Ne kadar zaman geçtiğini bilmiyordu, birden yanı başından bir el uzanarak albümün yaprağını çevirdi. Güntülü'nün resmi arkada kaldı. Şimdi üstte olan sayfanın başında Ayşe'nin resmi vardı. Selim,</p>
<p>yaprağı çeviren kim diye başını kaldırınca karşısında arkadaşı Şerefi gördü. Hüzünlü bir gülümseyişle bakıyor ve Ayşe'nin resmini gösteriyordu.</p>
<p>Selim korkmadı. Şaşırmadı da. Hattâ onu görünce sevindi. Yüzüne baktı. Şerefin gözleri ıslaktı: Şeref, ağlıyor musun?, diye sordu. Arkadaşı ceketinin düzmelerini çözerek açtı. Yüreğini gösterdi. Şerefin kalbi kanıyordu. O zaman Pusat ciddileşti:</p>
<ul style="list-style:none;"><li>
<p>- Niçin Şeref, niçin?, diye sordu.</p></li></ul>
<p>Şerefin gözlerindeki ıslaklık artmıştı. Yavaş bir sesle:</p>
<ul style="list-style:none;"><li>
<p>- Hakkın yok Pusat, dedi. Yanaklarına iki damla yaş inerken devam etti:</p></li>
<li>
<p>- Sen böyle mi olacaktın?</p></li></ul>
<p>Selim kıpkırmızı oldu. Albümü kapatarak etajere koyduktan sonra ayağa kalkarak:</p>
<ul style="list-style:none;"><li>
<p>- Istırap çekiyorum Şeref, dedi.</p></li></ul>
<p>Şerefin gözlerinden yaşlar birbiri ardınca dökülüyordu:</p>
<ul style="list-style:none;"><li>
<p>- Bu ıstırap vaktiyle beraber çektiğimiz ıstıraptan daha mı büyük? Rütbelerimizden olduk. Askerliğimizden uzaklaştırıldık. İftiraya uğradık. Bunların yanında sevginin sözü mü olur?</p></li></ul>
<p>Şeref sustu. Yüreğinin kanı, kapattığı ceketinin üstüne çıkıyor ve yarasını eliyle bastırıyordu. Selim derin bir üzüntüyle arkadaşının kanayan yanışına bakarak:</p>
<ul style="list-style:none;"><li>
<p>- Istırabım yalnız sevgiden değil, diyebildi.</p></li></ul>
<p>Şeref kesin bir ifâdeyle cevap verdi:</p>
<ul style="list-style:none;"><li>
<p>- Biliyorum. Geçmişi hatırlayamadığın için ıstırap çekiyorsun. Seninle Tanrıkut Mete'nin ordusunda birer yüzbaşı değil miydik? Sen o zaman da aşk yüzünden Tanrıkut'un buyruğuna karşı gelerek, bugün başka bir hüviyetle önüne çıkan sevgiline ok atmamak için idam olunmamış mıydın? Pusat! İçinden gelen bu aksi dürtüş nedir? İki bin yıl sonra da aynı delişmenlikleri yaşamak sana yakışır mı?</p></li></ul>
<p>Şerefin bu sözleri Selim'in beynindeki karanlık bir noktayı aydınlattı ve büyük bir yükü atmış insanın ferahlığı ile arkadaşına:</p>
<ul style="list-style:none;"><li>
<p>- Suçun hepsi bende değil, dedi.</p></li>
<li>
<p>- Hepsi sende! Kendini o kızla bir mi tutuyorsun? Sen Yüzbaşı ve kurmay adayı idin. Sen karar ve irâde adamı idin! Ya o kimdi? Kimin kızı idi? Araştırdın mı?</p></li></ul>
<p>Selim beyninden vurulmuşa döndü. Cevap vermeye vakit kalmadan Şeref devam etti:</p>
<ul style="list-style:none;"><li>
<p>- Pusat! Kendine gel. İrâdeni takın. Aklını kullan...</p></li></ul>
<p>Hüzünlü söylenen bu sözlerden sonra daha büyük bir hüzünle sözlerini tamamladı: -Allahaısmarladık.</p>
<p>Pusat nemli gözlerle &quot;Güle güle&quot; diye cevap verdi. El sıkıştılar.</p>
<p>Şeref ağır ve sessiz adımlarla kapıya doğru yürüdü. Tokmağı tuttu. Fakat kapıyı açmadan birdenbire oradan kayboldu.</p>
<p>Selim'in gözleri masadaki saate ilişti. Sabahın dördü idi. Kendisini çok diri hissediyordu.</p>
<p>Arkadaşı Şeref’in sözlerini ve suçlamalarını düşünmeye başladı. Ona hak vermemek mümkün değildi. Şeref aynı zamanda kendisinin uzun zamandır çözemediği düğümü çözmüş, Güntülü'yü nereden tanıdığını ifşa etmişti. Demek bu kız, yahut karanlıkta sesini duyduğu esrarlı kadın, iki bin yıl önce idamına sebep olan sevgiliydi. Demek o zaman ona ok atma buyruğunu yerine getirmemiş, bu disiplinsizliği hayatıyla ödemişti.</p>
<p>Düşünüyordu. Başından geçen korkunç bir şeydi, ama o korku değil, ıstırap duyuyordu.</p>
<p>Gözleri bir noktaya takılı uzun bir zaman geçti. Sabah olmuştu. Odaya giren Ayşe dikkatle Selim'e bakarak:</p>
<ul style="list-style:none;"><li>
<p>- Hasta mısın?, diye sordu.</p></li>
<li>
<p>- Hayır!</p></li>
<li>
<p>- Yüzün neden sapsarı?</p></li>
<li>
<p>- Bir şeyim yok.</p></li></ul>
<p>Ayşe ısrar etmedi. Kapıya yöneldi. Fakat birdenbire geriye dönerek merakla sordu:</p>
<ul style="list-style:none;"><li>
<p>- Bir yerin mi kanadı? Selim öfkelenmişti:</p></li>
<li>
<p>- Bunu da nerden çıkardın?</p></li></ul>
<p>Ayşe kapının tokmağını gösteriyordu:</p>
<ul style="list-style:none;"><li>
<p>- Bu kadar çok kan nedir?</p></li>
<li>
<p>- Kan mı?</p></li></ul>
<p>Selim, geceyi ve Şerefin kanayan kalbini hatırladı. Ayşe meraktan çok korkuya benzer bir duyguyla tekrarladı:</p>
<ul style="list-style:none;"><li>
<p>- Bir yerin mi kanadı?</p></li>
<li>
<p>- Hayır...</p></li></ul>
<p>Bu inatçı &quot;hayır&quot; üzerine kadın dikkat ve kederle kocasına şöyle bir baktıktan sonra sabunlu bir bez getirerek kanı silmeye başladı. Bir yandan da Selim'i kontrol ediyor, sararmış yüzüne bakarak bir şeyler anlamaya çalışıyordu. Fakat onda yüzünün solgunluğundan başka hiçbir değişiklik yoklu.</p>
<p>Ayşe, merakla korku arası bir duygu içinde, geceleyin bir şeyler seçmiş olduğunu sezinleyerek bunun ne olabileceğini anlamaya çalışıyordu.</p>
<p>Bu heyecanla kahvaltı sofrasını hazırladı. Bir aralık aklına takılan bir noktayı çözmek için Selim'in dolabını açarak tabancasının orada olup olmadığına baktı. Yerindeydi ve dokunulmamıştı. Ayşe bu aramanın lüzumsuz bir kuruntu olduğunu biliyordu, ama kapı tokmağındaki kanlar kendisine o kadar dokunmuştu ki, böyle saçma bir aramadan bile nefsini alıkoyamamıştı.</p>
<p>Kocasının soluk benzi ve hüzünlü bakışları Ayşe'nin içinde garip bir iz bırakmıştı. Şu esrarlı kan olmasa bile onun çok ıstıraplı bir gece geçirdiği gün gibi aşikârdı. Birdenbire ona karşı içinde bir acıma duydu ve bütün kusurlarına rağmen bu adamın şu kalabalık dünyada yapayalnız olduğunu düşünerek onu memnun edecek bir şey yapmak istedi. Selim, Ayşe'nin husûsi şekilde demlediği limonlu çaydan çok hoşlanırdı. Biraz vakit alacaktı ama tereddüt etmedi, demli çayı hazırlamaya koyuldu.</p>
<p>Bütün bunlar olurken Selim, olan bitenden habersiz, bir noktaya dalgın dalgın bakıyordu. Şerefin kaybolduğu andaki dirilik gitmiş, onun yerine uyuşukluk gelmişti. Bütün gece uyumamanın getirdiği tepki ile uyumak ihtiyâcını da duyuyordu. Ayşe &quot;Çay hazır&quot; demeseydi belki de gözleri kapanacaktı. İsteksizce kalkıp sofraya oturdu. Önünde, Harp Akademisinde iken Ayşe'nin demli çaylarını içtiği büyük beyaz fincanı vardı. Eşyaya değer vermeyen Pusat nedense bu fincanla çay içmeyi sever olmuştu. Uzun zamandır ortada olmayan bu fincanı bu sabah Ayşe sırf onu memnun etmek için çıkarmış, fakat Selim ona donuk gözlerle bakarak susmuş, memnun olduğunu belli eden bir söz söylemediği gibi yüzünde de Ayşe'nin aradığı bir çizgi gözükmemişli.</p>
<p>Fincana konan çay, rengi ve kokusu ile en titiz çay tiryakilerini bile imrendirecek kadar güzeldi. Ayşe'de bir şeyler yapmak hevesi devam ediyordu. Pusat'ın fincanına şekeri koyduktan sonra karıştırmayı da ona bırakmayarak kendi yaptı ve yine kendi hazırladığı kurabiyelerden birini de önüne sürdü.</p>
<p>Kendi çayının sekerini karıştırırken gözlerini tekrar Selim'e dikerek çay içmeye başlamasını bekledi. Selim çaya, fincana bakıp birkaç saniye durduktan ve eskilere doğru gidip hayâlinde bazı sahneleri yaşadıktan sonra elini fincana uzatarak demli çayın ilk yudumunu tattı.</p>
<p>Aynı anda Ayşe'nin gözleri açılarak ve rengi bembeyaz olarak Selim'e:</p>
<p>- Elin kanlı... diye heyecanla seslendiği işitildi.</p>
<p>Fincanı yerine koyan Pusat, eline baktı. Avucu pıhtılaşmış kanla boyalıydı.</p>
<p>Rengi büsbütün solarak Ayşe'ye baktıktan sonra sert bir hareketle ayağa kalktı. Ne yapacağını bilemeyerek birkaç saniye durdu. Sonra, yaralı kalbine elini bastıran Şeref’le el sıkıştığını hatırlayarak acı acı gülümsedi...</p>
</body>
</html>