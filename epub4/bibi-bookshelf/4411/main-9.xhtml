<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">9. Bölüm</span></h1></li></ul>
<p>Ertesi akşam, hava yağmurlu ve rüzgârlı olmadığı halde Selim Pusat içinden gelen bir dürtüşle yine Çamlı Koru'ya gitti. Gönlünde dayanılmaz bir iptilâ duyuyordu. Karanlıktaki meçhul kadın sesini işitmezse, muayyen zamanda morfin bulamayan hastaların tutulacağı buhran gibi ruhî bir sarsıntıya uğrayacağını biliyordu. Neticeye bakan ve teferruata kaçmayan asker kafasıyla karanlıktaki seste bir gayrı tabiîlik bulmuyor, fakat bundan kimseye bahsolunamayacağını gayet iyi anlıyordu. O ses, o esrarlı ses Selim'i bir defa daha kendinden geçirmişti. Selim'e azap veren şey, o kendinden geçişin zamanını hatırlayamamaktı. Zihnini bununla yorarken şakaklarından aşağıya doğru anlatılmaz bir şeyin indiğini ve beyninin içinde ince ve örseleyici bir seyyâlenin dolaştığını seziyordu. Bu dolaşma sırasında zaman zaman kafasının içinde bir yer aydınlanır gibi oluyor, meçhul sesi tanımasına ramak kalıyor, sonra birdenbire yine karanlık basarak Selim Pusat'ın içinde derin bir acı bırakıyordu.</p>
<p>Çevresini görmeyerek yürürken birdenbire kendisini dün akşamki tahta kanepenin önünde buldu ve istiğrak halinde oturarak havanın biraz daha kararmasını, meçhul kadın sesinin esrarlı ve emreden sesiyle konuşmaya basmasını bekledi. Fakat daha bir dakika geçmeden yanında işittiği tıkırtı ile başını çevirince sırasının öteki ucunda Leylâ'nın oturduğunu gördü ve hayâl kırıklığı ile arzu arasında bir tereddüt geçir-dikten sonra memnuniyetsizliğini yendi. Leylâ gülümsüyordu:</p>
<ul style="list-style:none;"><li>
<p>- Bu akşam da geleceğinizi biliyordum Selim Bey, dedi ve bunu söylemesiyle istihza tufanına boğulması bir oldu:</p></li>
<li>
<p>- Maziyi bilmek olan tarih, demek sizde geleceği de bilmek kabiliyetini geliştirmiş.</p></li>
<li>
<p>- Alay etmeyin. Geleceğinizi tabiî bir netice olarak biliyordum. Saatin sekizden sonra dokuz olacağını daha önceden nasıl biliyorsam, bunu da öyle biliyordum.</p></li>
<li>
<p>- Bazen münasebetsiz bir el saati geriye alabilir. O zaman sekizden sonra dokuz değil, yedi gelir. Bu akşam Leyla'da başka türlü bir hal vardı. O da alaya başladı:</p></li>
<li>
<p>- Fakat siz, hiçbir münasebetsiz elin uzanamayacağı bir saatsiniz. Selim sert sert baktı:</p></li>
<li>
<p>- Böyle giderse o el siz olabilirsiniz...</p></li></ul>
<p>Leylâ Mutlak kızmadı, alınmadı. Gülümsüyordu. Şuh denecek bir neşe içinde Selim'e bir şeyler anlatıyor, hatta eski dostlara yaraşan samimî bir tavır takınıyordu, öteki, söylenenlerin mânâsını kavramaktan uzaktı. Yalnız Leylâ'nın sesini dinliyor, dilediği kelimelerin bazı hecelerindeki seslere takılarak bunları dün geceki sesle mukayese ediyordu. Ne kadar zaman geçti, farkında değildi. Leylâ'nın sustuğunu görünce:</p>
<ul style="list-style:none;"><li>
<p>- Her zaman bu sesle mi konuşursunuz?, diye sordu. Genç kız dün geceyi hatırladı:</p></li>
<li>
<p>- Dün de bana böyle garip sualler sormuş ve bir şiir okutmuştunuz. Beni birisine mi benzetiyorsunuz?</p></li>
<li>
<p>- Kendinizden başka kimseye benzemediğiniz muhakkak. Yalnız...</p></li></ul>
<p>Pusat birdenbire sustu. Leylâ biraz daha yakına geldi ve aynı şuh edâ ile:</p>
<ul style="list-style:none;"><li>
<p>- Galiba sizi buraya getiren meseleye yaklaştık, dedi.</p></li></ul>
<p>Selim'i gölge gibi takip eden istihza kaybolmuş, yerine gölgeden daha yakın bir şey, bizzat kendisi diyebileceğimiz bir hal, hüzün gelmişti. Kararan göğe baktıktan sonra:</p>
<ul style="list-style:none;"><li>
<p>- Bu gece o aksak mendeburun karşınıza çıkacağından korkmuyor musunuz?, diye sordu. Leylâ gülüyordu:</p></li>
<li>
<p>- Yanımda siz varsınız.</p></li>
<li>
<p>- Bana o kadar güvenmeyin.</p></li>
<li>
<p>- Neden?</p></li>
<li>
<p>- İnsanlar güvenilmeye lâyık değildir.</p></li></ul>
<p>Leylâ şuh bir edâ ile güldü ve hüzünlü gözlerle ona bakan Selim, yanındaki genç kızın cidden güzel, hele gülerken daha çok güzel olduğunu fark etti.</p>
<ul style="list-style:none;"><li>
<p>- İnsanların çoğu belki güvenilmeye lâyık değildir. Fakat siz... Selim Pusat... Size güvenilir. Çünkü siz, başka hiçbir şey olmasanız bile krallık taraftarısınız!...</p></li></ul>
<p>Selim, hayatında pek seyrek şaşırırdı. Herkesin hayretten donduğu nice zamanlarda onun buz gibi kayıtsızlıkla hayretleri üzerine çektiği çok görülmüştü. Fakat şimdi bu genç kızın sözleri onu birdenbire şaşkına çevirmişti. Bununla beraber o bir kurmaydı. Şaşırması uzun süremezdi. Bir darbe yiyen usta bir mübâriz gibi derhal mukabil darbeyi savurdu:</p>
<ul style="list-style:none;"><li>
<p>- Hanımefendi (kızdığı zaman böyle hitap ederdi)! Ben sizin hakiki mesleğinizi öğretmenlik sanıyordum. Stratejik başarınıza diyecek yok. Fakat tabiyede acemisiniz!...</p></li></ul>
<p>Leylâ'nın güler yüzü birdenbire kederle değişti. Sesinde içli bir elem titrediği halde Pusat'a baktı:</p>
<ul style="list-style:none;"><li>
<p>- Yanılıyorsunuz Selim Bey, dedi ve yere bakarak ilâve etti:</p></li>
<li>
<p>- Beni çok kırdınız.</p></li></ul>
<p>Selim, kendisini kıranlara karşı tepki göstermediği gibi kendi kırdıklarına da aldırış etmezdi. Fakat şimdi bu genç kızın kederinde bir güzellik, bir şâhânelik vardı. Erkeklerin, bilhassa romantik erkeklerin</p>
<p>tahayyüllerindeki prenseslere benziyordu. Af dilememek prensibi olmasaydı onun gönlünü almaya çalışır, hatta tarziye de verirdi. Fakat tarziye vermek, yâni geri dönmek... Bu, onun yapabileceği şey değildi. Tekrar dikkatle ona baktı ve &quot;İki şahsiyetli bir kız&quot; diye düşündü. Sesi nasıl zaman zaman iki ayrı insanın sesi oluyorsa, yüzünün mânâsı da iki ayrı insanı gösteriyordu. Dün geceki husûsiyetsiz kızla bu şimdiki mânâ dolu kızın aynı insan olması inanılır şey değildi.</p>
<p>Selim Pusat da bütün insanlar gibi kendisini biraz yanlış ve biraz eksik tanıyordu. O, yalnız kuvvete saygı gösterdiğini sandığı halde güzelliğe karşı da aynı hürmeti beslediğinin biç farkında değildi. Askerlikle kuvvet birbirini tamamlayan iki şey olduğu için Selim kuvvete değer veriyor ve güzelliği de askeri kabiliyetin, meydan savaşlarının görünüşünde ve yapılışında buluyordu. Kadın güzelliği bunlarla ilgili olmadığı için ondan ancak bir erkek olarak zevk aldığını zannediyordu. Fakat yanılıyordu. Hem de çok yanılıyordu. Selim, kadın güzelliğinden zevk alıyor değil, bu güzelliği saygı duyuyordu. Ancak onun ruhunu dolduran askerlik başka her şeyi o kadar ezip kırmıştı ki, kadın güzelliğine karşı olan duyguları da kalbinin derinliklerine sinmiş ve artık kendisi de bu hissinin varlığından habersiz yaşamaya alışmıştı. Bu yüzden, şimdi yanı başında duran kederli kızın şâhâne güzelliği karşısında duyduğu saygıyı merhamet sanıyor ve onu kırmış olduğu için gönlünü almak lüzumunu duyuyordu. Bu istekle: -Yürüyün! Sizi evinize götüreceğim, dedi.</p>
<p>Leylâ'nın bakışları hâlâ yere saplıydı. Yavaş yavaş gözlerini kaldırarak Selim Pusat'a baktı. Kendisini şaşılacak kadar asil gösteren garip eşsiz bir hüzünle:</p>
<p>- Size sıkıntı vermezse çok memnun olurum, diye cevap verdi.</p>
<p>Konuşmadan yürümeye başladılar. Selim bir eksiklik hissediyordu. Birkaç adım sonra bunun ne olduğunu keşfetti ve kendi kendisine kızdı. Dün gece olduğu gibi kızın yine koluna girmesini beklemişti. Bu hayâli, yahut daha doğrusu bu ümidi attıktan sonra Leylâ'nın yüzündeki güzelliği seyretmeye daldı. Bunu, Leylâ'ya hiç bakmadan yapıyordu. Bakmadan görmesini iyi bilirdi.</p>
<p>İçinde Leylâ'ya karşı anlaşılmaz bir yakınlık duyuyordu. Bu bir sevgi, yahut kadın güzelliğine karşı duyulan bir ilgi değildi. Selim bunu merhamet sandığı için kendi kendisine içerliyor, fakat bu garip yakınlıktan da bir türlü kurtulamıyordu.. Böyle düğümlenmiş hisler arasında onu evine kadar götürdü. Mutat vedâ kelimelerinden başka bir şey konuşmadan ayrıldılar.</p>
<p>Selim için artık bu gecenin mânâsı kalmamıştı. Esrarlı kadın sesini duymak için geldiği halde Leylâ'ya karşı anlaşılmaz bir his duyarak dönüyordu. Beyni bu münasebetler üzerinde yorulurken birdenbire durdu ve âdeta irkildi. Gözleri sert bakışlarla karşıya dikildi ve kaçamaklı şekilde çevresine bakındı. Hayret!... Eve dönmek üzere Leylâ'dan ayrılmıştı ve eve doğru gittiğini sanıyordu. Halbuki hiç farkına varmadan tekrar Çamlı Koru'nun yolunu tutmuş ve Koru'nun kıyısına, büyük lâmbanın altına kadar gelmişti. Ancak, Selim'i şaşırtan ve irkilten şey farkına varmadan buraya gelmesi değil, dün geceki mendebur herifi karşısında bulmasıydı. Simdi, biraz da Leylâ'yı kırmış olmanın verdiği öfkeyle bu çirkin ve iğrenç mahlûka çıkışmaya, hatta onu tepelemeye hazırdı. Bu düşünceyle daha sertleşen bakışlarını ısrarla ona dikmiş ve ağır olduğu kadar azimkâr adımlarla yürümeye başlamıştı. Fakat arzusunu yerine getiremedi. Çünkü öteki, Selim'în yaklaştığını görünce berbat bir gülüşle güldü ve zelilâne bir şekilde eğilerek onu selâmladı. Aksaklığından başka hafifçe kambur olduğunu da görerek acıyacak yerde</p>
<p>büsbütün iğrenen Pusat onun çipil ve riyakâr gözlerine bakarken, Leylâ'ya takılan bu miskinin yaşını anlamak için dikkatle yüzünü süzdü. Ne tuhaf! Bu mendebur yaratığın yaşını anlamaya imkân yoktu. Selim doğrudan doğruya maksada ve hedefe yürüyen askerî mizacı ile ona &quot;Kaç yaşındasın mıymıntı mahlûk?&quot; diye soracaktı. Fakat mıymıntı mahlûk Selîm'den atik davranarak:</p>
<ul style="list-style:none;"><li>
<p>- Geceniz hayır olsun Selim Bey, dedi ve tekrar eğildi.</p></li>
<li>
<p>- Sen beni nereden tanıyorsun?</p></li></ul>
<p>Bu sözler öfke ve tahkirle söylenmişti. Selim Pusat, mendeburun üzerine atılmak üzere idi. Küçücük bir sebep, bahane, fırsat bu sinir bozucu herifi yere sermeye yetecekti. Fakat o her hakareti kabul eden bir tavırla yine gülümsedi, eğildi ve:</p>
<ul style="list-style:none;"><li>
<p>- Şöhretiniz dolayısıyla sizi tanımamaya imkân var mı?, diye cevap verdi.</p></li></ul>
<p>Selim bütün dikkatini karşısındaki adamın yüzüne yöneltmişti. Bu yüz, yıpranmış bîr gencin yüzüne olduğu kadar, genç kalmış bir ihtiyarın yüzüne de benziyordu. Fakat şaşılacak kadar çirkin bir görünüşü vardı, insana istemeksizin tiksinti veriyordu. O kadar iğrençti ki, Selim, bu çehreyi taşıyan adama, temasın vereceği büyük tiksinme dolayısıyla el kaldıramayacağını derhal anladı ve askeri bir edâ ile sordu:</p>
<ul style="list-style:none;"><li>
<p>- Kimsin? Adın ne?</p></li></ul>
<p>Adam, riyakârlıkla hilenin bütün hususiyetlerini taşıyan çehresinde türlü işmizâzlar olarak hafifçe eğildi:</p>
<ul style="list-style:none;"><li>
<p>- Yek efendim, Yek bendeniz...</p></li></ul>
<p>Bu 'Yek&quot;ten Selim bir şey anlamamıştı. Herhalde bu herif yalnız soyadını söyleyen bir asrîlik düşkünüydü. Sesini yükselterek:</p>
<ul style="list-style:none;"><li>
<p>- Bu saçma soyadını bırak da asıl adını söyle, dedi. Öteki yine hafifçe eğildi ve biraz gülümsedi:</p></li>
<li>
<p>- Bendenizin ayrıca bir soyadım yoktur efendim. Adım, soyadını, hepsi Yek...</p></li>
<li>
<p>- Yek mi? Sen Acem misin?</p></li>
<li>
<p>- Hayır efendim.</p></li>
<li>
<p>- Ya nesin?</p></li>
<li>
<p>- Bendeniz ayrıca hiçbir millete mensup değilim. Sadece Yek'im.</p></li></ul>
<p>Selim Pusat kızmıştı:</p>
<ul style="list-style:none;"><li>
<p>- Serseri! Milliyetsiz adam olur mu?</p></li></ul>
<p>Yek riyakâr bir tavırla ellerini ovuşturdu:</p>
<ul style="list-style:none;"><li>
<p>- Yaşamak için muhakkak bir millete mensup olmak mı lazım. Selim Bey?</p></li>
<li>
<p>- Elbette. Hayvanların milliyeti olmaz!</p></li>
<li>
<p>- Ne çıkar efendim? İnsan, hayvan... Hatta ot ve camad... Hepimiz aynı kökten gelmiyor muyuz? Selim'in yüzü öfke ve istihza ile karıştı:</p></li></ul>
<p>- Ne derin fikirler!... Fakat bugünün gerçekleriyle bağdaşmasına imkân yok. Milletler olmayınca birbirleriyle çarpışacak orduları nasıl kuracaksın? Bir tarafta insanlar, bir tarafta da otlar veya mâdenler mi bulunacak?</p>
<p>Yek, Selim'i çileden çıkaracak kadar riyakâr olan eğilmelerinden birini daha yaparak cevap verdi:</p>
<ul style="list-style:none;"><li>
<p>- Ordular kurup çarpışmak için bir mecburiyet yok ki Selim Bey! Bu dünyanın nimetlerinden bol bol faydalanmak dururken neden ordular kurulsun? Neden kanlar dökülüp kahramanlar toprağa serilsin?</p></li>
<li>
<p>- Ya ne yapılsın?</p></li>
<li>
<p>- Yaşansın efendim, yaşansın...</p></li></ul>
<p>Selim'in ne kadar iğrendiği yüzünün çizgilerinden ve bakışlarından belli oluyordu. Karşısında yalnız yüzü değil, düşünceleri de iğrenç bir soysuz vardı. Ancak zevki düşünen, kutlu bir şey tanımayan soysuzlardan biri...</p>
<p>Hem hakaret, hem de alay dolu bir edâ ile cevap verdi:</p>
<ul style="list-style:none;"><li>
<p>- Evet yaşansın... Ciddî maksatlar kaybolsun. Yalnız eğlenilsin ve kudurmuş kart köpekler, zevk felsefesi uğruna torunu yaşındaki kızlara sarkıntılık etsin, değil mi?</p></li></ul>
<p>Yek, Selim Pusat'ın hakaret dolu sözlerini bile sükûnet ve saygı ile dinliyordu. Hilekâr gözlerinde garip bir ışıltı vardı:</p>
<ul style="list-style:none;"><li>
<p>- Yanılıyorsunuz Selim Bey, dedi. Beni o genç kızın yanında görmeniz size yanlış hüküm verdirmesin. Ona büsbütün başka sebeplerle yaklaşıyorum.</p></li></ul>
<p>Selim gülümsemeye başladı:</p>
<ul style="list-style:none;"><li>
<p>- Kim bilir ne yüksek ve İnsanî maksatların vardır, Fakat ne çare ki, o câhil kız bunu anlamıyor. Bilhassa senin kadar yakışıklı bir erkeği reddetmekle neler kaybettiğinin farkında değil...</p></li></ul>
<p>Selim bunu söyleyerek kısa ve tok bir kahkaha attı. Nefret ettiği zaman duygusunu böyle ifâde ederdi. Yek başını sallayarak cevap verdi:</p>
<ul style="list-style:none;"><li>
<p>- Benim gördüklerimi gören, çektiklerimi çeken kim olsa bana benzerdi. Bu sözler Selim'i lüzumundan fazla ciddileştirdi. Yüksek sesle:</p></li>
<li>
<p>- Neler çektin?, dedi. Ordudan mı kovuldun? Sana vatan hâini mi dediler? Şeref gibi bir arkadaş mı kaybettin? Ne oldu?</p></li></ul>
<p>Yek gülümsüyordu:</p>
<ul style="list-style:none;"><li>
<p>- Hayır Selim Bey! Bunların hiçbiri değil. Düşüncelerimiz aykırı olduğu için bize keder verecek şeyler başka başkadır. Böyle olduğu halde, içimde başkalarının anlayamadığı büyük üzüntülerin birikmesi ve insanların beni olduğumdan daha kötü tanıyarak dâima lanetle anması az şey midir? İnsanlar acayip yaratıklar. Bir şeyi bir defa nasıl bellerlerse sonuna kadar öyle gidiyorlar. Artık hiçbir şey onların gözünü açmıyor. Beni bir kere fena tanıdılar. En büyük hakikati söylediğim zaman da inanmıyorlar. Siz de gerek bütün maziniz ve bilhassa başınızdan geçen mahkemedeki sözleriniz dolayısıyla doğru bir insan olarak tanındınız. Artık günün birinde bir yalan söyleseniz bile kimse buna ihtimal vermez. Hattâ yalanınız ispat olunsa da yine inanmazlar. Yanlışlık derler. İşin içinde iş var derler. Fakat Selim Pusat yalan söyledi demezler. İnsanların sık sık &quot;Gözümle görsem inanmam&quot; dediklerine dikkat etmişsinizdir. Bu ne demektir? İnsan gözüyle gördüğüne de inanmayacaksa görmenin mânâsı kalır mı? Bu, doğrudan doğruya ilk inanca sâdık kalmanın neticesidir, yâni insanlar bir nevi hastadır...</p></li></ul>
<p>Pusat yine alayla gülümsedi:</p>
<ul style="list-style:none;"><li>
<p>- Meğer sen ne muhteşem filozofmuşsun. Ama neyleyeyim ki, oturup eser yazmak, insanları aydınlatmak dururken bunu yapmıyor da kendi pörsük gönlünü aydınlatmak sevdasına kapılıyor, bunun için de genç ve güzel bir kıza musallat olup kendini büsbütün kepaze ediyorsun... Bütün insanlara birden &quot;İlk inanca sâdık kalma hastalığı&quot; teşhisi koyan ünlü filozof, acaba kendisinin bu iğrenç hastalığına ne ad takıyor?</p></li></ul>
<p>Yek yine aynı riyakâr tavırla eğildi:</p>
<ul style="list-style:none;"><li>
<p>- Yanılıyorsunuz yüzbaşım! Aşk her ne kadar yaş diye bir engel tanımazsa da ben Leylâ'ya bir aşk için değil, büsbütün başka ve aşktan daha ciddi bir mesele yüzünden sokulmaya çalışıyorum. Fakat ne yazık ki...</p></li></ul>
<p>Selim, onun sözünü şiddetle kesti:</p>
<p>- Aşkı ciddî bir mesele saydığına göre ne kıratta adam olduğun anlaşılıyor. Leylâ'ya bahsetmek istediğin aşktan daha ciddî mesele de şüphesiz evlenmedir. Doğrusu bu yaş ve bu suratla da ona fevkalâde yakışırsın...</p>
<p>Yek yine eğildi:</p>
<ul style="list-style:none;"><li>
<p>- Yaşı karıştırmayın yüzbaşı bey. Siz de kendinizden yirmi beş yaş küçük bir kıza âşık olabilirsiniz. Pusat, bu sözler üzerine Öfkeli ve alaylı bir bakışla bakarken Yek, sözlerini şöyle bitirdi:</p></li>
<li>
<p>- Ve olacaksınız da... Selim'in alaylı sesi çınladı:</p></li>
<li>
<p>- Sen ne cevhermişsin! Aşk ve felsefeden başka geleceği keşfetmek ilmine de mi vâkıfsın? Bu hezeyanı hangi fal kitabında gördün? Yahut hangi çingene karısından öğrendin?</p></li></ul>
<p>Yek şaşılacak derecede ciddileşerek cevap verdi:</p>
<ul style="list-style:none;"><li>
<p>- Hiçbir fal kitabında okumadım.</p></li>
<li>
<p>- Ya nereden biliyorsun?</p></li></ul>
<p>Yek, Selim Pusat'ın yüzündeki bütün istihza çizgilerini silen bir soğukkanlılıkla:</p>
<ul style="list-style:none;"><li>
<p>- Levh-i Mahfuz’da okumuştum, diye karşılık verdi.</p></li></ul>
<p>Birkaç saniye bakıştılar. Pusat anlamıştı. Bu kambur mendebur deliydi. Selim'in öfkesi kabarmaya başlıyordu:</p>
<ul style="list-style:none;"><li>
<p>- Leylâ'ya da Levh-i Mahfuz’da gördüklerini mi anlatmaya çalışıyordun?</p></li>
<li>
<p>- Hayır!</p></li>
<li>
<p>- Ya ne söylüyordun da kızcağızı ürkütüyordun?</p></li>
<li>
<p>- Ben kimseyi ürkütmem. Ürkütmek elimden gelmez.</p></li>
<li>
<p>- Ama o ürküyordu.</p></li>
<li>
<p>- Sözlerimden değil, zevkinin ve heyecanının büyüklüğünden ürküyordu.</p></li>
<li>
<p>- Kim bilir ne bilmediği şeylerden bahsediyordun!</p></li>
<li>
<p>- Hayır! Bildiği şeylerden bahsediyordum. Selim'in gözleri şimşeklendi:</p></li>
<li>
<p>- Budala! İnsan bildiği şeyi başkasından duyunca ürker mi?</p></li></ul>
<p>Yek çok sakindi. Gülümseyerek eğildi. Bildiği şeyden değil, tavsiyelerimden ürküyordu.</p>
<ul style="list-style:none;"><li>
<p>- Ne tavsiye ediyordun?</p></li>
<li>
<p>- Harekete geçmesini...</p></li></ul>
<p>Selim her saniye Öfkesi artarak kinli gözlerle bakarken Yek sözlerini tamamladı:</p>
<ul style="list-style:none;"><li>
<p>- Leylâ Mutlak tahtın vârisidir!</p></li></ul>
<p>Selim Pusat, bu sünepe deliye daha fazla tahammül edemezdi. Çılgınca bir öfkenin verdiği kuvvetle önlerindeki tahta kanepeyi kaldırarak korkunç bir hızla, kafasına indirdi. Aynı anda bütün şehirde ışıklar kesilmiş, ortalık zifiri karanlığa gömülmüştü. Yek'in böyle bir vuruş alında sağ kalmasına imkân yoktu. Pusat, tekrar yanan elektriklerin ışığı altında kanepenin parçalandığı yere baktı. Yek'ten eser yoktu...</p>
</body>
</html>