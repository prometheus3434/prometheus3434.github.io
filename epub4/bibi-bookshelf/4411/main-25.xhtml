<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">25. Bölüm</span></h1></li></ul>
<p>Bir şey Ayşe'nin dikkatini çekti. Ücretlilere verilen on beş günlük iznini kullanan Selim evden çıkmadan boyuna okuyordu. Ayşe'yi şaşırtan, bu okumaların askerlikle hiçbir ilgisi olmayışıydı. Selim şiir kitaplarını, hele bunların arasında da divanları okuyor, okurken âdeta kendini unutuyor, bazen de ufak notlar alıyordu.</p>
<p>Askerliğin dışında da bir hayat olduğunu kabul etmek, onlarla uğraşmak güzel şeylerdi. Normale dönmenin belirtileriydi. Fakat divanlara dalış Ayşe'yi yeni baştan tedirgin etti ve baştanbaşa aşk şiirleriyle, aşk şiirlerinin en güzelleriyle dolu divanlara kapanışta hoşuna gitmeyen bir sebep sezinledi. Selim, bir vakitler kendisinin de şiir yazdığını unutacak kadar edebiyattan uzaklaşmıştı. Şimdi durup dururken edebiyata dönmek, hele ona yabancı olması gereken divan şiirlerine yönelmek Ayşe'ye garip geliyordu.</p>
<p>Selim divan şiirini kolaylıkla anlıyor, bazen de sözlüklere bakıyor, fakat Ayşe'ye bir şey sormuyordu. Bu sormayış da manâlıydı. Gerçi birbirlerine karşı günden güne yabancılaştıkları bir hakikatti, ama ne de olsa hayat arkadaşı idiler, bir evde yaşıyorlardı ve görünürde aralarında büyük bir kırgınlık falan geçmiş değildi.</p>
<p>Esrarlı kan lekelerinin tesirinden hâlâ kurtulamayan Ayşe, Selim'de bir takım da esrarlı davranışlar sezer gibi oluyordu. Bundan dolayı kocasını gizlice göz hapsine almıştı. Onu şüphelendirmemek için kontrolünü çok ihtiyatla yapıyor. Selim’le ve okuduklarıyla hiç ilgilenmiyormuş gibi davranıyordu. Fuzûlî ve Nailî divanlarından başka iki de antolojiyi dik-katle okuduğunu tespit etmiş, daha fazlasını görememişti. Yalnız Selim'in aldığı notlar arasında bir tanesi, garâmî bir mısra gözüne çarpmış, bir okuyuşta aklında kalan bir şiir parçasının kime ait olduğunu anlayamamıştı. Mısra şöyle idi:</p>
<p>- Gözlerle günâh işlemenin zevkini tattım.</p>
<p>Bu, divan edebiyatına ait olamazdı. Faruk Nafiz, hattâ Yahya Kemal çeşnisi vardı, ama daha yenilerden birinin de olabilirdi.</p>
<p>Ayşe, kadınlık merakı ile yorucu bir işe girişmekten çekinmedi. Selim'in okuduğu iki antolojiyi baştanbaşa gözden geçirdi. Hiçbir şâirde böyle bir mısra bulamadı.</p>
<p>O zaman, nicedir kendisini rahatsız eden duygunun şahlandığını duydu: Acaba bu mısra Selim Pusat'ın mı idi? Gözlerle günâh işlemek... Şiirlerde ve hele romanlarda aşk böyle başlardı. Bu mısra Selim'inse acaba bir aşkın eşiğinde mi bulunuyordu?... Sakın...</p>
<p>Ayşe, düşüncelerinde daha ileri gitmekten çekindi ve beyninden geçenlerin hepsini kuruntu sayarak başka şeyler düşünmeye başladı. Fakat o mısra kafasına saplanmış, çıkmak bilmiyordu. Acaba üst ve altındaki mısraları da bulabilir miydi?</p>
<p>Bulsa ne olacaktı? Hiç... Ayşe, içinde bir rahatlık duyar gibi oldu.</p>
<p>Selim ise göz hapsinde olduğunu asla anlamayarak, hattâ ne yaptığını bile pek bilmeyerek bir şeylerle uğraşıyordu. Şimdi dünyayı başka bir açıdan görüyor, önünden perde kalkıp yeni, iç açıcı bir manzarayla karşılaşan insanların duygusunu duyuyordu. İçinden gelen bir dürtüş vardı. Bu dürtüşü yazılara ve yazının askercesi olan mısralara geçirmeliydi.</p>
<p>Bir şeyler yazıyor, bazen bozuyor, düşünüyor, yeniden yazıyordu. Yazdığı bir şiirdi. Aşk şiiriydi ve aruzla yazılmıştı. Tamamını okuduktan sonra duygularını yokladı. Memnun değildi. Her aşk şiiri gibi bunda da bir zaaf açığa vuruluyor, yâni Selim Pusat kendi eliyle kendi prensibini bozmuş oluyordu. Sonra arkadaşı Şeref’in acı uyarmalarını hatırlayarak bunalıyor, fakat bu bunalmanın arkasından, kendisine bakan yeşil gözleri görünce her şeyi unutuyor, o zaman, tamamladığı şiire dalarak acı acı gülümsüyordu.</p>
<p>Karla ve soluk kesen tipi ile tehlikeler yaratan bir yoldaki yolcu, artık bir defa girmiş bulunduğu bu yolda tabiatla nasıl boğuşursa, Selim de yeşil bakışlı kasırganın arasında bir ölüm-dirim savaşı yapacaktı.</p>
<p>Hayat böyleydi. Rüzgârlar bir ağacın yaprağını uzaklardaki bir suya nasıl atıyor ve yaprak hiç de kendisine yakışmayan bir çevrede nasıl dönüp çarparak kayboluyorsa, Selim Pusat da kendi ağacı olan asker ocağından koparak yeşil dalgalı ve çağlayanlı bir ırmağa düşmüş, meçhule doğru sürüklenip</p>
<p>gidiyordu. Yalnız sürüklenmekle kalmıyor, bu arada kendi sağlığını da yıkıyordu. Çünkü yasak edilen içkiye yine başlamış, hattâ eski hızını da aşmıştı.</p>
<p>Selim artık dünya ile ilgisini tamamıyla kesmişti, Birçok şeyleri irâde kuvvetiyle unutuyor, bu sayede, yüzünde bahtiyar insanların rahatlığı ve yumuşaklığı görünüyordu.</p>
<p>Tatilinin son günlerinde yeniden hastalanarak yatağa düştü, içki yeniden bünyesini sarsmıştı. Selim bunun farkında değilmiş gibi yatıyor, perhize ve ilâçlara devam ediyordu. Kendi hastalığı ve sağlığı ile de o kadar ilgisizdi ki, gelen doktorun kim olduğunu hatırlamıyor, yanındaki pencereden göğe bakmakta, zaman onu aşındırmadan o zamanı aşındırmak istiyormuşçasına saatleri geçiriyordu. Ayşe'yi de hayâl meyâl görüyor gibiydi. Yatağa düşeli gerçekten de ona bir kere bile hitâp etmiş değildi. Evde tek konuştuğu insan Tosun'du. Onun sorularına cevap veriyor, henüz içinde hiçbir kötülük, ikiyüzlülük bulunmayan bu çocuğun da zamanla insanlık çirkefine bulaşacağını düşününce yüreğine acı çökerek ufuklara bakıyordu.</p>
<p>Gündelikçi kadın, Selim'in yanına gelmekten çekiniyordu. O kadar aksi bir hali, öyle sert bakışları vardı ki, kadın sanki hakarete uğrayacak yahut kalbi kırılacakmış gibi bir duygu ile çekiniyordu, bir şey sormak, danışmak istediği zaman Tosun'u elçi olarak kullanıyordu. Halbuki Selim'in aksiliği ve sert bakışı ona değil, kendi içinden geçenlere idi.</p>
<p>Gönlündeki kasırganın geçmesini bekliyordu, ama geçeceğine dâir hiçbir belirti gözükmüyordu.</p>
<p>Yataktaki son günüydü. İzni bittiği için ertesi günü vazifeye başlayacaktı. Tosun her zamanki masum tavrıyla odaya girerek baba-sına bir mektup uzattı.</p>
<p>Selim mektuplara karşı oldum olası meraksızdı. Okumak için acele etmek, kimden geldiğini anlamaya istek duymazdı. Yine öyle oldu. Zarftaki yazıya baktı. Tanımadığı bir yazıydı. Mektubu açtı. Ne garip şey! Bu bir şiirdi ve altında kendi imzası vardı, Dikkatle baktı. Hem de kendi el yazısıyla yazılmıştı. Şiiri içinden okumaya başladı:</p>
<p>Ruhun mu ateş, yoksa o gözler mi alevden? Bilmem, bu yanardağ ne biçim korla tutuştu? Pervane olan, kendini gizler mi alevden?</p>
<p>Sen istedin, ondan bu gönül zorla tutuştu...</p>
<p>Gün senden ışık alsa da bir renge bürünse; Ay secde edip çehrene, yerlerde sürünse; Her şey silinip kayboluyorken nazarımdan, Yalnız o yeşil gözlerinin nuru görünse...</p>
<p>Ey sen ki, kül ettin beni onmaz yakışınla, Ey sen ki, gönüller tutuşur her bakışınla!... Hançer gibi keskin ve çiçekler gibi ince, Çehren bana uğrunda ölüm hazzı verince,</p>
<p>Gönlümdeki azgın devi rüzgârlara attım; Gözlerle günah işlemenin zevkini tattım. Gözler ki, birer parçasıdır senden İlah'ın, Gözler ki, senin en katı zulmün ve silahın,</p>
<p>Vur şanlı silahınla, gönül mülkü düzelsin; Sen öldürüyorken de, vururken de güzelsin! Bir başka füsun fışkırıyor sanki yüzünden, Bir yüz ki, yapılmış dişi kaplanla hüzünden...</p>
<p>Hasret sana ey yirmi yılın taze baharı, Vaslınla da dinmez yine bağrımdaki ağrı. Dinmez! Gönülün, tapmanın, aşkın sesidir bu! Dinmez! Ebedi özleyişin bestesidir bu!</p>
<p>Hasret çekerek uğruna ölmek kolaydı, Görmek seni ukbadan eğer mümkün olaydı. Dünyayı boğup mahşere döndürse denizler, Tek bendeki volkanları söndürse denizler...</p>
<p>Hala yaşıyor gizlenerek ruhuma &quot;Kaabil&quot;, İmkânı bulunsaydı, bütün ömre mukabil Sırretmeye elden seni, bir perde olurdum. Toprak gibi her çiğnediğin yerde olurdum.</p>
<p>Mehtaplı yüzün Tanrı'yı kıskandırıyordur, En hisli şiirden de örülmez bu güzellik.</p>
<p>Yaklaşması güç, senden uzaklaşması zordur; Kalbin işidir, gözle görülmez bu güzellik!</p>
<p>Son mısra bitince beyninde bir nokta yavaş yavaş aydınlanmaya başladı. Sisler yırtıldı. Önce belirsiz olan şekiller açığa çıktı ve her şeyi hatırlayan Selim acı acı gülümsedi. Bu şiiri yazıp Güntülü'ye gönderen kendisiydi. Şimdi bu çılgınlığın cezasını çekiyordu. Güntülü şiiri geri yollayarak Selim Pusat'ı reddettiğini belli ediyordu. Tekrar gülümsedi. Ya ne olacaktı? Kabul mü edecekti? Peki, bile bile neden böyle yapmıştı? Mecburdu. İki bin yıl önceki macera tekrarlanıyordu. Kader bir kere çizilmişti. Hiçbir kuvvet onu değiştiremezdi.</p>
<p>Selim Pusat ertesi günü büroya ölü halinde gitti. Oradakilerden bir ikisi yüzüne ve bitkinliğine bakarak iyileşmeden gelmekle doğru yapmadığını söylediler. Kısa ve kuru teşekkürlerle karşılık vererek masasına eğildi ve akşama kadar bir kâğıt okumadan önündeki evraka gözlerini dikti, durdu.</p>
<p>Daha önceki sarsıntıları geçiştirmekten doğan bir tecrübeyle bunu da yeneceğini biliyordu. Yavaş yavaş içinde Güntülü'ye karşı bir öfkenin kabardığını da seziyordu. Durup dururken kendisini bu yola zorlamanın mânâsı neydi? Selim, asker ocağından çıkarıldıktan sonra kendi âleminde yaşayan, hiçbir</p>
<p>şeyle ilgilenmeyen bir insan olmuşken onu ilgisizliğin bir ucundan çekip ilginin ateşli ucuna sürüklemek niçindi? Bunu yaptıktan sonra o mektubu geri göndermek nedendi?</p>
<p>Beyninde bu hesaplaşmayı yaparak akşamı ettiği zaman artık bitkinliğinin geçtiğini anlamıştı.</p>
<p>Güntülü'ye karşı olan duygularında hiçbir eksilme, hiçbir değişiklik olmamakla beraber içine dolmak üzere ulan yenilmişlik bunaltısından kurtulmuş, sevgiyi çok sarhoş eden bir içki halinde görmeye başlamıştı.</p>
<p>Birkaç gün sonraki bir pazar sabahı Ayşe oldukça soğuk ve çekingen bir tavırla &quot;Bugün öğleden sonra kızlar gelecek&quot; dedi ve şimdiye kadar biç yapmadığı şekilde, Selim'in cevabını beklemeden dönüp odadan çıkarak hazırlıklarıyla uğraşmaya başladı.</p>
<p>Selim, nedense, Güntülü ile karşılaşmak istemiyordu. Mektubunun geri gönderilmesinden doğan öfkeyle sert bir çıkış yapmaktan çekiniyordu. Mektubu yok etmek dururken geri göndermek ne demekti? Bundan bir hakaret yok muydu? Bir aralık Ayşe'ye bir şey söylemeden evden çıkıp gitmeyi düşündü ama bu, Güntülü'ye tepki değil, Ayşe'ye üzüntü verici bir davranış olacaktı.</p>
<p>Kapı çalınınca irkildi. Fakat bu gelenlerin Işık Kızlar değil, öğretmen hanımlar olduğunu görünce ferahladı. Nasıl olsa Güntülü de gelecek değil miydi? İrkilmenin, ferahlamanın mânâsı kalmıyordu. Bu düşünceyle Selim Pusat kıvamını buldu.</p>
<p>Işık Kızlar en sonra geldiler. Fakat iki kişiydiler. Aralarında Güntülü yoktu. Bu yokluk birdenbire Pusat'ı öfkelendirdi. Bu da mektubu geri göndermek gibi bir şeydi. Ayşe'nin &quot;Güntülü nerde?&quot; sorusuna verilecek cevabı görünüşteki kayıtsızlığına rağmen derin bir merakla bekledi:</p>
<ul style="list-style:none;"><li>
<p>- Akrabalarının yanına gitti efendim. Çok hürmetleri var. Bundan sonraki ziyaretimizde mutlaka bulunacak.</p></li></ul>
<p>Selim bir anda irâdesinin kuvvetlendiğini hissetti ve her zamanki durumunu takınarak kendisi konuşmadan konuşulanları dinlemeye başladı.</p>
<p>Ayşe'nin hazırladığı çayı ve bisküvileri Ayşe'yle beraber Işık Kızlar dağıtmıştı. Nefis demli ve biraz limonlu çayı içerken Aydolu ile yan yana oturduklarının farkına vardı. Aydolu bugün Selim'e karşı çok nâzik bir yakınlık gösteriyor, hattâ arasıra onunla konuşuyordu.</p>
<p>Öğretmen hanımların tatlı bir konuşmaya daldıkları bir sırada Aydolu birdenbire ve yavaşça Pusata:</p>
<ul style="list-style:none;"><li>
<p>- Şiiriniz çok güzeldi efendim, dedi ve gafil avlanan Selim:</p></li></ul>
<p>Hangi şiir?, diye sordu. Aydolu gözleri ve dudaklarıyla gülümsüyordu;</p>
<p>Güntülü'ye yazdığınız şiir... Selim Pusat, verdiği sır ifşa olunmuş insanların öfkesiyle kızardı ve istihza ile:</p>
<ul style="list-style:none;"><li>
<p>- Demek ki size gösterdi, dedi, Aydolu aynı sevimli gülümseyiş ve aynı huzur içinde:</p></li>
<li>
<p>- Üçümüz beraber okuduk efendim, diye cevap verdi.</p></li></ul>
<p>Başka bir zamanda olsaydı Selim konuşmayı burada keser, bir daha da açmazdı. Fakat içinde bir eziklik duyduğu için merakını giderecek soruları sormaktan kendini alamıyordu:</p>
<ul style="list-style:none;"><li>
<p>- Size göstermesi doğru muydu?</p></li>
<li>
<p>- Neresinde yanlış var efendim?</p></li>
<li>
<p>- Verilen bir sırrı açığa vurmaktan daha yanlış ne olabilir?</p></li>
<li>
<p>- Bu bir sır değil ki... Biz her şeyi biliyorduk. Pusat'ın kaşları çatıldı:</p></li>
<li>
<p>- Nereden biliyordunuz?</p></li>
<li>
<p>- Sizden...</p></li></ul>
<p>Konuşma bir ara kesildi. Çünkü öğretmenlerden biri, Aydolu'nun yanında oturan Nurkan'a bir şeyler sormuş, Aydolu da öğretmeni dinlemeye mecbur kalmıştı. Pusat, bunu benden nasıl öğrendiler diye zihnini kurcaladı. İlgisini bu kadar belli edecek derecede irâdesizlik mi göstermişti? Yoksa çok küçük de olsa, yaptığı bazı falsoların kızlar farkına mı varmıştı? Bunları düşünürken bir yandan da Aydolu’nun serbest kalacağı anı bekliyordu. Beklediği an gelince sordu:</p>
<ul style="list-style:none;"><li>
<p>- Bunu benden nasıl öğrendiniz? Aydolu yine gülümsedi:</p></li>
<li>
<p>- Sizi ziyaretlerimizde ve okula gelişinizde ona yaptığınız farklı muameleden...</p></li>
<li>
<p>- Bu fark neydi?</p></li></ul>
<p>Bizimle hiç ilgilenmiyor, yalnız Güntülü ile meşgul oluyordunuz.</p>
<ul style="list-style:none;"><li>
<p>- Bu bir tesadüf olamaz mıydı?</p></li>
<li>
<p>- Tesadüf olmadığını şiiriniz ortaya koydu.</p></li></ul>
<p>Pusat sustu. Kız haklıydı. Daha birçok şey sormak istediği halde vazgeçti. Zaten bu kadar samîmî olan kız arkadaşların böyle bir konuyu birbirlerinden saklamaları imkânsızdı. İçinde derin bir ıstırap duydu. Bu meclis, bu insanlar kendisini birdenbire dayanılmaz derecede sıkmaya başladı ve şimdiye kadar Aydolu'ya karşı asla göstermediği sert bir edâ ile sordu:</p>
<ul style="list-style:none;"><li>
<p>- Arkadaşınız daha nâzik davranamaz mıydı?</p></li>
<li>
<p>- Ne gibi efendim?</p></li>
<li>
<p>- Mektubu geri gönderecek yerde yırtıp atsa olmaz mıydı? Aydolu ciddileşti:</p></li>
<li>
<p>- Mektubunuzu yırtmak hakaret olur diye düşündüğü için geri yolladı.</p></li></ul>
<p>Pusat dikkatle kızın yüzüne baktıktan sonra içinden bir ağırlığın kalktığını duydu. Yaşamak galiba o kadar da tatsız değildi.</p>
</body>
</html>