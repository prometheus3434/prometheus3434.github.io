<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">7. Bölüm</span></h1></li></ul>
<p>Selim Pusat, odanın içinde kilometrelerce yürümeye alışmıştı. Yürümek ne güzel şeydi. Piyade subayı olduğu için yürümeyi sevmiş, sonra bu, kendisinde itiyat haline gelmişti. Hapiste iken, hücrenin üç metrelik mesafesinde saatlerce yürür, halsiz kalıncaya kadar gezinirdi. Şimdi o hücreye göre bir tâlim meydanı kadar geniş olan odada gidip gelirken şüphesiz daha memnundu. Fakat artık sevinç ve kederden bir şey anlamıyordu. Alıştığı hüzün, esas tabiatı olmuştu.</p>
<p>Ara sıra Çamlı Koru'ya gidiyor, fakat kimsenin bulunmadığı akşam saatlerini, yahut yağmurlu ve rüzgârlı havaları seçiyordu. Son zamanlarda sık sık bir yere gittiği de Ayşe'nin dikkatinden kaçmamıştı. Önceleri, bazen yaptığı gibi kırlara, tepelere gittiğini sanmıştı. Sonra bu ziyaretlerin ıssız kırlara değil, daha ıssız bir yere, Şeref'in mezarına yapıldığını keşfetti.</p>
<p>Selim'in yaşayanlarla ilgisi kalmamıştı. Kendisi de yaşıyor, sayılamazdı. İnandığı mefhumlar arasında arkadaşlık diye de bir şey vardı ki, onu Şerefin mezarında buluyor ve oraya, yaşayan bir insana gider gibi gidiyordu. Zaten Selim'e göre yaşamak sadece yaşamak, Ölüm ise hâtıralarda, gönüllerde, tabiatta ve ebedî karanlıkta yaşamaktı. Yahut da sadece hâtıralarda, hâtıralardan silindikten sonra,</p>
<p>tabiatta, tabiatta parçalandıktan sonra ebedî karanlıkta yaşamaktı. O karanlıkta kaybolmak, unutulmak ne güzeldi! Dünyanın bütün güzelliklerine veda etmekte büyük bir fedakârlık vardı ve her fedakârlık gibi bu da muhteşem bir şeydi. Ayşe ile Tosun olmasa Pusat şimdiye kadar çoktan ebedî karanlığa gömülür, giderdi.</p>
<p>Tek başına Çamlı Koru'da dolaşırken ölümü düşünür, hayatın manasızlığı karşısında onun derin mânâsını daha çok kavrardı, insanlar şu mânâsız hayata sıkı sıkıya yapışmış oldukları için Selim'in onlarla anlaşmasına imkân yoktu. Bundan dolayı Çamlı Koru'ya kimsenin bulunmadığı zamanlarda gidiyordu, işte şurası sevişenlerin dolaştığı yerdi. Berideki düzlük küçük çocuklu annelerin, köşesiydi. Aşağıda yaşlılar ve hastalar gezinirdi.</p>
<p>***</p>
<p>Çok rüzgârlı bir akşamdı. Ara sıra yağmur da çiseliyordu. Rüzgârın dallara çarparken çıkardığı ürpertici ses en haşmetli musikîden daha güzeldi. Selim Pusat tek başına dolaşıyor, anlaşılmaz bîr ateşle yanan bağrını serinletmeye çalışıyordu.</p>
<p>Böyle yapayalnız, tabiatla baş başa kalarak düşünmek, duymak, yalnızlık... Fakat Selim yalnız olmadığını seziyordu. Ona bir seslenen vardı. Ama nerden, nasıl? Bunları anlamak için etrafına bakınmaya lüzum görmüyordu. Hiçbir şeye aldırış etmemek alışkanlığını kazanmıştı. Gece iyice bastırırken rüzgârın en ahenkli çınladığı yerde, tahta bir kanepeye ilişti. Serin rüzgâr, şefkatli bir ana gibi onu sarıyor, alnındaki harareti alıyor, yüzünü okşayarak herkesin anlayamayacağı bir dille teselliler sunuyordu. Pusat bu avutmalarla oyalanırken uzaklardan mı, rüzgârdan mı, içinden mi geldiği belli olmayan seslenmeleri dinliyor, dinledikçe mest oluyordu:</p>
<p>Göğsünde vurup parçalanan kalbi, nihayet Bir saçları kan, gözleri keskin dişi çeldi.</p>
<p>Artık bitecek ruhunu sarsan bu şeamet. Zira saçı kan sevgilinin ismi eceldi...</p>
<p>Selim ölüme susamış bir gönüllü gibi bu sesten haz duyarken birdenbire Ayşe'yi hatırlayarak dalgınlığından uyandı ve kendisini bu kadar tatlı ve ilâhî bir sesi duymaktan alıkoyan zevcesine karşı içinde derin bir iğbirar hissetti. Fakat iğbirarını çabuk unuttu. Ses o kadar yakından geliyordu ki, başını çevirse sahibini göreceği muhakkaktı. Böyle olmakla beraber garip bir duyguyla başını çevirmiyor, sesi dinliyordu. Bu ses esrarlı, ruha işleyici bir kadın sesiydi:</p>
<p>İçtin de ecel zehrini sen kendi elinle Hâlâ bu gönül hangi uzak gölgeyi bekler? Bak, haykırıyor &quot;boştur ümitler&quot; diye dinle. Zulmette keder besteleyen gamlı köpekler.</p>
<p>Selim ürperiyor, korkuya benzer bir şey duyuyordu. Ömründe korku nedir bilmemiş olan Selim Pusat şimdi karanlıktaki meçhul, esrarlı kadından mı korkacaktı? Asla! Yüreğindeki duygu korku değil, zevkten ürperişe benzeyen garip bir şeydi. Kendisini ebedî karanlığa çağıran bu kadın sesini o, bir yerde daha duymuştu. Fakat şimdi nerde duyduğunu hatırlamak için zihnini yoramıyordu. Çünkü kendisini sesin güzel ahengine kaptırmıştı:</p>
<p>Bir dinle adem ülkesinin ruhunu: Yer yer Davet ediyor bak seni binlerce kucaklar. Bir sır gibi, sevda gibi sessiz gezinenler Bir gün seni otlarda uzanmış bulacaklar...</p>
<p>Bir fısıltı halindeki sesle gaşyoluyor ve titriyordu. Karanlıktaki kadın çok yakında, yanı başındaydı. Selim kendi yüreğinin atışıyla birlikte onun kalp çarpıntılarını da duyuyordu. Niçin başını çevirip bakmıyordu? Çünkü içinden gelen bir kuvvet böyle emrediyordu. Bu meçhul kadının sesi şimdi daha kuvvetli, daha ürpertici, daha esrarlı ve âmirdi:</p>
<p>Kalbin benim olsun diyorum, çünkü mukadder. Cismin sana yetmez mi? Çabuk kalbini sök, ver! Yoktur öte âlemde de kurtulmaya bir yer!</p>
<p>Mutlak seveceksin beni, bundan kaçamazsın....</p>
<p>Selim birdenbire unutulmuş eski bir sevgiliyi hatırlar gibi oldu. Ses onun sesiydi, Enerjik bir zihin hamlesiyle eskiden az veya çok gönül yakınlığı duyduğu bütün sevgilileri aklından geçirdi. Bu ses onlardan hiçbirisinin değildi. Fakat tanıdığına, o kadar emindi ki, yanılmasına imkân yoktu. Hatırlamak istedikleri bir adı düşünen, bulamayan, dilinin ucuna kadar geldiği halde söyleyemeyen insanların sıkıntısı ile elini alnına götürdü. Evet, biliyordu. .. Bu sesi çok iyi biliyordu. Hattâ işitmiş olduğu yeri de hatırlıyordu. Fakat içindeki garip bir duygu bu biliş ve hatırlayışın zamanını çok eski, inanılmayacak kadar eski zamanlara götürüyordu. Alnındaki eli yağmurla ıslanırken ses yeniden hitaba başladı: Ram ol bana, ruhun yeni bir âleme girsin. Yazmış kaderin: Aşkıma ömrünce esirsin! Aklınla, şuurunla, hayâlinle bilirsin.</p>
<p>Mutlak seveceksin beni, bundan kaçamazsın...</p>
<p>Selim şimdi anlaşılmaz şekilde ıstırap duyuyordu. Hiçbir maddî acıya benzemeyen bu ıstırap bir insanı delirtebilirdi. Kendisini oraya bağlayan esrarlı sese rağmen sert bir hareketle ayağa kalktı. Çamlı Koru'dan çıkarak eve gidecekti. Birdenbire durdu. Tahta kanepenin öteki ucunda genç bir kadın oturuyor ve dikkatle kendisine bakıyordu. Yanında bir başkasının durmuş olması şiddetle canını sıktı. Yürüyecekti. Fakat onun yakın bir dost gibi baktığını görünce bir anlık tereddüt geçirdi. Kadın hafifçe gülümsedi ve &quot;Rica ederim, gitmeyiniz&quot; dedi.</p>
<p>Selim biraz önce duyduğu sözlerin bu kadın tarafından söylenmediğine emindi. &quot;Rica ederim, gitmeyiniz&quot; diyen üzüntülü sesinde hiçbir fevkalâdelik, hiçbir esrar yoktu. Soğuk bir sesle:</p>
<ul style="list-style:none;"><li>
<p>- Ne zamandan beri burada oturuyorsunuz?, diye sordu. Genç kadın kederli, hattâ belki de biraz nemli gözlerini ona dikti:</p></li>
<li>
<p>- Hemen şimdi geldim, dedi. Ben oturur oturmaz siz kalktınız.</p></li></ul>
<p>Pusat o zaman karanlığın müsaadesi nispetinde ona baktı. Peri yüzlü çok genç bir kadın, hatta bir kızdı. Aynı soğuk sesle yeniden sordu:</p>
<p>- Kimsiniz? Niçin kalmamı istiyorsunuz? Samimî bir tebessümle gülümsedi:</p>
<ul style="list-style:none;"><li>
<p>- Beni tanımadınız mı Selim Bey?</p></li></ul>
<p>Selim bir adım daha yaklaşarak onu dikkatle süzdü ve soğuk bir kayıtsızlıkla:</p>
<ul style="list-style:none;"><li>
<p>- Sizi ilk defa görüyorum, diye cevap verdi.</p></li>
<li>
<p>- Unutmuş olacaksınız.</p></li></ul>
<p>Selim Pusat şimdi bölüğüne kumanda veren bir yüzbaşı gibiydi. Dik bir sesle:</p>
<ul style="list-style:none;"><li>
<p>- Peki! Farz edelim ki unuttum. Benden istediğiniz nedir?, diye sordu. Kız ayağa kalktı. İlerde bir yeri işaret ederek:</p></li>
<li>
<p>- Onunla karşılaşmak istemiyorum. Beni evime kadar götürür müsünüz? dedi. Pusat işaret edilen yere baktı. Bir lâmbanın ışığı altında kılıksız, çok çirkin yüzlü bîr adamın kendilerine bakarak aksak adımlarla geçip gittiğini gördü. Aralarında epey mesafe olmasına rağmen ondan öyle bir tiksinti duydu ki, öfkeyle &quot;Kim bu mendebur herif?&quot; demekten kendini alamadı. Kız korkuyor gibiydi. Gayrı ihtiyari bir hareketle Selim'in koluna girdi ve ona sokuldu. Vücudunun titremesi korku veya heyecanının derecesini belli ediyor, fakat Pusat iğrenilmesi gereken bir adamdan bu kadar korkmayı mazur görmüyordu:</p></li>
<li>
<p>- Kolumdan çıkın ve yürüyün. Sizi evinize götüreceğim, dedi. Bu sözler hoyratça bir edâ ile ve kumanda eder gibi söylenmişti. Fakat kız itaat etmedi. Bilâkis Selim’in kolunu daha sıkı tuttu ve: &quot;Hayır” diyerek ileriye baktı.</p></li></ul>
<p>Selim otomatik bir hareketle başını onun baktığı yere çevirdi. Hayret! Biraz önceki manzarayı şimdi tekrar ve aynen görüyordu. Lâmbanın ışığı altında kılıksız ve çirkin yüzlü adam kendilerine bakarak aksak adımlarla geçiyordu. Lâmbanın aydınlattığı kısa mesafeyi şimdiye kadar onun çoktan geçip gitmiş olması icap ederdi. Tanımadığı kızla konuşması sırasında geçen zaman buna kâfiydi. Böyle olduğu halde, bir filmi iki defa seyreder gibi aynı şeyi kısa bir zamanda iki defa görmesi garipti. Selim, bu garabeti tamamlamak için, deminki sözünü tekrarlamaktan kendini alamadı:</p>
<ul style="list-style:none;"><li>
<p>- Kim bu mendebur herif?</p></li>
<li>
<p>- Dünyanın en fena adamı... Sık sık karşıma çıkıyor ve bana...</p></li></ul>
<p>Kız, sözünü bitiremedi ve Selim'in kolunu tekrar kuvvetle kavradı. Pusat, onun sözlerinin mânâsını anlamamıştı. Çünkü o dakikada zihni, kızın sözleriyle değil, sesiyle meşguldü. Bu ses, o ses değildi. Ondaki ürpertici ve esrarlı âhenk bunda yoklu. Bunu kesin olarak bilince dikkatle çehresini gözden geçirdi. Güzel, fakat hiçbir hususiyeti olmayan bir yüzdü. Böyle husûsiyetsiz yüzü olan bir kızın sesinde de fevkalâdelik olamazdı. Selim birdenbire ona karşı bir nefret duydu ve içinden gelen &quot;onu kolundan silkip atmak&quot; arzusuna güçlükle karşı koydu. Merhamet de duymuyordu. Eski zamanlardan kalma bir alışkanlıkla kendisinden yardım isteyen birisinin arzusunu yerine getirecekti. O kadar...</p>
<p>Yürüyorlardı. Selim, korkunun ve korkağın her türlüsünden iğrendiği için koluna bu yabancı kızın yapışmış olmasından büyük bir azap duyuyor, ruhunun yalnızlıktan duyduğu tatlı ürpertiyi bozan bu mahlûku bir an önce evine götürüp bırakmaktan başka bir şey düşünmüyordu. Demin, ışığının altında o kılıksız ve çirkin adamı gördükleri lâmbaya varınca Selim Pusat etrafına bakınarak onu aradı. Yoktu. Bu kadar kısa bir zamanda onun aksak adımlarla gözden kaybolacak kadar uzaklaşmasına imkân olmamakla beraber buna da hayret etmedi. Sert bir sesle:</p>
<ul style="list-style:none;"><li>
<p>- Nereye gideceğiz?, diye sordu.</p></li></ul>
<p>Kız hâlâ titriyordu. Eliyle nemli gözlerini silerek hafifçe gülümsedi:</p>
<ul style="list-style:none;"><li>
<p>- Evim size pek uzak sayılmaz. Yabancı da sayılmayız. Beni hatırlayacaksınız. . Cevap alamayınca devam etli:</p></li>
<li>
<p>- Ayşe Hanım'ın talebesiyim...</p></li></ul>
<p>Selim, geçit resminde selâm vermek için baş çevirenlere yakışır sert bir hareketle ona baktı. Birkaç saniye dikkatle süzdü. Sonra yüzünde bir istihza çizgisi belirdiği halde sordu:</p>
<ul style="list-style:none;"><li>
<p>- Sakın o kahraman kızlardan biri olmayasınız?</p></li>
<li>
<p>- Hangi kahraman kızlar?</p></li></ul>
<p>Bu sual o kadar garip bîr safiyetle sorulmuş ve yabancı kız, Selim'e öyle bir hayretle bakmıştı kî, gülümsememek elinden gelmedi ve sesinde açığa vurulan bir alayla:</p>
<ul style="list-style:none;"><li>
<p>- İsimlerinde telif zaafı olan kızlar... diye cevap verdi ve o hâlâ şaşkın bakışlarla kendisini süzerken lâmbanın ışığı altında bütün çizgileri iyice görülen yüzüne dikkatle bakarak:</p></li>
<li>
<p>- Hayır! Ayşe'nin tarifine göre onlardan bir olamazsınız. Çünkü bir şiir kadar güzel değilsiniz, dedi.</p></li></ul>
<p>Yürümekte devam ediyorlardı. Hâlâ Selim'in kolundan çıkmamış olan kızın titremesi geçmiş, yerini hayret ve merak kaplamıştı. Hiçbir şey anlamamakla beraber bu sözlerden hoşlanmıştı.</p>
<p>Selim Pusat birdenbire durdu. Öfkelenmişti. Son zamanlarda içinde düştüğü ruhî bir hal ile böyle anî buhranları, öfkeleri, köpürmeleri oluyor, küçük bir kibritin büyük bir barut fıçısını parlatması gibi en ehemmiyetsiz bir sebeple kızdığı çok görülüyordu. Şimdi yine bir an içindeki çağrışımlarla o buhranlı noktaya gelmişti. Sert bir sesle:</p>
<ul style="list-style:none;"><li>
<p>- Liseli bir kız, bu zamanda, burada, yapayalnız ne arıyor?, diye sordu.</p></li>
<li>
<p>- Bana mı söylüyorsunuz Selim Bey? Ben liseli değilim ki... Öğretme-nim... Selim yine hüzünlü ciddiyetini takınmıştı:</p></li>
<li>
<p>- Ayşe'nin talebesi olduğunuzu söylemediniz mi?</p></li>
<li>
<p>- Eski talebesiyim. Ayşe Hanım beni size tanıtmıştı. Birkaç defa da görüşmüştük.</p></li></ul>
<p>Bu kızın Selim için Ayşe'nin eski bir talebesi olmaktan başka manâsı kalmamıştı. Bir takım kız isimlerinin birbirine karıştığı hafızasını yorarak bunların arasında seçmek ve onu kolundaki kıza yakıştırmak sıkıcı bir işti. Sıkıntıya gitmedi:</p>
<ul style="list-style:none;"><li>
<p>- Adınızı söyler misiniz?, dedi.</p></li>
<li>
<p>- Leylâ... Leylâ Mutlak...</p></li></ul>
<p>Selim Pusat bir hayâl kırıklığı, hayır, hayal kırıklığı değil, fenayı umarken iyiyi bulan insanın rûh hali içinde yeniden kıza baktı. Bu hayal kırıklığı, yahut bu ummadığını buluş nereden geliyordu? Kızın adından mı? Yine o garip kız isimlerinden biriyle mi karışlaşacağını sanmıştı? Yoksa... Sakın... Acaba?.. Biraz önceki kadın sesi neler söylüyordu? Selim birdenbire:</p>
<ul style="list-style:none;"><li>
<p>- Mutlak seveceksin benî, bundun kaçamazsın</p></li></ul>
<p>mısraını hatırladı ve yanındaki kızın &quot;Leylâ Mutlak&quot; diye adını söylerken sesinden yükselen ahengi meçhul sesin âhengiyle birleştirdi.</p>
<p>Selim'in iradesiyle durdular. Yüzü sertleşmiş, hattâ biraz da heyecanlı bir hal almıştı, &quot;Leylâ Mutlak&quot;...</p>
<p>&quot;Mutlak seveceksin&quot;... 'Mutlak&quot;... &quot;Mutlak&quot;</p>
<p>Bu ses o sesti. Zaten başka türlü olmasına da imkân var mıydı? Kızın gözlerinin içine bakarak:</p>
<ul style="list-style:none;"><li>
<p>- Deminki şiiri bir daha okur musunuz? dedi.</p></li></ul>
<p>Leylâ'da karşısındaki adamı garip bulan, fakat tabiî karşılayan bir hal vardı:</p>
<ul style="list-style:none;"><li>
<p>- Hangi şiiri?</p></li>
<li>
<p>- Mutlak seveceksin beni bundan kaçamazsın, diyebilen şiiri...</p></li>
<li>
<p>- Ben bu şiiri bilmiyorum ki .... Edebiyatçı değilim.</p></li>
<li>
<p>- Zarar yok. Mısraı tekrarlayın!</p></li>
<li>
<p>- Leylâ duraksadı ve Selim'e baktı. Selim sabırsızlandı:</p></li>
<li>
<p>- Aklınıza hiçbir ihtimal getirmeden tekrarlayın: Mutlak seveceksin beni, bundan kaçamaz sın!</p></li></ul>
<p>Bunu söylerken sesi perde perde yükseliyordu. Vakit geç, ortalık tenha idi. Kız itaat etmekten başka çare bulamadı:</p>
<ul style="list-style:none;"><li>
<p>- Mutlak seveceksin beni, bundan kaçamazsın.</p></li>
<li>
<p>- Bir daha!</p></li></ul>
<p>Mısra tekrarlandı. Kızın yüzüne bakmadan dikkatle dinleyen Selim &quot;Hayır&quot; dedi ve &quot;Bu ses o ses değil&quot; diye düşündü.</p>
<p>O halde demin &quot;Leylâ Mutlak&quot; derken sesi Öteki sese nasıl benzemişti? O şiiri okuyan kadın Leylâ değilse kimdi? Selim Pusat'ın beyni bir anda karıştı. Ruhunu sarsacak bir ihtilâl başlamak üzereydi. Her zaman yaptığı gibi irâdesini takındı ve aldırmamak itiyadını kullanarak sarsıntıyı atlattı. Şuurundaki son menfi intibaları da silmek için Leylâ'ya sordu:</p>
<ul style="list-style:none;"><li>
<p>- Ne okutuyorsunuz?</p></li>
<li>
<p>- Tarih.</p></li>
<li>
<p>- Ne tarihi?</p></li>
<li>
<p>- Umûmî tarih.</p></li></ul>
<p>Selim Pusat her zamanki müstehzi halini almıştı:</p>
<ul style="list-style:none;"><li>
<p>- Yâni çocuklara masal anlatıyorsunuz.</p></li></ul>
<p>İhtisasına saygısızlık gösterilince Leylâ değişti:</p>
<ul style="list-style:none;"><li>
<p>- Tarihi masal mı sayıyorsunuz?</p></li>
<li>
<p>- Tamamı ile!</p></li>
<li>
<p>- Nasıl olur Selim Bey? Ben sizin meydan savaşları hakkındaki bir yazınızı okumuştum.</p></li></ul>
<p>Bana şeref vermişsiniz, insanlar gözleriyle gördükleri basit vakaları bile birbirinden ayrı şekilde, hattâ birbirini nakzeder şekilde anlatırken, vesîka denilen kırıntıların yardımıyla binlerce yıllık hadiseleri tespit etmek iddiası size ciddi geliyor mu? Vesikaları bırakanların aklından, görüş kabiliyetinden ve bilhassa vicdanı ile namusundan emin misiniz?</p>
<ul style="list-style:none;"><li>
<p>- Fakat metot? Tarih metodu?</p></li>
<li>
<p>- Metot dediğiniz uydurmanızın riyazi bir katiyeti var mı? İnsanlar hem doğruyu bulmak, hem de aldanmak için yaratılmıştır. Hâdiselerin kırk veçhesi bulundukça ve insanlar kırkına birden nüfuz</p></li></ul>
<p>imkânından mahrum kaldıkça gelip geçen şeyleri kendi dar çerçevelerinden görmekte devam edeceklerdir. Körlerle filin hikâyesini biliyorsunuz, değil mi?</p>
<ul style="list-style:none;"><li>
<p>- O halde sizin meydan savaşlarınız da birer dedikodudan, birer masaldan mı ibaret?</p></li>
<li>
<p>- Onun hakikati öyle bir meydan savaşının gerçekte veya tasavvurda yapılmış olmasından ibarettir. Yoksa o savaşın günü de, askerlerin sayısı da, harbin yapıldığı yer de, hattâ bazen ordulara kumanda edenler de yüzde yüz kesinlikle belli değildir. Tarihin yarı buçuk hakikate yaklaşan kısmı askeri tarih olduğu halde meydan savaşlarının bile meçhuliyet perdesi arkasından görüldüğü muhakkaktır. Gerçi bir meydan savaşını anlatan eserler yazılır, krokiler çizilir, harita üzerinde o muharebenin hareketleri gösterilse de bunun değeri nazarî olarak o meydan savaşının orda anlatıldığı şekilde cereyan etmiş olmasına göredir. O savaş o şekilde olmayıp da başka bir şekilde olsa yine kurmayın ondan alacağı bir ders vardır. Malazgirt Savaşı 26 Ağustos 1071 yerine 26 Mart 1761 de geçse idi kurmay için daha serin bir havada ve bazı ateşli silâhlarla yapılmış olması gibi bir değişiklik göstermesinden başka ne fark olabilir? Kurmaylar için kitap ve harita üzerinde, vaktiyle&quot; yapılmış muharebeleri incelemekle tamamen hayalî muharebeleri incelemek arasında bir fark yoktur. Maksat onun beynini muhtemel durumlara göre işler bir hale getirmeye alıştırmaktır. Askeri tarih bu bakımdan ehemmiyetlidir. Çünkü tek ve büyük sanatın, yâni askerliğin hazırlayıcı ve yetiştirici unsurlarından birisidir. Kalanının masaldan farkı yoktur. Siz, tarih öğretmeni! Meselâ Yıldırım Beyazıt'ın harpte esir edilip esarette öldüğüne veya intihar ettiğine emin misiniz?</p></li>
<li>
<p>- Elbette eminim. Bütün kaynaklar ağız birliği ile öyle yazdıktan sonra. Selim'in yüzü istihfaf ve istihkarla değişti:</p></li>
<li>
<p>- Kaynaklar... O kaynaklar ağız birliğiyle benimde vatan hâini olduğumu yazmışlardı. Buna da inanıyor musunuz?</p></li></ul>
<p>Çılgınca bir öfkeyle söylenen son cümle Leylâ'yı ürkütmüştü:</p>
<ul style="list-style:none;"><li>
<p>- O başka... Size iftira attılar...</p></li></ul>
<p>Selim sustu. Yeniden bir tedâî silsilesiyle deminden beri beyninin içinde kurcalanan noktayı buldu:</p>
<ul style="list-style:none;"><li>
<p>- Sizi, birisiyle karşılaşmak istemediğiniz için evinize götürdüğümü biliyorum. Fakat tek başınıza böyle</p></li></ul>
<p>ıslak ve karanlık bir gecede Çamlı Koru'da dolaşmanızın sebebini bilmiyorum,</p>
<ul style="list-style:none;"><li>
<p>- Muhakkak bir sebep mi lâzım?</p></li>
<li>
<p>- Şüphesiz.</p></li>
<li>
<p>- Bu, sizi buraya getiren sebep gibi bir şey olamaz mı? Selim'in yüzünde yeniden bir istihfaf belirdi:</p></li></ul>
<p>Beni buraya getiren sebebi biliyor musunuz?</p>
<ul style="list-style:none;"><li>
<p>- Tahmin ediyorum.</p></li></ul>
<p>*** Leylâ'nın kapısına gelinceye kadar bir kelime konuşmadılar...</p>
</body>
</html>