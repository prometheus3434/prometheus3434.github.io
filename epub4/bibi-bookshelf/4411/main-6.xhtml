<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">6. Bölüm</span></h1></li></ul>
<p>Ayşe eve geldiği zaman Selim masanın başında harp tarihine ait kitaplarla meşguldü. Epey zamandan beri bir gazeteye müstear isimle askerî makaleler yazıyor, Ayşe'nin omuzlarındaki ağır yükü böylelikle hafifletmeye uğraşıyordu. Fakat bütün bunların zoraki bir didinme ile, kendisini sıkarak yaptığı belliydi. Eskiden o kadar faal olan Selim şimdi durgun, düşünceli, mahzun bir adam olmuştu. Pencereden ufka dalarak öldürdüğü saatler, haftalarca gülmeden geçirdiği zamanlar ruhî bir buhranın olduğu kadar müthiş bir kararsızlığın da alâmetleri olabilirdi. Hiçbir şeyden şikâyet etmiyor, fakat hiçbir şeyi de beğenmiyordu. Hayattan zevk almak hassasını kaybetmişti. Hiçbir yere çıkmıyor, hiçbir eğlenceye gitmiyor, kimseyi aramıyor, kendisini ziyaret edenlerin yüzüne bakmıyordu. Çok az konuşuyordu.</p>
<p>Eskiden sık sık içki içer, içtiği zaman çok neşelenir, yanındakilerle şakalaşırdı. Şimdi daha çok içiyordu. Fakat aşırı derecede içmesine rağmen yüzü gülmüyor, aksine daha karanlık ve kederli bir hal alıyordu. Garip garip huylar edinmişti Böyle gecelerde apoletleri sökülmüş subay üniformasını ve çizmelerini giyiyor, evin en geniş odası olan çalışma odasında muttarit adımlarla dolaşıyordu. Marşlar çalındığı zaman radyoyu dinliyor, içiyor, içiyor, bazen sendeleyecek kadar sarhoş oluyor, fakat neşelenemiyordu.</p>
<p>Odada gezinirken bazen kitapların önünde duruyor, büyük meydan savaşlarından birini anlatan bir cildi çekiyor, sayfalarından birine yahut haritasına baktıktan sonra yerine koyuyordu.</p>
<p>Selim Pusat harp tarihine ait tetkikler de hazırlıyordu. Bunlarla meşgulken ruhen rahat olduğu yüzünden anlaşılıyordu. Bilhassa Mete ile Anibal'i, yaptıkları imha savaşlarına göre mukayese eden etüdü orijinaldi. Fakat onu da bitirmeden bırakmıştı.</p>
<p>Sevdiği büyük askerler arasında Mete başta gelirdi. Çünkü o hem asker, hem de teşkilâtçıydı. Ordu değil, millet yaratan adamdı. Aylarca uğraşarak yaptığı haritalar üzerinde Bilge Tonyukuk ve Kül Tegin'in seferlerini incelemiş ve bu iki kumandana hayran olmuştu. Selçuklulardan Çağrı Bey'i çok</p>
<p>beğenir, fakat &quot;kumandandan ziyâde kahramandır&quot; derdi. Her girdiği savaşı kazanan Afşin Bey; hakkındaki bilginin eksik olmasına acınırdı.</p>
<p>Büyük kumandanlar ve büyük imha savaşları üzerinde uğraşa uğraşa savaş ve kumandanlık felsefesine girmiş, büyük askerlerin hangi şartlar altında yetiştiğini araştırmıştı. Vardığı sonuç şuydu: Büyük askerler krallıklarda yetişir.</p>
<p>Selim Pusat tam bir asker olduğu için siyâsî bir mesele olan rejim işleri üzerinde fikir yormamıştı. Ona göre rejim aşağı yukarı milletlerin, cemiyetlerin elbisesiydi. Elbiselerin sıhhî ve gayrı sıhhî olanları, yakışanları, yakışmayanları bulunduğu gibi rejimlerin de yarayanları, yaramayanları vardı. Cumhuriyet belki çok güze! bir rejimdi. Fakat büyük kumandan yetiştirmek bakımından kifayetsizdi. Bu tıpkı, sıcak iklimler için pek sıhhî olan beyaz, açık, keten elbiselerin Sibirya bölgesinde zararlı, öldürücü oluşuna benziyordu. Bu kanaatinden dolayı uğradığı haksızlık ve iftiralar aklına geldikçe çılgın bir öfkeyle sarsılıyor, gözünde kan tütüyordu. Dâima aşırı olduğu için kendisine düşmanlık edenlere karşı duyduğu nefreti yavaş yavaş başka insanlara da teşmil etmişti: Kötülükleri gördükçe hayatta faziletli olarak kalınamayacağını kabul ediyor, kendisi bu yola asla giremeyeceği için yaşamaktan soğuyor, robot haline geliyordu. Denilebilirdi ki, Selim'in kalbinde sevgiden eser kalmamış, onun yerini kin ve tiksinti doldurmuştu. Ayşe'yi üzen nokta bu idi. Gönlünde sevginin eseri kalmamış olan kocası kendisine ne verebilirdi? Onun gözlerinde sevgiyle yanan eski ışıkları boşuna aramıştı. Vaktiyle o kadar canlı olan bu adam artık bîr gölge, bir hayâl, bir rûh gibi dolaşıyordu. Bununla beraber Ayşe henüz bütün ümitlerini kaybetmemişti. Onda ara sıra bu dünyaya ait insanlığın izlerini, kıvılcımlarını görüyordu. Bir gece radyoda &quot;Eski Arkadaşlar&quot; marşı çalınırken gözleri önce enerjik bir sevinçle parlamış, sonra hafifçe nemlenmişti. Başka bir gün Ayşe'ye eski edebiyatın garâmi şairleri hakkında sualler sormuştu. Garâmî şiirlerle meşgul olmak hayata dönmenin işareti gibi idi. Ayşe bunu o kadar istiyordu ki, kocasının kalbinde yeniden ateşin yanması için onun bir başkasını sevmesine bile razıydı.</p>
<p>Ara sıra, onu nispeten sakin ve yumuşak gördüğü zamanlarda münakaşa açar, biraz neşelenmesi, gezip tozması için ısrar eder, dil döker, fakat sessiz ve hissiz bir mukavemetle karşılaşırdı. Pusat artık hiçbir şeye inanmıyor, herkesi iğrenç görüyor, her zevki bayağı buluyor, her şeyle ince ince istihsal ediyordu.</p>
<p>O yaralı bir insandı. Kalben ve hissen askerliğe bağlı kalmış, fakat bu çirkef asırda bazı askerlerde bile askerlik ruhunun tavsadığını görerek en derin yerinden incinmişti. En alçak iftiraların çamuruyla boğulurken, görülmemiş haksızlıklara uğrarken. Tanrı kendisine yardım etmemiş, ummânlar gibi olan rahmetinden bir damlacık bile saçmamıştı. Ahlâkı, adaleti, insanlığı, dostluğu, her şeyi görmüş, bunların birer serap olduğunu acı tecrübelerle öğrenmişti. Altı uçurum olan çürük bir tahta köprü üzerinde kendisini nasıl emniyette sayardı. Ayşe ile Tosun olmasa...</p>
<p>O zaman arkadaşı Şerefi hatırlardı. Tiyatro bitti. Beklemeye lüzum görmüyorum...</p>
<p>Acaba kendisi neyi bekliyordu? İçinde anlaşılmaz bir duygu vardı ki, ona bir şey beklediğini söylüyordu. Bunun ne olduğunu düşünüyordu. Bazen bir sesin kendisine &quot;belânı bekliyorsun&quot; dediğini</p>
<p>duyar gibi oluyor, sonra iradî bir cihetle bunun tesirinden kurtularak harp tarihine, gezinmesine veya kederine dalıyordu.</p>
<p>Ayşe odaya girince Selim başını kaldırdı ve onun gülümseyen gözlerine hüzünlü bakışlarla karşılık verdi. Ayşe bugün bahtiyardı. Kocası biraz; neşeli olsa, daha da mesut olacaktı. Saadetlerin de başkalarına geçici olduğunu bildiği için Selim'e bazı şeyler söylemek istiyordu. Hapisten çıkalıdan beri ona &quot;nasılsın&quot; demeyi bırakmıştı. Kocası iyi değildi ve iyi olmadığını bilen Ayşe'nin nasılsın diye sormasına hiddetleniyordu. Onun için, ona her karşılaşmalarında ayrı bir şey söylemek icap ediyordu. &quot;İyi çalışabildin mi?&quot; diye sordu. Pusat, dudağını bükerek bir memnuniyetsizlik hareketi yaptıktan sonra masadan kalktı, gezinmeye başladı.</p>
<p>Ayşe eskiden kocasıyla dertleşir, gündüz gördüklerinden ilgi çekici bulunduklarını ona anlatır, onun da kendisine anlatmasını beklerdi. Fakat artık Pusat böyle şeyleri dinlemiyordu. Dinliyor gibi gözüktüğü zamanlarda da kafası dâima başka şeyle meşguldü. Ayşe de bunu bildiği için Selim’i ilgilendirecek şekilde bir şeyler söylemeye arzu duyuyordu;</p>
<p>Dünyada herkes kötü ve vefasız değilmiş. Bize dost olanlar da varmış, diye başladı. Bu sözle beraber kocasının yüzünde istihza çizgilerinin belirmesi bir oldu. Ayşe, istihzanın söze inkılâbını önlemek için hemen devam etti:</p>
<ul style="list-style:none;"><li>
<p>- Kızların beni karşılayışını görseydin sözüme hak verirdin!</p></li>
<li>
<p>- Kızlar dediğin çocuklar senin kim olduğunu nereden bilecekler?</p></li>
<li>
<p>- Hemen hemen hepsi eski talebelerim. Yeniler de kim olduğumu eskilerden öğrenmişlerdir.</p></li>
<li>
<p>- Bu eski vefalı çocuklar üç yıl önceki vukuatı hatırlayabilirler mi acaba?</p></li>
<li>
<p>- Neye hatırlamasınlar? Üç yıl nedir ki?</p></li></ul>
<p>Pusat geziniyor ve Ayşe'ye bakmıyordu. Herhalde alay olacaktı: &quot;Bu kadar keskin hafızalı talebelerin olduğu için tebrik ederim&quot;, dedi.</p>
<p>Eskiden olsaydı Ayşe bu sözlerle gönlünün tâ içinden kırılırdı. Fakat gönlü kırıla kırıla toz haline gelmiş, kırılacak tarafı kalmamıştı. Hayatın âh u zâr ile doldurduğu bîr kalp, yine hayatın kırdığı birisinin, çok yakın birisinin istihzalarından yüksünecek değildi ya. O zaten kendisinin artık bir hastabakıcı olduğunu biliyordu. Fakat öyle bir hastabakıcı ki, hastasının derdi anlaşılmıyor ve hasta şikâyet etmiyordu. Selim'i hayata karıştırmak için her şeyi deniyor, fakat hiçbirinde muvaffak olamıyordu. Sebatçı karakteri olmasa şimdiye kadar çoktan vazgeçer, kocasını kendi haline bırakarak hayattan kendisi de meyus olurdu. Ara sıra bezginlik duymasına rağmen uğraşmaktan caymıyor, yeni yeni usullerle onu oyalayacak işler bulmaya, zevk alacağı şeyleri keşfe çalışıyordu. Selim'in cesaretten hoşlandığını bildiği İçin kızlarının cesur hareketlerinden söz açtı:</p>
<ul style="list-style:none;"><li>
<p>- Muhitten korkmayan kızlarmış. İdarenin bariz bir şekilde yaptığı baskıya rağmen dostluk hislerini göstermekten çekinmediler. Hele bir tanesi vardı ki...</p></li></ul>
<p>Ayşe sustu. Bir kasıtla değil, Güntülü'yü hatırlayarak, bazen dalgın, bazen yırtıcı, bazen mahcup bakan ve rengi anlaşılamayan gözlerini düşünerek, uzun ve muntazam cümlelerini duyar gibi sustu. Pusat gezinmesine devam ederek sordu:</p>
<ul style="list-style:none;"><li>
<p>- Evet, o bir tanesi ne yaptı? Kralcı olduğunu mu söyledi?</p></li></ul>
<p>Selim her zaman, her yerde böyle konuşuyordu. Alay ediyordu. Yahut da samimî idi de alay intibaı bırakıyordu. Ayşe bunlara alışmıştı. Mazinin kuvvetli bağları olmasa, müşterek felaket ikisini birbirine yaklaştırmış bulunmasa ona bir lâhza bile tahammül edemezdi. Fakat mazinin bağı ve istikbâlin ümidi kendisini tahammüle sevk ediyor, cefakeş bir derviş gibi her şeye katlanıyordu. Nitekim kocası da hayal cehennemine, ne olduğu Ayşe tarafından çok merak edilen meçhul bir şey için dayanıyordu. Kralcı olduğunu tabii söylemedi. Fakat eski talebem olmadığı halde dersten önce öğretmen odasına gelerek etrafa meydan okurcasına beni selâmladı.</p>
<ul style="list-style:none;"><li>
<p>- Büyük kahramanlık! Alkışlanmaya lâyık bir kızmış.</p></li></ul>
<p>Bu sözler büyük bir ciddiyetle söylenmişti. Fakat o kadar büyük bir istihza hamulesi saklıyordu ki, bu kadarına Ayşe bile tahammül edemedi. İsyan edecekti. Bir hastayı kırmaktan çekinerek bu alayı da sineye çekti:</p>
<ul style="list-style:none;"><li>
<p>- On kişiden mürekkep fevkalâde bir sınıfım var. Hele içlerinden üç tanesi bulunmaz çocuklar. İsimleri de çok güzel..</p></li>
<li>
<p>- Biliyorum. Ya Oya'dır, ya Birsen' dir, yahut Fügen...</p></li></ul>
<p>Ayşe gülümsedi. Bütün istihzasına rağmen kocasının bu kadar konuşması yine bir şeydi.</p>
<ul style="list-style:none;"><li>
<p>- Bilemedin, dedi. Öyle moda isimlerden değil. Bak. Senin de hoşuna gidecek. Aydolu, Nurkan ve Güntülü...</p></li></ul>
<p>Ayşe, kızların adını söylerken Selim, Napolyon’un harplerine ait bir cildi gözden çekmiş, karıştırıyordu, hızla başını çevirerek:</p>
<ul style="list-style:none;"><li>
<p>- Güntülü mü dedin? diye sordu.</p></li>
<li>
<p>- Evet.</p></li>
<li>
<p>- Ne garip ad! Ötekiler neydi? Nurkan, Aydolu.</p></li></ul>
<p>Pusat, kitabı aldığı yere koyarak gezinmeye başladı. Çok dalgın bir hali vardı. Yine Ayşe'ye bakmadan sordu:</p>
<p>Bu eserlerde bir telif zaafı görmüyor musun? Ayşe şaşırmıştı:</p>
<p>- Hangi eserlerden bahsediyorsun? Öteki hafifçe gülümsedi:</p>
<ul style="list-style:none;"><li>
<p>- Özür dilerim. Napolyon'a ait eserle senin sevgili kahraman kızlarını birbirine karıştırdım. Yani bu kızların adında dil bakımından bir gayrı tabiîlik bulmuyor musun demek işlemiştim.</p></li></ul>
<p>-Hayır.</p>
<ul style="list-style:none;"><li>
<p>- Yaaa... Nurkan ne demek acaba?</p></li>
<li>
<p>- Nur kanlı demek.</p></li>
<li>
<p>- Ya Aydolu?</p></li>
<li>
<p>- Ayın on beşi. Pusat başını salladı.</p></li></ul>
<p>- Zoraki yakıştırma... Dolu ay demek lâzımdı. Ama sen öyledir dersen öyledir. Güntülü'yü de ben kabul ediyorum. Vaktiyle okuduğum sarf derslerine göre ikinci nevi izafet terkibidir. Her ne kadar günün tülü olmazsa da gramer bakımından doğrudur.</p>
<p>Ayşe memnundu. Çoktandır duymadığı bir neşe ile devam etti;</p>
<p>- Bir görsen sen de çok seversin. Pek zeki ve bilgili kızlar. Üstelik o kadar da güzel şeyler ki... Birer şiir kadar...</p>
<ul style="list-style:none;"><li>
<p>- Bir imha savaşı kadar da güzel mi?</p></li></ul>
<p>Ayşe onun bu gibi garipliklerine alışık olmakla beraber yine neşesini kaçıran bir hayrete düşerek bakmaktan da kendini alamadı:</p>
<ul style="list-style:none;"><li>
<p>- İmha savaşı güzel bile olsa bir kızın güzelliği ile onun arasında nasıl bir benzerlik kurabiliyorsun?</p></li>
<li>
<p>- Kızların güzelliğini şiire benzetmiştin de...</p></li>
<li>
<p>- Evet?</p></li></ul>
<p>Şiir ince sanatlardan birisi olduğu için şiirin güzelliğini kızların güzelliğine benzettin. Harp sanatı ince sanatların başında gelir. En güzel örneklerini de imha savaşlarında bulabilirsin.</p>
<p>Ayşe, kocasını kırmamaya çalışarak itiraz etti:</p>
<ul style="list-style:none;"><li>
<p>- Kabul ama, bu ince sanat kan ve ölümle doludur. Bir genç kızın güzelliğine benzer mi?</p></li>
<li>
<p>- Şiir gözyaşıyla, harp kanla doludur. Kızın güzelliğini şiire benzetirken kızla şiirin benzer tarafları olarak neleri buluyorsun? Şiir ince, kız da ince... Şiir hoşa gidiyor, kız da hoşa gidiyor... Şiir gözyaşı döktürüyor, kız da gözyaşı döktürüyor, değil mi?</p></li></ul>
<p>Ayşe neticenin nereye varacağını kestiremeden başıyla bir kabul işareti yaptı. Selim odada gezinerek ve Ayşe'ye bakmayarak devam etti:</p>
<ul style="list-style:none;"><li>
<p>- Birkaç kişiye gözyaşı döktüren bir kızı güzel diye kabul ediyorsun da bir kalabalığı kana bulayan kıza neden çok güzel demiyorsun? İmhâ savaşı yüksek ve ince bir sanatla ve cesaret mayasını kullanmak suretiyle vücûda getirilmiş bir eserdir. Sermâyesi candır. İmha savaşına benzeyen bir kız, şüphesiz şiire benzeyen bir kızdan daha güzeldir. Çünkü imha savaşında bir kesin sonuç vardır. Şiir de ise hiçbir şey...</p></li></ul>
<p>Ayşe şefkatle gülümsedi. Selim yine aşırılık ediyordu:</p>
<ul style="list-style:none;"><li>
<p>- Dikkat et, dedi. Şiiri bu kadar küçümserken kendinin de şâir olduğunu unutuyorsun,</p></li></ul>
<p>Kocası birdenbire durdu. Dikkatle Ayşe'ye bakarak yüzündeki mânâyı okumaya çalıştıktan sonra: Bir edebiyat öğretmeni olarak beni şâir telâkki eder misin? diye sordu. Ayşe ciddileşerek cevap verdi:</p>
<ul style="list-style:none;"><li>
<p>- Elbette. Senin bazı şiirlerin antolojilere alınabilecek değerdedir.</p></li></ul>
<p>Selim Pusat, askerî lise talebesi olduğu zamanlardan beri şiir yazardı. Harp Okulu'nda bu merak devam etmiş, subaylığı sırasında da şiirle uğraşacak vakit bulabilmişti. Fakat Harp Akademisi'ne girince her şeyi bırakmış ve sanatların en ciddîsi, güzel sanatların en üstünü olarak harp sanatını kabul etmişti. Yazdığı şiirler arasında coşkun mizacının mahsulü olan birkaç lirik mısra yok değildi. Fakat kendisini hiçbir zaman şâir saymamış, daha sonra da şiirden nefret etmişti. Başına felâket geldikten sonra ise dünyada şiir sanatı diye bir sanat olduğunu hatırlamaz olmuş, hele kendisinin de bir zamanlar şiir yazmış olduğunu tamamıyla unutmuştu.</p>
<p>Ayşe kendisine şâir olduğunu hatırlatınca eski yazılarını hafızasında bulmaya çalıştı: Aşkınla senin bunca gönül etmede nâle...</p>
<p>Uğrundu akan gözyaşımız oldu şelâle.</p>
<p>Onmaz kara sevdamızı kan söndürecektir...</p>
<p>Bunlarda ne vardı? Hiç... İçinde aruzun âhenginden başka bir şey bulunmayan bu mısraları Selim gülünç buldu.</p>
<p>O füsunkâr ve güzel gözleri her kalbi deşen Öyle bîr nazlı kızın aşkına düştüm ben ki...</p>
<p>Selim bunun arkasını hatırlamak istemedi. Nazlı kızlardan nefret ediyordu. Bütün kadınların ve kızların Ayşe gibi enerjik ve metin olmasını istiyordu. Bir anda talebelik zamanının hâtıraları beyninden geçti bu arada birkaç kızın hayâli hafızasında parladı. Artık onlar kendisine yabancı ölülerin isimleri gibi boş ve ruhsuz geliyordu. Aruzla yazılmış olan bu mısralarda hiçbir güzellik yoktu. Birdenbire aruza karşı bir iğrenti duydu ve onu boya ile çirkinliğini saklayan bir kadına benzetti.</p>
<p>Şimdi hece vezniyle yazmış olduğu mısraları hatırlamaya uğraşıyordu. Kafasına bir takım müphem beyitler gelir gibi oluyor ve hepsi birbirine benziyordu: Aşk, aşk, aşk. Kendi kendine &quot;Ne kadar da çok aşk&quot; diye mırıldandı. &quot;Yalan olduğu bundan da belli&quot;... Birdenbire dudaklarından hafifçe iki mısra döküldü:</p>
<p>Ey bir eşi bulunmaz fedakâr, mert arkadaş! Kıskandırdın bizi sen, bak ölümün ne şanlı!</p>
<p>Şanlı ölüm anılınca Pusat heyecanlandı ve bunun ne zaman, kimin için yazıldığını düşünmeye koyuldu. Aklına iki mısra daha geliyordu:</p>
<p>Arkadaşımızın mert ve şan dolu göğsünde Şehitliğin nişanı bir kızıl gül açıldı...</p>
<p>Selim pencereden ufka bakarak arkadaşı Şeref'i düşündü. Acaba bu beyitler eski ve unutulmuş bir manzumenin parçaları mıydı? Yoksa şimdi Şeref'i hatırlayarak irticalen mi söylemişti? Ne garip!.. Yine beyninde garip bir şeyler oluyor, kendisini çok eski zamanlara götürüyordu. Son günlerde onda acayip bir hal peyda olmuştu: Bir hâdise, bir söz onda anlaşılmaz tedailer yaparak asırlarca evvelki bir zamanı, bir şahsı düşündürüyor, kendisi o zaman varmış da, o hâdiseyi veya şahsı hatırlıyormuş gibi oluyordu. Şimdi yine içinde, kökü çok eskilerde olan bir sıkıntı vardı. Bu öyle üç yıl önceki bir ıstırabın eseri değildi. Birdenbire Ayşe'ye baktı ve gayrı ihtiyarî, biraz önce beğenmediği mısraı okudu: Onmaz kara sevdamızı kan söndürecektir...</p>
</body>
</html>