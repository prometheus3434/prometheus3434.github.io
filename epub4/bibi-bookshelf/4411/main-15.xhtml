<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">15. Bölüm</span></h1></li></ul>
<p>Selim sıkıntılar arasında bunalıyordu. Tarihi bir sırrı öğrenmek veya bir prensesin tehlikeler ortasında yaşadığını bilmenin kendisini bu kadar bunaltmasını bir türlü anlamıyor, mânâ veremiyordu.</p>
<p>Hayatında zaten huzur diye bir şey tatmamıştı ama bu kadar bezginlik ve bunalma da görmemişti. En ağır iftiralara uğradığı zaman bile, üniformasını bıraktığı zaman bile böyle olmamıştı.</p>
<p>Huzur arıyordu. Büroda artık eskisi kadar verimli olamadığının farkında idi. İncelediği evrak özetlerinde, fişlemelerde gülünç yanlışlar yapmaya başlamıştı. Halbuki iş arkadaşları nasıl bir gönül rahatlığı içindeydiler. Bunlar neden böyle kaygısız diye düşündü. Acaba dinî inançlarından mı böyle olmuşlardı? Yoksa tasavvuf mu onlara bu rûh sükûnunu veriyordu? Birdenbire, yanındaki masada oturan Osman Fişer'in, sanki düşüncelerini anlamış gibi kendisi ile alçak sesle konuşmaya başlaması Selim Pusat'ın düşünce zincirini kesti:</p>
<ul style="list-style:none;"><li>
<p>- Bir saattir şu kâğıttan mânâ çıkarıp özetini yapmaya çalışıyorum, iki defa, yaptığım fişi yırttım. Galiba siz de aynı durumdasınız. Halbuki arkadaşlarımızda hiç de böyle bir kaygı yok.</p></li>
<li>
<p>- Vazife duyguları mı eksik?</p></li>
<li>
<p>- Hayır, hayır! Onlar zaten bunun vazife olduğuna inanmış değiller ki...</p></li>
<li>
<p>- Neden kaygısızlar?</p></li>
<li>
<p>- Çünkü bütün bu yaptıklarının bir kuruntu ve hayal olduğuna geçici, aldatıcı ve değersiz olduğuna inanıyorlar.</p></li>
<li>
<p>- Bunlar deli mî?</p></li></ul>
<p>Osman Pişer kötü kötü gülümsedi:</p>
<ul style="list-style:none;"><li>
<p>- Tımarhane dışındaki deliler... Bunlar tasavvufa inanmışlar. Olgun insan olmaya, Allah'la bir olmaya çalışıyorlar.</p></li></ul>
<p>Pusatın kaşları çatıldı:</p>
<p>- Allah'la bir olmak mı? Bu da ne demek?</p>
<ul style="list-style:none;"><li>
<p>- Yani Allah'ın varlığı içinde erimek istiyorlar...</p></li>
<li>
<p>- Huzur içinde yaşamaları bundan mı ileri geliyor?</p></li></ul>
<p>-Tabii.</p>
<p>Selim Pusat başını önündeki kâğıda eğip konuşmayı kesmekle beraber tasavvufun insana huzur verdiğini yeniden işiterek başka hayallere kaptırıp kendini koyuverdi.</p>
<p>O akşam yemek yenip Tosun yattıktan ve Ayşe çalışma masasına oturduktan sonra bir şey dikkatini çekti. Selim bu gece büyük odada âdeti olan gezintiyi yapmıyor, bir koltuğa yaslanıp gözlerini kitaplara dikmiş olarak düşünüyordu. Selim'in bu halini ilk defa görüyordu. Belki fazla yorgun olduğu için dinleniyordur, diye birazdan gezinmesine başlar diye düşünerek vazife tashihlerine haşladı.</p>
<p>Gözü duvardaki saate değdiği zaman kırk dakika geçmiş olduğunu anlayarak kocasına baktı. Hâlâ kıpırdamadan oturuyor ve Ayşe bundan emindi görmeden kitaplara bakıyordu. &quot;Ne düşünüyorsun?&quot; yahut &quot;Yorgun musun?&quot; diye sormak Selim'i kızdırırdı. Ayşe bu yola girmeden onu konuşturmak için bir çâre düşündü. Fakat onun kâğıtlardan baş kaldırdığını gören Pusat, sözü açarak Ayşe'yi düşünmekten kurtardı:</p>
<ul style="list-style:none;"><li>
<p>- Şu tasavvuf denen şey nedir?</p></li></ul>
<p>Bu soruyu kocasından daha önce de bir defa işitmiş olmasına rağmen Ayşe şaşkınlıktan elindeki kalemi masaya düşürdü. Dünyada askerlikten başka her şeyi reddeden, hele felsefe, tasavvuf, hukuk gibi konuları lüzumsuz ve saçma bulan Selim'in bu soruyu sormasında mutlaka mühim bir sebep olacaktı. Geçenlerde yine sorduğuna göre ilgilenmesinin ciddî bir sebebi olmalıydı. Bu sebebi öğrenemeyeceğini Ayşe çok iyi biliyordu. Yapılacak şey onunla konuşarak ruhunun derinliklerine inmek, böylece bir ipucu yakalamaktı. Acaba kocası hayatla ilgilenmeye mi başlıyordu? Ayşe geçen sefer olduğu gibi yine içinde bir sevinç duydu ve yine geçen seferki cevabı verdi.</p>
<ul style="list-style:none;"><li>
<p>- Tasavvuf bir nevi din felsefesidir.</p></li>
<li>
<p>- Yani?</p></li>
<li>
<p>- Yani din duygusunu ve düşüncesini dînin anlattıklarından daha ileriye götürerek ruhları doyurup kandırmak sistemidir.</p></li></ul>
<p>Selim, gözlerini yine kitaplara dikerek biraz düşündükten sonra sordu:</p>
<ul style="list-style:none;"><li>
<p>- Tasavvuf, dini inkâr mı eder? Yahut basit ve eksik mi bulur?</p></li>
<li>
<p>- Ne inkâr eder, ne de eksik bulur. Yalnız, olgun insanların dindeki hakikate tasavvufla erişeceğini iddia eder.</p></li>
<li>
<p>- Şu halde, kesin ve şaşmaz kaideler sistemi olmasına rağmen din herkes tarafından başka türlü anlaşılıyor demektir.</p></li>
<li>
<p>- Tabii... Mezhepler neden doğdu? Bazen bir dinin iki mezhebi arasındaki çarpışma, iki ayrı dinin çarpışmasından çok sert ve kanlı olmuştur. Müslümanlıkta Sünnilerle Şiilerin, Hıristiyanlıkta Katoliklerle Protestanların savaşları ne kadar kanlı ve kıyıcıdır. Tasavvuf bunun önüne geçmek için çalışmıştır.</p></li></ul>
<p>Selim, bazı konuları ilk defa öğrenen bir öğrenci merakı içinde dinliyordu. İşittikleri o kadar yabancı geliyordu ki, Ayşe'nin her cümlesi için bir-kaç soru birden sormak istiyordu. Fakat onun sormasına imkân kalmadan Ayşe devam etti:</p>
<ul style="list-style:none;"><li>
<p>- Tasavvuf da birçok kollara ayrılmış ve bunlar da kendi aralarında mücadele etmiştir, ama bu mücadele fikir alanında kalmış, büyük mutasavvıflar, ayrı sistemlerine rağmen birbirlerine saygı göstermiştir.</p></li></ul>
<p>Selim hâlâ kavrayamamıştı:</p>
<ul style="list-style:none;"><li>
<p>- Rica ederim. Tasavvufun temelini kısaca söyler misin?, diye sordu. Ayşe büsbütün canlanmıştı. Anlatmaya başladı:</p></li></ul>
<p>-Tasavvufun esası kâinatın Tanrı'dan ibaret olduğu, her varlığın, her şeyin bu Tanrı'nın bir tecellisinden, görünüşünden ibaret bulunduğu düşünce sidir.</p>
<ul style="list-style:none;"><li>
<p>- Mutasavvıflar bu büyük hakikati nasıl keşfetmişler?</p></li></ul>
<p>Selim bu soruyu alay etmek için değil, ciddî olarak soruyor ve alay etmediği için Ayşe'yi hayretler içinde bırakıyordu. Sözlerine devam etti:</p>
<ul style="list-style:none;"><li>
<p>- Bunu akılla değil, sezgi ile bulmuşlardır. Tanrı gibi sonsuz ve büyük bir varlığın akılla anlaşılmasına imkân olmadığını kabul etmişlerdir.</p></li></ul>
<p>Selim derhal itiraz etti:</p>
<ul style="list-style:none;"><li>
<p>- Fakat bununla dinin dışına çıktıklarının farkında olmamışlar mıdır?</p></li>
<li>
<p>- Din bilginlerinden bazıları mutasavvıfların dinsizliğini ilân etmiştir. En büyük mutasavvıflardan bazıları bile bu suçlamadan kurtulamamıştır.</p></li></ul>
<p>-Meselâ kimler?</p>
<ul style="list-style:none;"><li>
<p>- En başta Muhyiddîn-i Arabî ve Mevlânâ...</p></li></ul>
<p>Selim Pusat, Mevlânâ'yı işitmişti. Ötekini ilk defa duyuyordu. Sözü uzatmamak ve Ayşe'yi yormamak için kısa kesti:</p>
<p>- Bana tasavvuf hakkında kitap veya makale verebilir misin?</p>
<p>Ayşe yerinden kalktı. Kitap raflarının bir bölümü önünde durarak birkaç kitap çekip baktıktan sonra Selim'in önüne iki cilt bıraktı:</p>
<ul style="list-style:none;"><li>
<p>- &quot;Önce bu ansiklopedideki tasavvuf maddesini oku. Zihnînde bir şema kurulsun. Sonra da bu kitabı oku. Tasavvuf hakkında en iyi özettir. Bunlardan sonra lüzum görürsen daha başka kitap ve yazıları da veririm&quot; dedi.</p></li></ul>
<p>Saat gece yarısını gösterir ve Ayşe yatmaya hazırlanırken Selim Pusat hâlâ okumakla meşguldü. Ayşe onun, bir huzur olmasa bile, sükûn içinde olduğunu anlayarak memnun olmuştu. Bundan dolayı odadan çıkarken onun sükûnunu bozmamak için bir şey söylemedi ve Selim de Ayşe'nin çıktığının farkına varmadı.</p>
<p>***</p>
<p>Saatler geçiyor, bunun farkında olmayan Selim, Ayşe'nin verdiği yazıları okuyordu. Ömründe ilk defa askerlik dışındaki bir konuya böylesine merak ve ilgiyle dalmıştı. Masal okuyan bir çocuk gibiydi. Bir aralık, okuduğu kitap kendisini Hallac-ı Mansûr'a getirdi. Hallac-ı Mansûr, &quot;Ene'l-Hak&quot; dediği için işkenceyle öldürülürken kendisini öldürenler için Tanrı'ya yalvarıyor ve şöyle diyordu:</p>
<p>&quot;Onları bağışla. Beni bağışlama. Madem ki benim insanlığımı kendi Tanrılığında yok ediyorsun, benim insanlığımın senin Tanrılığın üzerindeki hakkı ile, benim sana kavuşmama böylece sebep olan bu insanları senin de yargılamanı istiyorum.&quot;</p>
<p>Mansûr'u parçaladılar. Her parçasından &quot;Ene'l-Hak&quot; feryadı yükseldi. Yaktılar. Külleri &quot;Ene'l-Hak&quot; diye bağırdı. Küllerini ırmağa attılar. Irmak &quot;Ene’l-Hak&quot; haykırışıyla doldu...</p>
<p>Buraya gelince Selim Pusat kitabı kapatıp masaya itti.</p>
<p>Sabah oluyordu ve büyük odada hâla ışık yandığını gören Ayşe kalkarak kapıya kadar gelmişti.</p>
<p>Uzaktan Selim'in yüzünü kontrol ettiği zaman öfke ve buhran izi görmedi. Fakat kitabı masaya itişinde sert bir tepki olduğu belliydi. Selim kitabı öyle bırakmazdı.</p>
<p>Birdenbire göz göze geldiler. Ayşe kocasını gözetleyen ve suçüstünde yakalanan bir kadın gibi şaşırarak sordu:</p>
<ul style="list-style:none;"><li>
<p>- Nasıl buldun?</p></li></ul>
<p>Selim'de boş şeylerle uğraşmaya zorlanmış bir insanın aksiliği vardı. Azarlar gibi cevap verdi:</p>
<ul style="list-style:none;"><li>
<p>- Senin din felsefesi dediğin şey bu deli saçmaları mı? Ayşe daha da şaşırdı:</p></li></ul>
<p>Neresi saçma?</p>
<p>- Neresi değil ki? O Hallâc-ı Mansûr denilen zıpıra siz büyük adam, büyük mütefekkir diye mi bakıyorsunuz?</p>
<ul style="list-style:none;"><li>
<p>- Büyük inanç sahibi...</p></li>
<li>
<p>- Neyin inancı?... Kendisini Tanrı ile bir tutuyor ve Tanrı üzerindeki hakkından bahsediyor. Ene'l-Hak demenin bir mânâsı da ben Tanrı'yım demek değil mi? Tımarhaneler Tanrılık, Peygamberlik, Padişahlık taslayan çılgınlarla doludur. Bu da onların dışarıda kalmış bir numunesi olacak!...</p></li>
<li>
<p>- Asırlardır Hallâc büyük mutasavvıf ve büyük inanç sahibi olarak tanınmış ve herkes tarafından öyle kabul edilmiştir...</p></li></ul>
<p>Ayşe'nin sözü yanda kaldı. Selim bu &quot;herkes&quot;ten iğreniyor, “herkes tarafından&quot; kabul olunan düşüncelere tahammül edemiyordu.</p>
<ul style="list-style:none;"><li>
<p>- Senin herkes dediğin kalabalık, içinde cahilleri, hâinleri, budalaları bol bol barındıran bir kuru gürültüdür. Herkes kabul etti diye ben de bu hezeyânları kabul mü edeceğim? Herkes Meryem Ananızın bakire olarak, hiçbir erkekle temas etmeden çocuk doğurduğunu da kabul eder. Herkes İsa'nın hem Tanrı, hem de Tanrı'nın oğlu olduğunu da kabul eder. Çünkü herkes dediğin şey bir hayvan sürüsüdür.</p></li></ul>
<p>Selim sustu ve başını öteye çevirdi. Ayşe'nin gözleri hafifçe nemlenmişti. Selim, kendisinin tasavvufa ve dine inandığını bildiği halde bu tahkir tufanını yağdırırken Ayşe'yi ayırmamıştı. Birkaç gündür hayata dönüş, anormal havadan sıyrılış diye ümit ve sevinçle baktığı davranışlar bilmiş, bir lastik gibi gerilerek saplanıp kaldığı noktadan uzaklaşan Pusat, yine lastik hızı ve sertliğiyle başlangıç noktasına gelmişti.</p>
<p>Ayşe üzgün ve kırgın çekildi. Kahvaltı hazırlamaya başladı. İlk defa, içinde ümitsizliğe benzer bir ezildik duyuyordu. Şimdiye kadar Selim'in normale döneceğini umarak büyük bir sebatla uğraşmıştı. Artık anlıyordu ki, bu uğraşmalar boşunadır. Selim her zaman sert ve öfkeli olmakla beraber Ayşe'yi kırmıyor, hattâ kırmamak için dikkat gösterdiği anlaşılıyordu. Halbuki bugün bu kaide bozulmuş. Selim umûmî tarif içinde Ayşe'yi de ayırt etmeden hakaret yağdırmıştı.</p>
<p>Gözlerindeki nem arttı, iki damla yaş yanaklarından aşağı yuvarlandı. Selim işe başlayalı beri, Tosun'a bakmak için sabahtan ikindi sonuna kadar gelmek üzere tuttukları kadın biraz sonra gelecek olmasa bu yaşlar gürleşebilirdi de;</p>
<p>Selim de Ayşe'nin üzüldüğünü anlamıştı. Herkesi tahkir ederken Ayşe'yi de o herkesle eşit tutmak aklının ucundan bile geçmemişti ama Ayşe öyle kabul etmişti. &quot;Bu sözlerle seni kastetmedim&quot; dese mesele bilecek, Ayşe'nin üzgünlüğü kalmayacak, hattâ kocasından böyle bir söz işittiği için bahtiyar bile olacaktı. Fakat ne tuhaf! Selim bunu söylemiyordu. Gururundan değil, elinden gelmediği için söyleyemiyordu. Yıllardır hayat arkadaşlığı eden, en talihsiz günleri ancak birbirlerine, dayanarak geçiren bu iki kişinin hâlâ karşılıklı açılmamış tarafları vardı. Bu açılmamışlık yüzünden bazen sözleri veya davranışları tam zıddı bir mânâ ile anlaşılıyor, bu yanlış anlayışlar, hayatın ve çilelerin zehirle doldurduğu gönüllerini büsbütün bunaltıyordu.</p>
<p>Selim bir iki defa, Ayşe'nin yanına giderek deminki sözlerinde onu hedef alan hiçbir taraf olmadığını söylemek için davrandı. Fakat davranmasıyla iskemleye çivilenmesi bir oldu. Sanki görünmeyen bir kuvvet omuzlarına bastırarak onu kalkmaktan alıkoyuyordu.</p>
<p>Tosun'un uyanmış olduğunu annesiyle konuşmasından anladı. Bu, onun için erken bir kalkıştı. Belki de demin Ayşe'ye yüksek sesle söylediği sözlerden uyanmıştı. Böyle düşününce Selim bu sefer kendisine kızdı. Bir insanın kendine kızması kadar yıpratıcı şey pek azdı. Zaten Selim yıllardır yıpranıyor, yıpranıyordu. Bu yıpranış, herkeste tabiat kanunlarına uygun olan yıpranıştan büsbütün başka bir şeydi. Bunaltıcı bir duygu idi. Kimseye, Ayşe'ye bile bunalıyorum diyememek ise ayrı bir dramdı. Yüzünün yanmaya başladığını hissetti. Gözlerini, maksatsız bir şekilde odanın içinde gezdirdi.</p>
<p>Sonra bir yere takılarak öylece kaldı. Baktığı yerde arkadaşı Şeref’in resmi vardı. Harp Akademisinde okudukları sırada çekilmiş üniformalı bir resim...</p>
<p>Şeref de kendisi gibi, askerliği inanç olarak kabul etmiş canlı bir Yüzbaşıydı. Fakat kendisine o unutamadığı kısa mektubu yazarak hayatına son verdikten sonra bu fotoğraf Selim'e canlı değil, hüzünlü bir insanın resmi gibi gelmeye başlamıştı.</p>
<p>&quot;Tiyatro bitti. Beklemeye lüzum görmüyorum&quot;. Bu basit beş kelimede neler, neler saklıydı! Selim, arkadaşını unutamıyor, fakat dâima karşısında bulunan resmine bakmaktan da sakınıyor, çünkü ona bakınca gözyaşlarının akmasından korkuyordu. Şimdi adeta farkına varmadan gözleri resme takılmış, takılınca da artık ayıramaz olmuştu. Gözlerini ayırmayı arkadaşına saygısızlık sayıyordu.</p>
<p>Selim bir öteki hayata inanmıyor, Şeref’in artık hiç bir şey duymadığını, duymayacağını biliyor, fakat hâtıralara saygı göstermenin insanları insan yapan bir üstünlük olduğunu da kabul ediyordu.</p>
<p>Gözleri Şeref’in resmine takılınca bütün o çileli geçmişi yeniden yaşar gibi oldu. Şeref kimsesiz yaşamış ve kimsesiz olduğu için insanların fenalığından kurtulmak üzere hayatına son vermişti. Selim yeniden düşündü: &quot;Ayşe ile Tosun olmasa ben de aynı şeyi yapar mıydım?&quot; Ona ne şüphe? Belki Şeref, insanlardan benim iğrendiğim kadar iğrenmemişti. Acaba yaşasaydı avunur muydum, yoksa onu gördükçe hayatın acısını daha mı çok duyardım?</p>
<p>Bunlar Selim’in çaresiz kaldığı zamanki düşünceleriydi. Yine beyninden yıldırım hızıyla düşünceler geçmeye başlamıştı. Ne tuhaf!... Bu düşünceler sanki düşünce değil de, kendisine seslenilen sözlerdi. Birisi &quot;Doğru yapmadın&quot; diyor gibiydi. Evet, Ayşe'ye karşı demin doğru davranmamıştı.</p>
<p>Birden, Şeref’in resmine daha dikkatle baktı. Daima hüzünlü görmeye alıştığı bu fotoğrafta şimdi Şeref hazin bir gülümseyişle kendisine bakı-yordu. Halbuki o resimde Şeref, aslında gayet ciddî idi. Gözlerini bütün dikkatiyle resme dikti ve Şeref, başını, bunu doğru yapmadın mânâsına gelen bir hareketle sallıyor gibi geldi.</p>
<p>İçerde kahvaltı sofrası hazırlanmış, Ayşe, Selim'i çağırmak üzere kapı-ya gelmişti. Onu o halde görünce yeniden şaşırdı ve âdeta ürperdi. Çünkü Selim'in sert bakışlarla karşıya dikilmiş gözleri yaşlıydı. Ayşe</p>
<p>onun nereye baktığını bilmiyordu. Ağlamak da hayata dönmenin işaretiydi. Şimdiye kadar onun gözlerinden yaş aktığını bir defa bile görmemişti.</p>
<p>Birden, gönlündeki kederin boşaldığını fark etti ve Selim'in o şekilde görülmekten hoşlanmayacağını bildiği için bir şey söylemeden yavaşça çekildi.</p>
</body>
</html>