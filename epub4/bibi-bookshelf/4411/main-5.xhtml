<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">5. Bölüm</span></h1></li></ul>
<p>Ayşe, maziyi bir sînema filmi gibi gözlerinin önünden geçiren tahayyülâtı bıraktığı zaman dördüncü dersin zili çalmıştı. Baş muavin yanı başında peyda olarak zoraki bir gülümseyişle &quot;Sizi sınıfa takdim edeyim&quot; dedi. Sonra, Ayşe'ye bir şeyler çıtlatmak lüzumunu duyarak:</p>
<p>- Şimdi fen şubesine dersiniz var. Bu sınıftan çok memnun kalacaksınız. Çok iyi kızlardır. Derslerinden başka bir şeyle meşgul olmazlar, diye ilâve etti.</p>
<p>Ayşe Pusat bu sözlerle kendisine kralcılık propagandası yapmamasının ihtarı olunduğunu anlıyordu. Gerçi onun bu gibi işlerle hiçbir ilişiği yoktu, ama kocasına yapılan isnatların izi kafalardan hâlâ silinmemiş, kocası bile başka sebeplerle hapis yattığı halde herkes körü körüne, onun aleyhindeki propagandaya inanmıştı.</p>
<p>Ayşe, baş muavinin imasını anlamazlıktan geldi. Birlikte son sınıfın fen şubesine doğru yürüdüler. On kız birden ayağa kalktı. Hepsi şirin ve ciddî kızlardı. Fakat gözlerinin içi gülüyordu. Baş muavin somurtkan bir tavırla Ayşe'yi tanıttı;</p>
<p>- Yeni edebiyat öğretmeniniz... Çok çalışınız ve kendisinden istifâde ediniz...</p>
<p>Bu tanıtma ne kadar soğuk ve kaba idi. Yeni öğretmeninin adı dahi söylenmemişti. Kızlar sessizlik içinde baş muavinin gitmesini beklediler ve o gidinceye kadar ayakta durdular. O zaman Ayşe oturmalarını işaret etti ve deminden beri gözleriyle gülen kızlar bu sefer dudaklarıyla da hafifçe ve nazikâne gülümsediler.</p>
<p>Ayşe sınıfa bir göz gezdirdi. On kişinin dokuzu üç yıl önceki talebeleriydi. Önde yan yana oturan Aydolu ile Nurkan yalnız güzellikleriyle değil, çalışkanlıklarıyla da en ilerde bulunan kızlardı. Diğerlerine de birer birer bakıp isimlerini hatırladıktan sonra arkada bir sıraya tek başına oturmuş olan Güntülü'de bakışları durdu ve onun gür ve açık kumral saçlarla çerçevelenmiş ince ve manâlı yüzünü takdirle seyretti. Bu kızın kendisine karşı bir dost kalbi taşıdığı muhakkaktı. Nerden, niçin, nasıl? Bunları bilmiyor, bilmeye de lüzum görmüyordu. Ayşe'nin dost kalplere ihtiyacı vardı. Kendisi için fenalık istemeyen insanlara hasretli. Böyle bir kalp taşıyan insan bir talebe bile olsa makbuldü. Yeter ki menfaatsiz olarak dostluk duyguları beslesin...</p>
<p>Güntülü, utangaç gülümsemelerle kendisine bakıyor ve yüzü pembeleşiyordu. Sabahleyin menekşeye benzeyen gözleri şimdi elâ idi.</p>
<p>Ayşe, bu ilk derste onların ders durumunu anlamak için yerlerinden kaldırmadan edebiyata ait sorular soruyor, hem onların bilgi derecesini öğreniyor, hem de çoktandır hasret kaldığı lisesinin bir sınıfında öğretmenlik zevkini tadıyordu.</p>
<p>Aldığı cevaplar en müşkülpesent hocayı bile memnun edecek mâhiyette idi. Bu kızlar, fen talebesi oldukları halde edebiyatı iyi biliyorlar, aruzdan anlıyorlar, şiirin zevkini duyuyorlar ve edebiyat hakkında esaslı fikir ve kanaate sahip bulunuyorlardı. Hele Nurkan ve sınıf mümessilli bulunan Aydolu fevkalâde idiler.</p>
<p>Şimdi sıra sonuncuya, Güntülü'ye gelmişti. Elâ gözlü, mahcup tebessümlü kız kendisine hitap olununca ayağa kalktı ve Ayşe, bütün diğerleri gibi onun da oturarak cevap vermesini arzu ettiği halde, sırf utanıp kızarmasın diye, bir şey söylemedi.</p>
<ul style="list-style:none;"><li>
<p>- Edebiyat hakkındaki duyguların nasıldır, Güntülü?</p></li></ul>
<p>Bu sual, edebiyat öğretmeninin mûtadı olan sorulardan değildi. Bu kızı orijinal bulduğu için böyle bîr şey sormuştu. Aldığı cevap pek hoşuna gitti:</p>
<ul style="list-style:none;"><li>
<p>- Ders olarak da, sanat olarak da çok severim efendim.</p></li></ul>
<p>&quot;S&quot; leri pek hafif peltek olarak söylüyor ve bu hafif pelteklik onun konuşmasına güzellik veriyordu. Sesi de çok esrarlı ve ruha işleyici idi. Ayşe, edebiyatçı olmanın verdiği kabiliyetle güzellikleri seçip çıkarmakta usta idi. Gülümseyerek tekrar sordu:</p>
<ul style="list-style:none;"><li>
<p>- Niçin seversin Güntülü?</p></li></ul>
<p>Güntülü, hocasına hayretle bakarak birkaç defa gözlerini kırptı ve aynı esrarlı sesle cevap verdi:</p>
<ul style="list-style:none;"><li>
<p>- Sevginin nedeni olmaz ki efendim... Düşünsem belki mâkul bir sebep bulabilirim. Fakat bu hakikî sebep olmaz. Çünkü biz önce severiz. Sonra sevdiğimiz şeyin güzel taraflarını bulmaya çalışırız. Bu da hodbinliğimizden doğar efendim.</p></li></ul>
<p>Ayşe Pusat, kızın cümlelerine dalmıştı. Çok düzgün, gramer bakımından yanlışsız cümlelerle konuşuyordu. Hele şimdi gözleri yine değişmiş, dalgın bir hal almıştı. Rengi de galiba yeşildi. Nereye baktığı belli olmuyor, fakat büyük bir ruh kudreti taşıyordu. Onu bütün sınıf da hayranlıkla dinliyor, bilhassa samimî arkadaşları olan Aydolu ile Nurkan bu güzel konuşma karşısındaki memnuniyetlerini yüz çizgileriyle belli ediyorlardı.</p>
<p>Ayşe, böyle bir talebesi olduğu için sevinç duydu. Gittikçe artan bir merak içinde sualini yeniledi:</p>
<ul style="list-style:none;"><li>
<p>- Peki Güntülü, bildiğin şiirler arasında en çok beğendiklerinden birkaçını sayar mısın?</p></li></ul>
<p>Genç kız, başını biraz kaldırarak düşündü. Sonra öğretmenine bakarak yavaş yavaş anlatmaya başladı:</p>
<ul style="list-style:none;"><li>
<p>- Efendim! Fuzûlî'nin şiirleri arasında:</p></li></ul>
<p>Can verme gam-ı aşka ki aşk afeti-i candır,</p>
<p>Aşk afet-i can olduğu meşhûr-ı cihandır</p>
<p>diye başlayan gazeli beğeniyorum. Fuzûlî'nin en güzel şiiri, şüphesiz bu değildir. Fakat bunu anlayabildiğim ve âhengine kapıldığım için olacak, tercih ediyorum. Tasavvuf hakkında bilgim olmadığı için şiirlerinden birçoğunu anlayamıyorum. Nedim'i daha kolay anlıyor, fakat umûmi telâkki hilâfına şarkılarından zevk almıyorum.</p>
<p>Bir nîm neş'e bu cihanın baharını, Bir sâgar-î keşideye tut lâlezarını</p>
<p>diye başlayan gazelini çok beğeniyorum. Namık Kemal'in meşhur Vatan kasidesi güzel olmakla beraber bana beyitler arasında bir vahdet yok gibi geliyor. Her beyit ayrı ayrı güzel. Fakat terkip kuvvetli değil. Onun için ben Namık Kemal'in şiirleri arasında: Değişmez, fen mi vardır, müştakir eşya mı kalmıştır</p>
<p>diye başlayan murabbaı seviyorum. Hâmîd'e gelince, onun eserleri arasında pek azını görüp okuyabildim. Bazılarını hiç anlamadım. Eşber'in İskender'le konuşmasını güzel buluyorum... Buraya gelince Güntülü birdenbire sustu. Halbuki Ayşe onun konuşmakta devam etmesini istiyordu. Trende hızla giderken bazen güzel manzaralar görülür. Yolcu biraz sonra bu manzaranın değişeceğini ve onun yerine ruhsuz bir görünüş geleceğini bilerek üzülür, güzel manzaranın hiç bitmemesini temenni eder. Onun gibi, Ayşe de bu kızın susmamasını, hep konuşmasını istiyordu. Bir öğretmen için en büyük haz çalışkan, akıllı ve kavrayışlı bir talebenin sorulara cevap vermesidir. Bu hazzın devamı isteğiyle yeniden sordu:</p>
<p>Hâmid'den sonrakilerin şiirleri arasında beğendiklerin yok mu Güntülü?</p>
<p>Var efendim. Tercih yapmak için düşünüyordum. Bunların pek çoğunu okudum. Bir haylisi da ezberimdedir. Çokluk arasından tercih yapmak güç oluyor efendim. Müsaade ederseniz şiir ismi değil de şâir adı söyleyeyim, önce Yahya Kemal'le Faruk Nafiz’in, sonra da Ali Mümtaz'ın şiirlerini beğeniyorum. Bunlardan başka tanınmış veya tanınmamış birçok şâirlerin eserlerinden çok hoşuma giden parçalar da yok değil. Bazen alelade şâirlerden birinin bir tek şiiri, bazen bir şiirin herhangi bir dörtlüğü veya beyti, bazen de tek mısra bende kuvvetli bir intiba bırakıyor, tesir yapıyor. Ezberimde sahiplerinin adını bilmediğim epey mısra var. Meselâ şâirinin kim olduğun unuttuğum, nerde okuduğumu hatırlamadığım bir mısra var ki çok hoşuma gider: Bizi arza bağlayan: Yaratmak ihtiyacı...</p>
<p>Belki bu mısrada şiir sanatı bakımından bir üstünlük yoktur. Fakat yaşamayı güzel bir sebebe bağladığı için benim çok hoşuma gidiyor efendim.</p>
<p>Güntülü yine sustu. Ayşe takdirle gülümsüyordu:</p>
<p>- Bu mısra Osman Faruk Verim'indir. Bizi Arza Bağlayan adındaki küçük bir şiir mecmuasının ilk manzumesidir, dedi ve bugünlere göre daha kuvvetli talebelerin yetiştiği kendi zamanında bile bu kadar seçkin bir kızın bulunmadığını düşünerek onu daha çok sevdi.</p>
<p>Bütün sınıf dikkatle Ayşe'ye bakıyordu. Onda üç yıllık ıstırabın bıraktığı izleri araştırıyordu. Genç hocalarının omuzlarına dökülen saçlarındaki ak teller göze çarpacak kadar çoğalmıştı. Kara saçlar üzerinde daha kolay belli olan bu beyazlar üç yıllık çilenin hâtıraları idi.</p>
<p>Ayşe, onların gönüllerinden geçen şeyleri hemen hemen anlıyordu. O dakikada kalbi onlar için o kadar büyük bir şefkatle doluydu ki, bir yandan sorularla meşgulken bir yandan da &quot;Yarabbi! Bu kızlardan hiçbirinin mukadderatı benimkine benzemesin&quot; diye dua ediyordu.</p>
<p>Güntülü, sırasının yanında ayakta durarak beklerken elini yüzünde gezdirerek zarif bir hareketle saçlarını düzeltti ve yine o mahcup gülümseyişle öğretmenine baktı. Ayşe suallerini kesmiyordu:</p>
<ul style="list-style:none;"><li>
<p>- Ya en çok beğendiğin roman hangisi Güntülü?</p></li></ul>
<p>Roman hususunda galiba biraz müşkülpesentlik ediyorum efendim. Manzumeler kısa olduğu için tesiri ânî ve kuvvetli oluyor. Roman uzun olduğundan herhangi bir yerindeki aksaklık, kuvvetli taraflarının tesirini gideriyor ve ben hissi hareket ettiğim için onun güzel ve kuvvetli kısımlarını da inkâr ediyorum. Bu yüzden, en çok beğendiğim roman, bir kadın romancının o kadar tanınmamış bir eseri oldu efendim.</p>
<p>Güntülü biraz durdu ve Ayşe üzüntüyle içinin burkulduğunu hissetti. Güntülü'nün çocukça bir tercih yaparak bayağı romancılardan birinin bayağı bir eserini söylemesinden korkuyordu. Bu kızı ilk görüşte o kadar beğenmişti ki onun bilmeyerek kötü bir romanı sevmesini bile istemiyordu. Bu suali sorduğuna pişman olmuştu. Alacağı cevaptan çekinerek:</p>
<ul style="list-style:none;"><li>
<p>- O romanı söyler misin Güntülü, dedi.</p></li>
<li>
<p>- Safiye Erol'un Ciğerdelen'i efendim Ayşe geniş bir nefes aldı ve gülerek:</p></li>
<li>
<p>- Sana tamamıyla hak veriyorum Güntülü. Bende senin fikrine iştirak ediyorum, dîye cevap verdi.</p></li></ul>
<p>Genç kız, güzel bir gülümseme ile sevincini gösterdi ve yine menekşeye benzemeye başlayan gözlerini Ayşe Pusat'a çevirerek yeni sualleri bekledi.</p>
<p>Ayşe memnundu. Bu kız yetiştirilse Edebiyat Fakültesi kürsülerinden birini büyük bir ehliyetle doldurabilirdi diye düşündü ve bu düşüncenin şevkiyle birdenbire:</p>
<ul style="list-style:none;"><li>
<p>- Liseyi bitirince nereye gitmeyi düşünüyorsun</p></li></ul>
<p>Güntülü?, diye sordu. O, yüzünü hafifçe pembeleşerek cevap verdi:</p>
<ul style="list-style:none;"><li>
<p>- Çocuk doktoru olmak istiyorum efendim.</p></li>
<li>
<p>- Herhalde bu mesleği niçin seçtiğini izah edebilirsin Güntülü... Genç kız gülümsedi:</p></li>
<li>
<p>- Şüphesiz efendim. Çocukları çok severim de... Onlara faydalı olabilmek için uzun tıp tahsilini göze alabiliyorum.</p></li></ul>
<p>Ayşe de bütün öğretmenler gibi kabiliyetli talebelerinin kendi mesleğine girmesini isterdi. Güntülü'ye söyleyecek pek çok sözü, verecek hayli öğütleri vardı ama daha ilk derste samimiyeti ileri götürmek istemiyordu. Müdürün bu sabahki davranışını düşünerek neşesini kaybeder gibi oldu. Fakat duygularıyla mücâdeleyi öğrenmişti. Gönlüne dolmak üzere olan kederi yenerek sordu;</p>
<p>Tabiatüstü masal unsurlarıyla dolu olan milli destanların hakikatle bir ilgisi var mıdır?</p>
<p>Herhalde vardır efendim. Fakat vakalar, şahıslar, şahısların karakterleri o kadar değiştiriliyor ki, hakikati anlamak güçleşiyor efendim.</p>
<p>Burada bütün sınıf Ayşe Pusat'ın yüzünden bir keder dalgasının hızla geçip kaybolduğunun farkına vardı. Güntülü devam etti:</p>
<p>Meselâ bizim Oğuz Han destanındaki mübalağalar ve fevkalâdelikler arasında çıkarabileceğimiz netice: Destanın Oğuz Han adını verdiği bir şahsiyetin büyük fütuhat yapmış olmasıdır. Hattâ belki de bu Oğuz Han hakikatte bir tek şahıs değildir de birbiri ardınca gelen birkaç hükümdardır. Hatta belki de bu hükümdarlardan hiçbirinin adı Oğuz değildir de bu adı destana dinî bir sebeple veya içtimaî bir zaruretle daha sonraki asırların destancıları sokmuştur. Bir de destanlar milletlerin ülküsünün tohumlarını taşırlar efendim. Bu bakımdan geçmişi anlattıkları kadar geleceği de tasavvur ve tahmin eder. Tabii, istikbal hakkındaki tasavvur ve tahminler vuzuhsuz ve gayr-i şuurî bir haldedir. Çok güzel anlattın Güntülü. Şimdi biraz da vezinler hakkında düşünce ve kanaatlerini anlat.</p>
<p>- Bugünlük aruz daha çok hoşuma gidiyor efendim. Ama bunun nedenine cevap verebilirim. Daha büyük üstatlar elinde işlenip olgunlaşmıştır. Zannedersem ilerde hece, ahenk bakımından aruzu geçecek, fakat heceyi tekâmül ettirecek büyük şâirler aruzun âhenginden, musikîsinden çok istifâde edeceklerdir. Belki de hece ile aruzun birleşip kaynaşmasından yeni bir vezin doğacak ve bu yeni vezin aruzun ritmini, hecenin mânâ kuvveti için elzem olan serbestliğini kendisinde toplayacaktır. Bugün serbest vezin denilen şeyi beğenmiyor ve bu türlü yazılara serbest vezinli değil, vezinsiz demenin daha çok yakışacağını zannediyorum. Fikrimce serbest vezin, yine vezinli olmak şartıyla, mısraların birbirlerine tâbi olmayarak serbest bulunmasıdır. Onun için Divan şâirlerinin müstezatları serbest veznin ilk örnekleri sayılabileceği gibi yenilerden Orhan Seyfi'nin &quot;Fırtına ve Kar&quot; adlı güzel manzûmesîyle Enis Behiç'in &quot;Gemiciler&quot;, &quot;Süvariler&quot; gibi şiirleri serbest veznin yeni ve güzel örnekleridir. Mesela Süvariler şiirinde:</p>
<p>Ey vatan! Güzel Turan! Sana feda biz varız. Düşman oğlu meydana çık! Kahramanlık kimde ise anlarız mısralarında hecelerin yavaş yavaş çoğalması keyfî değil, ritmik bir kânuna göredir. Fakat bu kânun ifâde edilmekten ziyâde hissedilir mâhiyettedir. Serbest vezinli denilen yeni yazılarda ise bu ritim olmadığı için bunlar manzume olmak vasfını taşımıyor.</p>
<p>Ayşe hazla dinlerken bu kadar sağlam bir edebî zevke mâlik olan bu kız tıp mesleğine gireceği için cidden esef duyuyordu.</p>
<p>Peki Güntülü, sana bir de kendin hakkında soru sormak istiyorum. Gerçi fen talebesisin ama bu nihayet son yılların sana verdirdiği bir kararın neticesidir. Ondan daha önce, birçok öğrenciler gibi sen de şiir yazmak arzusuna kapıldın, manzume yazdın mı?</p>
<p>Hayır efendim. Edebiyatı dâima sevmeme rağmen manzume yazmayı denemedim ve düşünmedim.</p>
<p>Ayşe kol saatine baktı. Ders bitmek üzere idi:</p>
<ul style="list-style:none;"><li>
<p>- Son olarak sana aruzla yazılmış bazı mısralar soracağım. Sen de bana onların vezinlerin bulacaksın Güntülü.</p></li></ul>
<p>-Peki efendim!</p>
<p>Ayşe bu kadar çok ısındığı bu kızın hiçbir soruyu cevapsız bırakmaması için ilk önce basit ve kolay vezinlerle işe girişmek istiyordu. Hafızasını yoklayarak sormaya başladı:</p>
<ul style="list-style:none;"><li>
<p>- Şimdi ay bir serv-i simidir suda.</p></li></ul>
<p>Failâtün fâilâtün fâilün. Gecenin bir kederli zairîyim.</p>
<p>Güntülü bir saniye düşündü ve derhal &quot;Feilâtün mefâilün feilün&quot; diye cevap verdi.</p>
<p>Sanki kendisi imtihandaymış gibi Ayşe'nin içi titriyordu. Bununla beraber talebeler için daha güç sayılan vezinlere gitmekten de geri kalmıyordu:</p>
<ul style="list-style:none;"><li>
<p>- Şimşek gibi bir semte atıldık yedi koldan.</p></li></ul>
<p>Güntülü mısraı tekrar etlikten sonra dalgın bakışlarını Ayşe'ye çevirdi ve yine eliyle saçlarını düzelterek vezni söyledi:</p>
<ul style="list-style:none;"><li>
<p>- Mefûlü mefâîlü mefâilü feûlün.</p></li></ul>
<p>Ayşe memnundu. Artık son vezni bilmese de üzülmeyecekti. Aruzun en güç veznini sormaktan çekinmedi:</p>
<ul style="list-style:none;"><li>
<p>- İlk hasretiyle gençliğimin ilk elemleri</p></li>
<li>
<p>- Ey paslı tellerinde gülen, ağlayan aruz!</p></li></ul>
<p>Güntülü'nün yüzüne birdenbire o tatlı pembelik bastı. Kendi kendine ilk mısraı bir iki defa tekrarladı. Tekrarlarken parmaklarını gayet hafif şekilde, trampet çalar gibi sıranın üstüne vuruyordu. Öteki kızlar da kendi aralarında bunun veznini bulmaya çalışıyorlardı. Hattâ birkaçı kâğıt üzerine hat, nokta çizerek veznini bulmak istiyorlardı. Fakat Güntülü onlardan önce buldu:</p>
<ul style="list-style:none;"><li>
<p>- Mefûlü fâilâtü mefâîlü fâilün.</p></li>
<li>
<p>- Aferin Güntülü...</p></li></ul>
<p>Bütün sınıf memnun ve müftehirdi. Ayşe'nin soracak bir şeyi kalmamıştı. Fakat zil henüz çalmadığı için boş durmak da istemedi ve son sualini sordu:</p>
<p>- Şimdiye kadar ben mısra söyledim, sen de veznini buldun Güntülü. Şimdi ben vezni söyleyeceğim, sen de o vezinde bir mısra bulacaksın. Bana &quot;mefûlü meffiilün feûlün&quot; vezninde bir mısra bulabilir misin?</p>
<p>Güntülü yine başını hafifçe kaldırdı. Aklından birçok şiirler geçirdiği muhakkaktı. Daha ilk derste onu bu kadar ağır bir sorguya çekmek haksızlıktı, ama bununla yılsonundaki numarasını da şimdiden almış olacaktı. Arkadaşları da yüzlerini merakla ona çevirmişlerdi. Güntülü bunun farkında olmadan cevabını verdi:</p>
<p>- Gönlüm dolu âh u zâr kaldı!</p>
<p>Ayşe'nin daima gülümseyen yüzündeki tebessüm bir anda silindi. Genç kız bunun farkındaydı. Telâşla &quot;Yanlış mı söyledim efendim?&quot; diye sordu. Öğretmen zoraki olarak yeniden gülümsedi: &quot;Hayır Güntülü. Çok doğru söyledin&quot; ve sınıf kapılarında çınlayan zil dersin bittiğini haber verdi.</p>
</body>
</html>