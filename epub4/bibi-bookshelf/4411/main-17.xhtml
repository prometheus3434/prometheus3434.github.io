<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">17. Bölüm</span></h1></li></ul>
<p>Elini Selim'in alnına koyan Ayşe, kocasının çok ateşli olduğunu anlayınca aklına hemen dün geceki düşüşten olabilecek bir beyin kanaması geldi ve:</p>
<ul style="list-style:none;"><li>
<p>- Sana doktor çağırmaya gidiyorum. Yanımızdaki sokakta iyi bir dâhiliyeci var, onu getireceğim, dedi.</p></li></ul>
<p>Başka bir zamanda olsaydı Pusat birkaç derece ateşle kendisi için doktor getirmeyi kabul etmez, Harp Okulunda 38 derece ateşle tâlime çıktıkları kış günlerini hatırlayarak reddederdi. Bu sefer hiç cevap veremeyişi Ayşe'yi ürküttü. Acaba çok mu hastaydı da reddetmiyordu?</p>
<p>Aslında Selim de kendisine ne olduğunu bilmiyor, yalnız, belki ömründe ilk olarak, enerjisini kaybetmiş olduğunu anlıyordu. Hiçbir şey yapmak istemiyor, her şeye karşı isteksizlik duyuyor, fakat yatmakla da dinlenmiş olmamanın sıkıntısı içinde bunalıyordu.</p>
<p>Tavana ve pencereden göğe bakarak zamanı öldürmeye uğraşırken Tosun içeri girdi ve yaşından umulmayan bir ciddiyetle doktorun geldiğini bildirdi. Selim, bir yabancı olan doktorun odaya girip huzursuzluğunu arttıracağını düşünerek bu haberden hiç hoşlanmadı. Fakat yapılacak başka bir şey olmadığı için sessizce &quot;Gelsin&quot; diyerek gözlerini pencereye dikti ve yanına kadar yaklaşıp &quot;Geçmiş olsun&quot; diyen doktora cevap vermediği gibi yüzüne de bakmadı.</p>
<p>Doktor önce, âdet olduğu üzere ateşine, nabzına ve tansiyonuna baktıktan sonra yatakta oturarak sırtını ve göğsünü büyük bir dikkatle dinledi. Daha sonra da bazı sorular sordu. Bunlar her hekimin her hastaya sorduğu yoklama ve araştırma sorularıydı. Bunlar bittikten sonra durgun bir sesle:</p>
<ul style="list-style:none;"><li>
<p>- Bir şeyiniz yok yüzbaşım, dedi.</p></li></ul>
<p>Başı ateş içinde yanarken bir şeyin olmaması tuhaftı:</p>
<ul style="list-style:none;"><li>
<p>- Ateşim kaç?, diye sordu.</p></li>
<li>
<p>- 39'dan biraz fazla.</p></li>
<li>
<p>- Bir şeyim yoksa bu ateş ne oluyor?</p></li>
<li>
<p>- Uzvî olarak bir şeyiniz yok demek istiyorum.</p></li>
<li>
<p>- 39 derece uzvî bir rahatsızlıktan gelmiyor mu?</p></li>
<li>
<p>- Hayır.</p></li>
<li>
<p>- Öyleyse nedir?</p></li>
<li>
<p>- Ruhi...</p></li></ul>
<p>Selim Pusat hâlâ doktorun yüzüne bakmıyordu. Onun cevabı üzerine alaycı tutumunu takındı:</p>
<ul style="list-style:none;"><li>
<p>- Sizin için dâhiliyeci demişlerdi. Yoksa rûh doktoru musunuz?</p></li>
<li>
<p>- İkisi de...</p></li>
<li>
<p>- Çok güzel! Ateşimi 39 dereceye çıkaran ruhi sebep nedir?</p></li>
<li>
<p>- Doktor, bu soru üzerine, büyük bir soğukkanlılıkla, Selim'in kanını donduran tek kelimelik, tek hecelik bir cevap verdi:</p></li>
<li>
<p>- Aşk!</p></li></ul>
<p>Selim, mevzilendiği yerden hücuma kalkan piyade gibi şiddetle doğrularak oturdu ve sırtını yastıklara dayayarak sert bir bakışla bu acayip, hattâ küstah doktora baktı. Fakat hiçbir şey göremedi. Çünkü o hızlı kalkış gözlerini karartmış, bir an için hiçbir şey görmez olduktan sonra etrafındaki eşyayı oynak ve bulanık bir halde görmeye başlamıştı. Dok-tor ciddî ve sükûnetli bir sesle:</p>
<ul style="list-style:none;"><li>
<p>- Gözleriniz karardı değil mi?, diye sordu ve cevap beklemeden devam etti. &quot;Ani kalkışla iyi etmediniz. Tansiyonunuz çok yüksek. Asabi menşeli olan bu tansiyon normale dönünceye kadar sert hareketlerden, öfkeden, yorgunluktan kaçınacaksınız.</p></li></ul>
<p>Pusat'ın göz kararması tamamıyla geçmişti. Fakat doktorun deminki aşk teşhisinin tesiri geçmemişti. Yeniden o konuya gelmek Üzere doktora bakınca birdenbire şaşaladı. Hayâl görüyorum sandı ve heyecanla sordu:</p>
<ul style="list-style:none;"><li>
<p>- Adınız nedir?</p></li></ul>
<p>Âletlerini çantasına yerleştirmekte olan doktor sükûnetle cevap verdi:</p>
<ul style="list-style:none;"><li>
<p>- Selim... Sizinle adaşız...</p></li></ul>
<p>Yalan söylüyordu. Çünkü adının Selim olduğunu söyleyen bu adam şu uğursuz Yek'ten başka birisi değildi. Pusat daha büyük bir heyecanla:</p>
<ul style="list-style:none;"><li>
<p>- Soyadınız nedir?, diye âdeta bağırdı. Doktor sakindi:</p></li></ul>
<p>-- Heyecanlanmayın yüzbaşım. Heyecan sizin için zehirdir. Her şeyi sükûnetle karşılayacak, hiçbir şeye kızmayacak ve üzülmeyeceksiniz.</p>
<ul style="list-style:none;"><li>
<p>- Size soyadınızı soruyorum.</p></li></ul>
<p>Selim'in yüzü korkunç bir hal almıştı. Fakat doktor buna hiç aldırış etmiyordu:</p>
<ul style="list-style:none;"><li>
<p>- Beni tanıyor musunuz? Arkanızdaki sokakta oturuyorum. Hatta bir defa da Ayşe Hanım'a bakmak için evinize gelmiştim.</p></li></ul>
<p>Selim yataktan fırlayacak hale gelmişti:</p>
<ul style="list-style:none;"><li>
<p>- Bunları değil, soyadınızı soruyorum.</p></li>
<li>
<p>- Haaa... Şu mesele... Soyadıma niçin bu kadar ehemmiyet verdiğinizi anlamıyorum, ama söyleyeyim. Soyadım Key'dir. Selim Key, Mânası da &quot;iyi&quot; demektir.</p></li></ul>
<p>Selim sustu ve dinledi. Çünkü kendisine dinlemeyi tavsiye eden. Öfkelenmeyeceksin diye öğüt veren bu adam onu o kadar yormuş ve öfkelendirmişti ki, dinlenmesi farz olmuştu. Sonra tekrar ve dikkatle onun yüzünü kontrol etti. Hiç şüphesi yoktu. Bu adam Yek'in ta kendisiydi. Yalnız rol yapıyor, her zaman ki ikiyüzlü tavrını takınıyor, bir doktor gibi ağırbaşlı davranmaya çalışıyordu.</p>
<p>Selim dinlenince ve irâdesine hâkim olunca ona döndü:</p>
<ul style="list-style:none;"><li>
<p>- Hastalığımın uzvî değil de ruhî olduğunu teşhis etmek tamamıyla ihtisasınıza ait bîr meseledir. Fakat bunun aşk olduğunu nerden çıkardınız?</p></li></ul>
<p>Doktor Key gülümsedi:</p>
<ul style="list-style:none;"><li>
<p>- Bu da ihtisasımıza aittir. Siz savaşta düşmanın sayısını keşfettiğiniz gibi onun vuruşma kabiliyetini, yâni moral durumunu da anlamaz mısınız? Anlarsınız. Biz de hastalarımızın hangi ruhî hastalığa tutulmuş olduklarını biliriz.</p></li></ul>
<p>Askerlikten bahsedilince Selim canlandı;</p>
<ul style="list-style:none;"><li>
<p>- Düşmanın moral durumu bir bakışta anlaşılmaz. Bunu anlamak için saldırışta ve savunmada onu birkaç kere tartmak lâzımdır. Siz ise bir görüşte benim aşk hastalığına tutulduğumu anlıyorsunuz. Adınız Selim Key olmasaydı size Lokman hekim derdim, ama o değilsiniz. Şunu da unutmayın ki ben evli bir adamım.</p></li></ul>
<p>Doktor yine gülümsedi:</p>
<ul style="list-style:none;"><li>
<p>- Yüzbaşım! Söyledikleriniz doğru. Ancak karşınızdaki düşman sizden daha kalabalık, daha iyi silâhlı olduğu, daha iyi mevzilenmiş bulunduğu halde ilk ateşte paniğe kapılırsa onda bir moral çöküşü olduğunu kabul etmek için başka bir denemeye lüzum görür müsünüz? Ben de itiraz edilmez bir delile sahip olmasaydım bu teşhisi koymazdım. Şunu da unutmayın ki, evli olmak aşık olmaya engel değildir. Evlilerin aşkı birçok durumda daha kuvvetli ve yıpratıcı olur. Bunun tarihteki pek çok örneğini de okumuşsunuzdur. Günümüzde dillerde dolaşan bir avam şarkısında da &quot;Evlilerin sevdası bekârlardan ziyâde&quot; diye bir beyit var.</p></li></ul>
<p>Selim sert bir davranışla doktorun sözünü kesti:</p>
<p>- Şu budala avamın tekerlemelerini delil diye göstermeyin. Aşk dediğimiz şey işsiz güçsüzlerin hastalığı, vakit geçirme eğlencesidir. İtiraz e-dilmez deliliniz avam şarkısı gibiyse buraya kadar boşuna zahmet ettiniz diyeceğim.</p>
<p>Bunları söyleyerek başını öteki tarafa çevirdi. Doktor bu harekete hiç aldırmadı. Yine gülümsedi:</p>
<ul style="list-style:none;"><li>
<p>- Yüzbaşım! Bir doktor hiçbir zaman delil diye bir türküyü kullanmaz. Onu söz gelişi, lâfın pelesengi olarak söyledim. Bir kelime, bir şiirin hangi yüzyılda yazılmış olduğunu, bir parmak izi bir silahın kimin tarafından kullanıldığını nasıl ortaya koyuyorsa, bu ayarda bir delil de Yüzbaşı Selim Pusat'ın güzel bir kıza aşık olduğunu o şekilde açığa çıkarır.</p></li></ul>
<p>Selim iyice öfkelenmişti. İşi alaya vurmayı daha elverişli buldu:</p>
<ul style="list-style:none;"><li>
<p>- Doktorların hastalara hastalık hakkında çok derin bilgiler vermesi âdet değildir ama siz bir istisna yapın da şu beni hasta eden mikrop hakkında biraz tafsilat verin. Bu mikrop bir kız mı, yoksa kadın mı? Acaba kumral mı, sarışın mı? Ya kaç yaşında dersiniz? Hele en mühimi benim bu aşkım karşılık görüyor mu? Bu yüzden hastalandığıma göre görmüyor demektir, ama ilersi için hiç de bir ümit yok mu?</p></li></ul>
<p>Selim daha fazla konuşamadı. Söyledikleri kendisinin o kadar tuhafına gitmişti ki, kahkahalarla gülmeye başladı. Sinir krizine benzeyen bu kahkahalar gözlerinden yaş getirdi. Gerçekten de bu bir sinir krizi idi. Onun yıllardır böyle kahkaha ile güldüğü olmamıştı.</p>
<p>Doktor bu alayları ve kahkahaları da yine sessizce ve gülümseyerek dinledikten sonra aynı sakin tavırla konuşmaya başladı:</p>
<ul style="list-style:none;"><li>
<p>- Yüzbaşım! Aşkı neden bu kadar küçük ve alay konusu olarak görüyorsunuz? Gerçi o bir hastalıktır, ama bazı çocuk hastalıkları gibi herkesin başına gelen cinstendir. Şunu da unutmayın ki, evlilik aşkın aşısı olmadığı gibi onun yaşı ve zamanı da yoktur. Büyük Alman şairi Goethe, torunu yerindeki Margeritte'ye, büyük Türk şâiri Abdülhak Hâmit torunu yerindeki Lüsyen'e âşık olmadı mı? Esrar Dedenin &quot;Aşk olmasa ey dil seni biz neylerdik?&quot; demesi ne kadar yerindedir. Siz asker olduğunuz için aşkınızı da askerce, yâni çok sert ve kuvvetli olacaktır ve bu asker aşkı...</p></li></ul>
<p>Selim, doktorun sözünü yine kesti ve alayla:</p>
<ul style="list-style:none;"><li>
<p>- Tebrik ederim. Askerleri çok iyi tanıyorsunuz. Acaba askerler üzerinde ayrı bir etüt mü yaptınız?, diye sordu.</p></li></ul>
<p>Doktorun cevabı Selim'i yeniden şaşırttı:</p>
<ul style="list-style:none;"><li>
<p>- Hayır! Ayrı etüt yapmadım. Ben de asker olduğum için biliyorum, Sürprizler birbirini kovalıyordu:</p></li>
<li>
<p>- Yani askerî doktor mu idiniz?</p></li>
<li>
<p>- Evet...</p></li>
<li>
<p>- Herhalde siz de bir aşk yüzünden askerliği bıraktınız...</p></li>
<li>
<p>- Çok iyi bildiniz yüzbaşım. Selim alayla güldü;</p></li>
<li>
<p>- Askerliği bırak diye sevgiliniz mi emretti?</p></li>
<li>
<p>- Onun gibi bir şey...</p></li></ul>
<p>Bu cevap Selim'in alaylı gülüşünü öfkeli gülüşe çevirdi:</p>
<ul style="list-style:none;"><li>
<p>- O halde kendinize asker değil de üniformalı başıbozuk deyin. Bir asker, kız için üniformasını bırakmaz.</p></li></ul>
<p>Doktorun sükûnetli gülümsemesi hüzünlü bir hal almıştı:</p>
<ul style="list-style:none;"><li>
<p>- Bazen bir sevgili için her şey bırakılır yüzbaşım. İnsan bir öfke anında arkadaşını, bir buhran dakikasında kendisini öldürebildiği gibi aşk denen hastalığın şiddetlendiği bir sırada da istikbâlini, halini, mazisini, her şeyini feda edebilir.</p></li></ul>
<p>Pusat, doktora istihkarla baktı:</p>
<ul style="list-style:none;"><li>
<p>- Bunları iradesiz, karaktersiz ve zayıf adamlar yapar.</p></li></ul>
<p>Doktor, büsbütün hüzünlenen bakışlarını pencereden ta uzaklara çevirerek cevap verdi:</p>
<ul style="list-style:none;"><li>
<p>- En kuvvetli insanların da zayıf anları olur.</p></li></ul>
<p>Selim uzun tartışmalardan hoşlanmaz, tartışma ile hiçbir düğümün çözüleceğini inanmazdı. Sustu. Doktor da susmuştu. Uzunca bir zaman birbirlerine bakmadan pencereden görünen manzarayı seyrettiler.</p>
<p>Konuya dönen Pusat oldu:</p>
<ul style="list-style:none;"><li>
<p>- Aşk hastalığına tutulduğumu ve teşhisinizin sağlam bir delili olduğunu söylemiştiniz. Bu hastalığın delillerini doktor olmayanlar da anlayabileceği için şu delili ben de öğrenmek istiyorum.</p></li></ul>
<p>Doktor bir şey söylemeden Pusat'ın yattığı yatağın öteki tarafına geçerek başucundaki etajerin orta gözünde açık olarak duran albümü aldı. Selim'in kucağına vererek &quot;İşte teşhisteki en büyük delilim&quot; dedi. Açık sayfaların her iki tarafında da kart postal boyunda üçer fotoğraf bulunuyor, sol baştaki resim bir genç kızı gösteriyordu.</p>
<p>Selim doktora bakarak sordu:</p>
<p>Delil bunun neresinde?</p>
<p>Doktor yavaş bir sesle izahat verdi:</p>
<ul style="list-style:none;"><li>
<p>- Sağlı sollu altı resmin beşi kalabalık grupları gösteriyor. Sol baştaki şu genç kız ise bir ışık gibi insanın gözlerini kamaştıracak güzellikte...</p></li></ul>
<p>Işık kelimesini işitince Selim hafifçe irkildi ve doktora baktı:</p>
<ul style="list-style:none;"><li>
<p>- Bundan ne çıkar?</p></li>
<li>
<p>- Bundan şu çıkar yüzbaşım: Ben gelmeden önce siz bu resme uzun müddet, çok uzun müddet baktınız. Bu kadar güzel bir kızın resmine böyle uzun uzun bakmak estetik bir duygunun ilerisindeki arzudan doğar. Buna hayranlık değil, aşk derler.</p></li>
<li>
<p>- Çok uzun müddet baktığımı nerden çıkardınız?</p></li></ul>
<p>Genç kızın resminin bulunduğu yaprak, üst tarafından kıvrılmış... Güneşten kıvrılmış. Albüm etajerde bulunsaydı kıvrılmazdı. Oraya güneş girmiyor. Güneşin o yaprağa gelmesi için albümü kucağınıza koyarak uzun müddet öylece tutmanız lâzım. Güneş hâlâ yatağınızda. Camdan geçerek gelen güneş daha tesirli olduğu için albümün yaprağına iyice tesir etmiş. Size hiçbir ilâç verecek, rejim tavsiye edecek değilim. Kendi kendinizi tedavi edeceksiniz, irâdenizle... Bir yardımcınız da zaman olacak. Doktor olarak yardımım uyarmadan ibaret kalacaktır. Çünkü başlangıçta olduğu için aşkınızın henüz kendiniz de farkında değilsiniz...</p>
<p>Selim hareketsiz ve donuk durduğu halde dehşet içinde kalmıştı.</p>
<p>Albümün sol başındaki resim, ışık gibi göz kamaştıran fotoğraf Güntülü'nündü...</p>
</body>
</html>