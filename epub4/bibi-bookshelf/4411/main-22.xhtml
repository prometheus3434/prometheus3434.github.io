<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">22. Bölüm</span></h1></li></ul>
<p>O geceden sonra Selim daha çok içine kapandı ve kapı tokmağı ile kocasının elindeki kanlar kendisi için korkunç bir muamma olarak kalan Ayşe daha büyük bir elemin içine gömüldü. Artık bir evin içinde iki yabancı gibi idiler. Ayşe'nin şuuraltında uzun zamandır saklı duran tasa açığa çıkmış, Selim'in de arkadaşı gibi canına kıyacağından ciddî şekilde korkmaya başlamıştı. Ona bir şey soramıyor, sorsa bile cevapsız kalıyordu. Selim de Ayşe'ye hiçbir şey söylemiyor, fakat bazı halleriyle anormal bir hava içinde bulunduğunu gösteriyordu. Bir gece Şeref’in resmine gözlerini dikmiş olan kocasına yavaşça &quot;Selim&quot; diye hitâp ettiği zaman Selim, gözlerini resimden aslâ ayırmayarak &quot;Söyle Şeref” diye karşılık vermişti. Sonra sık sık onun mezarına gidişin mânâsı neydi? Ne ruha ne ahirete, hiçbir şeye inanmayan bir insanın, en yakın arkadaşa da ait olsa. Bir mezara tıpkı bir canlıya gider gibi gidişleri neyi gösteriyordu?</p>
<p>Ayşe'nin bir de şuuraltında tutmaya çalıştığı başka bir duygusu, yahut kederi vardı: Bir kadın olarak, Selim'in Güntülü'ye gösterdiği yakınlıktan tedirgin olmuştu. Hiçbir kadına, hele çocuk yerine koyup değer vermediği bir genç kıza karşı böyle bir ilgi göstermesi aklın alacağı şey değildi. Gerçi ortada henüz elle tutulur bir alâmet yok denebilirdi, ama Ayşe, kadın kalbi ile bir şeyler sezinlemişti. Selim'i bir sinir ve rûh doktoruna göstermek istiyordu. Fakat bunun sözünün dahi edilemeyeceğini biliyor, çâreler arıyor, acaba böyle bir doktora, doktor olduğunu bildirmeden Selim'i gösterip bir teşhise varabilir miyim diye düşünüyordu.</p>
<p>Nazarî olarak bunu yapmak, bütün nazariyelerde olduğu gibi, pek kolaydı, fakat yapmaya gelince iş değişiyordu. Önce, kendisine güvenebileceği bir rûh doktoru bulmak lâzımdı. Bunu hiç kimseye söylemeden, kendi kendisine bulması gerekiyordu. En samimî dostuna bile söylese günün birinde yayılarak Selim'in duyması ihtimâli vardı. Selim duymasa bile böyle bir muayene ile kocasının adının deliye çıkacağını biliyordu. Zaten daha o uğursuz muhakeme sırasında bile Selim'e bu gözle bakmamışlar mı idi? Şimdi, hiç olmazsa zahiren kapanmış olan bir meselenin açılmasına sebep olmak, kabuk bağlamış bir yarayı deşmekten başka bir şey olmayacaktı. Haydi telefon rehberine bakarak rûh doktorlarının adlarını bulsun, bunlardan hangisinin daha iyi olduğunu nasıl bilecek, yahut herhangi birisini seçerse onun kafa yapısını nasıl anlayacaktı? Ya Selim'in fikirlerine düşman biri çıkar da sır kalması gereken muayeneyi ifşa ederse ne olacaktı? Yahut ağzı sıkı olmakla beraber Selim'e bir kötülük etmeye kalkarsa ne yapabilirdi? Bütün bu engeller aşılsa da doktor, bir tanıdıkmış gibi Selimle buluşturulsa Selim bir şey anlamayacak mı idi? Gerçi bazı işlerde çocuk kadar saftı, ama teşhisini</p>
<p>koymak için doktorun soracağı sorular, yahut Selim'in yüzüne herkesten daha dikkatli bakışları nasıl bir tesir yapacaktı?</p>
<p>Hayır, hayır! Bu iş olmayacaktı. Ayşe çok üzgündü. Dinî inançları dolayısıyla teselliyi şimdilik adaklar adamakta bulmuştu.</p>
<p>Selim de karamsarlığın son ucunda yaşıyordu. İsteksizliği kendisini hile rahatsız edecek bir hal almıştı. Artık, yanında huzur ve bahtiyarlık duyduğu Leyla'ya da gitmek istemiyor, ancak bürodaki çalışma sırasın-da zaman zaman kederini unutarak kendisini evraka verebiliyordu.</p>
<p>Bir gün hiç ummadığı bir kâğıtla karşılanması Pusat için âdeta bir sürpriz oldu. Eline Birinci Cihan Savaşı’nın Kafkas Cephesi’ne ait mühim bir emir geçmişti. Onun buraya nasıl girdiğini araştırmak ile başlı başına bir çalışma konusu olabilirdi. Fakat o kadar mühim ve ilgi çekici idi ki, Selim kendisini bütün varlığı ile ona verip her şeyi unuttu. Yazı biraz güç okunur cinsten olduğu için bütün dikkatini yazıda yoğunlaştırdı ve çevresiyle ilişkisi kesildi.</p>
<p>Bu tatlı dalgınlık birdenbire masa komşusunun aksak şîvesiyle kesildi. Osman Fişer:&quot;İşte, Leylâ Hanım geldi&quot; diyordu. Leylâ'nın adı geçer geçmez Pusat hızla başını kaldırarak gözlerini salondu gezdirdi. İşte yine hatâ yapmış, sert hareketlerin ve hızla baş kaldırmanın kendisine yasak edildiğini yine unutmuştu. Bu sebeple bir an çevresini göremediyse de bu sefer arıza çabuk geçmiş ve gözleri Leylâ Hanım'ın üzerinde düğümlenmişti. Bu, onun umduğu Leylâ, yani Leylâ Mutlak değil, vaktiyle bir süre büroda çalışmış olan bir uzmandı ve eski arkadaşlarını şöyle bir görmeye gelmişti.</p>
<p>Selim'in hızla ve ilgiyle baş kaldırarak Leylâ Hanım'a bakması Osman Fişer'in dikkatinden kaçmamıştı. Gülümseyerek gayet yavaş bir sesle:</p>
<ul style="list-style:none;"><li>
<p>- Yoksa siz Mecnûn musunuz?, diye sordu. Pusat'ın kaşları çatılmıştı:</p></li>
<li>
<p>- O da ne demek?</p></li>
<li>
<p>- Leylâ âdını duyunca çok ilgilendiniz de...</p></li>
<li>
<p>- Bundan ne çıkar?</p></li>
<li>
<p>- Leylâ ile bu kadar ilgi ancak Mecnûn'a yakışır da...</p></li></ul>
<p>Selim o zaman &quot;Leylâ ile Mecnûn&quot; diye bir roman olduğunu hatırladı, yavaş, fakat çok sert bir sesle &quot;Ben böyle budalaca şakalardan hoşlanmam&quot; diye karşılık verdi.</p>
<p>Osman Fişer sindi, ama Selim'in de sinirleri iyice gerildi. Bu yılışık Yahudi, canını sıkarak çalışma temposunu bozmuştu. Önündeki evrakı incelemeye devam edemeyeceğini anladı ve duvar saatine baktı. Görev bitimine on beş dakika kalmıştı:</p>
<p>Tam o sırada hademe gelerek &quot;Selim Bey, sizi telefondan istiyorlar&quot; dedi. Bu da umulmadık bir şeydi. Kalkarak yürümeye başlarken hademe arkasından seslendi;</p>
<ul style="list-style:none;"><li>
<p>- Telefon Müdür Beyin odasında efendim.</p></li></ul>
<p>Çevresiyle o kadar ilgisizdi ki daire telefonunun nerde olduğunu bile şimdiye kadar öğrenememişti. Odasına girerek bir emekli subay olan müdürü askerce selâmladı. Müdür:</p>
<ul style="list-style:none;"><li>
<p>- Sizi telefondan arıyorlar Selim Bey, buyurun, dedi ve masasından kalkarak odadan çıktı. Bu davranış hiç şüphesiz Selim'e karşı gösterilen bir itibar, hattâ saygı idi. Fakat o, böyle şeylerden de rahatsız oluyordu. Ahizeyi alarak konuştu:</p></li>
<li>
<p>- Ben Selim Pusat! Buyurun efendim...</p></li>
<li>
<p>- Resmî bir yerde rahatsız ettiğim için özür dilerim, ama mecburdum. Epeydir görünmüyorsunuz, merak ettim.</p></li></ul>
<p>Selim bu sesi duyunca canlandı ve yüzü kızardı. Telefonda kendisine seslenen Leylâ Mutlaktı. Çok saygılı bir sesle;</p>
<ul style="list-style:none;"><li>
<p>- Kusura bakmayın dedi, Ziyaret için üstümdeki halsizliğin geçmesini bekliyorum.</p></li>
<li>
<p>- Görüşmemiz için mutlaka sizin buraya gelmenize lüzum yok. Benim size gelmemde bir mahzur var mı?</p></li>
<li>
<p>- Hiç bir mahzur yok. Şeref verirsiniz.</p></li>
<li>
<p>- Bu hafta içinde bir gün, mesâinin bitmesinden sonra gelsem olur mu? Hocamı da göreceğim geldi.</p></li>
<li>
<p>- Elbette olur. Fakat bir gün tâyin etseniz daha memnun kalırdım.</p></li>
<li>
<p>- Bildiğiniz sebeplerden dolayı gün tayin edemiyorum. Beni bağışlarsınız değil mi?</p></li>
<li>
<p>- Nasıl emrederseniz...</p></li>
<li>
<p>- Teşekkür ederim. Allah'a ısmarladık.</p></li></ul>
<p>Selim Pusat, Leylâ'nın veda sözlerine karşılık verip vermediğini hatırlamıyordu.</p>
<p>Eve geldiği zaman, içinde, Leylâ'nın geleceğini Ayşe'ye bildirmek arzusu vardı. Fakat onunla yüz yüze gelince bu istek söndü. Gelirken, söylemek için duyduğu heves ne kadar kuvvetli idiyse, şimdi de içinden gelen bir dürtüşle söylememek irâdesi o kadar güçlü idi.</p>
<p>Çünkü artık yabancılaşmışlardı. Bu yabancılık, görünüşte olan bir şey değil, içten gelen bir duygu idi. Tıpkı rüyalarda bir tehlikeden kaçmak isteyip de koşamayan insanlarınkine benzeyen bir duygu... Haftanın bitmesine Üç gün vardı. İş saati sona ererken Selim Pusat ga-rip bir heyecanla eve geliyor, evdeki dakîkaları garip bir heyecanla geçiriyordu. Böyle çocuksu bir heyecan kendisine yakıştırmadığı</p>
<p>için sebebini düşündü. Leylâ bir prenses olduğu için mi böyle oluyordu? Yoksa ona karşı da henüz farkına tam varamadığı bir ilgisi mi vardı? Evet, öyleydi. Leylâ kendisine &quot;Beni sevebilirsin&quot; dememiş mi idi? Peki, aynı zamanda iki genç kızı sevmek ve bunları severken de evli olmak ne demekti? O zaman Doktor Key'le Doktor Cezmi Oğuz'un sözlerini hatırlıyordu. Demek ki böyle şeyler olabiliyordu. Fakat Doktor Cezmi, aşkın estetik şekle bürünmüş bir şehvet duygusu olduğunu da söylemişti. Kendisinin Güntülü'ye, hele Prenses Leylâ'ya bu gözle bakmasına imkân var mıydı?</p>
<p>Selim yeniden bunaldığını ve yüzünün kızardığını hissetti. İstediği gibi içki içebildiği günleri şimdi ne kadar arıyordu! O zaman hiç olmazsa bir iki saat, yahut birçok dakika bu yıpratıcı kederden kurtuluyor, başka âlemlere dalıyordu. Şimdi ise dünyaya gelmekten nasibi sanki yalnız bu imiş gibi kapkara bir kederin içinde meçhule doğru yuvarlanıp gidiyordu.</p>
<p>Ertesi akşam eve geldiği zaman masanın üzerinde Ayşe'nin bir pusulasını buldu: &quot;Tosunla birlikte bir tanıdığa gidip biraz geç geleceğini&quot; bildiriyordu.</p>
<p>Selim büyük odadaki gezintisine başlarken ne yapabilirim diye düşündü ve kendisini zorlayan varmış gibi bir duygu ile etajerin yanına giderek büyük albümü açtı. Daha ilk açışta Güntülü'nün resmiyle karşılaşmıştı. Acı acı gülümsedi. Şeref’i hatırlayarak kapıya baktı. Sonra &quot;Bana kırgın. Bir daha gelmez&quot; diyerek Güntülü'nün güzelliğini seyretmeye başladı. Resme bakarken beyni motor gibi işliyordu. Onun güzelliği ile Leylâ'nınkinin ölçüştürülemeyeceğini anlamıştı. O zaman Güntülü ile Aydolu ve Nurkan'ı karşılaştırmaya koyuldu. Aydolu'nun çok çarpıcı ve birden tesir eden, Nurkan'ın çok kibar ve baktıkça kalbe işleyen güzellikleri karşısında Güntülü'nün nesi vardı da Selim'in yüreğinden yer etmişti? Bunu düşünüyordu ve düşüne düşüne buldu da: Güntülü'nün kendisini zorla kabul ettiren bir güzelliği vardı. Bu atılgan, saldırgan, hattâ küstah bir güzellikti. Bu karara varınca albümü büyük masaya koyup kapatarak arkasına yaslandı. Biraz düşünmek istedi. Fakat düşünmeye vakit kalmadan kapı zilinin çalmasıyla kalkmaya mecbur oldu. Karşısında yine Şeref’i bulmak ihtimalinden doğan bir çekingenlikle yürüdü. Kapıyı açınca düzgün bir hareketle toparlandı. Leylâ Mutlak gelmişti. Pusat’ın gözleri kamaştı. Leylâ:</p>
<ul style="list-style:none;"><li>
<p>- Habersiz geleceğimi söylemeseydim üzüntüm daha çok olacaktı, dedi ve elini Selim'e uzatırken:</p></li>
<li>
<p>- Hocam evde değiller mi?, diye sordu. Selim, hâlâ masada duran pusulayı işaret etti:</p></li>
<li>
<p>- Arkadaşına gitmiş.</p></li></ul>
<p>Sonra Leylâ'nın sorarak bakan gözlerindeki mânâyı anladığı için ilâve etti:</p>
<ul style="list-style:none;"><li>
<p>- Ani ve habersiz geleceğinizi kendisine söylememiştim. Niçin?</p></li>
<li>
<p>- Niçin olduğunu ben de bilmiyorum. İhtimal sürpriz olsun diye.</p></li>
<li>
<p>- Leylâ'ya koltuğu gösterirken ceketini alıp astı ve üstünden emir almak için bekleyen bir ast gibi, onun karşısında ayakta durdu.</p></li></ul>
<p>Leylâ şâhâne gülümseyişini takınmıştı:</p>
<ul style="list-style:none;"><li>
<p>- Oturmaz mısınız yüzbaşım?, dedi. Ben okul-ev arası gibi mecburi gidiş gelişler dışında takip olunmadığıma emin olmadıkça sokağa çıkmıyorum. Onun için gün tayin etmeden geldim.</p></li></ul>
<p>Konuşma Selim'i ilgilendiren noktaya gelmişti:</p>
<ul style="list-style:none;"><li>
<p>- Mecburî çıkışlarınızda tehlike yok mu?</p></li>
<li>
<p>- Yine var. Fakat çok azaltılmış olarak. Bir kere bu gidiş gelişler hemen hemen hep başkalarıyla birlikte olduğu için yalnız değilim. Yalnız da ol-sam gayet mükemmel bir tabancanın sahibi olarak keskin bir nişancıyım. Bir de dünyanın belki en iyi atıcısı olan ve vuruşma usûllerinin hepsinde rakipsiz sayılabilecek kadar üstün bir muhafızım var. Bu muhafız bana yakın ve evimi kontrol edebilecek bir yerde oturuyor, ama nerde olduğunu ben bile bilmiyorum. Geceleri sabaha kadar uyumadan beni bekler. Uykusuzdur. Ben uzun müddet evde kalacağım zaman pencereden bir işaretle ona bildiririm.</p></li></ul>
<p>O zaman uyur. Yılda iki üç kereden fazla karşılaşıp konuşmayız.</p>
<p>Selim hayretle dinliyordu:</p>
<p>Bu müthiş muhafızın kim olduğunu bilmek isterdim, dedi.</p>
<p>Öldürülen Şehzade Mustafa'nın sağ kalan iki sâdık adamından birinin bugünkü torunu. O da bir subaydı. Bana muhafız olmak için Harp Okulu'nu bitirip asteğmen olduğu gün büyük bir tazminat vererek ordudan ayrıldı. Sizin gibi o da askerliğe âşık olduğu için yaptığı büyük bir fedakârlıktı. Leylâ'nın gözleri dalmıştı. Sonra:</p>
<ul style="list-style:none;"><li>
<p>- Dünyada hâlâ karşılıksız en büyük fedakârlığı yapan şövalyeler var. Yaşamayı güzelleştiren de zaten bu mert insanlar oluyor, diye sözlerini tamamladı.</p></li></ul>
<p>Bir ara sustular. Leylâ tekrar söze başladı:</p>
<ul style="list-style:none;"><li>
<p>- Çamlı Koru’da o muhafız hazırdı. Fakat onun ciddî bir tehlike olmadan ortaya çıkmaması, tanınmaması lâzım. O gece onun için size sığınmıştım.</p></li></ul>
<p>-Ya silâhınız?</p>
<ul style="list-style:none;"><li>
<p>- Onu da ancak en son dakikada ve her tedbir tesirsiz kaldıktan sonra kullanmak için taşıyorum. Selim &quot;Çok mâkul konuşuyor&quot; diye düşünürken Leylâ birdenbire konuyu değiştirdi:</p></li></ul>
<p>Selim Bey! Bana Güntülü'nün resmini gösterir misiniz?</p>
<p>Selim çok kısa bir tereddütten sonra demin masanın üstüne koyduğu albüme el attı. Bu sefer nedense ilk açışta değil de birkaç yaprak çevirdikten sonra bulduğu Güntülü'nün resmini Leylâ'nın önüne sürdü.</p>
<p>Leylâ, albümü kucağına alarak gözlerini fotoğrafa dikti. Dikkatle bakıyordu. Bu bakış çok uzun, belki bir, iki, üç dakika sürdü.</p>
<p>Sonra albümü kapatan Leylâ onu masaya bırakırken bu sefer ısrarlı bakışlarla Selim'e bakarak çok ahenkli bir ses ve asil bir durgunlukla:</p>
<ul style="list-style:none;"><li>
<p>- İşte, şimdi kıskandım, dedi.</p></li></ul>
</body>
</html>