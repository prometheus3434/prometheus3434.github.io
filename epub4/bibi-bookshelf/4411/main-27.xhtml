<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">27. Bölüm</span></h1></li></ul>
<p>Sonsuz alanda sessizliğin kalbi çarpıyordu. Selim Pusat en yakından en uzağa kadar herkesin yüzündeki öldürücü merak çizgilerini seçebiliyordu. Bakışlarını derinleştirerek kalabalık arasında tanıdık kimseler bulmaya çalıştı. Ne garip!... Burada herkes başka başka olduğu halde hepsi de birbirine benziyordu. Bundaki garabeti düşünmeye vakit kalmadan heybetli sesle yeniden titredi:</p>
<ul style="list-style:none;"><li>
<p>- Tanık olarak senin hakkında peygamberler konuşacak...</p></li></ul>
<p>Selim büyük bir şaşkınlık içinde peygamberleri düşünürken demin meleklerin konuştuğu yere ağır adımlarla üç kişi gelerek büyük bir vakar içinde, Selim'in bakamadığı ışığı selâmladılar.</p>
<p>İçlerinden biri ilerleyerek diz çöktü. Ellerini kaldırarak:</p>
<ul style="list-style:none;"><li>
<p>- Ey Ulu Işık! Ey Ulu Ateş! Ey Ahuramazda Ben Zerdüşt'üm, dedi. Işığın içindeki heybetli ses sordu;</p></li>
<li>
<p>- Zerdüşt! Rûhlar âleminden Selim Pusat'ın bütün hayatını gördün. Suçlu mudur? Zerdüşt ayağa kalkarak cevap verdi:</p></li>
<li>
<p>- En büyük suçludur. Çünkü bir kıza gönlünü kaptırdı. Kadınların hepsi Ehrimen'in hizmetkârı, askerdir. Bir kadına tutsak olmak Şeytana kul olmak demektir. Hem de bu bir subaydı ve olgunluk çağındaydı. Kendisinden yirmi beş yaş küçük kıza esir olmakla Şeytan tarafına geçmeye gönüllü olduğunu gösterdi. Ne dünyada, ne de ruhlar alemindeki hayatımda bundan daha suçlu insan görmedim.</p></li></ul>
<p>Işıktan ses geldi:</p>
<ul style="list-style:none;"><li>
<p>- Ne diyorsun Selim Pusat?</p></li>
<li>
<p>- Kabul etmiyorum.</p></li>
<li>
<p>- Neden?</p></li></ul>
<p>Kadınları neden Şeytan'ın kulu olarak yarattın? Yarattın da o kadınlardan peygamberi nasıl vücuda getirdin?</p>
<p>İkinci peygamber ilerledi. Avuçlarını birleştirerek baş eğdi. Diz çöktü; .</p>
<ul style="list-style:none;"><li>
<p>- Ey ebedi Nirvanna! Ey başlangıçsız, sonsuz varlık! Ben Buda'yım, dedi. Işığın sesi daha da heybetleşmişti:</p></li>
<li>
<p>- Buda! Sen fenalık diye bir şey kabul etmiyorsun. Selim Pusat fenalık yapmış mıdır? Günâh işlemiş midir?</p></li></ul>
<p>Buda'nın yavaş, yumuşak ve pürüzsüz sesi cevap verdi:</p>
<ul style="list-style:none;"><li>
<p>- Günâh işlemiştir! Alemin bir kuruntular âlemi, aşkın bir hastalık okluğunu anlamamış, ruhunu huzurun ışığından didişmenin karanlığına atmıştır. Böylelikle senden, ebedi Nirvanna'dan uzaklaşarak en büyük günahı işlemiştir. Ruhu milyonlarca yıl azap cehenneminde yanmaya lâyıktır. Ancak ondan</p></li></ul>
<p>sonradır ki kuruntudan, insanların sükûnuna kavuşacak, put diye taptığı kızın alelade bir yaratık, geçici bir hayâl olduğunu anlayacaktır.</p>
<p>Buda susunca ışıktaki ses heybetle sordu:</p>
<ul style="list-style:none;"><li>
<p>- Ne cevap vereceksin Selim Pusat? Selim Pusat öfkelenmişti:</p></li>
<li>
<p>- Bütün sözleri saçmalardan ibaret, diye bağırdı. Buda denilen bu adam tarih boyunca bir tek kumandan yetiştirmemiş, savaşı öğrenmemiş, yabancı tutsaklığını şiar edinmemiş bir miskinler ülkesinin peygamberidir. Kuruntu ne demek? Sükûn yâni barış ne demek? Alemi savaşla yaratan sen değil misin? Savaşı yaratılış kanunu yapan sen değil misin? Güzel kızları yaratan sen değil misin?</p></li></ul>
<p>Sevmek için bize gönül veren sen değil misin? Hem o güzeli yarat. Hem onu bana sevdir. Sonra da ruhumu milyonlarca yıl azap cehenneminde yak. Bunu bir Tanrı değil, ancak Tanrı kudretinde bir çocuk yapabilir!</p>
<p>Birden ortalığı yine o korkunç sessizlik bürürken üçüncü peygamber vakar ile ilerleyerek yere kapandı. Alnını yere sürdükten sonra kalkarak:</p>
<ul style="list-style:none;"><li>
<p>- Ben son peygamber Muhammed'im, dedi. Bu dünyaya getirdiğim ebedî şeriata göre Selim Pusat suçlu ve günahkârdır. Küçük bir kızı sevmekle zevcesine ıstırap vermiş, meşru yol dururken gayrı meşrûuna sapmış ve hepsinden fena olarak da istenmediği halde bir kızın hayâlinin ardından koşmuş, geceleyin onun evine girmeye kalkmış, yasak edilen içkiye dadanmıştır. Bir kadın ancak sevilir. Ona esir olunmaz. Bu, putperestliktir ve en büyük günâhtır.</p></li></ul>
<p>Işık âdeta gürler gibiydi:</p>
<ul style="list-style:none;"><li>
<p>- Ne diyeceksin Selim Pusat?</p></li>
<li>
<p>- Ben kimseye kötülük etmedim. Kimse hakkında kötü düşünce beslemedim. Ümitleri kırılmış bir insan olarak avunmayı içkide ve bir güzeli düşünmede buldum. İçki fena ise üzümü neden yarattın?</p></li></ul>
<p>Üzümden içki yapılacağını neden Levh-i Mahfuza yazdın? Son peygamberin arkadaşları namaz kılarken âyetleri yanlış okumasaydı içki yasaklanacak mıydı? Çöldeki Bedevi ile bir kurmay subayın içmesi aynı mıdır? Biri sarhoş olunca her türlü herzeyi söyleyebilir. Öteki sarhoşluğun son merhalesinde bile temkinli ve iradelidir. Küçük bir kızı sevmek günahsa, son peygamber, Ayşe'yi neden sevdi de aldı? Tanrı adaletinin yürüdüğü bu mahkemede de böyle haksızlıklar yapılacaksa beni cehennemin en kötü yerine atın. Atın ki, tek içimde insanlığın erdemine ait son kırıntılar da yok olup gitmesin.</p>
<p>Pusat bunları söyleyince ışığın çoğaldığı, gözlere tesir ettiği, gönüllere dehşet saldığı görüldü ve heybetli ses sordu:</p>
<ul style="list-style:none;"><li>
<p>- Şimdi de sen savunma tanıklarını göster! Pusat şaşırdı:</p></li></ul>
<p>Herkesin menfuru olduğumu anladım. Dünyada ve ruhlar âleminde beni savunacak kimsenin bulunacağını ummuyorum.</p>
<p>O kadar beğendiğin, sevdiğin krallarından bir tek kişi de gösteremez misin?</p>
<p>Krallardan söz edilince Selim Pusat canlandı, dikleşti. Askerlik zamanındaki sert sesiyle:</p>
<ul style="list-style:none;"><li>
<p>- Milletimin büyük krallarını dinleyin, diye cevap verdi. Aynı anda ışığın sağ ve solunda iki yol ve bu iki yoldan şakırtılar arasında birçok atlının dörtnala geldiği görüldü. Dağınık gibi gözüken bu atlılar ışığın karşısına gelince düzgün bir sıra haline geçtiler ve bir anda atlarından atlayarak yere diz vurup ışığı selâmladıktan sonra kalktılar.</p></li></ul>
<p>En baştaki, çevik bir davranışla silâhlarını çıkarıp yanındakine verdikten sonra ışığa doğru ilerledi. Baş eğip doğrulduktan sonra kendisini tanıttı:</p>
<ul style="list-style:none;"><li>
<p>- Ben Alp Er Tunga... Selim Pusat'ın milletinin en eski kralı. O kadar eskiyim ki, tarihle efsâne arasında kayboldum. Selim Pusat'ın benden haberi bile yoktur! Kralcı olduğu halde kendi en eski kralından, savaşta ölen kralından habersiz yaşamaktadır. Bundan dolayı onun hakkında ben bir şey demeyeceğim. Benden sonraki onu iyi tanır. Sözü ona bırakıyorum.</p></li></ul>
<p>Alp Er Tunga, gösterişli ve kahraman edasıyla toprağa diz vurduktan sonra yerine gelip demin verdiği silâhlarını alırken, silâhları veren ikinci kral, omuzlarına dökülen saçları, heybetli börkü, çok seri bakışlarıyla kendi silâhlarını çıkarıp yanındakine vererek ilerledi:</p>
<ul style="list-style:none;"><li>
<p>- Ben, Selim Pusat'ın milletini yaratan adam. Asıl adımı unuttum. Şimdikiler bana Tanrıkut Mete diyorlar. Selim Pusat benim ordumda da bir yüzbaşıydı. Börü boyundan Kayı adında bir yüzbaşıydı. Bu Yüzbaşı Börü Kayı, sevgilisini hedef yaparak okla vurması için verdiğim buyruğa baş eğmediğinden idam olundu. Bir asker, aldığı buyruğu yapmazsa o hiçbir şey değildir. Görüyorum ki, iki bin yılı aşkın bir zamandan sonra rûhu Selim Pusat'ta tecellî ederek yine bir kıza tutsak olmuştur. Suçludur. Er kişiler vuruşmak için doğarlar. Kızlara tutsak olmak için değil...</p></li></ul>
<p>Işıktan ses geldi:</p>
<ul style="list-style:none;"><li>
<p>- Ne diyorsun Selim Pusat? Selim Pusat esas duruşa geçti.</p></li>
<li>
<p>- Hiçbir itirazım yok. Kralımın sözleri baştan sona doğrudur.</p></li></ul>
<p>Tanrıkut yerine gelirken onun yanındaki tıknaz, kısa boylu, esmer kral ilerleyerek yere diz vurdu:</p>
<ul style="list-style:none;"><li>
<p>- Ben de benden önceki gibi asıl adı unutulmuş bedbaht biriyim. Bana Atilla diyorlar. Selim Pusat suçludur. Er kişiler kadına tutsak olmaz. Ben bir zafer sarhoşluğu sonunda, yabancı soydan bir kadınla evlendiğim gece öldüm. Fakat ben ülkeler açmış, ordular yenmiş, bir avuç insanla Doğu'dan Batı'ya buyruk vermiş bir kraldım. Selim Pusat bir yüzbaşı bile olamadığı halde bir kızı sevdi. Hangi hakla ve</p></li></ul>
<p>neyin karşılığı olarak? Buna hak kazanacak bir başarı gösteremediği gibi kendi çağının yasasına da karşı gelmiştir. Suçludur.</p>
<p>Atilla yerine geçti. Bir aralık, tek dizi halinde uzun bir sıra kaplayan krallar bakıştılar. Pek kalabalıktılar. Hepsinin birer birer gelip tanıklık etmesi çok zaman alacaktı. Konuşmadan anlaştılar.</p>
<p>Kumral saçlı, gururlu birisi ilerleyerek yere diz vurdu:</p>
<ul style="list-style:none;"><li>
<p>- Ben Gök Türkler'in büyük kağanı İstemi Kağan'ım, dedi. İran'ı ve Batı Roma'yı yenerken buyruğumda o zamana kadar görülmemiş büyük ordular, bu ordularda binlerce yüzbaşı vardı. Bu yüzbaşılardan bir tekinin evdeşi üzerine kız sevdiği görülmedi. Birden fazla kadınla evlenmek türemizce ancak kağanlarla yüce kişilerin hakkıydı. Selim Pusat bunca yüzyıllık yasayı bozdu. Yasayı bozmak en büyük suçtur. Milletler yasalarla insan olur, yasalarla yaşar.</p></li></ul>
<p>Göz kamaştıran ışık artık Selim Pusat'a ne diyeceğini sormuyordu.</p>
<p>Yanından ayrılmayan Yek, o her zamanki sinir bozucu sesi ve edasıyla Selim'e eğilerek çok yavaş bir sesle:</p>
<ul style="list-style:none;"><li>
<p>- Yüzbaşım! İşler sarpa sarıyor, dedi.</p></li></ul>
<p>Şimdi ortada uzun boylu, çakır gözlü birisi konuşuyordu:</p>
<ul style="list-style:none;"><li>
<p>- Ben Alp Arslan, dedi. Malazgirt’i kazanırken canlarını dişlerine takmış olan yüzbaşılarımdan bir tekinin beyninde sevilen bir kızın izi bulunsaydı, o yüzbaşı ağırların ağırı görevini yapamaz, belki de bu yüzden savaş kazanılmazdı. Sevmek, kan bayramından sonra zafer kazananların hakkıdır. Bu yüzbaşının böyle bir başarısı var mıdır? Yoktur. Öyleyse suçlu-dur.</p></li></ul>
<p>Bu sefer daha çakır, kumral, ak tenli bir kral vardır:</p>
<ul style="list-style:none;"><li>
<p>- Ben Temüçin Cengiz Kaan, dedi. Bizim yasamızda ancak tümen başlarının birden çok evdeşi olabilirdi. Bu yüzbaşı dirliğinde bir tek savaşa girmeden, yalnız savaşın dersini dinleyerek kendisini asker mi sanıyordu? Benim ordumda nice savaşlara gidip çıkmış, yüz adımdan kuşu gözünden vuracak kadar nişancı, bir kılıç çalışla zırhlı gövdeyi ikiye bölecek kadar güçlü bir Yüzbaşı Kubudak vardı. Bir kızı sevdi. Sevdiği kız bu yüzbaşının sevgilisi gibi soyu sopu belirsiz değil, bir Kırgız beyinin dünya güzeli kızıydı. Fakat yüzbaşılıktan yukarı çıkamadığı için onu alamadı. Sevgisini yenememeyi erliğine yediremediği için ağu içip öldü. Bu garip isimli yüzbaşı da böyle yapabilirdi. Ölmekten çekinen yüzbaşı nerde görülmüş, işitmedim. Selim Pusat suçludur.</p></li></ul>
<p>Cengiz çekilirken ortaya doğru uzun boylu, vakur birisi hafifçe aksayarak ilerliyordu</p>
<ul style="list-style:none;"><li>
<p>- Ben Aksak Temir, dedi. Aksak ve çolak... Benim birçok evdeşim oldu. Fakat ben bozkırlarda çöllerde, dağlarda bazen tek başıma kalarak vuruştum. Aksaklıkla çolaklık o günlerden kaldı. Dirliğim felâketlerle, felâketlerden aldığım derslerden sonra zaferlerle geçti. Selim Pusat kendi</p></li></ul>
<p>kumandanlarının buyruğuna karşı gelmiş, ömründe bir tek savaşa girmediği, bir zafer değil de basarı bile kazanamadığı halde bir kızı sevmeye kalkmıştır. Buna hakkı olmadığını düşünmemiştir. Suçludur. Aksak Temir ağır adımlarla yerine dönerken büyük ışıktan ses duyuldu:</p>
<ul style="list-style:none;"><li>
<p>- Senin pek çok kralın var. Şimdiye kadar konuşanlar hep suçlu bulduklarına göre işi uzatmamak için yeni bir soru soruyorum. Ey Selim Pusat'ın kralları! Aranızda onu suçsuz bulanlar gelip konuşsun!</p></li></ul>
<p>Selim yeniden ürperdi. Gözleri krallar dizisine çevrildi. Aksak Temir'in yanında Yıldırım Be yazıt'ı, sonra Şahrûh'u, Uluğ Beyi, İkinci Murat'ı, Fâtih'i, Yavuz'u, Babur'u seçti. Hepsi susuyor ve kendisine bakıyordu. Daha sonrakilere bakmaya gücü yetmedi. Demek ki uğurlarında mesleğinden olduğu, hayatını zehre çevirdiği krallardan bir teki bile kendisini haklı bulmuyordu.</p>
<p>İçi üzüntüyle doldu, ölmek istedi. Beyni zonkluyor, bir şey işitmiyordu. Bu anda, gözlerindeki kamaşmadan yeni bir şey olduğunu sezdi ve ışık-la gelen sesle şaşkına döndü:</p>
<ul style="list-style:none;"><li>
<p>- Şimdi en yakınların konuşacak!</p></li></ul>
<p>Pusat, demin kralların konuştuğu yerde babasını, onun yanında ancak resminden tanıdığı dedesini üniformalarıyla görünce utancından yerin dibine geçecek gibi oldu. Babası, büyük ışığa şöyle diyordu:</p>
<ul style="list-style:none;"><li>
<p>- Oğlum, insanlık ve askerlik şerefini kaybetmemiştir. Fakat haklara ve âdetlere saygısızlık göstermiştir. Suçludur!</p></li></ul>
<p>Dedesi daha sert konuştu:</p>
<ul style="list-style:none;"><li>
<p>- Bu kadar iradesiz bir torunum olmasını istemezdim. Asker ocağından bu derece zayıf birisi çıkmamalıydı. Suçludur!</p></li></ul>
<p>Dedesinin yanındaki adam bir adım ilerleyince. Selim Pusat yıldırımla vurulmuşa döndü. Çünkü bu, göğsünden hâlâ kanlar sızan Şerefti:</p>
<ul style="list-style:none;"><li>
<p>- Suçludur diye söze haşladı. Kalbime sıkılan tabancanın tetiğini ben çekmiştim, ama gerçekte beni öldüren en yakın arkadaşım Selim Pusat oldu. Felâketlere katlanamayacak kadar zayıf, soyu sopu belirsiz bir kıza esir olacak kadar iradesiz olduğu için beni öldürdü. Suçludur... En büyük suçludur.</p></li></ul>
<p>Selim o anda farkına vardı. Arkadaşının üzerinde apoletleri sökülmüş kanlı yüzbaşı üniforması bulunuyordu. Birden kendi giyimine baktı. Kendisinde de aynı apoletsiz üniforma vardı. Halbuki evden çıkarken üstündeki elbise bu değildi.</p>
</body>
</html>