<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">11. Bölüm</span></h1></li></ul>
<p>O gece yemekten ve Tosun'un uyumasından sonra çalışma odasına geçtikleri zaman Ayşe Pusat memnundu. Hattâ kocasının küçük masa üzerine içki şişesiyle kadehini koymasından da, her zamankinin aksine olarak huzursuzluk değil, sevinç duymuştu. Selim'in bugünkü konuşmaları, ilk gördüğü kimselerle askerlikten başka konular üzerinde de bir iki söz etmesi hayırlı bir başlangıçtı. Kocası kendi kendisine benzemekten kurtulup herkese benzemeye başlasa, bütün erkekler gibi kadın meclislerinden zevk alma yoluna girse, genç ve güzel kızların sohbetinden hoşlansa içine gömüldüğü rûh hastalığından kurtulacak, hayatı sevecek, Ayşe de aile ocağında bahtiyar olacaktı.</p>
<p>Selim o gece yemeği çok az yemiş, kitap odasındaki masasına hiç oturmamış. Ayşe kendi masasına geçip vazife kâğıtlarını yaydığı zaman o muttarit, sonsuz gezinmesine başlamıştı. Bu gezinme yalnız içki içmek için arada bir bozuluyordu. Ayşe bu içkiyi, bu gezinmeyi, bu sükûtu hayata dönmenin başlangıcı diye kabul ediyor, Selim üzerinde yeni bir deneme yapmak istiyordu. Bir müddet, kendisine hiç bakmadan gezi-nen kocasını seyrettikten sonra:</p>
<ul style="list-style:none;"><li>
<p>- Kadriye’nin fıkraları ne kadar hoştu, değil mi?, diye söze başladı.</p></li></ul>
<p>Selim'in cevabı kuru bir &quot;evet&quot; oldu ve Ayşe, onun bu cevabı otomatik olarak verdiğini, başka bir konu üzerinde derin bir düşünceye dalmış olduğunu anladı.</p>
<p>Selim'in kafası Leylâ'ya, daha doğrusu Prenses Leylâ'ya, tahtın vârisi Leylâ'ya, Leylâ Mutlak yahut Leylâ Mutlu'ya takılmıştı.</p>
<p>O mendebur Yek, Leylâ için tahtın vârisi derken Selim bunu bir delinin hezeyanı, yahut kendisinin kralcı şahsiyetiyle alay eden bir küstahın uydurması diye dinlemişti. Kadriye Kozanlı da deli değildi ya... Fakat kimin, neyin, hangi hanedanın prensesiydi? Türkiye'de prenslik, prenseslik bulunmadığına göre bu unvan nereden çıkıyordu? Şüphesiz Kadriye ve Yek kendisini şaşırtmak için söz birliği etmiş olamazlardı.</p>
<p>Ayşe, teşebbüslerinden kolay vazgeçmezdi. Yeniden konuşmaya başladı:</p>
<ul style="list-style:none;"><li>
<p>- Kızlarımın zekâsını, kültürünü nasıl buldun?</p></li></ul>
<p>Selim içkiyi sıklaştırmış ve yüzü kızarmıştı. Müstehzi tavrını takınarak cevap verdi:</p>
<ul style="list-style:none;"><li>
<p>- Zekâ testi yapmadığım için zekâları hakkında bir şey diyemem. Kültürlerini ölçmeye de benim kültürüm elverişli değil. Fakat zihniyetlerini hiç beğenmediğimi söyleyebilirim.</p></li>
<li>
<p>- Ne kusurlarını gördün?</p></li>
<li>
<p>- Askerliğin hoş ve eğlenceli taraflarını arayan bir zihniyet elbette ki kusurludur. Ayşe, kocasına inatçı ve masum bir çocuğa bakar gibi bakmaya alışmıştı:</p></li></ul>
<p>- Bu bir kusur olsa bile bunu bir tanesi söyledi. Ötekilerin zihniyetinin de aynı olduğunu nereden çıkarıyorsun?</p>
<p>Pusat bir kadeh daha içti:</p>
<ul style="list-style:none;"><li>
<p>- Karşıki çalılıktan düşman ateşi geliyorsa onun sağında veya solunda da düşman var demektir.</p></li></ul>
<p>Ayşe gülümsedi:</p>
<ul style="list-style:none;"><li>
<p>- Kusur saydığın taraflarını bıraksan da yalnız meziyetlerini görsen onlara daha çok ısınmaz mısın?</p></li>
<li>
<p>- İnsan meziyet sahibi olmaya mecburdur. Anormal olan kusurdur. Bir asker cesurdur diye alkışlanmaz ama korkarsa ayıplanır.</p></li>
<li>
<p>- Şu sert askerî düşüncelerinle etrafı ne kadar korkuttuğunu bir bilsen. Selim buna cevap vermedi. Uzun bir gezinmeden sonra birdenbire:</p></li>
<li>
<p>- Fuzûli'nin Leylâ ve Mecnûn'u mühim bir eser midir?, diye sordu. Ayşe, işi şakaya vurdu:</p></li>
<li>
<p>- Mühim bir eserdir, ama içinde hiçbir askerî fikir yok!</p></li></ul>
<p>Selim gözlerini Ayşe'ye dikti. Israrla bakıyordu. Bu bakış bir hiddetlenmenin değil, tereddüdün mahsulü idi. Nihayet tereddüdünü yendi;</p>
<ul style="list-style:none;"><li>
<p>- Senin de Leylâ adında bir taleben vardı, değil mi?</p></li>
<li>
<p>- Evet. Seni onunla tanıştırmıştım ya...</p></li></ul>
<p>Selim bu tanışmayı değil, fakat Leylâ'nın tanışmıştık demesini hatırlıyordu:</p>
<ul style="list-style:none;"><li>
<p>- Leylâ Mutlu idi, değil mi?</p></li>
<li>
<p>- Soyadı pek belli değil. Mutlu veya Mutlak olacak.</p></li></ul>
<p>Bu cevap çok ilgi çekici idi. Selim, eşinin önünde durarak;</p>
<ul style="list-style:none;"><li>
<p>- Bu nasıl iş?, dedi. Bir insanın adı şüpheli olur mu? Nüfus kâğıdında ne yazıyorsa odur.</p></li></ul>
<p>Ayşe hayretle kocasına bakıyor, durup dururken Leylâ'yı nerden çıkardığına şaşıyordu. Selim masanın başından çekilmemişti:</p>
<ul style="list-style:none;"><li>
<p>- Peki! Bu kızın prensesliği nerden geliyor?, diye sordu.</p></li></ul>
<p>Ayşe'nin hayreti katmerleşmişti. Kocasının bir insanla hu kadar ilgilenmesi fevkalâde bir şeydi. Hazır, Selim konuşmaya, sualler sormaya başlamışken ondaki bu dış alâkayı kesmekten korkarak derhal cevap verdi;</p>
<ul style="list-style:none;"><li>
<p>- Prensesliğin nerden geldiğini bilmiyorum. Talebe iken de gıyabında hep prenses derlerdi. Zannedersem bu, fevkalâde kibar halinden dolayı takılmış bir lâkaptı. Bu kızın öyle vakur ve asil bir hali vardı ki, öğretmenlere bile saygı telkin ederdi. Çalışkanlığı, zekâsı normaldi. Normalin üstünde olan tarafı asaleti idi. Bir de pek esrarengiz bir kızdı. Fakat telkin ettiği hürmet dolayısıyla kimse mahremiyetine sokulmaya cesaret edemezdi.</p></li>
<li>
<p>- Sen öğretmen olarak talebelerinden Leylâ'yı mı üstün bulursun, yoksa bugünkü kahraman kızlarını mı?</p></li></ul>
<p>Ayşe biraz düşündü:</p>
<ul style="list-style:none;"><li>
<p>- Leylâ'yı ortaokulda ve bir yıl okuttum. Aradan da yedi sekiz yıl geçtiği için intibalarım zayıflamıştır. Fakat çocukların bilgi ve çalışkanlık bakımından her sene biraz daha gerilediğini dikkate alarak diyebilirim ki, benim kahraman kızlarım senin Leylâ'ndan üstündür.</p></li></ul>
<p>Selim, Ayşe'ye baktı:</p>
<ul style="list-style:none;"><li>
<p>- Neden benim Leylâ'm oluyormuş? Sen de herkes gibi bana mecnûn diye mi bakmaya başladın? Ayşe yine şefkatte gülümsüyordu:</p></li>
<li>
<p>- Prenses olunca elbet senin olacak, dedi ve aklına gelen şakayı yapıp yapmamak hususunda bir tereddüt geçirdikten sonra ilâve etti:</p></li>
<li>
<p>- Prensesi kabul etmezsen onu da ben alırım. Fakat kahraman kızlarımı almak istersen... Vermem!... Selim'in yüzü öfkeden kıpkırmızı oldu:</p></li>
<li>
<p>- Prensesler kral doğurdukları için mühimdir.</p></li></ul>
<p>Leylâ Hanım hiçbir zaman bu şerefe erişemeyeceğine göre gerçekten prenses olsa bile...</p>
<p>Cümlenin arkası gelmedi, önüne yaydığı kâğıtlarla meşgul bulunan Ayşe, niçin sözünü kesti diye kocasına bakmak için başını kaldırınca onun pencere önünde durmuş olduğunu gördü. Selim tül perdeyi kaldırmış, dikkatle ve gayet seri bir yüzle sokağı seyrediyordu. Günün her saatinden tenha olan sokağın, bu gece vaktinde büsbütün boş olması gerekirken Selim, gözlerini neye dikmiş olabilirdi? Onu böyle dikkatle ve hiddetle sokağa baktıran şey o uğursuz kamburun aksak adımlarla geçmesiydi. Pusat, iki gece önce olanları hatırladı. Tahta kanepeyi kaldırıp Yek'in tepesine indirmişti. O şimşek gibi hızlı darbeden kurtulmak için bu ihtiyarın ne çevik ve atik bir insan olması lâzımdı. İşte, belli ki, kendisine hiçbir şey olmamıştı.</p>
<p>Darbeyi indirdikten sonra kanepenin altında kimsenin bulunmadığını gördüğü zaman Selim bu kadar hayret etmemişti. Şimdi melunu tekrar görünce hâdisenin şaşılacak taraflarını idrâk ediyordu. İhtiyarî dışında dudaklarından &quot;alçak&quot; kelimesi döküldü. Ayşe heyecanlanmıştı. Adeta bağırarak:</p>
<ul style="list-style:none;"><li>
<p>- Kime söylüyorsun Selim?, diye sordu.</p></li></ul>
<p>Selim perdeyi bırakırken:</p>
<ul style="list-style:none;"><li>
<p>- Kime olacak? Yek adındaki şu melun herife, diye cevap verdi, Ayşe yerinden fırlayarak pencereye yaklaştı. Uzun sokak bomboştu. Kocası bir hayalet mi görmüştü? O zaman kafasında bir aydınlanma oldu. Selim e bakarak sordu:</p></li>
<li>
<p>- Ne dedin? Yek mi dedin?</p></li>
<li>
<p>- Evet!</p></li>
<li>
<p>- Bu bir insan adı mı?</p></li>
<li>
<p>- İnsan değil, insan müsveddesi...</p></li>
<li>
<p>- Fakat sokakta Hiç kimse yok.</p></li>
<li>
<p>- O melun öyledir. Bir anda kaybolur.</p></li></ul>
<p>Ayşe'nin bakışlarında belli belirsiz bir korku vardı. Kocası hasta mı idi? Yoksa çok mu sarhoştu? Onun durumunu anlamak isteyen bir merakla konuşmanın arkasını kesmemeye çalışıyordu. Yek'i nereden çıkarmıştı? Yek'in mânâsını biliyor mu idi? İçindeki ümitsizliği yenmek isteyen bir irade ile, tıpkı bir doktor gibi teşhis peşinde idi. Fakat nerden başlayacağını bilemiyor, dikkatsiz bir soru ile kocasının ruhunu perişan etmek istemiyordu. Sözü açan yine Selim oldu;</p>
<ul style="list-style:none;"><li>
<p>- Leylâ Mutlak hakikî bîr prensesse hangi hanedana mensup olabilir? Osmanlı mı?</p></li></ul>
<p>Osmanlılar'dan başka Türk Hanedanı hemen hemen mevcut olmadığına göre Osmanlı Hanedanı akla gelebilirse de bu ailede Leylâ adının kullanıldığını zannetmiyorum. Bir de Cengiz Hanedanı, yani Kırım Kireyleri var, ama bunlar aşağı yukarı iki asırdan beri hanlığı kaybettikleri için unvanlarını da kaybetmiş sayılabilirler.</p>
<p>Selim içiyordu:</p>
<ul style="list-style:none;"><li>
<p>- Şu prensesin soyadı üzerindeki bir ihtilâftan bahsetmiştin. Leylâ adı da takma bir isim olamaz mı?</p></li>
<li>
<p>- Ortaokul talebesiyken adı Leylâ idi. Bu yaştaki bir çocuğun takma ad taşıyacağını sanmam.</p></li>
<li>
<p>- Bu kızın anası, babası yok mu? Kimlerdir?</p></li>
<li>
<p>- Bilmiyorum.</p></li></ul>
<p>Selim son kadehini de içmişti. Artık başı iyice dumanlanmıştı:</p>
<ul style="list-style:none;"><li>
<p>- Siz ne biçim öğretmensiniz?, dedi. Bir subay, bölüğündeki bütün erleri, soyu- sopu, ailesiyle bilir. Siz bu kadar meşhur bir kızın babasını tanımıyorsunuz.</p></li></ul>
<p>- Bu kadar teferruata her öğretmen karışmaz. Ancak her sınıfın bir hususî öğretmeni vardır ki, o sınıftaki bütün talebenin her şeyini bilir. Leylâ'nın sınıf öğretmeni ben değildim.</p>
<ul style="list-style:none;"><li>
<p>- Kimdi?</p></li>
<li>
<p>- Zavallı kadın öldü.</p></li></ul>
<p>Selim bu habere &quot;yazık&quot; diye karşılık verdi. Fakat bu kelimede ölen kadına duyulan bir acıma değil, kapanan bir kapı için yerinme vardı.</p>
<p>Ayşe, kocasının bir genç kız da olsa başka birisiyle böyle derinden ilgilenmesine cidden seviniyordu. Kocasındaki ölüm sessizliği ve durgunluğundan o kadar yılmıştı ki, bu tuhaf alâkayı bile memnuniyetle karşılıyordu.</p>
<p>Fakat Ayşe'nin yürek ferahlığı uzun sürmedi. Selim her zamanki sessizliğinin içine gömülerek büyük odadaki muttarit gezinmesine başladı. İyice sarhoştu. Yüzünde kindar bir gülümsemenin izleri vardı. Bir şeyler söylese, konuşsa hattâ kendisiyle kavga etse Ayşe bu kadar muzdarip olmayacaktı. Bu sessizliği, bu içine kapanıklığı Ayşe'yi bedbaht ediyor, yüreğine, hayatta yalnız kalmış olanların melali doluyordu.</p>
<p>Dirseklerini masaya dayamış ve çenesini avuçlarına almış olduğu halde, kendisine asla bakmadan yürüyen kocasını seyrederken, ölmüş olan hayat arkadaşını bir filimde gören talihsiz bir kadına benziyor, içleniyordu. Hattâ ağlıyordu. İki damla gözyaşı yanaklarına inmişti.</p>
<p>Bu hayat neydi? Yürümesine, konuşmasına rağmen Selime yaşıyor denilebilir miydi?</p>
<p>Ayşe kederli düşüncesine dalmış giderken birdenbire kapı çalındı. Gecenin bu saatinde gelen olmazdı. Bu sebeple bu, fevkalâde bir hâdiseydi. Fakat ondan daha fevkalâde bir şey oldu. Selim, kapıyı açmak üzere aşağıya yöneldi. Halbuki kapı açmak âdeti yoktu. Ayşe bile kapıyı anahtarla açarak içeri girerdi. Kocasının nasıl bir değişiklikle kapıyı açmaya gittiğini düşünürken Selim aşağı kata inmiş, kapıyı açmış ve karşısında postacıyı bulmuştu. Bu saatte bir telgraf... Fakat o bunları düşünecek halde değildi. Makbuzu otomatik olarak imzalamış, kapıyı sertçe kapamış ve telgrafı açmıştı. Gözüne ilk çarpan şey telgrafın çekildiği yer oldu. Hayret! Erzurum'dandı. Erzurum'da hiçbir tanıdığı yoktu. Yanlış olmasın diye adresi okudu. Evet kendisine, Selim Pusat'a idi. Sonra ne zaman çekildiğine baktı. O gün ve aşağı yukarı üç saat önce çekilmişti Meraka benzer bir duygu ve tuhaf bir huzursuzluk ile telgrafı okudu: &quot;Prenses Leylâ hakikî bir prensestir. Fakat asıl adı Leylâ olmayıp Hanzâde'dir. Elde edilecek diğer malûmat da incelemelerinize medâr olmak üzere bildirecektir. Hürmetler.&quot;</p>
<p>Bu müthiş telgrafın altında daha müthiş bir imza vardı: Yek. Yarım saat önce Selim’in kapısı önünden geçen Yek...</p>
</body>
</html>