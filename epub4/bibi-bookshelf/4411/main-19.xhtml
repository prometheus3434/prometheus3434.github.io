<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h1><a id="bookmark0"></a><span style="font-weight:bold;">19. Bölüm</span></h1></li></ul>
<p>Hastalığının beşinci günü Selim Pusat yataktan kalkmıştı. Fakat öyle güçsüzdü ki, büyük odada o pek sevdiği yürümesini yapamıyor, yalnız oturuyordu.</p>
<p>Perhiz, ateş ve iştahsızlık bir insanı bu kadar çökertmiş olamazdı. Onu asıl vuran o Yek adlı melunun, sonra Doktor Selim Key'in, arkadaşı Cezmi Oğuz'un ağız birliği etmiş gibi aynı şeyleri söylemesiydi. Hele Yek’le Cezmi Oğuz bir de rakam vermişlerdi: Senden yirmi beş yaş küçük bir kız...</p>
<p>Selim Pusat zihninde birkaç kere aynı hesabı yaptı. 43 yaşındaydı. Lisenin son sınıfında olan bir kız, okula 7 yaşında başlasa, sınıf kaybetmemek şartıyla son sınıfa 18 yaşında gelirdi, yâni, 43 yaşındaki bir erkek-ten 25 yaş küçük olarak... Bir hesap bu kadar tutabilirdi.</p>
<p>Fakat ne çıkar? Kendisi o kıza âşık değildi ki... Birdenbire içinde bir ferahlık duydu. Sinirleri bozulmuş olduğu için söylenenlerin tesirinde kalmış, tahminleri, faraziyeleri gerçek gibi görmüştü.</p>
<p>Selim, böylece vicdanı ile muhasebe yaparken Ayşe odaya girdi.</p>
<p>Son günlerde bir şey Selim'in dikkatini çekmişti. Ayşe kendisine, şimdiye kadar görmeye alışmadığı şekilde ısrarla bakıyordu. Bu bakış dostça veya düşmanca değil, insanın içini okumak isteyen meraklı bir bakıştı.</p>
<p>İşte şimdi yine öyle bakıyor, bu bakış Selim'i rahatsız ediyordu. Ayşe, gözlerini ondan ayırmadan: Yarın kızlar seni ziyarete gelecek, dedi ve Selim, içini büyük bir sıkıntının kapladığını duydu:</p>
<ul style="list-style:none;"><li>
<p>- Geçmiş olsun demek için mi?</p></li>
<li>
<p>- Hem öyle, hem de...</p></li></ul>
<p>Ayşe sözünü tamamlamadı. Selim de ne olduğunu sormadı. Çünkü Ayşe'nin bakışlarına artık öfkelenmeye başlamıştı. Soğuk bir tavırla:</p>
<p>Buyursunlar, dedi ve başını pencereye çevirerek Ayşe'nin varlığından habersizmiş gibi dış manzarayı seyre başladı.</p>
<p>***</p>
<p>Ertesi gün, sıcak bir ikindi zamanı, kapı çalınca Pusat ürperdiğini hissetti. Ne oluyordu? Nihayet üç tane çocuk geliyordu. Öyleyse heyecana benzeyen bu hal, bu ürperiş neydi? Kendi kendisine kızdı. İnsanın kendi kendisine kızmasının ne berbat şey olduğunu tecrübeyle biliyordu.</p>
<p>Kızlar içeriye girerken ayağa kalktığı zaman birdenbire hiçbir şey göremedi. Işık Kızlar gözlerini mî kamaştırmıştı? Belki kamaştıracaklardı ama Selim doktorun tavsiyesini unutarak, askerlikten kalma alışkanlıkla, ayağa sert bir hareketle kalkmış ve yüksek tansiyon dolayısıyla bir an için gözleri dumanlanarak çevreyi görmez olmuştu. Duman sıyrıldığı zaman karşısında Aydolu ile Nurkan gülümseyerek duruyor ve &quot;Geçmiş olsun efendim&quot; diyorlardı.</p>
<p>Güntülü onların arkasındaydı. Arkadaşları gibi gülümseyerek değil, yırtıcı bakışlarla bakıyordu.</p>
<p>Selim’in önüne geldiği zaman onlar gibi elini uzatmadı fakat gönül alıcı kelimeleri, Selim'in çok iyi tanıdığı bir ahenkle sıraladı:</p>
<ul style="list-style:none;"><li>
<p>- Çabuk iyileşmeseydiniz çok üzülecektik.</p></li></ul>
<p>Selim, nedense Ayşe'ye bakarak her zamanki alaycılığı ile karşılık verdi;</p>
<ul style="list-style:none;"><li>
<p>- Demek bu dünyada benim için üzülenler de varmış. Günlülü'nün yırtıcılığı artmıştı:</p></li>
<li>
<p>- Elbette vardır, ama ben başka bir bakımdan üzüleceğimizi anlatmak istemiştim.</p></li></ul>
<p>Bir an odada derin bir sessizlik oldu. Selim yeniden bir ürperti duydu. Bu Allah'ın belâsı kendisini kızdırmak için mi gelmişti? Zayıf haline, solgun benzine rağmen çok dik bir tonla:</p>
<ul style="list-style:none;"><li>
<p>- Üzülmediğinize göre mesele yok, dedi. Güntülü bu sertliğe hiç aldırmadı:</p></li>
<li>
<p>- Kendimizi size biraz beğendirmek istiyoruz, diye başladı. Bizden hiç hoşlanmadığınızı, değer vermediğinizi biliyoruz. Şimdi elimize bir fırsat geçti. Öbür gün okulumuzda veda çayı ve töreni var. Sizi davet etmeye geldik.</p></li></ul>
<p>Bir zarf uzattı. Pusat'ın zarfa bakışlarından hiç de saklanmayan bir küçümseme vardı:</p>
<ul style="list-style:none;"><li>
<p>- Nutuklar söyleyip şiirler mi okuyacaksınız?</p></li>
<li>
<p>- Jimnastik gösterileri de yapacağız. Bazıları askerliğe de yarayan beden hareketleri olacak. Selim bu konuşmalar sırasında kıvamını bulmuştu. Alaylarına başladı:</p></li>
<li>
<p>- Geçit resmi de yapacak mısınız?</p></li>
<li>
<p>- Evet!</p></li>
<li>
<p>- İşte bunu görmek için geleceğim. Kim bilir nasıl bir geçit resmi olacak!</p></li></ul>
<p>Beğeneceksiniz. Sizi selâmlayarak geçmek için yerinizi ön sırada ayırdık. Ama kendimizi yine de beğendiremezsek bahçemizi mutlaka seveceksiniz. Tam sizin istediğiniz gibi ağaçlar ve yeşilliklerle dolu, huzur verici bir yerdir.</p>
<p>***</p>
<p>Son sınıfın veda törenini yapacağı pazar günü hava çok sıcaktı. Ayşe, kayıtsız görünen Selim’in bu güne istekle hazırlandığını anlamıştı. Hastalığı geçmiş, rapor süresi dolmuştu. Yarın da tekrar göreve başlayacaktı.</p>
<p>Okulun bahçe kapısında izci kılıklı veya jimnastik elbiseli birçok kız mihmandarlık ediyordu. Ayşe'ye büyük bir saygı gösterdiler ve bazıları bir-birlerine Selim hakkında bir şeyler fısıldadılar. Birkaç adım sonra ikisini Nurkan ile Aydolu karşıladı. Atlet giyimleri onlara çok yakışmıştı. Bu kızların o kadar nazik</p>
<p>bir gülümseyişleri vardı ki, Pusat'a garip bir şey düşündürdü, içinden &quot;Dünyadaki bütün kızlar bu tılsımlı gülümseyişle gülse insanlar bahtiyar olurdu&quot; dedi. Sonra hemen bu romantizmden sıyrılarak Ayşe'nin gözünden kaçmayan bir rahatlıkla:</p>
<ul style="list-style:none;"><li>
<p>- Güntülü nerde?, diye sordu.</p></li>
<li>
<p>- Şurada efendim...</p></li></ul>
<p>İki genç kız yirmi adım kadar ilerde bir ağacı gösteriyordu. Güntülü orada tek basma, ellerini arkasına kavuşturmuş olduğu halde ağaca dayanarak duruyor, iki gün önce Selim'i davete geldikleri zamanki yırtıcılığından eser kalmamış olan utangaç ve çekingen bakışlarla kendilerine bakıyordu.</p>
<p>Bu sırada Ayşe'nin hiç beklemediği bir şey oldu. Selim, kendisini beklemeden Güntülü'ye doğru yürümeye başladı ve Ayşe, hoşnutsuzluğunu gizlemeye çalışarak, yanında iki öğrencisi olduğu halde onu takip etti. Selim, Güntülü'nün elini sıkarken azarlar gibi sordu:</p>
<ul style="list-style:none;"><li>
<p>- Niçin bizi daha ilerde karşılamadınız?</p></li></ul>
<p>İki gün önceki parsın yerinde şimdi bir ceylan vardı. Çekingen bakışlı gözlerini Selim'in sert bakışlarında tutmaya çalışarak özür diler gibi:</p>
<ul style="list-style:none;"><li>
<p>- Sizi burada bekledim efendim, dedi ve Selim bu sesi, bu bakışı ve onlardan daha çok ağaca bu dayanışı tekrar hatırladı, yine içi ıstırapla doldu. Buna benzer bir sahne bir defa daha geçmişti, işte onun nerde ve ne zaman olduğunu bulamamak Pusat'ı öldürüyordu. Kendini kaybetmiş gibiydi.</p></li></ul>
<p>Dumanlar içinde kaybolduğunu sanıyordu. Dumanlar dağıldığı, kendisine geldiği zaman kademeli iskemlelerin sıralandığı bir yerde, yanında Ayşe olduğu halde ön sırada oturduğunu gördü. Müdür konuşuyordu. Selim bu çeşit basmakalıp konuşmalardan tiksinirdi. Hele bu kadının, Ayşe'ye karşı duygularını bildiği için neler söylediğinin farkına varmadan, nefretle bakıyor, onu çok çirkin ve iğrenç buluyordu. Kendisine çok uzun gelen konuşmanın bittiğini alkışlardan anladı ve &quot;Acaba ne söyledi de alkışladılar&quot; diye düşündü. Sonra ne olacağını öğrenmek için elindeki davetiyeye bakınca garip bir heyecan duydu. Şimdi öğrenciler adına Güntülü konuşacaktı. Birden tam karşısında, yine bir ağacın yanında, elinde bir kağıt olduğu halde duran Güntülü'nün oldukça heyecanla kendisine baktığını gördü ve asık yüzünde belli belirsiz bir gülümseme görüldü. Bunu yalnız Güntülü ile Ayşe görmüştü. Genç kız neler söylüyordu? Pusat söylenenlerin mânâsını değil, yalnız ahengini anlıyor, bu sesin Çamlı Koru'da duyduğu meçhul kadın sesi olduğunu işittikçe kendisinden uzaklaşıp çok uzaklara gidiyordu. Ön sıraya oturdukları dakikadan beri kendisini kontrol eden Ayşe, Selim'de bir garip hal olduğunu farkındaydı. Gözlerini Güntülü’ye dikmiş olduğu halde onu görmediğini de anlamıştı. Öyleyse böyle bütün rûh ve gönlü ile neden dinliyordu?</p>
<p>Güntülü, bütün sıkıntılarına rağmen okuldaki hayatlarının &quot;Hayâlden bile üstün ve derin&quot; bir zevkle geçtiğini söylerken Selim irkildi ve Çamlı Koru’ya giderlerken Güntülü'nün kendisine okuduğu şiiri hatırladı:</p>
<p>Sevda gibi bir gizli emel ruhuna sinmiş; Bir haz ki hayâlden bile üslün ve derinmiş. Gökten gelerek gönlüne rüzgâr gibi inmiş, Bir sır ki bu ölsen bile asla açamazsın...</p>
<p>Şimdi Güntülü, konuşmasını tamamıyla Selim Pusat'a bakarak yaparken bakışları yine vahşileşmişti. Artık Selim onu sesini de duymuyor, yalnız korkunç güzellikteki gözlerine bakıyordu. Ayşe bu bakışmadan rahatsız olmuştu. Fakat birkaç saniye sonra bu rahatsızlık büyük bir şaşkınlık içinde kayboldu. Çünkü konuşma bittiği zaman Güntülü'yü aşırı gösterilerle alkışlayan talebeler ve hocalık dolayısıyla buna katılan öğretmenlerden başka Selim Pusat da herhalde ömründe ilk defa birisini alkışlıyor, Güntülü de başıyla selâm vererek bu alkışa teşekkür ediyordu.</p>
<p>Geçit resmi yapılacaktı. Önce bütün sınıflardan izciler, arkadan da bu yıl okulu bitiren sınıf yürüyecekti. Beden eğitimi öğretmenin kumandasında ilerleyen izcilerin başında bir trampet mangası yürüyüşün düzenini sağlıyordu. Genç kızlar, romantik kızlar, nazlı kızlar falan ama trampetle geçit resmine çıkınca bunda yine de askerî bir edâ bulunmalıydı. Selim, adımların düzgün atılmasına rağmen bu yürüyüş karikatürünü görünce birden yaman bir hayâl kırıklığına uğradı ve biraz önce farkında olmadan Güntülü'yü alkışlarken duyduğu ferahlığı kaybetti.</p>
<p>Ayşe, bu yürüyüşü Selimin hiç beğenmediğini, onun için kaşlarının çatılıp sert baktığını anladı. Aslında Selim sert değil, kırgın bakıyordu. Genç kızlar tarafından yapılsa bile, askerî bir tören bu kadar kepaze edilebilir miydi? Geçit resmi nihayet askeri bir yürüyüştü ve askerlere yakışır şekilde yapılmalıydı. Beyninde düşünceler birbirini kovalar ve bunun tartışması yapılırken birdenbire dalgınlığından kurtularak gözlerini geçide dikti: Son sınıf atlet kılığı ile geçiyordu. Hangi mucize olmuştu da yürüyüş kıvamına girmiş, yoksa kızlara perinin sihirli değneği mi dokunmuştu? Bu yürüyüş güzel, belki de çok güzeldi.</p>
<p>Işık Kızlar son mangada idiler. Niçin diye kendi kendine soran Selim, cevabını bulmakta gecikmedi: Önde edebiyat şubesi öğrencileri vardı, fenciler arkada kalmışlardı.</p>
<p>Son manganın birinci sırasında Güntülü, Aydolu ve Nurkan yanyana idiler. Dirsek temasını kaybetmeden yürüyüşleri, selâm için baş çevirişleri askerce olmuştu. Selim'in dört beş adım önünden geçiyorlardı. Kızların yüzleri ciddî olmakla beraber gözlerinin içi gülüyordu.</p>
<p>Deminden beri onu göz hapsinde tutan Ayşe, birdenbire Selim'in suratının asıldığını, âdeta hakarete uğramış gibi öfkelendiğini görerek yavaşça:</p>
<p>- &quot;Ne oluyorsun?,&quot; diye sordu.</p>
<p>Soru cevapsız kalmış ve geçit resmi bitmişti.</p>
<p>Atletik gösteriler ve ritmik hareketler başlıyordu. Bütün davetlilerin merakla ve beğenerek seyrettikleri bu program parçasını Selim görmedi.</p>
<p>Bir aralık, normal okul kıyafetini giymiş Güntülü'nün belirerek &quot;Çaya buyurun&quot; demesine kadar ne hareketler yapıldığının, kaç dakika geçtiğinin farkında olmadı.</p>
<p>Masalarda bol bisküvi ve pasta bulunuyordu, izciler bardaklara çay koyuyordu. Güntülü en nâzik gülümseyişiyle sordu;</p>
<ul style="list-style:none;"><li>
<p>- Geçit resmini nasıl buldunuz efendim? Pusat buna en sert tavrıyla cevap verdi:</p></li>
<li>
<p>- Siz olmasaydınız belki güzel olacaktı.</p></li></ul>
<p>Ayşe şaşırarak söze karışmak için davranırken gülümseyişi kaybolmayan Güntülü büyük bir soğukkanlılıkla:</p>
<ul style="list-style:none;"><li>
<p>- Kusurum neydi efendim?, diye sordu. Pusat alaycılığını takınmıştı:</p></li>
<li>
<p>- Tek başına bir takımı bozan kahramanlar görülmüştür. Siz de galiba onlara nazire yaparak bugün tek başınıza bir geçit resmini bozdunuz!</p></li></ul>
<p>Kalabalıkla başkalarının da işittiği bu sert edalı sözler üzerine Ayşe çıkıştı:</p>
<ul style="list-style:none;"><li>
<p>- Kızıma neden böyle söylüyorsun Selim? Ne yanlışı vardı sanki? Ben hiçbir eksiğini görmedim...</p></li></ul>
<p>Selim, Ayşe'ye döndü:</p>
<ul style="list-style:none;"><li>
<p>- Daha ne yapacaktı? Manga başında olduğu halde selâm sahasına girince başını sağa çevirdi... Ayşe bir şey anlamamıştı:</p></li>
<li>
<p>- Çevirirse ne olur?, diye sordu.</p></li>
<li>
<p>- Birşey olmaz. Geçit resmi bozulur.</p></li></ul>
<p>Ayşe hâlâ anlamamıştı. Güntülü hâlâ gülümsüyordu. Selim devam etti:</p>
<ul style="list-style:none;"><li>
<p>- Başta bulunanlar, yanındakilerin hizayı koruması için baş çevirmez. Güntülü çevirdi.</p></li></ul>
<p>Ayşe, Selim'in böyle bir kusuru asla hoş görmeyeceğini bildiği için sustu. Fakat Güntülü susmuyordu:</p>
<ul style="list-style:none;"><li>
<p>- Biliyorum efendim.</p></li>
<li>
<p>- Bilerek yapmak kusur olmaktan çıkarak suç olur. Neden böyle yaptınız?</p></li></ul>
<p>-Söz vermiştim: Sizi selâmlamak için...</p>
<p>Konuşmanın bu mecraya dökülmesi Ayşe'nin hoşuna gitmemişti. Selim, Ayşe'ye bakmamakta devam ederek cevap verdi:</p>
<ul style="list-style:none;"><li>
<p>- Beni bahtiyar ettiniz. Fakat sözünüzü tutmak için manganın başında bulunmayabilirdiniz. Ama o zaman daha uzaktan selam vermiş olacaktım.</p></li></ul>
<p>Selim buna cevap vermedi. Sarhoş olmuştu. Deminden beri elinden tuttuğu çay bardağını şarap kadehi gibi kaldırarak:</p>
<ul style="list-style:none;"><li>
<p>- Şerefinize içiyorum, dedi.</p></li></ul>
<p>* * *</p>
<p>Dönüyorlardı. Yakıcı bir güneş vardı. Selim'in yüzü iyice kızarmış, başı yine yanmaya başlamıştı. Tam yarın vazifeye başlayacakken yeniden hastalanmak çok tatsız, hattâ utanç verici olacaktı. Elini yüzünde gezdirip sıcaklığı iyice duyduktan sonra:</p>
<ul style="list-style:none;"><li>
<p>- Beni galiba güneş çarptı, dedi.</p></li></ul>
<p>Ayşe gayet durgundu. Selim'in yıllarca düşünse tahmin edemeyeceği bir cevap verdi:</p>
<ul style="list-style:none;"><li>
<p>- Seni güneş değil, gün çarptı.</p></li></ul>
<p>Selim sarsılmıştı. Okuldan çıkalı beri solunda yürüdüğü halde dikkat etmediği birisi, kolundan tutarak çok yavaş bir sesle ilâve etti:</p>
<ul style="list-style:none;"><li>
<p>- Sizi gün değil, Güntülü çarptı yüzbaşım!..</p></li></ul>
<p>Hayretle başım çeviren Pusat, Yekin iğrenç bakışlarıyla yüz yüze geldi.</p>
</body>
</html>