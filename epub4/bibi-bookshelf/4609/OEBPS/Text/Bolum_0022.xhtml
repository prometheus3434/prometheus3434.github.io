<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">22</span></span></h2>

  <div class="orta">

    <h2>BELGODÈRE’NiN SIRRI</h2>

  </div>

  <div class="orta">
    <br/>
  </div>

  <p><span class="ilkharf">B</span>elgodère, Fausta’nın, dışı harap, içi gayet muhteşem, esrarengiz konağına girer girmez, doğruca Prensesin küçük kabul salonuna alındı. Fausta ona oturacak bir yer gösterdi ve hizmetkârlardan birine, bir şişe şarapla gümüş bir kupa getirterek Belgodère’ye:</p>

  <p>— “Hem iç, hem anlat!” Dedi.</p>

  <p>Belgodère, arka arkaya iki kupa şarabı yuvarladıktan sonra söze başladı:</p>

  <p>— “Vaktiyle size, anlatacak çok ilgi çekici bir hikâyem bulunduğunu söylemiştim. Tahmin edersiniz ki bizim gibi ipten, kazıktan kurtulmuş, her yerden kovulmuş çingenelerin başından, çok garip maceralar geçebilir… Fakat bir hikâyenin kahramanı çingene olduğu zaman, o hikâye, kimseyi ne ilgilendirir, ne de duygulandırır…”</p>

  <p>Fausta:</p>

  <p>— “Ben çingeneyle hristiyanı ayırdetmem…” Dedi. “Öyle olsaydı, seni karşıma alıp konuşmazdım!”</p>

  <p>— “Çok doğru söylüyorsunuz, sultanım!… Zaten bu yüzdendir ki size hayatımın sonuna kadar bir köpek gibi hizmet etmeye and içmiş bulunuyorum!”</p>

  <p>— “Öyleyse maceranın hepsini, hiç çekinmeden anlat! Sana bir haksızlık yapılmışsa, belki bunu tamir ederim.”</p>

  <p>Belgodère içini çekerek:</p>

  <p>— “Artık çok geç!…” Dedi.</p>

  <p>— “Eğer yüreğinde hâlâ kanayan bir yara varsa belki ben, onu iyileştirmenin çâresini bulurum!”</p>

  <p>Belgodère:</p>

  <p>— “Siz kudretlisiniz, efendim,” dedi. “Bana Claude’den öç almak için yardım ediniz, bu yeter. Yüreğimde unutulmaz bir yara açıldığını da iyi tahmin ettiniz. Gerçi bir çingenenin göğsünde bir insan kalbinin barınabileceğine kimse inanmaz ama, benim de başkaları gibi sevdiğim, merhamet ve şefkat duygularını tattığım zamanlar oldu.”</p>

  <p>Belgodère, geçmişi karıştırmaktan çekinir gibi durmuştu. Fausta:</p>

  <p>— “Devam et!” Dedi.</p>

  <p>— “Evet bir zamanlar ben de şimdiki Belgodère değildim. Bugünkü gibi sadece fenalık düşünmezdim. İçimde Allah korkusu yoktu ama, şeytanca düşünceler de yoktu. Derken bir gün âşık oldum. Herkes âşık olabilir. Sevmek, birçoğu için insanı ümitsizliğe götüren bir yol değildir. Fakat ben, son derecede çirkindim. Benim gibi bir adamın sevilmeyi umması delilik olurdu. Zaten obamda da kimse beni sevmezdi, ama herkes benden çekinirdi. Çünkü kuvvetli ve herkesi yıldırmış bir adamdım. Kadın, erkek herkes karşımda titrerken ben de birdenbire Magda yla karşılaşınca titremeye başladım. Magda’ya çılgınca tutulmuştum. Fakat onun peşinde bir sürü yakışıklı delikanlı dolaşıyordu. Onlar arasında <i>benim</i> başarıya ulaşmam çok zordu.”</p>

  <p>Belgodère, arka arkaya iki kupa şarap daha yuvarlayıp şişeyi boşalttı. Fausta’nın bir işaretiyle hemen yeni bir şişe getirildi ve çingene, tatlı bir şiir söylermiş gibi sunturlu birkaç küfür savurduktan sonra:</p>

  <p>— “Bir akşam Magda’nın bütün âşıklarını bir araya topladım…” Diye sözüne devam etti. “Magda’yı da getirttim ve ona: “<i>Artık kendine bir koca seçmenin zamanı geldi!”</i> Dedim. Ötekiler de acele ediyorlardı. <i>“Evet, evet, bu akşamdan tezi yok, kendi maşrapasından su içecek erkeği seçsin; yarın da onunla evlensin!”</i> Dediler. Magda, gülümseyerek rakiplerimden birini işaret etti: <i>“Seni seçtim!”</i> Dedi.”</p>

  <p>Fausta acımış görünerek:</p>

  <p>— “Zavallı Belgodère!” Dedi.</p>

  <p>— “Evet, ama Belgodère’nin neler yapabileceğini şimdi göreceksiniz!… Ben hemen hançerimi çektim, Magda’nın seçtiği erkeğin karşısına dikildim. O da hançerini çekti. Beş dakika boğuştuktan sonra kendisini yere yıktım. Dizimle göğsüne basarak iki kulağını birden kestim. O, can acısından acı acı bağırıyordu. Magda kendisine baktı: <i>“Ben kulaksız koca istemem!”</i> Dedi. Ben: <i>“Öyleyse Başkasını seç!”</i> Dedim. Magda’nın bu sefer seçtiği koca da beş dakika sonra burunsuz kalmıştı. Magda, burunsuz koca da istemiyordu. Üçüncüsünün gözünü çıkardığım için Magda onu da istemedi. Geriye kalanlar da Magda’nın seçtiklerinin başına gelenleri görünce çil yavrusu gibi dağıldılar.”</p>

  <p>Belgodère, ikinci şişenin dibine darı ekmişti. Yeni bir şişe daha getirilince hikâyesine, kaldığı yerden devam etti:</p>

  <p>-— “Uzatmayalım, Magda ile evlendik… Meğer, o zaten beni seçmişmiş, ama cesarette ne kadar ileri gidebileceğimi de bir denemek istemiş… Gel zaman git zaman iki kızımız oldu. Kızlarımdan biri olan, Flora’nın bir çiçek kadar güzel, küçük kızım Stella’nın da bir yıldız kadar göz alıcı olduğunu herkes söylerdi. Ben onların güzel olup olmadıklarını bilemiyordum. Fakat onları gördükçe yüzüm güler, görmediğim zamanlarda da suratım asılırdı. İnsan baba olunca böyle tuhaflaşıyor. Hayvanlar da böyle olurmuş derler…”</p>

  <p>Çingene, yüzünü acı bir gülümsemeyle buruşturdu. Yutkunarak sözüne devam etti:</p>

  <p>— “Mutluluk içinde geçen evliliğimin yedinci yılıydı. Göç ede ede Fransa’ya, Paris’e kadar gelmiş bulunuyorduk. Flora altı yaşına, Stella da iki yaşına basmıştı. Burada halktan gördüğümüz kötü davranışa rağmen rahat yaşarken günlerden bir gün, kilisenin birinde bir hırsızlık olmuş, altın şamdanlar çalınmıştı. Suçu üstümüze attılar. Obamızdan, kadın erkek, çoluk çocuk, onbeş kişiyi yakalayıp zindana tıktılar. Ben de onlarla beraber yakalanmıştım ama yolda askerlerin ellerinden kurtulup kaçmıştım. Zindana atılanlardan beş erkekle altı kadın idama mahkûm edilip asıldılar. Karım Magda da bunlar arasındaydı…”</p>

  <p>Belgodère, önündeki şişeyi de temizlediği için yeni bir şişe getirildi. Çingene, hırıltılı bir sesle anlatmaya koyuldu:</p>

  <p>— “İdam gününden bir gün önce Chalandre sokağında oturan cellât Claude Usta’ya gittim. Yollarda ve Paris’te hırsızlık etmiş, adam soymuş, epeyce altın biriktirmiştim. Bütün altınlarımı kendisine vermeyi teklif ettim. Buna karşılık ondan istediğim şey, Magda’nın boynuna çürük bir ip geçirmesiydi. Çünkü idam edilecek olanın boynundaki ip koparsa ölüm cezasının affedildiğini ve mahkûmun zindana tıkıldığını biliyordum. Magda bir kere ölümden kurtulsun, onu zindandan nasıl kurtaracağımı da ben biliyordum…”</p>

  <p>Fausta merakla sordu:</p>

  <p>— “Cellât razı oldu mu?”</p>

  <p>Belgodère dişlerini gıcırdattı:</p>

  <p>— “Hayır! Beni kapıdışarı etti. Altınlarımı da kafama fırlattı. Ertesi gün karım, Montfaucon’da asılmıştı. Meydanı dolduran sevinç naraları hâlâ kulağımdadır.”</p>

  <p>Fausta tekrar sordu:</p>

  <p>— “Peki, çocukların ne oldu? Flora ile Stella’yı da mı astılar?…”</p>

  <p>Belgodere’nin yüzü bir canavar yüzüne döndü:</p>

  <p>— “Hayır,” dedi. “Tevkif edilenlerle beraber beş çocuğu alıp götürmüşlerdi. Sonradan o beş çocuğu cellâda teslim etmişler. O da, çocukları hristiyan ailelerin yanına evlâtlık olarak vermiş.”</p>

  <p>— “Sen kızlarını aramadın mı?”</p>

  <p>— “Aradım, madam! Tam üç ay, Paris kazan, ben pençe dolaştım durdum… Onları bulamayacağımı anlayınca tekrar cellâda başvurdum: &lt;<i>Karımı öldürdüğün için senin canını almaya and içmiştim. Fakat şimdi soracağım soruya cevap verirsen bundan cayarım. Üstelik varımı, yoğumu sana bağışladıktan başka ömrümün sonuna kadar da kulun, kölen olurum!»</i> Dedim. Cellât, dileğimi kabul etti ve evlâtlarımın pek talihli olduklarını, kendilerini gayet zengin ve seçkin bir ailenin yanına yerleştirmiş olduğunu söyledi. Fakat bu ailenin adını ve nerede olduğunu bir türlü bildirmedi. Üstelik beni tekrar kapıdışarı etti. Evinin kapısında diz çöktüm ve ondan öç almaya yemin ettim!”</p>

  <p>Çingenenin esmer yanaklarından birkaç damla yaş süzüldü. Fakat Belgodère arka arkaya diktiği birkaç kupa şarapla kederini susturduktan sonra hikâyesine devam etti:</p>

  <p>— “O günden beri aklım, fikrim hep cellât Claude Usta’ya oynayacağım oyundaydı. Her dakika onun peşindeydim. Nitekim, cellâdın haftada bir-iki gün Meudon’da bir eve gittiğini ve orada Simonne adlı bir kadının yanında bulunan bir küçük kızın, kendisini <i>“Baba!”</i> Diye çağırdığını bu suretle öğrendim. Bunu öğrendiğim gün, benim için gerçek bir bayramdı madam. Emin olunuz, gerçek bir bayramdı. Zaten az sonra da obamla birlikte Meudon’daki evi basıp hem Simonne’yi, hem de küçük kızı kaçırdık. Onları obamla birlikte Burgonya’ya gönderdim. Kendim de Paris’e dönüp cellâdın ne hâle geldiğini görmeye koştum. Öcüm, müthiş olmuştu. Cellât, kederinden hastalanmış, ölüm döşeklerine düşmüştü. Fakat bu intikam bana yetmiyordu. Kızını büyütecek, sonra bir zengine satacak, fahişe yapacaktım. Ona gelip diyecektim ki: <i>“Sen benim kızlarımı hristiyan yaptın. İşte ben de senin kızım fahişe hâline getirdim. Git bak, falancanın koynun</i><i>da nasıl cilve yapıyor!”</i> Diyecektim. Tanrı bana bu plânımda da yardım etti madam… Violetta büyüdü ve cidden güzel bir kız oldu…”</p>

  <p>Belgodère sustu. Sonra Fausta’ya saygılı bir tavırla baktı:</p>

  <p>— “Ondan sonrasını da biliyorsunuz!” Dedi. “Ben kızı Dük de Guise’ye satıyorum diye getirip size satmıştım… Farkında değildim…”</p>

  <p>Fausta sordu:</p>

  <p>— “Bana sattığına pişman mısın?”</p>

  <p>— “Bilmem ki madam… Benim plânım çok iyiydi… Siz ise kızın asılacağını söylüyorsunuz!”</p>

  <p>— “Evet ama, kızın, cellâdın gözü önünde asılması daha müthiş değil mi? Violetta’yı, yarın asılıp yakılacak olan bir kızın yerine Bastille’ye bıraktım… İdamlık kızı da sana verip manastıra gönderdim. Yarın Grève meydanında iki kız birden yakılacak… Bunlardan biri, cellâdın kızı Violetta olacak!…”</p>

  <p>— “Öteki kız kimdir, madam?”</p>

  <p>— “Madeleine Fourcaud adlı bir protestan kız… Kardeşi Jeanne Fourcaud’u manastıra götürdün, onun yerine Violetta’yı asacaklar… Bu kızlar, savcı Fourcaud’un kızlarıydı…”</p>

  <p>Belgodère, korkunç yüzünde iğrenç bir sevinç gülümsemesiyle :</p>

  <p>— “Çok mükemmel! Çok mükemmel!” Diye söylendi. “Peki, ama Claude Usta bunu nasıl öğrenecek? Ben, nasıl onun yanında bulunup da kendisine: <i>«Bak, kızın nasıl cayır cayır yanıyor!»</i> Diyebileceğim?…”</p>

  <p>Fausta izah etti:</p>

  <p>— “Gayet basit… Yarın Grève meydanına bakan büyük bir konağa gideceksin! Orası Prens Farnêse’nin konağıdır. Claude Usta oradadır. Onlar birbirlerinden hiç ayrılmayan iki ahbap çavuştur.”</p>

  <p>Belgodère şaşaladı:</p>

  <p>— “Bir prensle bir cellât arkadaş olsun!… Aklım ermedi doğrusu… Ama neme lâzım, Claude orada olacak ya… Ben ona bakarım… Peki, ya beni prensin yanına sokmazlarsa?…”</p>

  <p>— “O zaman: “<i>Prensin sabah saat onda gelmesini beklediği adam benim!”</i> Dersin. Haydi git. Yarın öcün alınacaktır, hiç meraklanma!”</p>

  <p>Belgodère, av kokusu almış bir canavar gibi Fausta’nın sarayından çıkarak Grève meydanına koştu. Orada iki büyük odun yığınının hazırlanmakta olduğunu gördü. Sevinçle seyretmeye koyuldu.</p>

  <p>Çingene gider gitmez, Fausta da yazı masasının başına geçmiş, şöyle bir mektup yazmaya koyulmuştu:</p>

  <p><i>«Bana isyan edişinizin cezası olarak size suçunum lâyık bir acıyı tattırmak istemiştim. Halbuki kızımz sağdır, Farnese! Violetta henüz Ölmedi. Yarın saat onda Grève meydanına bakan konağınızda bulunun. Saat ondan az önce sizi görmeye bir adam gelecek ve size kızınızı gösterecektir.</i></p>

  <p><i>Geri dönmenizi bekleyen Fausta»</i></p>

  <p>Fausta bu mektubu hemen Farnèse’ye gönderdi. Sonra başını eline dayayarak kendi kendine mırıldandı:</p>

  <p><i>«Böylece Farnèse’ye, müthiş bir darbe indirmiş oluyorum! Fakat Pardaillan’ı da bulmak lâzım. Onu da bulup Dük de Guise’ye teslim etmeden önce sevgilisinin Grève meydanında yanışını kendisine göstermeliyim… Mademki Violetta’nın idâmında babası bulunuyor, sevgilisi de bulunsun!..»</i></p>

  <div class="orta">

    <img alt="" src="../Images/main-25.png" style="width:122pt;height:68pt;"/>

  </div>

</body>

</html>