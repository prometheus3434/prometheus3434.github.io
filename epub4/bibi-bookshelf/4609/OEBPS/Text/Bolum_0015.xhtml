<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">15</span></span></h2>

  <div class="orta">

    <h2>EVDEKİ HESAP ÇARŞIYA UYMAZ</h2>

  </div>

  <div class="orta">

    <img alt="" src="../Images/main-18.png" style="width:251pt;height:161pt;"/>

  </div>

  <p><span class="ilkharf">G</span>uise ve yanındakiler, Paris’ten gelecek bin kişilik yardım kıtasını beklerlerken Maineville’yle Bussi-Leclerc’in de sabırları tükenmişti. İkisi de gözüpek adamdı. Yavaş yavaş değirmene doğru ilerleyerek kendi başlarına birtakım işler becermeyi akıllarına koydular ve binbir ihtiyatla değirmenin yanına kadar geldiler. Binanın etrafında birkaç defa dolaştılar. Hiçbir ses duymayınca merdivenden üst kata tırmandılar. Değirmeni bir baştan bir başa aradıkları hâlde kimseye rastlayamadılar. Tam değirmenden çıkacakları sırada Bussi Leclerc, bir duvarda bir ışık çizgisi görerek Maineville’yi durdurarak:</p>

  <p>— “Burada bir kapı var galiba! içerden ışık sızıyor!…” Dedi.</p>

  <p>İçeride konuşulanları dinlemek için yaklaştılar. Ama kapıya sürünmeleriyle kanadın açılması bir oldu. İki arkadaş bir merdivenin üst basamağında bulunuyor ve odayı tamamen görüyorlardı. Fakat gördükleri şey o kadar garipti ki ikisi de şaşalayıp kaldı.</p>

  <p>Dük d’Angoulême ve Pardaillan bir masanın başına geçmişler hani harıl yemek yiyorlardı. Picouic bardaklara şarap dolduruyor, biraz ötede de güzel bir çörek, yenilmek üzere sırasını bekliyordu. Duvara oniki tane kadar dolu arkebüz tüfeği dayalıydı. Bir masanın üstünde de bir sürü tabanca vardı.</p>

  <p>Pardaillan bir yandan yemeğe devam ederek:</p>

  <p>— “Yarın sabah inşallah şu manastıra gidip çingene Saîzuma’dan Violetta hakkında herşeyi öğreniriz…” Dedi. “Biraz neşeli olun canım! Dünyada çâresi olmayan ölümden başka ne vardır? Mösyö Picouic, siz de şu köşeye kendiniz için sakladığınız şişedeki şaraptan bize birer kadeh daha verin bakalım! Benim gözümden böyle şeyler kaçmaz!…”</p>

  <p>Picouic yakalandığını anlayınca kıpkırmızı kesildi.</p>

  <p>— “Vallahi… Ben koymadım!… Kaza ile oraya gitmiş!…” Diye kekeledi.</p>

  <p>Pardaillan, Picouic’in doldurduğu kadehdeki şarabın rengini seyretmek için arkasına yaslanmıştı. Birdenbire merdivenin tepesinde kendilerini seyreden Maineville ile Bussi-Leclerc’i görünce gülmeye başladı ve onları Charles’e gösterdi. Dük d’Angoulême hemen kılıcına yapıştı. Picouic de bir tabanca kavradı. Pardaillan ise hiç istifini bozmamıştı:</p>

  <p>— “Mösyöler, eğer canınız çekiyorsa buyurun!” Dedi.</p>

  <p>Maineville ile Bussi-Leclerc’in cesur adamlar olduklarını evvelce söylemiştik. Birbirlerine bakıştılar ve ikisinin de aklından aynı şey geçti. Mademki önlerinde üç kişiden başka kimse yoktu hemen bunlara saldırıp üçünü de kıskıvrak yakalayarak Dük de Guise’ye götürmek ve:</p>

  <p>— “İşte efendim! Değirmenin bütün muhafızları bunlar…Buyrun, yolunuz açıktır!…”</p>

  <p>Demek işten bile değildi. Bu başarıdan sağlayacakları çıkar düşüncesiyle ikisinin de gözleri parladı. Şapkalarını çıkararak:</p>

  <p>— “Mösyö de Pardaillan! Eğer Dük de Guise’nin şerefine kadeh kaldırırsak, hemen meclisinize katılırız. Sonra da birlikte Dükün yanına gideriz!” Dediler.</p>

  <p>Charles d’Angoulême az kalsın Bussi-Leclerc’in üstüne saldıracaktı. Pardaillan onu tuttu:</p>

  <p>— “Eğer arkadaşım Dük d’Angoulême olmasaydı, Dük de Guise’nin şerefine içerdim…” Dedi. “Halbuki Dük d’Angoulême nedense Guise ailesinden hoşlanmıyor… Dükün yanına gitmeye gelince henüz yemeğimiz bitmediği için buna da imkân yok!..”</p>

  <p>Bussi-Leclerc:</p>

  <p>— “Yemeğinizi yarıda kestiğimiz için özür dilerim, ama çaresiz Dük’ün huzuruna çıkacaksınız…” Dedi. “Sizi ölü veya diri ona götüreceğiz! İleri Maineville!…”</p>

  <p>İki adam kılıçlarını çekerek ileri fırladılar. Bussi-Leclerc yoluna çıkmak isteyen Picouci’in kafasına kılıcının kabzasıyla öyle bir darbe indirdi ki adamcağız kendisinden geçip yere seriliverdi. Maineville ile Bussi-Leclerc, odanın ortasına kadar gelmişlerdi. Pardaillan da şimşek hızıyla yerinden fırlayıp odaya inen merdivenin alt basamağına sıçrayarak yolu kapatmıştı.</p>

  <p>Birden karşı karşıya geldiler. Maineville, Dük d’Angoulême ile Bussi-Lerlerc de Pardaillan’la çarpışmaya başladılar.</p>

  <p>Bussi-Leclerc zamanının en meşhur kılıç kullananlarındandı. Güvendiği oyunlardan birkaçıyla arka arkaya Pardaillan’a saldırdıysa da, her seferinde hücumunun boşa gittiğini görerek hayretten hayrete düştü. Pardaillan bir taraftan onun hücumlarını karşılarken öte yandan da Charles d’Angoulême’ye bakıyordu. Bussi, her hamlesini kolaylıkla savuşturan bu adamın kendisine bakmadan, yanındaki dövüşü seyrettiğini görünce çileden çıktı ve Şövalyeye:</p>

  <p>— “Heeyy, Mösyö!” Diye bağırdı. “Dikkat edin, sizi şimdi geberteceğim!…”</p>

  <p>Şövalye aldırmadı. Dük d’Angoulême’ye seslendi:</p>

  <p>— “Bravo! Tamam! Böyle işte Dük hazretleri! Mükemmel! Yaralandınız işte!…”</p>

  <p>Maineville sağ kolundan yaralanmış olduğu için kılıcını sol eline almıştı. Öfkeyle mırıldandı:</p>

  <p><i>« Galiba yanıldık! Evdeki hesap çarşıya uymadı!..»</i></p>

  <p>Fakat Charles’e saldırmaktan da geri durmadı. Bussi’ye gelince Pardaillan’ın, kendisine hiç önem vermemesine çok içerlemişti ve en iyi bildiği oyunlarından bir-ikisiyle saldırmaya başlamıştı. Pardaillan ise umursamıyor, Charles’e sesleniyordu:</p>

  <p>— “Gayret! Sakın onu öldürmeyin!… Aklıma mükemmel bir şey geldi… Kılıcını alı verin… Bakın, şöyle… Hah gördünüz mü, kılıç nasıl havaya uçtu!…”</p>

  <p>Maineville’nin kılıcı Charles’in bir vuruşuyla elinden fırlamış, kendisi de boşa giden hamlesiyle yere düşmüştü. Charles hemen kılıcını herifin gırtlağına dayadı:</p>

  <p>— “Mösyö, teslim oluyor musunuz?…”</p>

  <p>Maineville kaybettiği kandan çok, utancından sarararak:</p>

  <p>— “Evet,” dedi. “Teslim oluyorum!…”</p>

  <p>Picouic ayılmış, kendine gelmişti. Maineville’ye koşarak orada bulduğu bir kangal iple herifi sımsıkı bağladı.</p>

  <p>Pardaillan’a gelince artık Bussi’ye yüzünü dönmüştü:</p>

  <p>— “Ha!” Dedi. “Siz, bir şey söylüyordunuz galiba!…”</p>

  <p>Beriki kudurmuşçasma Şövalyenin çevresinde zıplayarak:</p>

  <p>— “Seni duvara mıhlayacağım,” dedi.</p>

  <p>— “Mıhlayacaksınız ha?… Elinizdeki kılıç mı, yoksa çivi mi? Şimdi size bir ders vereyim de belki ileride işinize yarar!…”</p>

  <p>Bussi- Leclerc:</p>

  <p>— <i>“Allah belâsını versin!”</i> Diye haykırdı.</p>

  <p>Kılıcı elinden fırlamış, birkaç metre öteye düşmüştü. Koşup alacak oldu. Fakat Picouic tabancasıyla karşısına dikilince olduğu yerde kalakaldı. Az sonra o da sımsıkı bağlanıp Maineville’nin yanına yatırılmıştı. Bussi hüngür hüngür ağlıyordu. Kılıç dövüşünde yenilmez diye ün salan bu adam, ilk defa olarak toy bir delikanlıya alt olmuştu.</p>

  <p>Pardaillan kılıcını kanına koyarak:</p>

  <p>— “Şimdi yemeğe devam edelim,” dedi. “Heeyy Picouic usta neden dalgınlaştın öyle? Bardağım boş duruyor ya!…”</p>

  <p>Genç Dük d’Angoulême henüz çarpışmanın heyecanından kurtulamamıştı:</p>

  <p>— “Bunlara ne yapacaksınız?” Diye sordu.</p>

  <p>— “Birazdan görürsünüz… Neredeyse güneş doğacak. Önce şunlara içecek bir şey verelim, belki susuzdurlar! …”</p>

  <p>Picouic Maineville’ye bir kadeh götürdü. Maineville, dudaklarına dayanan kadehi bir nefeste boşalttıktan sonra:</p>

  <p>— “Teşekkür ederim Şövalye de Pardaillan,” dedi. “Siz de benim elime geçerseniz, canınızı cehenneme yollamadan önce zâtıâlinize bir kadeh şarap sunmak boynumun borcu olsun!…”</p>

  <p>Bussi-Leclerc o kadar üzgündü ki verilen şarabı istemedi. Gözlerini Şövalyeye dikmiş:</p>

  <p>— “Bizi çabuk öldürün,” diyordu. “Sonra vakit kalmayacak. Neredeyse bin kişilik bir Kutsal Birlik Ordusu gelecek!… Yakalanırsanız, vallahi size acımam!…”</p>

  <p>— “Zararı yok… Ben size acıyor ve sizi affediyorum!…”</p>

  <p>Charles d’Angoulême pencereye koşup baktıktan sonra Pardaillan’a döndü:</p>

  <p>— “Galiba işe başlamak zamanı geldi?” Dedi. “Bakın!”</p>

  <p>Pardaillan, pencereden dışarıya bakınca tepede bir arkebüzcü ordusunun yayılmakta olduğunu ve uzakta, Saint Honoré kapısı yönünde kalabalık bir silâhlı halk kitlesinin:</p>

  <p>— <i>“Kahrolsun Huguenot’lar! Yaşasın Kutsal Birlik!…”</i></p>

  <p>Diye bağırışa bağırışa geldiğini gördü. O gece Paris’te, ağızdan ağıza Dük de Guise’nin, suikastçı bir Huguenot birliğini meydana çıkardığı yayılmıştı. Bu dinsizler kaçmış, Saint-Roch değirmenine sığınmışlardı. Dük, orada kendilerini yakalamaya hazırlanıyordu. Bunu duyan halk Guise’ye yardım etmek veya böyle heyecanlı bir manzarayı kaçırmamak için silâhlanıp koşmuştu. Dük, buna çok kızmış, değirmendeki çuvallara bir zarar gelmesi ihtimaliyle suratını asmıştı ama sesini de çıkaramamıştı. Böylece gün doğarken değirmenin çevresinde bir kısmı dövüşçü, bir kısmı seyirci, dört-beşbin kişilik bir kalabalık toplanmıştı. Pardaillan bu hâli görünce:</p>

  <p>— “Tam işe başlanacak zaman!..” Dedi.</p>

  <p>Charles d’Angoulême:</p>

  <p>— “Bana, geç kalmadan gitsek iyi olacak gibi geliyor, Montmartre manastırına gitmeyecek miydik?..”</p>

  <p>Pardaillan bir yandan Bussi-Leclerc’i çuval gibi sırtına yüklenirken öbür taraftan da:</p>

  <p>— “Oraya ne zaman olsa gideriz canım!” Dedi. Sonra uşağa döndü:</p>

  <p>— “Heeey, Picouic, ben Bussi’yi yüklendim. Sen de Maineville’yi sırtla bakalım!..” Diye seslendi.</p>

  <p>Değirmene doğru çıkanlar, bir mukavemet bekliyor, fakat hiçbir hareket göremeyince hayretle bağırışıyorlardı. Guise, Maurevert’e:</p>

  <p>— “Bunların bir sinsi hazırlıkları olacak ama nedir?” Dedi. “Maineville’yle Bussi de epeydir kayıplara karıştılar !..”</p>

  <p>— “Onlar, iyi bir yer bulup oradan harekete geçmeye hazırlanmışlardır Dük!”</p>

  <p>Tepede halk, harıl harıl tüfeklerini dolduruyordu. Değirmenin içindekiler de ümitsiz bir savunma hazırhğı içindeydiler. Picouic’in keyfi kaçmış, Croasse’nin peşinden gitmediğine bin kere pişman olmuştu. Charles de:</p>

  <p>— “Benim için hayat, ancak Violetta ile beraber oldukça bir değer taşır,” diyordu. “O olmadıktan sonra ha burada ölmüşüm, ha başka yerde… Hepsi bir değil mi?..”</p>

  <p>Pardaillan atıldı:</p>

  <p>— “Ölmek zor iştir kardeşim!.. Ben kaç defa denedim… İnsan kolay kolay ölmüyor!” Dedi.</p>

  <p>Savaş hazırlığının bittiğini gören Dük de Guise, altın çuvallarını kimseye kaptırmamak için saldıranların başında yürümek kararını almıştı. Tam kılıcını kaldırmış, hücum işaretini veriyordu ki tepedeki değirmene bakanlarla beraber o da put gibi yerinde kalakaldı.</p>

  <p>Değirmenden üç kişi çıkmıştı. Bunlardan birinin sırtında bir dördüncü adam vardı. Bu dördüncüyü hemen değirmenin kanatlarından birisine bağladılar. Guise kanada bağlanan adama bakınca hayretinden gözleri faltaşı gibi açılarak:</p>

  <p>— “Maineville!” Diye bağırdı.</p>

  <p>Üç adam tekrar değirmene girip az sonra yine kıskıvrak bağlı bir başka adamla çıktılar ve onu, Maineville’yi bağladıkları kanadın tam karşısındaki kanada bağladılar. Bu defa da Maurevert:</p>

  <p>— “Bussi-Leclerc!” Diye haykırdı.</p>

  <p>— “Ateş edin! Ateş!” Diye gürledi. “Gebertin şu melunları!..”</p>

  <p>Yüz arkebüzcü tüfeği birden ateşe başladı ve bu kurşun yağmuru, değirmenin kanatlarına bağlı iki adama da rastlayacağı düşünülmeden, birkaç dakika sürdü… Ateş kesilip de duman dağıldıktan sonra Pardaillan’ın merdivenden değirmene çıktığı, bir tekme atıp merdiveni devirdikten sonra değirmenin kanatlarının fırıl fırıl dönmeye başladığı görüldü.</p>

  <p>Maineville’yle Bussi-Leclerc, başlan kâh aşağıda kâh yukarıda dönüp durdukça acı acı bağırıyor, imdat istiyorlardı. Guise, en yararlı arkadaşlarından ikisinin feci hâlini görünce dayanamadı:</p>

  <p>— “Hücum!” Diye bağırdı.</p>

  <p>Değirmenden, on-oniki tüfek arka arkaya ateş etmişti. Fakat değirmeni kuşatanlar kalabalıktı. O kadar ki bu savunma ateşi, etkili olamadı ve saldıranlar birkaç dakika içinde değirmencinin evine girdiler. Evi baştan aşağı aradıkları hâlde kimseye rastlayamayınca öfkeden çıldıracak hâle geldiler. Derken evden değirmene çıkan merdiveni farkederek hemen değirmene geçtiler. Orası da yukarıdan aşağı arandı fakat yine kimseler yoktu.</p>

  <p>Değirmenin etrafındaki halk, karıncalar gibi kaynaşırken Pardaillan’la iki arkadaşı, değirmenin en alt katına inmişlerdi. Şövalye en alt katın döşemesinden bir-iki tahtayı kolaylıkla kaldırmış ve bu tahtaların altındaki boşluğa arkadaşlarını indirdikten sonra kendi de dalarak tekrar kapağı kapamıştı.</p>

  <p>Onlar sığınağa gireli çok olmamıştı ki Guise’nin silâhşorları da bodrum katına inmişler ve Pardaillan’la arkadaşlarının tepelerindeki döşemede gezinmeye başlamışlardı.</p>

  <p>Artık kurtuluş yoktu. Ya yakalanacaklar ya da birkaç kurşunla hesapları görülecekti.</p>

  <p>Tam bu sırada Picouic, üstünde durduğu yerin zelzele oluyormuşçasına sallandığını hissetti. Eğilip eliyle yoklayınca bir taşa bastığını ve taşın da alttan oynatıldığını anladı. Korkusundan bir çığlık attı. Pardaillan’la Charles, alttan da hücuma uğradıklarını tahmin ettiler. Üçü birden bütün kuvvetleriyle taşa abandılar ve bu arada yerin altından bir sesin:</p>

  <p>— “Ah alçaklar! Çıkılacak yeri kapıyorsunuz, öyle mi? Şimdi hepinizi geberteceğim!”</p>

  <p>Diye bağırdığını duydular. Picouic:</p>

  <p>— “Croasse!” Dedi. “Bu ses Croasse’nin sesi!”</p>

  <p>Taşı kaldırmaları birkaç saniye sürdü. Taş bir tarafa itilince aşağıya inen bir merdivenle karşılaştılar ve tepelerindeki döşemenin aralarından sızan gün ışığında Croasse’nin korkudan sararmış, komik yüzünü gördüler. Croasse de onları görmüştü ama konuşmaya fırsat bulamadan hep birden üstüne çullanmışlardı.</p>

  <p>Pardaillan’la Charles, öne geçmişlerdi. Picouic, arkadaşının elinden tutmuştu. Sürüklüyor, önlerine çıkan bir dehlizde hızla ilerliyorlardı. On dakika sonra dehlizin öbür ucuna vararak kiliseye ulaşmışlardı. Onlar, oraya vardıkları sırada değirmeni zapteden silâhlılar da döşemenin altındaki gizli yolu keşfetmiş, peşlerinden geliyorlardı, ama hücuma uğramamak için son derece ihtiyatla hareket ediyorlardı. Bu toprakaltı yolunu da kimsenin bilmediği muhakkaktı. Kimbilir ne zamandan kalmış ve ne işe yaramıştı… Pardaillan ve yanındakiler, şimdi bu gizli yol sayesinde canlarını kurtarmışlardı. Birlikte kiliseden çıkınca mümkün olduğu kadar sakin görünmeye çalışarak değirmende olup bitenleri seyreden halkın arasına karıştılar. Sonra yavaş yavaş ve dikkati çekmeden halkın arasından sıyrılıp doğruca Paris’e girdiler. Yolda Croasse’ye, nasıl olup da tünelden değirmene ulaştığını sordukları vakit aldıkları cevap şu oldu:</p>

  <p>— “Kilisede sayısız düşmanla boğuştum! Tam onları püskürttüm ki altı-yedi haydut beni yakalayıp karanlık bir deliğe attı. Aklım başıma gelince silâh sesleri duyarak sizlere ulaşmaya çabaladım ve…”</p>

  <p>Bu hikâye böyle yarım saat kadar sürdükten sonra Charles d’Angoulême, Croasse’yi kutladı. Pardaillan ise bu martavalları yutmadığını anlatır bir tarzla alaylı alaylı baktı:</p>

  <p>— “Sen müthiş bir adamsın Croasse!” Dedi.</p>

  <p>Picouic de heyecanla arkadaşının elini sıkınca</p>

  <p>Croasse kendi kendine söylendi:</p>

  <p><i>«Vay canına! Ben ne cesur bir adammışım da şimdiye kadar bunun farkında olmamışım! Öyleyse pek yazık etmişim. Bundan sonra aklımı başıma alayım bâri!”</i></p>

</body>

</html>