<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <h2>Bölüm 7</h2>

  <h2>GÖKTEN KADIN YAĞIYOR</h2>

  <p><span class="ilkharf">D</span>ük Henri de Guise, Paris’in en yakışıklı erkeklerinden biriydi. Asil ve kibar kadınların olduğu kadar, orta tabaka kadınlarının da gönüllerini fethetmiş olmasına rağmen talihin ne garip cilvesidir ki, karısı tarafından müthiş bir surette aldatılıyordu. Catherine de Cleves, düşes de Guise, kocasının, herşeyin üstünde tuttuğu gururuna ve onurunu hiç önem vermiyor, kendisini rezil ediyordu. Âşıklarından biri olan Saint - Megrin, Dük tarafından öldürülünce Catherine, bir hafta kadar arkasından ağlamış, lâkin bir başkasını bulmakta gecikmemişti. Ondan sonra da artık sevgililer birbirini takip etmişti.</p>

  <p>Dük’ün, hu aldatılma meselesi üstünde bu kadar durması, karısını sevip kıskandığından değildi. Onu asıl korkutan ve delirten şey, bütün Paris’in ağzında, aldatılan bir erkek olarak alay konusu olmaktı. Karısının bu sefer de yeni bir aşık edindiğini biliyor, fakat bu yeni sevgiliyi tanımıyordu. Paris’te kopacak isyandan uzak bulunması için karısını, güvendiği bir kadınla birlikte Lorraine’ye göndermişti. Halbuki Fausta ‘nın mektubunda yazıldığına göre karısı, Paris’in bir kapısından çıkıp ötekinden yine şehre girmişti. Dük bu mektubu alınca evine dönmüş ve mektupta adı geçen şahsı konağında bularak, kendisiyle uzun uzun görüşmüştü.</p>

  <p>O geceyi ve ertesi günü, bazı işlerini yoluna koymak ve mektup yazmakla geçirdi. Bazı adamlarının rütbelerini yükseltti ve oğlunun Paris’ten kaçmasına rağmen şehirde kalmakta inat göstermiş olan ana Kraliçe Catherine de Medicis’e elçiler gönderdi.</p>

  <p>Dük de Guise’nin üzgün ve sinirli olduğu, her hâlinden belliydi. Yüzü asıktı. Ağzını bıçak açmıyordu.</p>

  <p>Şövalye de Pardaillan’ın, Pipeau ile beraber Violetta’yı aramak üzere Huguette’nin lokantasından çıktığı günün akşamı, mantolarına sıkı sıkı sarınmış iki karaltı, Notre Dame’nin arkasındaki, dışarısı harap, içi bir saray gibi döşeli evin kapısını çaldılar. Kapı açılınca, taşlıkta bekleyen iki muhafız, ziyaretçilerden birinin Dük de Guise olduğunu hemen tanıdı ve kendisini birçok salondan geçirdikten sonra Seine nehri üstündeki idam odasına değil de, bu bina ile Pressoir-de-Fer Otelinin birleştiği kısımdaki bir odaya götürdü.</p>

  <p>Burası oldukça basit döşenmiş bir odaydı. Fausta, beyaz bir rahibe elbisesi giymiş, ayaklarını beyaz atlastan bir yastığa dayamış, beyaz bir koltukta, heykel gibi hareketsiz oturuyordu. Bütün bu beyazlıklar içinde Fausta’nın güzelliği bir kat daha artmıştı. Uzun ve gür kirpiklerinin çevrelediği siyah gözleri, elmas ışıkları gibi parlıyordu.</p>

  <p>Koltuğun iki yanında duran iki kadın, ellerindeki tüylü yelpazeleri yavaş yavaş sallıyorlardı.</p>

  <p>Dük de Guise, kendisini bekleyeni şaşırtmak için âdeti olduğu üzere hızla odaya girdi. Fakat Fausta’yı karşısında görünce şaşalamış gibi durarak yerlere kadar eğildi. Kan çanağına dönmüş gözlerini, Fausta ’nın yanındaki iki kadına dikerek, kuşkuyla baktı. Fausta, bu hâli görünce yürekleri eritecek kadar tatlı bir gülümseyişle:</p>

  <p>— “Dük,” dedi, “her istediğinizi söyleyebilirsiniz. Ne Mirtis, ne de Lea, fransızca anlamadıkları gibi, bir başka Avrupa dilini de bilmezler. Bilselerdi bile, bir şey görüp işitmek hakkına malik olmadıklarını bilirlerdi.”</p>

  <p>Dük de Guise, birdenbire dişlerini gıcırdatarak söze başladı:</p>

  <p>— “İşte, davetinize hemen koştum, geldim. Delil isterim, delil!..”</p>

  <p>Fausta, kurumlu bir tavırla yukarıdan aşağıya baktı:</p>

  <p>— “Ya? Delil mi istiyorsunuz?”</p>

  <p>Bu soru, Guise’yi titretmeye yetti. Adam daha alçak gönüllü bir tavır takınmaya mecbur kaldı ve:</p>

  <p>— “Affınızı rica ederim,” dedi. “Adeta aklım karıştı. Ah, şu Kont de Loignes’i de Saint-Megrin gibi bir kıstırsam. Ondan daha büyük düşmanım yok, madam … O da Üçüncü Henri’nin Kırkbeşler’indendir. Hatta Kırkbeşler’in en yırtıcısı ve hainidir. Bir kere elime geçerse…”</p>

  <p>— “Demek delil istiyorsunuz?”</p>

  <p>— “Eğer böyle bir şey ispat edilirse, mahvoldum demektir, madam.”</p>

  <p>Fausta, elbisesinin kemeriyle oynayarak:</p>

  <p>— “Fakat karınıza, o zavallı şehvet budalasına dokunmayınız…”</p>

  <p>Guise, hiddetinden kudurmuş gibiydi:</p>

  <p>— “Eğer Kont de Loignes’i sevecek kadar çılgınlığı artmışsa ve beni lekelemişse o da ölsün… ”</p>

  <p>Fausta irkildi. Dilber ve masum yüzü kızardı:</p>

  <p>— “Dük,” dedi, “önemli ödevleriniz bulunduğunu unutmayınız. Sizi bu çeşit ufak tefek düşüncelerden kurtarmak istiyorum. Çünkü siz, halkııı sevgilisi olduğunuz gibi, bizim gözümüzde de kilisenin sevgili oğlu ve Fransa Kralısınız…”</p>

  <p>Fausta bir gonga vurdu ve sözüne devam etti:</p>

  <p>— “Şimdi artık sizi üzen şeyi hallettiniz. Gidiniz, görünüz ve emin olunuz.”</p>

  <p>Dük de Guise, bir-iki teşekkür cümlesi mırıldandı. Sonra Fausta’nın yanına girenlerin hepsinin yaptıkları gibi dindar bir selamla eğildi. Gongun sesine koşan bir uşağın peşine takılarak birlikte odadan çıktılar. Onlar gidince Fausta derhal bir duvara ilerleyerek, duvardaki halıyı kaldırdı. Altından bir kapı belirdi. Bu kapı, Fausta’nın sarayı ile Pressoir-de-Fer otelini birleştiriyordu ve kapının kanatlarından birinde açılmış ufak bir pencereden, öbür tarafta olan bitenleri görmek mümkündü.</p>

  <p>Dük de Guise, önüne düşen adamla beraber, Fausta’nın evinden çıkıp yandaki Pressoir-de-Fer otelinin önüne gelmişti. İnsanda, bomboş hissini bırakacak kadar sessiz olan binanın kapısını tıkırdatınca kapı derhal açıldı. Birlikte içeriye girince taşlıkta kendilerini saygıyla selamlayan, yüzleri boyalı, dekolte elbiseli iki kadın tarafından karşılandılar. Guise, hançerinin kabzasıyla oynayarak, hiddetli hiddetli sordu:</p>

  <p>— “Siz kimsiniz bakalım?”</p>

  <p>Kadınlardan bir tanesi:</p>

  <p>— “Ben Rousselte’yim, efendim,” dedi.</p>

  <p>Öteki biraz daha gençti. O da ilâve etti:</p>

  <p>— “Ben de Puquette’yim, monsenyör …”</p>

  <p>Sonra bu sonuncusu, Dük’e yanaşarak, o zamanki asillerin, gündüz güneşten rahatsız olmamak veya tanınmamak istedikleri zaman taktıkları kadife maskelerden bir tanesini Dük’ün yüzüne taktı. Ötekisi de Guise’nin omuzlarına bir manto atarken:</p>

  <p>— “Tanınmamanız için,” dedi.</p>

  <p>Dük de Guise, bu iki kadının, kendisinin kim olduğunu ve ne maksatla oraya geldiğini bildiklerini anlamıştı. Maskenin altında yüzü utancından kıpkırmızı kesilmişti. İki kadın, kendisini bir kapının önüne kadar götürdüler. Birisi:</p>

  <p>— “Monsenyör buraya girebilirler,”’ dedi. “Zaten beklenen bir davetli vardı, gelmedi. Monsenyör o davetlinin yerine geçebileceklerdir. Bu akşamki eğlencede saat ona kadar maske çıkarılmayacaktır. Saat onu vurunca, herkes yüzündeki maskeyi atacaktır.”</p>

  <p>Sonra kapının kanadını açtılar ve Dük de Guise içeriye girdi. Karanlıktan geldiği ve çok ışıklı bir yere girdiği için önce gözleri kamaştı. Nihayet gözleri alışınca, geniş bir salonda bulunduğunu gördü. Dört köşede büyük buhurdanlar tütüyor, içeriyi hoş kokular dolduruyordu. Odanın ortasında zengin bir sofra kurulmuştu. Üstündeki altın kaplarda çeşitli yemek ve meze vardı. Garip şekilli sürahiler, nefis şaraplarla doldurulmuştu ve yarı çıplak hizmetçiler, misafirlerin kadehlerini hiç hoş bırakmıyorlardı. Dük de Guise, misafirlerin dördü erkek, beşi kadın olmak üzere dokuz kişi olduklarını saydı.</p>

  <p>Dört çift halindeydiler ve kadınlar, erkeklerin kucaklarında oturuyorlardı. Dört çiftin gözleri, maskelerin altından kah parlıyor, kah süzülüyor; bazan dudaklar bir şeyler fısıldıyor, bazan da gülüyordu. Guise içeriye girerken kendisine pek dikkat eden olmadı. Yalnız tek başına kalmış olan kadın, onu görünce hızla kendisine koştu. Çıplak kollarıyla Dük’e sarıldı:</p>

  <p>— “Sevgili mösyö, neden bu kadar geciktiniz?” Dedi.</p>

  <p>Guise hiddetinden delirecek gibi oldu. Şimdi hemen bu rezillerin üstlerine atılmalı, maskelerini yüzlerinden çekmeli ve hançeriyle vücutlarını delik deşik etmeli miydi? Boynuna sarılan kadını şiddetle fırlatıp atmak istedi. Fakat kadın o kadar kuvvetle sarılmıştı ki, kendisini koparıp sökmek mümkün değildi. Üstelik elini Guise’nin ağzına koyan bu kadın, Düke büyük duvar saatini gösterdi. Saat onu çalmak üzereydi. Guise’nin boynuna sarılmış olan kadın, kendisini bıraktı ve :</p>

  <p>— “Vakit geldi, mösyöler.” Diye haykırdı. “Saat on oldu. Maskelerin çıkarılacağı an geldi!..”</p>

  <p>Dük de Guise, kadından kurtulunca fırlamış, kendisini bir koltuğun üstüne atmıştı. Alnından soğuk terler boşanıyordu. Hizmetçilerden birinin uzattığı şarap kadehini bir dikişte içti. Tam bu sırada saat onu çaldığı için çiftler de birbirlerinden ayrılmışlardı. Gülüyor, tereddüt ediyor, adeta yüzlerini açmaktan çekiniyor gibiydiler.</p>

  <p>İçlerinden bir kadın, birdenbire kararını vermiş gibi söylendi:</p>

  <p>— “Söz vermiştik… İşte ben sözümde duruyor, maskemi indiriyorum!”</p>

  <p>Maskesini çekip çıkarmış, üstelik kucağında oturduğu adamın da yüzünü açmıştı. Dük de Guise bu kadım görünce, hiddetini tutmuş, hayretler içinde kalmıştı. Kendi kendine mırıldandı:</p>

  <p>— “Kraliçe Margot! Navarre Kralı Henri’nin karısı!..”</p>

  <p>Başka bir kadın da bir kahkaha atarak maskesini çekip çıkarmıştı Guise:</p>

  <p>— “Claudine de Beauvilliers.” Diye mırıldandı.</p>

  <p>Guise, Claudine’nin kucağında oturduğu erkeği tanımıyordu. Bu sırada, evvelkilerden daha şen ve şuh kahkahalar atan üçüncü bir kadın daha maskesini çekip sıyırmıştı. Bu kadın, Düşes de Montpensier, yâni Dük de Guise’nin öz kız kardeşiydi. Düşes, kendi maskesini çıkardıktan sonra utangaç bir tavır takınmaya çalışarak, erkeğinin de maskesini indirmeye uğraşıyordu. Lakin erkek ayılmıştı ve maskesini çıkarmamaya gayret ediyordu. Ne çare ki Düşes daha atik davranarak maskeyi çekince, adamın yüzü açıldı. O zaman bütün kahkahalar kesildi. Adamın sapsarı yüzü ve yuvalarından uğramış gözleriyle ayağa fırladı. Elini alnında gezdirdi:</p>

  <p>— “Aman yarabbi!” Dedi. “Ne yaptım? Neden buraya geldim? Utancımdan ölesim geliyor!”</p>

  <p>Gerisin geriye çekildi. Düşes Marie de Montpensier kahkahayı basarken, o kapıya koştu, fırladı ve kaçıp gitti.</p>

  <p>Guise:</p>

  <p>— Papaz Jacques Clement… Marie’nin aşığı…’” Diye mırıldandı.</p>

  <p>Maskesini açmak sırası dördüncü kadına gelmişti. Dördüncü kadın, hiç utanç duymadan, yüzündeki maskeyi kahkahalar içinde sıyırdı ve kucağında oturduğu adamın maskesini de çekti, aldı. Dük de Guise bu ikisini görünce beyninden vurulmuş gibi sendeledi. Kadın, kendi karısı, Catherine de Cleves, Düşes de Guise’ydi. Yanındaki erkek de Dük de Guise’nin can düşmanı Kont de Loignes idi.</p>

  <p>Dük de Guise, yediği sillenin etkisi altında bir an durdu. Sonra doğruldu. Fakat karısı birdenbire ona dönerek:</p>

  <p>— “Ya siz, mösyö?” Dedi. “Haydi bakalım, siz de maskenizi çıkarın … Çıkarın da yüzünüzü görelim.”</p>

  <p>Kont de Loignes de acı acı güldü:</p>

  <p>— “Haydi ya! Ne duruyorsunuz? Sözünüzü tutmayacak mısınız yoksa?»”</p>

  <p>Dük de Guise, birdenbire maskesini çıkardı. Kont, Dükü görür görmez ayağa fırlamıştı. Bütün erkekler, yerlerinden sıçramışlardı. Düşes de Montpensier de kapıdan kaçmış. Claudine de Beauvilliers düşüp bayılmış, Düşes de Guise de bütün cesaretine ve yırtıklığına rağmen şaşırmış ve tiz bir çığlık atmıştı.</p>

  <p>Dük de Guise, elinde hançeri, masanın bir tarafına, Kont de Loignes’in karşısına geçmişti. Kont:</p>

  <p>— “Mösyö… Şunu belirtmek isterim ki görünüşe rağmen …”</p>

  <p>Diye söze başlayacak oldu, fakat sözünü tamamlayamadı. Dük. de Guise, müthiş bir hamle ile aralarındaki masayı devirdikten sonra hançeri tutan elini kaldırdı ve indirdi. Loignes, kanlar içinde külçe gibi yere yıkılıverdi.</p>

  <p>Guise, yere eğildi, Kontun göğsünde saplı duran hançerini çekip çıkardı. Kanlı gözlerini Düşese çevirdi. Fakat karısı, müthiş bir korku içinde fırlamış, kapıdan kaçıyordu. Dük, hemen toparlanarak kadının arkasından koştu. Düşes, bir yandan kaçıyor, bir yandan da bağırıyordu. Sokak kapısına ulaşıp açtı ve dışarıya koştu. Düke gelince, yolu üstünde bir iskemleye çarparak, boylu boyunca yere yuvarlanmıştı … Kanlı hançeri elinde, kendinden geçmiş, bayılmıştı.</p>

  <p>Bu sırada Kont de Loignes’in kanlı vücudunun serili bulunduğu odada bir kapı, sessizce açıldı. İçeriye giren kadın şöyle bir Konta baktıktan sonra aşağıya inerek, sokak kapısına doğru giderken mırıldandı:</p>

  <p><i>«Herhalde Henri de Guise, Catherine de Cleves’i öldürmüştür. Dük artık bekardır. Bu durumda Fransa Kralı olacak, ben de kraliçesi.</i>..»</p>

  <p>Geri dönüp gelirken ayağı yerde bir şeye takıldı, eğilip de bunun baygın yatan Guise olduğunu görünce, yüzü sıkıntıyla buruştu:</p>

  <p>«Hayır, Catherine de Cleves kurtulmuş … Başka bir çare bulmalı…» Diye düşündü.</p>

  <p>Fausta, girdiği kapıya yöneldi. Orada birinin Kont de Loignes’in üzerine eğilmiş olduğunu farketti. Yaklaşarak sordu:</p>

  <p>— “Ölmüş mü?”</p>

  <p>— “Hayır, madam… Ölmeyecek de…”</p>

  <p>Fausta bir an düşündü, sonra:</p>

  <p>— “Üstad Ruggieri,” dedi, “bu adamın ölmesi için ne yapmalı?..”</p>

  <p>Ruggieri korkunç bir soğukkanlılıkla:</p>

  <p>— “Buyurun, işini tamamlayıverin,” dedi.</p>

  <p>— “Hayır, üstad… Ben elimi sürmeden bu yaranın bu adamı öldürmesi lazım…”</p>

  <p>— “O halde yaralıyı benim daireme götürmek gerekecek. Yarasının yapacağı ateş nöbeti sırasında, Kont de Loignes’in yanında bulunursam, mesele kalmaz.”</p>

  <p>Fausta, başını sallayıp Ruggieri’nin bu teklifine razı olduğunu anlattıktan sonra, otelle kendi sarayını birbirine bağlayan gizli kapıdan, sarayına girdi. Ruggieri de kadını korkunç bir gülümseyişle takip etti. Eğer Fausta, adamın bu tebessümünü görmüş olsaydı, korkusundan donar kalırdı.</p>

  <p>Ruggieri içinden söylendi:</p>

  <p><i>“Sen merak etme… Neler düşündüğünü bildiğimi aklından bile geçiremezsin. Halbuki Loignes yaşayacak, Guise ve sen onu ölmüş sandığınız sırada, birdenbire karşınıza çıkacak</i> … <i>O zaman kimbilir ne olacak…”</i></p>

  <p>Hemen aynı anda, Fausta’nın gönderdiği altı adam içeri girdi. Baygın Kont de Loignes’i bir koltuğa uzattılar ve Ruggieri’nin peşisıra Pressoir-de-Fer otelinden çıktılar.</p>

  <p>Dük de Guise’nin karısı Catharine de Claves, ölüm korkuları içinde:</p>

  <p>— “Acı, Henri! Acı bana! Beni öldürme!”</p>

  <p>Diye haykırarak nefes nefese otelden dışarıya fırlamıştı. Artık gücünün tükendiğini ve yere düşüp kalacağını hissettiği sırada karşı kaldırımda bir adam görür gibi oldu ve son bir gayretle ona doğru koşarak:</p>

  <p>— “Beni kurtann! Beni kurtarın! Öldürecekler!”</p>

  <p>Diye haykırdı. Yabancı, hayret içinde:</p>

  <p>— “Vay babam vay!” Dedi. “Bu gece buraya kadın yağıyor! Bakalım bu karşıma çıkan güzel mi?”</p>

  <p>Korkudan tir tir titreyen kadını daha iyi görebilmek için Fausta’nın evinden sızan bir ışığın altına kadar taşıdı. Catherine de Cleves:</p>

  <p>— “Ne olur, mösyö, bani kurtarın. Kim olursanız olun, size sığınıyorum …”</p>

  <p>Dedikten sonra bayılmıştı. Yabancı, hem bu yükten kurtulmak, hem de güzelliğini beğendiği kadını, muhtemel bir tehlikeden kurtarmak için Fausta’nın evine doğru yollandı ve kapının tokmağını çalarak bekledi. Kimse cevap vermiyordu ama, sokağa sızan ışık, içeride insan olduğunu gösteriyordu. Adam, kapıyı daha hızlı çalarak seslendi:</p>

  <p>— “Açsanıza kapıyı, canım… Sizde hiç insaf yok mu? Kapınızın önünde bir kadın ölüyor da hiç umursamıyorsunuz…”</p>

  <p>Kapı ansızın açıldı ve Pardaillan, kucağında Düşes de Guise olduğu hâlde, babasının evine girer gibi içeriye daldı. Fausta’nın demir kapısı, arkasından kapanmıştı.</p>

  <p>Dışarıdan bir köpeğin acı acı havladığı işitildi. Pipeau sokakta kalmıştı.</p>

</body>

</html>