<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">8</span></span></h2>

  <div class="orta">

    <h2>ELDEN KAÇAN AV</h2>

  </div>

  <div class="orta">
    <br/>
  </div>

  <p><span class="ilkharf">Ş</span>övalye de Pardaillan, Devinière lokantasından çıkar çıkmaz Dük d’Angoulême’yi Barrés sokağındaki eve göndermiş, kendisi de Pipeau’yu alarak -Espérance oteline gidip orada bir oda kiralamıştı. Şövalye, hiç vakit kaybetmeden, otelciyle ve çoğu şüpheli insanlar olan müşterilerle çene çalmaya girişti. Fakat bütün uğraşmalarına rağmen küçük çingene kızının birdenbire ortadan kaybolmasını aydınlatacak ufak bir ipucu bile ele geçiremedi. Artık geceyi beklemekten ve Pipeau’nun burnuna güvenerek işe koyulmaktan başka çıkar yol kalmamıştı. Zaten Pardaillan’ın kendisine kalsa bu çingene kızıyla hiç ilgilenmeyecekti. Fakat Dük’ün kıza ne derece bağlı olduğunu biliyordu. Gençliği ve onların kederlerini bilirdi. Loîse’nin ölümünden beri sevgiden uzak yaşıyordu, ama âşıkların duygularına yabancı değildi.</p>

  <p>Gece olunca giyindi, kılıcını kuşandı ve peşinde Pipeau olduğu hâlde, bir şarkı mırıldanarak otelden çıktı. Sokağın karanlığında Violetta’nın atkısını çıkarıp köpeğe koklattı. Pipeau, atkıyı kokladıktan sonra anladığını gösterir bir tarzda hırladı ve atkının sahibesini bulacağından emin bir tavırla yürümeye koyuldu. Fakat, ilk sokak kavşağına varınca, Pipeau biraz duraladı. Sonra burnuna Deviniere lokantasının yemek kokuları gelmiş olacak ki oraya yönelmeye niyetlendi. Ancak Pardaillan, tiz bir ıslıkla köpeğe bu işten kaçmasının mümkün olmadığını, aklını başına toplaması lâzım geldiğini anlatınca, Pipeau da burnu havada, etrafını koklaya koklaya yürümeye başladı.</p>

  <p>Karanlıkta, Pardaillan’ın yirmi adım kadar gerisinde, duvarlara sürtünürcesine gizlenip saklanarak ilerleyen üç karaltı geliyordu. Bunlardan ikisinin elinde sivri hançerler vardı. Üçüncüsü de her an Pardaillan’ı kolluyor ve iki hançerliye kılavuzluk ederek, onları Şövalyenin üstüne saldırtacak en uygun zamanı bekliyordu.</p>

  <p>Bu üçüncü adam Maurevert’ti. Deviniere lokantasından çıkarken Şövalyeyi görmüş, hemen peşine takılarak Esperance oteline kadar gelmiş, sonra da sokakta Şövalyenin otelden çıkmasını beklemişti. O kadar sabırlıydı ki, gerekirse sabaha kadar beklerdi. Pardaillan’ın tekrar Paris’te olması, tüylerini diken diken ediyordu. Onunla gündüzün yüz yüze gelmek ölümü bile bile göze almaktı. En iyisi geceyi kollamak ve Şövalyeye, ansızın saldırmaktı.</p>

  <p>Pardaillan’dan kurtulmak… Evet, Şövalyeden kurtulmak demek, Maurevert için yıllardır hayatını cehennem azabına çeviren müthiş korkudan kurtulmak demekti. Maurevert’i, değil Pardaillan’ın yüzünü görmek, adını duyduğu zaman bile, öyle bir korku alıyordu ki adam kaçacak, gizlenecek yer aramaya başlıyordu. Bu, hayat mıydı? Her an: <i>«Acaba şimdi karşıma çıkar mı?»</i> Diye düşünmek, her an başını çevirip kuşkuyla arkasına bakmak… Onbeş yıldır, sürekli olarak ölüm endişesi içinde yaşamak… Yaşamak mıydı bu?.. Hayır, Pardaillan sağ oldukça, rahat bir nefes alamayacağını iyi biliyordu. Onbeş yıldır, bu bitmez, tükenmez korkuyu, bu kahredici işkenceyi lüzumundan fazla tatmıştı. Onun için bugün Devinière’de onu görür görmez, Mainville’yi orada bırakmış ve Şövalyenin peşine düşmüştü.</p>

  <p>Maurevert, aslında gözüpek bir adamdı. Zaman olmuş, tek başına on hasmına karşı koymuştu. Fakat Pardaillan’a karşı dövüşmek, onun harcı değildi. Pardaillan’a arkadan saldırmak, onu gafil avlamak düşüncesi bile, Maurevert’in yüreğini oynatıyordu.</p>

  <p>Birden, Maurevert, Espérance otelinin yakınında pusu kurmuş beklerken, karşıdan yan yana gelen iki karaltı gördü. Bunlar herhalde tehlikeli haydutlar olacaktı. Maurevert, bu düşüncesinde yanılmadı. Kendilerine bir işaret çakınca, adamlar yaklaştılar. Maurevert sordu:</p>

  <p>— “Ellişer ekü kazanmak ister misiniz?”</p>

  <p>Bir yandan da göz ucuyla, karşısında pusu kurup beklediği Espérance otelinin kapısını kolluyordu. Serseriler bu soruyu duyunca birbirlerini dürttüler ve birisi ince sesiyle:</p>

  <p>— “Hayırdır inşallah!.. Bugün talih pek fazla yüzümüze gülüyor,” dedi.</p>

  <p>Maurevert yine sordu:</p>

  <p>— “isimleriniz nedir sizin, aslanlarım?”</p>

  <p>— “Benimki Picouic, arkadaşımınki de Croasse…”</p>

  <p>— “Mükemmel, mükemmel… Şimdi beni dinleyin. Yapılacak iş şu: Bu otelde bir adam var…”</p>

  <p>Maurevert, tereddüt edip susunca Picouic söze karıştı:</p>

  <p>— “O adam sizin hoşunuza gitmiyor.”</p>

  <p>Maurevert memnunlukla:</p>

  <p>— “Hay Allah senden razı olsun!” Dedi.</p>

  <p>Picouic tekrar söylendi:</p>

  <p>— “Bu adamı ortadan kaldırmak lâzım…”</p>

  <p>— “Tamam…”</p>

  <p>— “Oldu öyleyse… Herifi ortadan kaldırınca yüz ekü alacağız!..”</p>

  <p>Maurevert’in bir keseyi uzatmasıyla Picouic’in bunu kapması bir oldu. Picouic:</p>

  <p>— “Paramızı da aldık, işinizi mükemmel surette göreceğiz, monsenyör…” Dedi. “Sonra arkadaşına döndü.”</p>

  <p>— “Croasse, hançerini hazırla…”</p>

  <p>Maurevert, birdenbire heyecanlandı:</p>

  <p>— “Susun!..”</p>

  <p>Otelin kapısı açılmıştı. Üçü de duvara yaslandılar. Maurevert, otelin aralanan kapısından sızan ışıkta Pardaillan’ı tanımıştı. Şövalye, köpeğiyle beraber yola koyulur koyulmaz, Maurevert:</p>

  <p>— “Peşimden gelin,” dedi. “Ben, işaret verir vermez adamın üstüne atılırsınız. İlk hamlede isabet ettiremezseniz, o sizi haklar, ha… Bunu böylece bilin…”</p>

  <p>Serseriler bu sözlere cevap yerine hançerlerini çektiler, sonra hep birlikte yola koyuldular. Bu takip sırasında Maurevert, belki yirmi defa hücum işareti verecek olduysa da, her seferinde belki isabet ettiremezler korkusuyla bundan vazgeçti. Böylece</p>

  <p>Innocents mezarlığına kadar gelmişlerdi. Pardaillan burada köpeğini uzun uzun azarladı. Sonra geriye döndü ve duvara yapışmak fırsatını güç belâ bulan üç adam, Pardaillan’ın, burunlarının dibinden geçtiğini gördü.</p>

  <p>Takip yeniden başladı ve Pardaillan, Notre-Dame kilisesinin arkasındaki bir evin önüne kadar geldi. Pardaillan’ın, bu evin kapısında durmasının sebebi, Maurevert’i ilgilendirmiyordu bile. Kafasını kurcalayan biricik şey, iki serseri, Şövalyeye saldırdıkları zaman kendisinin nasıl kaçacağı meselesiydi. Bir aralık, saldırı için en elverişli zamanın geldiğini düşünerek iki arkadaşına işaret vermek üzere dönmeye hazırlanıyordu ki birdenbire komşu evin kapısı şiddetle açıldı. Dışarıya, saçı başı darmadağanık bir kadın fırlayarak kendisini Pardaillan’ın kollarına attı. Şövalye az sonra evin kapısına varmış, tokmağı vuruyordu. Picouic:</p>

  <p>— “Av elimizden kaçıyor, bunun suçu sizde, monsenyör,” dedi.</p>

  <p>Maurevert’in verdiği cevap şu oldu:</p>

  <p>— “Ne zararı var? Bekleriz.”</p>

  <div class="orta">

    <img alt="" src="../Images/main-11.png" style="width:126pt;height:57pt;"/>

  </div>

</body>

</html>