<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">20</span></span></h2>

  <div class="orta">

    <h2>PAYLAŞILAMAYAN AV</h2>

  </div>

  <div class="orta">

    <img alt="" src="../Images/main-23.png" style="width:239pt;height:165pt;"/>

  </div>

  <p><span class="ilkharf">P</span>ardaillan, Charles d’Angoulême ve Saîzuma’nın manastırdan çıkıp Paris’e gittikleri ve Mariange’nin Fausta’ya mektup götürdüğünün ertesi günü Dük de Guise’nin konağında Maurevert ve Bussi-Leclerc, Dük’ün huzuruna girmişlerdi. Önce Guise, Maurevert’in anlattıklarını dinlemişti. Paris halkının heyecan içinde bulunduğu ve Navarre Kralının bir ordu ile Paris’e yürümekte olduğu haberini dinleyen Dük, hiçbir telâş eseri göstermemişti. Zaten söylenenleri pek dinlemiyor gibiydi. Kafası, birdenbire ortadan kayboluveren Violetta ile meşguldü. Karısından yana tasası yoktu. Çünkü Catherine de Clèves’i Paris’ten sürmüştü. Yaptığı kepazelikleri, nasıl olsa Parisliler duymazlardı…</p>

  <p>Dük, söylenenleri böyle dalgın dalgın ve zihni</p>

  <p>başka şeylerle meşgul olarak dinlerken Maurevert’in söylediği bir isim üzerine ansızın ayılır gibi oldu. Maurevert, Pardaillan’dan bahsetmişti. Bu isim Maurevert’in ağzından çıkar çıkmaz, Bussi-Leclerc kötü kötü homurdanmıştı. Dük de Guise:</p>

  <p>— “O, herhâlde kaçıp gitmiştir,” dedi. Maurevert, düşünceli düşünceli başını salladı:</p>

  <p>— “Sanmam monsenyör! Ben Paris’teyken o bir yere gitmez…”</p>

  <p>Dük de Guise:</p>

  <p>— “O senden nefret ettiği kadar sen de ondan nefret ediyorsun ama sebebini pek anlamıyorum! Dedi. “Fakat bir kere benim elime geçmesin! Mahvoldu demektir!…”</p>

  <p>Sonra Leclerc’e döndü:</p>

  <p>— “Nasıl? Değirmenin kanatlarının verdiği baş dönmesi geçti mi? Seni çözdüğümüz zaman az kalsın, kollarımın arasında bayılıyordun. Pardaillan hakkında ne düşünüyorsun?”</p>

  <p>Bussi, dişlerini sıktı:</p>

  <p>— “Ama, benim ona kızgınlığım, beni değirmenin kanatlarına bağlayıp fırıldak gibi döndürmesinden değil,” dedi.</p>

  <p>— “Ya niçin?…”</p>

  <p>Leclerc, bu soruya cevap vermedi. Ömründe ilk defa düelloda Pardaillan’a yenilmişti. Bu yenilginin tekrarlanmasına zerrece tahammülü yoktu. Başını salladı:</p>

  <p>— “Kendini savunmak için uyguladığı oyunu öğrendim,” dedi.</p>

  <p>— “Şimdi onu alt edebilecek misin?”</p>

  <p>— “İlk fırsatta, monsenyör! Ondan sonra da kendisini derhal Bastille’ye tıkacağım… Bastille dedim de aklıma geldi. Dük hazretleri! Ben, Paris’li’leri bir süre oyalamak için bir çâre düşündüm. Hâttâ bu düşündüğümün yapılmasını emrettim!”</p>

  <p>— “Neymiş o düşündüğün?…”</p>

  <p>— “Paris’liler, sizin Louvre sarayına girerek tahta oturmanız için acele ediyorlar.”</p>

  <p>— “Ededursunlar!”</p>

  <p>— “Ben de onlara bu isteklerini şimdilik unutturmak için mükemmel bir eğlence hazırladım: Fourcaud’ları astıracağım!…”</p>

  <p>Fourcaud’lar, Paris savcısı protestan Fourcaud’un iki kızıydı. Üçüncü Henri, Paris’ten kaçmadan önce Fourcaud, dinsizlik suçuyla hapsedilmişti. İki kızı da protestanlıklarıyla övündüklerinden, yakalanıp zindana tıkılmışlardı. Sonradan babaları, bir söylentiye göre kederinden, bir söylentiye göre de yediği dayaktan ölmüştü. İki kız kardeşe gelince din değiştirip katolik olmaktansa ölümü tercih ettiklerini söylemişlerdi. Bu iki kız kardeşten küçüğü, Jeanne adında ve henüz onsekizine basmış hârikulâde güzel bir kızdı. Büyüğü Madleine ise yirmi yaşındaydı.</p>

  <p>Bussi-Leclerc sözüne devam ederek:</p>

  <p>— “Tam yemek yiyordum ki Bastille’nin etrafına toplanan onbin kadar Paris’li, dinsizlerin öldürülmesi için bağırıp çağırmaya, kafa şişirmeye başladılar. Ben de yemeğimi rahat rahat yiyebilmek için kendilerine, Fourcaud’ların yarın Grève meydanında önce asılıp sonra da yakılmak suretiyle idam edileceklerini bildirdim!…”</p>

  <p>Dük de Guise esnedi.</p>

  <p>Tam bu sırada Maineville içeri girmiş ve bir kral huzurunda bulunuyormuşçasma eğildikten sonra:</p>

  <p>— “Majeste… Ah, affedersiniz; monsenyör diyecektim,” demişti.</p>

  <p>Guise, dalkavukluktan pek hoşlanan biriydi:</p>

  <p>— “Hele durun canım! O kadar acele etmeyin, henüz kral olmadım!” Dedi.</p>

  <p>Maineville:</p>

  <p>— “Ne yapalım, efendim?” Dedi. “Paris halkı heyecan içinde… Onlar, kral olmanız için acele ediyorlar…”</p>

  <p>— “Onlara yarın mükemmel bir idâm ziyafeti vereceğiz ya işte… Fourcaud’ları astırıyoruz…”</p>

  <p>Fakat Dük içinden de başka türlü düşünüyordu: Acaba bu ziyafet, Paris’lileri yatıştıracak mıydı? Onlar, kovdukları kral yerine başka bir kralın çabucak tahta çıkmasını istiyorlardı. Onlarca bu kral ancak Dük Henri de Guise olabilirdi. Eğer Fransa, yalnız Paris’ten ibaret olsaydı, Guise bir dakika bile beklemezdi. Ne çâre ki öte yanda eyâletler vardı. Taht üstünde hak iddia edecek Navarre Kralı Henri de Béarn vardı. Kısacası, Parislilerin sözlerine uyup tahta otururken büyük bir iç savaşı göze almak gerekiyordu. Parisliler kendisini, böyle bir iç savaşı kazanacak kuvvette sanıyorlardı, ama Guise kendi gücünü herkesten iyi biliyordu. Bütün bu tehlikeleri göze alamadığı için düşünceli hareket etmek zorundaydı. Halbuki ne ondan tarafa olan asilzadeler, ne de halk, bir türlü ihtiyatlı harekete alışamıyor, bunun sebebini anlayamıyorlardı…</p>

  <p>Öte yandan Guise’nin böyle sâkin sâkin geçirdiği günler içinde büyük bir hırsla sevdiği Violetta’yı aramasına da imkân vardı.</p>

  <p>Ah, Papa’nın gönderdiği parayı bir ele geçirmiş olsaydı!.. Ne yazık ki tam bu işi başaracağı sırada karşısına yine o Allahın belâsı Pardaillan dikilmişti. Dük, Şövalye’yi hatırlayınca dişlerini gıcırdattı. Acaba Maurevert’in dediği gibi Pardaillan Paris’te miydi?</p>

  <p>Bu sırada içeriye bir uşak girerek Guise’ye mühürlü bir mektup uzattı. Dük, mektubu hemen açıp okumaya koyuldu ve okuyunca yüzünde bir gülümseme belirdi. Bitirince de:</p>

  <p>— “Şimdi yakaladık işte!” Diye söylendi.</p>

  <p>Mektup, Fâusta’dan geliyordu. Fausta, Claudine de Beauvilliers’ten, Pardaillan’la Charles d’Angoulê-me’nin Paris’te bulunduklarını haber alır almaz, hemen Guise’ye bildirmişti. Mektubunun sonunda: <i>«Nerede bulunduklarını yarın size bildiririm!»</i> Diyordu. Dük de Guise, Maurevert’e döndü:</p>

  <p>— “Senin dediğin doğru çıktı,” dedi. “Pardaillan Paris’teymiş. Hemen bütün Paris kapılarına haber sal Maurevert! Kimseyi dışarı bırakmasınlar!”</p>

  <p>Maurevert bu sözü ikiletmedi. Hızla Dük’ün yanından çıkarak bütün Paris kapılarına haberciler koşturdu. Bir saat sonra Paris kapıları kapanmıştı. Halk bu tedbiri görünce yeniden tahminlere başlamış, Üçüncü Henri’nin, ordusunu Navarre Kralının ordusuyla birleştirerek Paris üstüne yürüdüğü söylentisini çıkarmıştı.</p>

  <p>Maurevert, kapıların kapandığı haberini alınca tekrar Dük’ün yanına döndü:</p>

  <p>— “Avın etrafı kıskıvrak çevrildi, monsenyör,” dedi.</p>

  <p>Maineville bağırdı:</p>

  <p>— “O hâlde, hemen avı pay etmeye başlayalım!”</p>

  <p>Bussi-Leclerc:</p>

  <p>— “Bir dakika, monsenyör,” dedi. “Pardaillan öldürülmeden önce beş dakika için bana verilsin de, onun beni apansız avlayıp yenişinin öcünü alayım. Korkmayın, kendisini Öldürecek değilim. Fakat herkese, Maineville’nin etrafa yaydığı gibi Pardaillan’ın beni daima alt edemeyeceğini göstermek istiyorum!”</p>

  <p>Maineville içerledi:</p>

  <p>— “Yalan da değil, yani…” Dedi. “Pekâlâ yenildin. Hem bana da sataşmaya kalkma, şişlerim ha!”</p>

  <p>Dük de Guise araya girdi:</p>

  <p>— “Susun bakalım! Pekâlâ, Bussi, Pardaillan’ı beş dakika için sana teslim edeceğim. Fakat öldürmek yok ha!.. Ona Roma’dan gelme, buğdayları nereye sakladığını söyletmek istiyorum!”</p>

  <p>O günün akşamı, Fausta, Paris’in göbeğindeki esrarengiz sarayının bir odasında, bir masanın başında oturmuştu, önünde, Claudine de Beauvilliers’ten gelen mektup vardı.</p>

  <p>Fausta, bu akşam tepeden tırnağa kadar siyah kadifeden bir süvari elbisesi giymişti. Bu elbisenin altında hançer darbelerine dayanıklı, sert köseleden yapılmış bir zırh vardı. Giydiği bu erkek elbisesi içinde Fausta’nın zarif vücut hatları pek nefis bir şekilde beliriyordu. Yüzüne siyah bir maske takmış, beline de hakikî bir savaş kılıcı asmıştı. Bu kılıç, Milâno’lu ustaların yaptıkları meşhur İtalyan kılıçlarından biriydi. Fausta, gür siyah saçlarını tepesinde toplayarak başına siyah bir şapka geçirmişti ve şapkanın yanından uzun bir kırmızı tüy, aşağıya doğru sarkıyordu.</p>

  <p>Pardaillan da aynı şekilde bir şapka giyer ve böyle bir tüy taşırdı. Acaba Fausta, Pardaillan’a benzemek için mi böyle giyinmişti? Bunun cevabını kendisi de veremeyecekti. Kendi kendine, göğsünde bir kadın yüreği taşımadığını tekrarlayıp duruyor ve büyük ödevler peşinde koşuyordu, ama dünden, yâni Claudine tarafından yollanan mektubu aldığından beri içinde kadınca bazı duyguların uyandığı da gerçekti.</p>

  <p>Bu mektupta ne yazılıydı? Bu mektup, Fausta’yı niçin bu kadar heyecanlandırmıştı? Halbuki Claudine de Beauvilliers, sadece Mariange’nin anlattığı, Saîzuma’nın kaçırılışı hikâyesini yazmıştı. Saîzuma, Violetta’nın annesi olduğuna göre Pardaillan onu neden kaçırmıştı ve Belgodère’nin anlattığı gibi Pardaillan ile Charles d’Angoulême neden harıl harıl Violetta’yı arayıp duruyorlardı? Charles d’Angoulême’yi tanımıyordu. Lâkin Pardaillan’ın, Violetta ile ne alıp vereceği vardı?..</p>

  <p>Fausta, kalbinde Violetta’ya karşı birdenbire müthiş bir kin duydu! Kendisini, bu kızdan çoktandır nefret ettiğine inandırmaya çalıştıysa da, nihayet duyduğu kinin başlıca sebebinin Claudine’den aldığı mektup olduğunu kendine itiraf etmek zorunda kaldı.</p>

  <p>Fausta, ömründe ilk defa olarak kıskançlık alevinin içini kemirdiğini hissediyordu. Gerçi bu Violetta, daha önce de Guise’nin gönlünü fethetmek suretiyle Fausta’nın plânlarını bozmuştu. Fakat müthiş kadın, o olayın acısını yüreğinde hissetmemiş miydi? Hayır! Çünkü Guise’ye âşık değildi ki… Fakat Pardaillan söz konusu olunca?.. Hayır, buna tahammül edemezdi. Violetta, Pardaillan’la kendisi arasına girmemeliydi.</p>

  <p>Onun için bu akşam garip bir şekilde giyinmiş ve Claudine de Beauvilliers’e, o gece manastıra geleceğini bildirmişti. Hattâ gönderdiği haberin yanı sıra şöyle bir uyarıda bulunmayı da ihmâl etmemişti.</p>

  <p><i>«Ben gelinceye hadar mahpus hızdan, sen sorumlusun!»</i></p>

  <p>Bu haberi gönderdikten sonra Dük de Guise’ye, Pardaillan’ın Paris’te olduğunu bildiren mektubunu yollamıştı. Fakat, Şövalyenin Devinière otelinde bulunduğunu haber vermemeyi daha uygun bulmuştu. Bunun da sebebi, bizim için şimdilik belli değildir.</p>

  <p>Fakat o gün, Guise’nin etrafına koyduğu hafiyelerden, raporlarını aldı ve akşamın saat dokuzunda da tekrar masasına oturarak Claudine’nin mektubunu okuyup bir karar vermeye çalıştı.</p>

  <p>Nihayet masasından kalkan Fausta, mektubu bir mumun alevinde yaktıktan sonra bir çıngırağı çaldı ve odaya gelen adamına:</p>

  <p>— “Dört süvari hazırlansın!.. Bana da bir at hazırlasınlar!” Dedi. “Birisi de Bastille komutanı Bussi-Leclerc’e gidip bu gece muhakkak kendisini görmeye geleceğimi haber versin!..”</p>

  <p>Herhâlde Fausta’nın konağında gece-gündüz at, araba, gibi şeyler daima hazır olacaktı. Çünkü bu emri verdiğinden iki dakika sonra sokakta bulunuyordu. Kendisi, atıyla ortada gidiyor, süvarilerden ikisi önde, ikisi de arkada yol alıyordu.</p>

  <p>Montmartre kapısına vardıkları zaman, nöbetçi subay Paris’ten çıkmanın yasak olduğunu bildirdiyse de, Fausta’nın adamlarından birinin uzattığı bir kâğıdı gözden geçirince, derhal kapıyı açtırdı. Fausta, kapıdan geçerken:</p>

  <p>— “İki saat sonra tekrar Paris’e döneceğiz!” Dedi. “Hendeğin öbür tarafında bizi fazla bekletmesinler!”</p>

  <div class="orta">

    <img alt="" src="../Images/main-24.png" style="width:97pt;height:77pt;"/>

  </div>

</body>

</html>