<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">27</span></span></h2>

  <div class="orta">

    <h2>CLAUDE’NİN DERTLERİ</h2>

  </div>

  <p><br/></p>

  <div class="orta">

    <img alt="" src="../Images/main-29.png" style="width:233pt;height:129pt;"/>

  </div>

  <p><span class="ilkharf">C</span>ellât Claude ustayı, Grève meydanına bakan evin penceresinden aşağıya, bıçağını dişleri arasına kıstırmış bir hâlde atlarken bırakmıştık.</p>

  <p>Claude, meydana indiği sırada, kızının kurtulmuş olduğunu ve genç bir adamla birlikte atlara doğru yürüdüğünü görmüştü. Bunun hemen arkasından, ürken atların meydandaki halka saldırmaları üzerine ortalık allak bullak olmuştu. Aynı olayı yukarıdan, Farnèse de seyretmiş, sevincinden yüreği hoplamıştı. Çünkü Violetta’nın yaşaması, kardinale, Saîzuma adıyla çılgın bir hâlde gezip duran Léonore de Montaigues’i kazandıracaktı. Léonore deliydi. Onun aklını başına, ancak Violetta getirebilirdi. Violetta yaşarsa, Farnèse de, kendisine o kadar ihanet etmesine rağmen, bir türlü gönlünden söküp atamadığı sevgilisine tekrar kavuşacaktı. Ondan sonra da karısını, kızını alacak, sırtındaki kardinal elbisesini çıkarıp uzaklara, çok uzaklara gidecekti. Léonore, başlangıçta onu affetmese bile aradan zaman geçince Violetta onu yumuşatabilecekti.</p>

  <p>Farnèse, gelecekle ilgili hayâller kuradursun, Fausta da meydandaki kargaşalık önünde soğukkanlılığını kaybetmeden, adamlarına emirler yağdırıyordu. Bu emirlerden bir kısmı kardinal Farnèse’yle ilgiliydi ve çok çabuk yerine getirildi. Nitekim, Farnèse, evin üst katından aşağıya indiği zaman az önce Belgodère’ye kapıyı açmış olan siyah elbiseli uşak kendisini saygıyla karşıladı. Kardinal, adama bir kese altın uzatarak:</p>

  <p>— “Beni prensesin adamları sorarlarsa derhal İtalya’ya hareket ettiğimi söylersin!” Dedi.</p>

  <p>Adam keseyi aldı. Saygıyla eğildi ve bir kapının açılmasıyla beş-altı kişinin fırlayıp Farnèse’nin üstüne atılarak kendisini kıskıvrak yakalamaları bir oldu. Adamlardan biri, elindeki hançeri kardinalin göğsüne dayadıktan sonra:</p>

  <p>— “Monsenyör, sizi ölü veya diri yakalayıp götürmek üzere emir aldık!” Dedi.</p>

  <p>Farnèse bembeyaz kesilmişti. Başını göğe kaldırarak söylendi:</p>

  <p>— “Ulu Tanrım! Yer yüzünde senin vekilin olduğunu iddia eden kimse, bak neler yapıyor?..”</p>

  <p>Sonra göğsüne hançeri dayayan adama döndü:</p>

  <p>— “Kont, üç yıldır aynı yolun yolcusuyuz… Aldığınız emri gözünüzü kırpmadan yerine getireceğinizi bilirim!” Dedi. “Haydi beni nereye götürecekseniz götürün!..”</p>

  <p>— “Yolda en ufak bir itaatsizlik edecek olursanız derhal ölürsünüz Monsenyör!..”</p>

  <p>— “Bir şey yapmam, merak etmeyin!…”</p>

  <p>Altı adam, tutukluyu ortalarına alarak yola koyuldu. Ne var ki onlara bakan kimse, birini yakalayıp zorla götürdüklerini anlayamazdı. Olsa olsa birlikte gezmeye çıkmış asilzadelere benzetirdi. Kafile, gittikçe hızlanarak Fausta’nın esrarengiz konağına vardı ve Farnèse’yi içeriye soktuktan sonra pencereleri demir parmaklıklı, oldukça iyi döşenmiş bir odaya hapsettiler.</p>

  <p>Kardinal, Fausta’yla konuşmak istediyse de bağırmalarına aldıran olmadığını görünce kendi kendine mırıldandı:</p>

  <p><i>«Bu kadının vücudu ortadan kalkmadıkça rahat etmemize imkân yok… Fakat Claude nerede ya?… Şimdiye kadar meydana çıkıp, Fausta’yı öldürmesi gerekmez miydi? Nerelerde kaldı?..»</i></p>

  <p>Claude’nin nerelerde kaldığı gerçekten merak edilecek bir konuydu. Cellât, Grève meydanındaki kargaşalık sırasında Charles d’Angoulême’yle Violetta’nın bir atla uzaklaştıklarını görünce kendisi de koşmuş, ilk yakaladığı atın sırtına atlamıştı. Ancak cellâdın bu hareketi Fausta’nın gözünden kaçmamış, ve zeki kadın hemen adamlarından birini Claude’nin peşinden göndermişti.</p>

  <p>Charles d’Angoulême’yle Pardaillan birbirlerinden ayrıldıkları vakit Dük de Guise’nin atlıları, Şövalye’nin peşine düşmüşlerdi. Claude’ye gelince kalabalıktan sıyrılıp hayvanını, delikanlı ile Violetta’yı götüren atın ardından dörtnala sürmüştü. Charles’in atı Barrés sokağına sapınca cellât da oraya girdi. Genç Dük d’Angoulême, Marie Touchet’in evinin kapısında attan inerek hızlı hızlı kapıyı çaldı ve yarı baygın bir hâlde bulunan Violetta’yı, şaşıran uşaklara teslim etti. Sonra tabancasını çekerek hızla geriye döndü. Ne zamandır kendilerini takip eden Claude’ye nişan aldı.</p>

  <p>Tam tetiğe basacağı sırada bir ses:</p>

  <p>— “Ne yapıyorsunuz? O benim babamdır!” Diye bağırmıştı. Bu, henüz eve girmemiş olan Violetta’nın sesiydi.</p>

  <p>Genç Dük, telâşla Claude’ye doğru koştu. Adam, olduğu yerde put gibi duruyordu. Charles, Claude’nin ellerinden tutarak:</p>

  <p>— “Az kalsın sizi öldürecektim,” dedi.</p>

  <p>Cellât, büyük bir heyecan içinde:</p>

  <p>— “Kızımın bir şeyi yok ya?..”</p>

  <p>— “İçeri girin… Sevdiğimin babası olduğunuzu bilmiyordum. Sizi, peşimize düşmüş bir düşman sanmıştım.”</p>

  <p>Biraz sonra Violetta, Charles ve Claude sevinç gözyaşları içinde sarmaş dolaş olmuşlardı. Bu, onlar için sonsuz bir mutluluk ânı oldu. Böylece, birbirlerini hiç tanımayan Claude’yle Charles de çabucak canciğer kesilivermişlerdi. Bir aralık Claude, Violetta’nın kulağına fısıldadı:</p>

  <p>— “L’Espérance otelinde, arayıp da bulamadığım delikanlı bu muydu?”</p>

  <p>Violetta, mutluluktan titreyerek:</p>

  <p>— “Evet!” Dedi.</p>

  <p>Bu sırada Charles d’Angoulême, Claude’ye dönmüş, adamın ellerinden tutmuştu:</p>

  <p>— “Mösyö!” Dedi. “Kızınızı ölesiye’seven delikanlının kim olduğunu tanımayı elbette istersiniz. Adım, Charles Dük d’Angoulême’dir. Annem Marie Touchet’dir. Babam ise Fransa kralı Dokuzuncu Charles’di;”</p>

  <p>Violetta, sevdiği yakışıklı delikanlının bir kral oğlu olduğunu öğrenince, bir kat daha sevinmişti.</p>

  <p>Charles d’Angoulême sözüne devam ederek:</p>

  <p>— “Benim kim olduğumu öğrendiniz!” Dedi.</p>

  <p>“Son derecede mutlu olduğum şu anda sevgilimin babasının da kim olduğunu öğrenmek isterdim…”</p>

  <p>Claude’nin yüzü birdenbire sarardı. Ürkek bir tavırla ellerini, Charles’in elinden çekti. Boğuk bir sesle:</p>

  <p>— “Demek benim kim olduğumu öğrenmek istiyorsunuz…” Dedi.</p>

  <p>Charles, adamın hâlindeki değişikliği görünce sorduğuna pişman olarak:</p>

  <p>— “Özür dilerim,” dedi, “belki cevabını vermek istemediğiniz bir şeyi sordum…”</p>

  <p>Cellâdın sesi daha da boğuklaştı:</p>

  <p>— “Yo! Yo!.. Öğrenmeniz lâzım!.. Fakat…”</p>

  <p>Violetta da cellâdın bu ânî durgunluğunu sezmişti. içinden bir korku dalgası geçti. Acaba Charles, Claude’nin kim olduğunu öğrenince, kendisinden yüz çevirir miydi? Fakat bu düşüncesini yenerek cellâda şefkatle seslendi:</p>

  <p>— “Claude baba! Claude babacığım!”</p>

  <p>Cellât, Violetta’ya:</p>

  <p>— “Benim gibi lânetlenmiş bir adamı mutlu etmek için gösterdiğin gayrete çok teşekkür ederim, kızım! Tanrı seni mükâfatlandırsın!” Dedi.</p>

  <p>Sonra Charles d’Angoulême’ye dönerek:</p>

  <p>— “Asilzadem, bu kızın babası ben değilim!” Dedi.</p>

  <p>Violetta, hızla atıldı:</p>

  <p>— “Claude baba! Claude baba!.. Aynı şeyi bana da söylediniz… Bunu niçin yapıyorsunuz?”</p>

  <p>Cellât, Violetta’yı bir bebek gibi kaldırıp kucağına alarak yandaki odaya götürdü. Bir koltuğa oturttu ve:</p>

  <p>— “Merak etme!” Dedi. “Sen Dük d’Angoulême’nin karısı, Düşes d’Angoulême olacaksın. Burada bekle ve bizi, bu meseleyi kendi başımıza halletmeye bırak!”</p>

  <p>Sonra tekrar Charles d’Angoulême’nin bulunduğu odaya döndü ve bir aşağı, bir yukarı gezinerek:</p>

  <p>— “Violetta’nın babası ben değilim. Bu genç kız, Monsenyör Farnèse’yle Léonore de Montaigues’in kızıdır.” Dedi.</p>

  <p>Charles sordu:</p>

  <p>— “Montmartre manastırında gördüğüm zatın mı?</p>

  <p>— “Evet, onun kızı!..”</p>

  <p>— “Peki, ama o, kızının ölmüş olduğundan bahsediyordu.”</p>

  <p>— “O zaman öyle sanıyordu.”</p>

  <p>— “Peki, Prens Farnèse’yi nerede ve ne zaman görebileceğim ?.. ”</p>

  <p>— “Onun nerede bulunacağını ben bilirim. Violetta hakkında karar verecek olan kimse Prens Farnèse’dir… Bana gelince…”</p>

  <p>Claude, ağlamamak için kendisini zor tutuyordu:</p>

  <p>— “Bana gelince,” diye devam etti. “Ben onun için bir hiçim. O da artık benim için öyledir. Siz, hemen Prens Farnèse’yle konuşup çabucak bir karar vererek bana bildirmeden, istediğiniz yere gidiniz!”</p>

  <p>Charles d’Angoulême, Claude’nin hâlindeki değişikliği görüyor, fakat Violetta ile bu adam arasındaki ilişkinin gerçek yüzünü bir türlü kavrayamıyordu. Bir süre hiçbir şey söylemeden cellâdın yüzüne baktıktan sonra:</p>

  <p>— “Peki, ama siz kimsiniz? Saklamak zorunda olduğunuz bir sırrınız mı var?”</p>

  <p>— “Adım Claude’dir… Paris’liyim… Sakladığım sırra gelince bunu size Violetta söyler! Fakat o söylemedikçe siz kendisine bir şey sormayınız… O isterse söylesin! Ben birazdan buradan gideceğim! Farnèse’yi buraya gönderirim. Yalnız, rica ederim, benim hakkımda Farnèse’ye de bir şey sormayınız!”</p>

  <p>Claude’nin bitkin ve üzgün hâli, Charles’in yüreğine dokunmuştu:</p>

  <p>— “Söz veriyorum, hakkınızda kimseye bir şey sormam!” Dedi.</p>

  <p>Claude, gitmeden önce bir daha dönerek:</p>

  <p>— “Siz buradan ne zaman gideceksiniz?” Diye sordu.</p>

  <p>Charles:</p>

  <p>— “Yarına kadar burada kalırız,” dedi. “Bizim burada olduğumuzdan kimse şüphelenmez! Yarın sabah da erkenden hareket ederiz.”</p>

  <p>— “Paris’in hangi kapısından çıkacaksınız?”</p>

  <p>— “Saint-Denis caddesinden geçip Devinière oteline uğramam lâzım! Orada bir arkadaşım var. Sonra yanımda Prens Farnèse ve Violetta olduğu hâlde Orléans’a doğru yola çıkarım…”</p>

  <p>— “Çok güzel… Yalnız, bir gün Paris’e yolunuz düşerse Chalandre sokağına uğrayınız. Orada kimsenin dönüp bakmadığı küçük bir ev vardır. Yardımıma ihtiyacınız olursa gece-gündüz beni orada bulursunuz!”</p>

  <p>Claude sesini alçaltarak:</p>

  <p>— “Benim genç asilzadem!” Diye sözlerine ekledi. “Bu kızcağız, sizi taparcasına seviyor… Bundan eminim! Yavrucağın altın gibi bir kalbi vardır. Üstelik, çok da acı çekmiş bir zavallıdır.”</p>

  <p>Charles, ellerini kavuşturdu ve fevkalâde bir heyecanla:</p>

  <p>— “Artık, acı ve sefalet ona yaklaşamaz!” Dedi. “Benim gibi bir erkeğin kanadı altında bulundukça ömrü boyunca mutlu olacaktır. Bana güveniniz.”</p>

  <p>Cellâdın yüzünde sevinç ve hüzün ifadesi birbirine karıştı. Sonra gözlerinden yaşlar boşanacağını hissederek hızla evden çıktı.</p>

  <p>İlk işi, sokağı iyice gözden geçirmek oldu. Ortalıkta kimseler yoktu. Demek ki Charles’in Grève meydanından kaçışını kimse farketmemiş, peşine düşmemişti. Claude içini çekerek:</p>

  <p><i>«Artık kızımın kurtulduğundan eminim!»</i> Diye söylendi.</p>

  <p>Sonra, Marie Touchet’in sâde görünüşlü küçük evine üzgün gözlerle baktı ve yürümeye başladı. Artık kendisini tutamıyor ve onun için herşey demek olan Violetta için yüksek sesle ağlıyordu. Kızının mutluluğu uğruna, ondan ayrılmak, ebediyen onu görmemek, bu dayanılmaz hasrete katlanmak zorundaydı…</p>

  <p>Claude, Charles’in evinden çıktığı sırada kendisini Grève meydanından beri izleyen ve bir kapı girintisine sinmiş olan Fausta’nın adamı da peşinden yürümeye başlamıştı. Cellât:</p>

  <p><i>«Ne yazık ki bu mutluluk Farnèse’ye kısmet olacak!..»</i> Diye dalgın dalgın düşünüyordu. Değil kendisini takip eden <i>adamı,</i> burnunun ucunu bile görecek hâli yoktu.</p>

  <p>Yavaş yavaş yaptığına pişmanlık duymaya başlıyordu. Neden Violetta’dan ayrılmaya razı olmuştu. Hem sanki Violetta onun kim olduğunu söyler miydi? Söylese de ne olacaktı? O da onlarla birlikte gitse ve onların yanında ölünceye kadar bir uşak, bir köle gibi yaşasa daha iyi olmaz mıydı?..</p>

  <p>Epey bir zaman yürüdükten sonra:</p>

  <p><i>«Evet!.. Ne yazık ki bu mutluluk Farnèse’ye kısmet olacak!..»</i> Diye tekrarladı. <i>«Halbuki öz evlâdını, darağacının dibinde bağrına basacak kadar bile cesaret gösteremeyen Farnèse bu çocuğa lâyık bir baba mıdır?..»</i></p>

  <p>Düşüne düşüne epey hızla yürümüş, Farnese’nin Grève meydanındaki evine kadar gelmişti. Kapıyı çaldı. Siyahlı bir uşak, Claude’yi içeriye aldı. Fakat aynı anda da bir kalabalık cellâdın üstüne çullandı.</p>

  <p>Claude Usta, güçlü kuvvetli bir adamdı ve canını pahalı satmaya kararlıydı. Üstüne çullananlarla kıyasıya boğuşmaya başladı. Balyoz gibi yumruklarıyla beş-altı tanesini yere yuvarladıysa da, kalabalık karşısında nihayet kuvvetten kesildi. Bunu fırsat bilen düşmanları, hızla kendisini yere yıktılar ve elini, ayağını kıskıvrak bağladılar… Claude çok yorulmuştu. Bağlarını koparmak için son bir gayretle gerindiyse de, başına yediği sert bir darbeyle kendinden geçti. Hemen Claude’nin başına bir torba geçirdiler.</p>

  <div class="orta">

    <img alt="" src="../Images/main-30.png" style="width:132pt;height:61pt;"/>

  </div>

</body>

</html>