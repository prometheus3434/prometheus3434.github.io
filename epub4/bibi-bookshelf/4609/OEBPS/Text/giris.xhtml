<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Hoca_3.css" type="text/css" rel="stylesheet"/>
</head>

<body>

  <p><br/></p>

  <h2><span class="chapterHeader"><span class="translation" style="text-align: justify;">Bölüm</span> <span class="count" style="text-align: justify;">A</span></span></h2>

  <div class="orta">

    <h2>BAŞLANGIÇ</h2>

  </div>

  <div class="orta">

    <img alt="" src="../Images/main-3.png" style="width:259pt;height:186pt;"/>

  </div>

  <p><span class="ilkharf">H</span>avasında çiçek kokuları uçuşan, ılık ve güzel bir bahar gecesiydi. Notre - Dame kilisesinin avlusuna uzanan caddenin ucundaki büyük bir konağın balkonunda beyaz bir genç kız hayâli durmuş; gözlerini uzaklaşan bir delikanlıya dikmişti.</p>

  <p>Bu konak, Hotel de Montaigues adını taşıyordu. Balkondaki genç kız da, Baron de Montaigues’in güzelliğiyle meşhur biricik kızı Léonore’ydi. İhtiyar Baron, sayısız protestanın hayatına mal olan o müthiş Saint - Barthélémy katilâmı gününde canını kurtarmış olmakla beraber, iki gözünü kaybetmişti. O zamandan beri de hayatını, kızının şefkat ve sevgisinden aldığı durgun ve mahzun saadet içinde geçiriyordu.</p>

  <p>Léonore, bu akşam, bakışlarıyla sevgilisi Dük Jean de Kervilliers’i uğurluyordu. Dük, Paris’in, yakışıklılığı ve zenginliğiyle meşhur asilzadelerinden biriydi.</p>

  <p>Genç kız sevgilisini gözden kaybedinceye kadar üzgün üzgün arkasından baktıktan sonra, yavaş adımlarla salona girdi, içeriye göz gezdirir gezdirmez, az önceki olayları hatırladı. Âşığının boynuna kollarını dolayarak içini kemiren korkunç gerçeği itiraf ettiğinden beri bir saat bile geçmemişti. Anne olacağını hissediyordu. Babasının bunu duyması ihtimalini düşündükçe utancından yerin dibine geçecek gibi oluyor ve korkuyordu. Sevgilisine bu işi vaktiyle açarak evlenmelerini çabuklaştırmayı sağlayacak ve ailesine bir leke gelmesini önleyecekti.</p>

  <p>Kervilliers, genç kızın söylediklerini duyunca mosmor kesildi. Léonore, âşığının sınırsız bir sevinç heyecanına kapıldığını sanıyordu. Nitekim Dük de genç kıza, hiç merak etmemesini, hemen babasına söyleyerek Léonore’yle nişanlanacağını ve birkaç gün sonra da evleneceklerini bildirdi.</p>

  <p>Léonore, sevgilisiyle konuştuklarını hatırladıkça vücudunun sevinçli bir heyecanla ürperdiğini hissetti. Jean’dan hiçbir şüphesi yoktu. Doğan güneşe nasıl inanıyorsa ona da öyle inanıyordu. Bu inanç onu mesut ediyor, genç kız, ümitli bir gülümseyişle yarını bekliyordu.</p>

  <p>Birdenbire balkonun camlarından biri şangırtıyla kırıldı ve kâğıda sarılı bir taş, odanın ortasına, halının üstüne düştü. Léonore, korku içinde, ne yapacağını şaşırmış bir hâlde, bir an kaldı. Sonra kendini toparladı ve kâğıda sarılı nesnenin çekici gücüne dayanamıyormuş gibi ilerleyerek taşı eline aldı. Kâğıdı sokağa fırlatıp atmak istiyordu. Fakat yapamadı. Kâğıdı taştan sıyırdı, açtı ve okudu:</p>

  <p><i>«Yarın Notre - Dame kilisesindeki Paskalya törenini yapacak olan piskopos, Monsenyör Prens Farnese, Dük Jean Kervilliers’in sizinle niçin asla evlenemeyeceğini, size anlatabilecek tek adamdır.»</i></p>

  <p>Léonore’nin elleri buz kesilmiş, kâğıdı tutamaz olmuştu. Genç kızın gözleri bulandı ve ağzından bir çığlık fırladı. Zorlukla kendine geldiği zaman bu taşı kimin atmış olabileceğini düşündü. Jean’la sevişmesini çekemeyen biri mi, yoksa ailesine düşman olan bir kimse mi? Bu soruya hiçbir cevap veremiyordu.</p>

  <p>Fakat o, bir yanda böyle müthiş bir üzüntüye boğulmuş bir hâlde bocalarken, Dük de Kervilliers de evine kapanmış, Léonore’nin resmi önünde çökmüş hıçkıra hıçkıra ağlıyor ve mırıldanıyordu:</p>

  <p><i>« Demek anne olacak… Acaba yanlış mı duydum? Ah, Allahım… Mahvoldu zavallı… Mahvoldu… Ben de ne vicdansız ve alçakmışım!.. Niçin bir sevgi yüreğimi sarmaya başladığı vakit bırakıp kaçmadım? Keşke olseydim de başıma bu iş gelmeseydi… Babasından kendisini istememi bekliyor… Ne yapsam acaba?»</i></p>

  <p>Bir an sustu. Sonra bir karar vermiş gibi söylendi:</p>

  <p><i>«Kaçmaktan başka çare yok… Yarından tezi yok, gitmeliyim…»</i></p>

  <p>1573 yılı Paskalyasına rastlayan o pazar günü, büyük tören çanları çalınırken şimdiye kadar bir katolik kilisesine hiç girmemiş olan Léonore de, Notre -Dame kilisesine giriyordu.</p>

  <p>Bütün geceyi uykusuz ve ağlayıp sızlayarak geçirmişti. Piskopos kendisine acaba ne diyecekti? Jean’ın zaten evli olduğunu mu söyleyecekti?</p>

  <p>Beyni, bir türlü çözemediği bu karma karışık sorularla allak bullak olan zavallı genç kız, sarhoş gibi sallana sallana ilerleyerek ön saflara kadar yürüdü. Sırmalı elbiseleri içinde bir dua okuyan piskoposu görünce heyecanından kalbi duracak gibi oldu. Kendini zorla tutarak ilerledi ve piskoposun on adım kadar gerisinde durdu. Şimdi aklında bir tek düşünce vardı: Her ne pahasına olursa olsun, törenin sonunu bekleyerek, içini kemiren müthiş sırrı öğrenmek…</p>

  <p>Piskoposa bakıyordu. Bu adam, papanın mümessili bir din adamıydı. Herhalde yalan söylemeyecekti.</p>

  <p>Fakat doğru olan neydi?… Kuşkulandığı gibi korkunç bir şey mi? Léonore’nin içine bir korku düştü. Bir an, gerisin geriye dönmek, gerçeği öğrenmemek, birkaç dakika daha sevgilisine inanarak yaşamak hevesine kapıldı. Fakat tam gerileyeceği sırada birdenbire İsa’nın göğe yükselişini ilân eden çanlar çalınınca duraladı. Piskopos da aynı anda geriye, yüzünü halka dönmüştü. Genç kızın gözleri, kısa bir zaman piskoposun <i>yüzüne</i> ilişti. Sendeledi, <i>bir çığlık atmamak</i> için kendini zorlukla tutabildi. Bütün vücudu tir tir titriyordu. Bu yüzü tanımıştı. O değil miydi bu? Evet, ta kendisiydi…</p>

  <p>Fakat nasıl olabilirdi? Prens Farnèse, başka bir adam değil miydi? Benliğini saran şüpheyi gidermek için piskoposun yüzünü yakından görmek isteğine dayanamadı. Mihrapla halkı, ayıran parmaklığın üstünden aşarak piskoposa yaklaştı. Titrek bacaklarına vücudunun son gücünü vererek mihrabın basamaklarına tırmandı. Titreyen iki eli, müthiş bir ağırlık altındaymış gibi çöken piskoposun omuzlarına indi ve ağzından şu sözler döküldü:</p>

  <p>— “Allahım! Sen misin, Jean? Piskopos sen miydin? Sevgilim olacak adam sen miydin?..”</p>

  <p>Son bir gayretle elleriyle lânet okur gibi bir hareket yaptı ve bir ceset gibi piskoposun ayaklarının dibine yığılıverdi.</p>

  <p>Kilisenin içinde bir öfke fırtınası kopmuştu. Kimdi bu dine hakaret eden, günah işleyen?.. Kimdi bu?…</p>

  <p>Halk, sıralarından fırlayarak koşuşmuş, Léonore’nin üstüne üşüşerek kızcağızı yakalamıştı. Yobaz katolikler, zavallı kızı sürükleyip zindana atarlarken, Léonore’nin hain âşığı Kervilliers’den başka kimse olmayan Prens Farnèse de için için ağlıyor ve kendi kendine:</p>

  <p><i>“Ben dünyanın en iğrenç adamıyım,”</i> diyordu.</p>

  <p>Sisli bir Kasım sabahı, büyük bir kalabalık, Grève Meydanı’nda, kalın kütüklerden kurulmuş bir idam sehpasının çevresinde toplanmıştı. Sehpanın ortasındaki kalın direğe, iriyarı ve herkesin dehşetle seyrettiği bir adam dayanmış duruyordu. Bu Paris’in baş cellâdı Claude ustaydı. Bugün, Notre-Dame kilisesinde bir din adamına hakaret ve iftirada bulunmuş olan kadın idam edilecekti. Yargılanması altı ay sürmüştü. Zavallı kızın kilisede yakalanıp zindana tıkıldığı haberini alınca babası da kendisini hançerleyerek öldürmüştü. Léonore ise, kendisine sorulan bütün sorulara, sâkin ve mânâsız bakışlarla cevap vermiş, hiç sesini çıkarmamıştı. Mahkûm olduğu vakit de ancak vücudunun ceza göreceğini anlamış bulunuyordu…</p>

  <p>Tam saat dokuzda, çanlar çalmaya başlayınca papazlar, jandarmalar, hâkim ve emniyet müdüründen kurulu büyük alay, ortalarında saçları darmadağınık Léonore bulunduğu hâlde harekete geçerek idam sephasına doğru yola koyuldu. İdamda hazır bulunacak hâkimler ve din adamları arasında Prens Farnèse de vardı. Piskopos, üzüntüden buruşmuş yüzüyle bir hayâlet gibi yürüyordu. Roma’da kendisine verilen emirde, kadının iddialarının kuru iftira olduğunu belirtmesi için idamında da mümkün mertebe ilgisiz bir yüzle hazır bulunması bildirilmişti.</p>

  <p>Halk, itişip kakışıyor, mühim bir olay seyrediyormuş gibi aç gözlerle bakışıyordu. Alay, idam sephasının yakınında durunca iriyarı cellâdın, Léonore’ye ilerlediği ve omuzlarından yakalayarak kendisini sürüklercesine sephaya getirdiği görüldü. Artık yağlı ipin, kadının boynuna geçmesi, bir saniye işiydi. Fakat tam bu sırada Léonore’nin içler acısı bir feryatla bağırdığı görüldü. Grève Meydanı’ndaki bütün kadınlar, bu bağırmalara kulak kabarttılar. Bunlar ölümden korkan bir insanın feryatları değildi. Hayır, bunlar, büsbütün başka bir şeye işaret ediyorlardı. Nitekim, Léonore’nin kasıklarını tutarak kıvır kıvır kıvrandığı ve can acısından haykırdığı görülüyordu. Herkes anlamıştı. Ölüm mahkûmunun tepesinde idam ipi sallanırken, zavallı mahkûm, doğum ağrıları içinde kıvranıp haykırıyordu.</p>

  <p>Cellâtbaşı Claude, geriledi. Hekim, yere düşen kadına yaklaştı. Sonra tekrar ayağa kalktığı zaman halk, Léonore’nin baygın bir hâlde yerde yattığını ve yanıbaşında da yeni doğan çocuğunun başına gelecek felâketleri biliyormuş gibi yanık yanık haykırdığını gördüler. Kalabalık arasından bir kadın:</p>

  <p>“Kız doğurdu! Kız doğurdu!” Diye bağırdı.</p>

  <p>Meydanı dolduran kalabalık, zavallı yavrunun etrafını almıştı. Biraz önce hepsi Léonore’nin ölümünü beklerken birdenbire bu zavallı kadına karşı merhamet duymaya başlamıştı.</p>

  <p>Kısa zamanda her yandan, kadının affedilmesi gerektiğini haykıran sesler yükselmeye başladı. Emniyet müdürü bir zaman ne yapacağını kararlaştıramaz bir hâlde duraladı. Sonra halkın ısrarını görünce Léonore’yi affetti.</p>

  <p>Halk bu kararı şiddetle alkışladı. Léonore, baygın ve dünyasından habersiz, bir sedyeye konup zindana götürüldü.</p>

  <p>Çocuk ise oracıkta kaldı. Çünkü zindan mahkûmlarının, evlâtlarını görmek hakları yoktu. Çocuk, halkın merhametine bırakılır, kim isterse ona evlâtlık verilirdi. Fakat bir idam mahkûmunun çocuğunu eve almak da, saçma sapan şeylere inanan o devir insanları için imkânsız bir işti. Böyle bir çocuğun, alındığı eve çeşitli uğursuzluklar getireceği muhakkaktı. Kimse, zavallı yavruyu almaya istekli çıkmadı.</p>

  <p>Beri yanda Léonore’yi, Jean de Kervilliers adı altında aldatarak bütün bu felâketlere sebep olan Prens Farnèse de, canından bir parça olan çocuğa bakıyor, fakat hiçbir şey yapamıyordu. Çocuğunu alıp bağrına basmasına, götürmesine imkân yoktu. Rahipler, evlenemezler, çocuk sahibi olamazlardı. Aksi hâlde işkenceler içinde öldürülürlerdi. Farnèse susmaya mecburdu. Fakat içi kan ağlıyordu.</p>

  <p>Ama, bu iş böyle nereye varacaktı? Çocuğu kimse almayacak ve zavallı yavru meydanın orta yerinde kalacak mıydı?</p>

  <p>Hayır, öyle olmadı. Birdenbire birisinin, küçük yavruya eğildiği, merhametten büzülen yüzüyle acı acı gülümseyerek çocuğu kaldırdığı ve şöyle söylendiği duyuldu:</p>

  <p>— <i>“Vah zavallı yavrucak! Vah ölüm sehpası dibinde bitmiş biçâre menekşecik … Zavallı Violetta’cık… Seni kimsecikler istemiyor, öyle mi? Gel seni alayım da benim kızım ol</i>…”</p>

  <p>Adam bu sözleri söyleyerek, yavruyu mantosuna sardı. Bağrına bastı ve uzaklaşmaya başladı. Prens Farnèse ise hıçkırıkları boğazına düğümlenmiş, büyüyen gözlerle bakakalmıştı.</p>

  <p>Çocuğu kucaklayıp ağır ağır uzaklaşan adam, cellâtbaşı Claude ustaydı…</p>

</body>

</html>