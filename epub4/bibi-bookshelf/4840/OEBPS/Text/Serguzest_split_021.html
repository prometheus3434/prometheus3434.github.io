<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sergüzest</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="ortayazi1" id="calibre_toc_16">v<span class="idebold">XIV</span>v</h2>

  <p class="normal">Çalıyor! Çok büyük bir sabırsızlıkla çalıyordu. Cehennemden cennet kapısına sığınmış bir günahlı gibi, ara sıra “Açın!” diye yalvararak çalıyordu.</p>

  <p class="normal">Karşısında yarım yüzyıl önceki dükkânlara özgü kepenklerle kapanmış bir harap fırın; üzerinde, arkasından bir yeniçeri başını çıkarıp da bakacak sanılan, renkli tepe camları kırılmış, içinde yuva yapan iki kırlangıcın kapılarından girip pencerelerinden çıktığı görünen, yıkılmak üzere bir ev; evin yanında terkedilmiş bir demirci dükkânı; sonunda yarım bir köşe yapan yolun öteki sokağa bitiştiği bir evin önünde, sabır ve dayanma gücünü eritecek gibi yağan yağmurun altında Celâl Bey, yanında yaşlıca bir kadın olduğu halde, durmadan kapıyı çalıyor; ama hiç bir yanıt alamıyordu.</p>

  <p class="normal">Celâl Bey, o anda birdenbire gelen delice bir öfkeyle, aslında pazu gücüne dayanamayacak evin kapısını bir kaç yumrukta arkaya doğru devirdi. Çılgıncasına içeriye saldırdı. Dört beş dakika sonra, evin bahçe tarafındaki bir köşesinde uyurken bulup da yakasından sürükleyerek sokağa çıkardığı bir adama, “Söyle! Dilber nerede?.. Söylemezsen, saklarsan, billâhi seni şimdi diri diri şu toprağın içine gömerim,” diyordu. Mintanının yakasını yırtarak sinirsel bir bunalım içinde (parmakları) birbirine kilitlenmiş elini sallayarak, “Söylemeyecek misin?” diye sordukça, yakasına sarılan bu ölüm pençesinin ne olduğunu anlamayan bu adam, “Siz benden ne istiyorsunuz? Ben size ne yaptım?” yanıtını veriyordu. Bu sırada karşıki sokaktan kollarını açıp gerilerek çıkıveren ve sık sık esnemesi, söylediği sözleri tamamlamaya engel olan mahalle bekçisi:</p>

  <p class="normal">“Ne oluyor?! Alıp veremediğiniz ne?” yolunda konuşurken, yaşlıca kadın korkusundan titreyen bir sesle:</p>

  <p class="normal">“Oğlum! Burada oturanlar nereye gitti?” diye sordu; bekçi, “Onlar evvelsi gün taşındılar. Dışarıya mı, nereye gittiler? Ben ne bileyim… Bu zavallı adamdan ne istiyorsunuz?” yanıtını verince, Celâl Bey adamın yakasını bırakarak bir süre taşlaşmış gibi durduktan sonra, “Eğer nereye gittiklerini haber verirsen, seni ihyâ ederim,”<sup class="calibre2"><a href="../Text/Serguzest_split_026.html#footnote-7235-80" id="footnote-7235-80-backlink">[80]</a></sup> dedi. Bekçi bir az düşündükten sonra, “Sen bana oturduğun yeri salık ver! Ben arar, sorarım. Elbet de bir haber alır, getiririm. Bu yaşlıca bir kadındı…” diye anlatırken, Dilber’i bu eve satan kadın söze atıldı: “Bunları ben de tanımazdım. O gece aceleyle bana bu evi söylediler. Ah, bâri isimlerini hatırımda tutaydım…” Daha sözünü bitirmeden, Celâl Bey yaklaşarak:</p>

  <p class="normal">“İnsan tüccarı! İnsan soyu haini! Cehennem ol oradan… Kadın olmasaydın, billâhi seni şimdi elimle boğardım,” diye üzerine saldırınca, kadın çevresine bir iki kez korkunç korkunç baktıktan sonra hızla sokakların içinde kaybolup gitti.</p>

  <p class="normal">Şimdi ne yapmalı? Cehennem gibi bir ateş içinde kalan hayata sonuna kadar dayanmalı mı? Hayatın anlamı yok olursa, yaşamakta ne tat var? Kendisini tutukladılar; kırdığı kapıyı ödettikten sonra bıraktılar.</p>

  <p class="normal">Yağıyor! Yağıyor! Durmadan yağmur yağıyordu.</p>

  <p class="normal">Yüksek resim zevkiyle sonsuz tatlılıklarını keşfettiği o güzel vücut, kimbilir hangi pis vahşînin kucağına düşecek!</p>

  <p class="normal">Hepsi pek iyi! Ama bir aynaya yansıyan şafak gibi, o ruhunu gösteren parlak gözleri nasıl unutmalı? Neşe sabahı olan gülümseyişini, mutluluk göğünde doğmuş birbirine eş iki yıldız olan gözlerini yitirdikten sonra, güneşin doğuşunda ve yıldızlarda bir güzellik, bir tat (bulabileceğini) düşünemiyordu. Kendisine, onsuz gök, yer, bütün evren boş, anlamsız ve belki ışıksız görünüyordu. O güzellik evreninden, kendi dünyasından, havasından kovulduğuna göre, artık yaşamaya bir gerek görmüyordu. Sanatının modeli de kaybolmuştu. Çünkü o gözlerin esinlediği sonsuz sevgi sırlarını, bundan sonra kendisine kim haber verecek? O gülümsemede gizli olan sonsuzluğun anlamını nereden anlayacak? Yaradılış güzelliğinin en parlak bir sayfası saydığı o yüzdeki renkleri, yüz çizgilerindeki olgunluğu başka nerede bulacak? Çevresinde en gereksiz bir şey olarak, hayatını buluyordu.</p>

  <p class="normal">Yağıyor! Yağıyor! Durmadan yağmur yağıyordu!</p>

  <p class="normal">Evlerin altından geçerken, saçaklardan akarak yakasından vücuduna dokunan su damlalarını duymuyor, ortadan yürürken dizlerine kadar çıkan çamurları görmüyordu.</p>

  <p class="normal">Acaba şimdi nerede? Asya’da mı? Afrika’da mı? Eğer Ortaçağ krallarından olsa, Asya’ya, o kanlar içinde büyüyen vahşi ihtiyara, bir kertenkeleyi timsah, bir kediyi kaplan yapan Afrika’ya savaş açardı.</p>

  <p class="normal">Umutsuz, güçsüz bir durumda yoluna devam ederken, bir başkasının işiteceği şekilde, kendi kendisine, “Oh! Çok ıztırap çekiyorum!” diyordu.</p>

  <p class="normal">İnsanın hayatın görev ve emirlerine karşı kayıtsız kalması; bozulmuş bir zihnin yazgıya karşı düşmanlık silâhı, üzüntünün silâhlanmış kızı olan intihar, kulağına pek çekingen, pek yavaş, bir şeyler söylüyordu: “Ebedî olan bir ıztıraptan seni ben kurtarırım!” Vücudunun baştan ayağa bir titremeyle sarsıldığını duyarak ve yürüyüşünü hızlandırarak, kendi kendisine, “Evet! Evet!” diyerek vapura girip de kamaranın bir köşesinde oturduğu zaman, (oradaki) iki kişi birbirleriyle konuşuyorlardı. Az sonra iki ahbaptan birisi, gizlice Celâl Bey’i işaret ederek:</p>

  <p class="normal">“Seninki kendi kendisine konuşuyor!” (dedi).</p>

  <p class="normal">“Evet, deliliğin bir çok nev’i<sup class="calibre2"><a href="../Text/Serguzest_split_026.html#footnote-7235-81" id="footnote-7235-81-backlink">[81]</a></sup> var!”</p>

  <p class="normal">Gülüşüyorlardı. Aradan beş dakikalık bir zaman geçmişti ki, elinde gazetesiyle kamaraya giren bir adam elini dostça Celâl Bey’e uzatarak, merasime lüzum görmeden konuşmaya başladılar:</p>

  <p class="normal">“Nasılsınız?”</p>

  <p class="normal">“Şükür iyiyim. Siz nasılsınız?”</p>

  <p class="normal">“Hamdolsun!”</p>

  <p class="normal">“Yolda gördüm, pek hızlı geliyordunuz.”</p>

  <p class="normal">“Vapuru kaçırmayayım diye…”</p>

  <p class="normal">Bu söz üzerine, hiç bir zihinsel ilgileri olmayıp da, yollarda, vapurlarda herkesin konuşmasını dinleyerek ara sıra söze girişen ve özellikle her hâle gülenlerden olan köşedeki iki kişi, kendilerini tutamayarak güldüler:</p>

  <p class="normal">“Yanılmışsınız sanırım. Daha vapurun hareketine yirmi dakika var.”</p>

  <p class="normal">“Evet. Bir kaç günden beri saatim beni aldatıyor. Aldatıyor diyorum, âdeta benimle eğleniyor. Bâzen yoracak kadar koşturur, bâzen uzun müsâdeler vererek, vapuru kaçırtır. Yanlış saat, muhakemesi<sup class="calibre2"><a href="../Text/Serguzest_split_026.html#footnote-7235-82" id="footnote-7235-82-backlink">[82]</a></sup> bozulmuş bir zihne benziyor!”</p>

  <p class="normal">“Ne vakitten beri sizinle görüşemedik. Bir yerde tesâdüf edemedim. Renginizi bu gün bir az uçuk görüyorum. İnşallah vücutça bir rahatsızlığınız yok ya?”</p>

  <p class="normal">“Hayır, bir şeyim yok. Hava pek yağmurlu olduğundan, sanırım bir az soğuk aldım.”</p>

  <p class="normal">Celâl Bey, hiç bir sözcüğünü anlayamayacağına emin olduğu halde, cebinden küçük bir kitap çıkararak onunla ilgilenince, yanındaki de gazetesini okumaya başladı.</p>

  <p class="normal">Aradan beş on dakika geçtiği halde, Celâl Bey’in okumakla ilgilenir göründüğü küçük kitabının bir sayfasını bile çevirmemesi, yoksun oldukları her erdemi kıskanıp da, insanlığa özgü ahlâk güzelliklerinin her türlüsünden, terbiyesizliğin yarattığı bayağı bir alay ile öc almaya kalkışan köşedeki iki adamın gizli gizli konuşmalarına, uzun uzadıya gülüşmelerine yol açtı. Maddî ve mânevî kişiliği bir düzen içinde olmayan bu mutsuz gencin en ateşli öfkesini ölüyü andırır bir soğukluk ve dinginlik izlediği gibi; kimi zaman birdenbire dağılabilen o dinginliğin dehşet ve heyecana dönmesiyle yerinden kalkarak, Herkül<sup class="calibre2"><a href="../Text/Serguzest_split_026.html#footnote-7235-83" id="footnote-7235-83-backlink">[83]</a></sup> heykelinden alınmış sanılabilecek güçlü eliyle, köşede hâlâ gülüşmekte olanlardan birinin yakasından tutup ayağa kaldırarak yere oturttu:</p>

  <p class="normal">“Deminden beri yüzüme bakıp gülüyorsunuz. Şimdi de bir az ayağımın altında ağlayınız! Yüzüme bakıp gülmenizin sebebini, bildiğiniz sırrı söylemezseniz, sizi ayağımın altında ezerim. Söyle! Yoksa sen esirci misin?”</p>

  <p class="normal">Celâl Bey’in hiç beklenmez bir zamanda gösterdiği bu korkunç öfkenin etkisi ile yanında oturan dostunun elindeki gazete yere düştü. Meydanı boş buldukça küstah tavırlarının haddi hesabı olmayan bu türlü reziller, onur ve nâmusun aşağılanmak ve ayaklar altına alınmak istenildiği sırada kazandığı ürkünçlüğe karşı, her zaman bayağılığın zemininde (birer) korkak olduklarından, güçlü elinin içinde güçsüz olanı yalvararak yakasını kurtarmaya; arkadaşı (ise) kaçmak için Celâl Bey’in sırtını dayadığı kapıdan çıkmaya çalışıyordu. Celâl Bey onu da kolundan yakalayarak, “Maksadınız ne idi ki, benim yüzüme bakıp da gülüyordunuz. Yoksa o senin evinde mi? Sen esir ticaretiyle mi geçiniyorsun? Söyle diyorum! Eğer gizlerseniz, ikiniz için de kurtuluş yoktur,” dediği zaman, yanında bulunan dostu, aralarına girerek, “Siz onlara bakmayın! Kamaralarda kavga etmek size yaraşır mı? Yerinize oturun. Haysiyetinizi<sup class="calibre2"><a href="../Text/Serguzest_split_026.html#footnote-7235-84" id="footnote-7235-84-backlink">[84]</a></sup> muhafaza için ettiğim bu ricamı reddetmezsiniz, sanırım,” gibi öfkesini yatıştıracak yolda yalvarmasıyla, Celâl Bey bir az kendisine gelerek yerine oturunca, güçlükle soluk alarak dostuna, “Eğer sizde ise yalvarırım, kaç bin lira</p>

  <p class="normal">isterseniz hazırım!” (dedi.) Sonra büsbütün kendisine gelerek, uykudan uyanır gibi, “Ne diyordum? O tahkir eden<sup class="calibre2"><a href="../Text/Serguzest_split_026.html#footnote-7235-85" id="footnote-7235-85-backlink">[85]</a></sup> tavırları birdenbire pek hiddetime dokundu da… Sizi rahatsız ettim, affedersiniz…”</p>

  <p class="normal">O iki kişi, mücâdeleden sonra hemen kamaradan çıktıkları gibi, vapur da Kadıköy iskelesine yanaşıyordu.</p>

  <p class="normal">Yağıyor! Yağıyor! Durmadan yağmur yağıyordu!</p>

  <p class="normal">Evine giden yolda ilerlemekteyken, karşısından yaşlıca bir kadınla genç bir kız geçerek öteki sokağa giriyorlardı ki, bir av görmüş şahin gibi başını kaldırıp gözlerini çevreye dikti; “İşte o… Ta kendisi…” diyerek, büyük bir hızla saptıkları sokağa dönüp izlemeye başladı. Nazlı ve edâlı yürüyüşü… Özellikle güzel boy bosu… İşte o… Kesinlikle o… Şemsiye tutuşu… Yanındaki yaşlı kadınla konuşmayarak, düşünceli ve üzüntülü bir hâlde yürüyüşü… Ta kendisi… Şiddetli bir yürek çarpıntısı yürüyüşünü yavaşlatıyor, izleme gücünü kırıyordu. Çocukluğunda ilk aldığı terbiyeden olarak kadınlara, başka bir deyişle, ulusun nâmusuna saygı görevi o derecelerde zihninde sağlam temellenmişti ki, bu cinnet ânında bile izlediği insanlara karşı, “Bir az durunuz!” diye şiddetle bağırmak isteğine engel olmakla birlikte, keşfedeceği gerçekten de dehşet duyacağı için, yanlarına yaklaşamıyordu. O değilse üzüntüsünden; o ise sevincinden doğacak duruma dayanacak gücü kendisinde göremiyordu. Kendi kendisine, “Ah bir kere bulsam, bütün dünyanın mevcut kuvveti onu benim elimden alamaz,” diyordu. Bu kadınlar büyük bir evin kapısına doğruldular… O eve girip kaybolacaklar… Bir kere görmek! Mümkün değil! Ayakları titriyor, soluğu kesiliyordu. (Kadınlar) evin kapısını çalıp da içeriye girmek üzereyken, hemen yıldırım gibi önlerinden geçerek, devrilmiş gibi yanındaki sokağın bir duvarına yaslandı. Bu genç kız, Dilber değildi!</p>
</body>
</html>
