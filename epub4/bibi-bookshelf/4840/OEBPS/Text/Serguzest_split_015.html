<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sergüzest</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="ortayazi1" id="calibre_toc_10">v<span class="idebold">VIII</span>v</h2>

  <p class="normal">Büsbütün sabah olmuştu ki, Zehra Hanım oğlunun yatak odasına üçüncü kez girdi; sahibinin zihin ve hâlinin perişanlığını gösterircesine ayak ucundan yere düşmüş yorgana, baş ucunda açık kalmış bir kitaba, sabaha kadar hiç sönmediği için bitmiş bir muma, öteye beriye atılmış giysilere üzüntüyle baktıktan sonra, Dilber’in de odasında olmadığına dördüncü kez emin oldu; oğlunun, ana yüreğini huzursuz eden kaygıları ve dalgınlığı böyle bir gerçeğe rastlayınca, bir sinir bunalımıyla birbirine kilitlenmiş ellerini dizlerine doğru indirerek, hırs ve umudun kendisine açtığı tâlih sarayının kapılarının yüzüne karşı şiddetle kapanmakta olduğunu ve o kadar hırsla istediği şan ve onurun kendisine sonsuza dek vedâ ettiğini, gözleriyle görüyordu. Celâl’inin hâlinde görülen büyük değişikliğin, o coşkunluk ve neşesinin yerini alan aşk üzüntüsünün, hızlı kavrayışında ve kararsız tavırlarında birdenbire görünen dalgınlıkla sessizliğinin anlamını, bu iki gencin âşıklar gibi ortadan kaybolmaları açıklıyordu.</p>

  <p class="normal">Hele insanlığa mensup oluşundan şüphe ettiği bir mahlûku, bütün toplumun hiç bir hakkına lâyık görmediği bir esiri, oğlunun böyle kendisinden geçecek bir halde sevilmeye ve tapınılmaya değer sayması bir yıldırım gibi zihnine inince, ayakta bulunduğu hâlle geri geri çekilmeye başlayarak başını duvara dayadığı zaman, çevresindeki halayıklar koşuşuyorlardı. Çünkü baygınlık gelmişti. Kendisini odasına çıkardılar. Bütün ev halkını bir telâş ve heyecan içinde bırakan bu sinir bunalımı bir az yatışınca, gerek Celâl’e gerek Dilber’e hiç bir şey bildirilmemesini ve ima edilmemesini sıkı sıkı tenbih etti.</p>

  <p class="normal">Zehra Hanım odasına hiç kimseyi kabul etmiyordu. Evinin harem kısmınca olan işlerini tamamıyla kendisine bıraktığı eşinin bu birdenbire rahatsızlığı üzerine, yalnız Âsaf Paşa yanına girdi:</p>

  <p class="normal">“Neniz var? Bu sabah birdenbire rahatsız olmuşsunuz? Elleriniz donmuş.”</p>

  <p class="normal">“Celâl’in dalgınlığından, hâlinin değişmesinden ne kadar endişe ediyordum. Bu hâllerin hepsi bir halayığın aşkından geliyormuş.”</p>

  <p class="normal">“Nasıl halayık?”</p>

  <p class="normal">“Dilber.”</p>

  <p class="normal">“Mümkün değil. Biz onun terbiyesine, tahsiline bu kadar çalıştığımız ve kendisine saâdetini temin eden bir evlilik hazırladığımız halde, bütün gayretimizi… kendisinin geleceğini, her şeyini bir câriyenin hizmetten kirlenmiş eline mi teslim ediyor? Mümkün değil.”</p>

  <p class="normal">“Sabahtan beri ikisi de odalarında yok.”</p>

  <p class="normal">“Gençlerin bu yoldaki kusurları şiddetle düzeltilmelidir. Senelerin verdiği tecrübeler, akıl ve sükûnetle yapılan muhakemeler,<sup class="calibre2"><a href="../Text/Serguzest_split_026.html#footnote-7235-58" id="footnote-7235-58-backlink">[58]</a></sup> o sebatı, esası olmayan gençlik ateşinin cinnetlerine feda olunmaz… Hastalanacak ne var? İkisini de hem böyle şeyler yapmaktan alıkoyun, hem de cezalandırın!”</p>

  <p class="normal">“İşi bana bırakın. Sakın Celâl’e bir şey açmayın!”</p>

  <p class="normal">Âsaf Paşa, yüzü bir az bozulmuş olarak odadan dışarı çıktığı anda, Celâl Bey’le Dilber, doğanın kimi zaman kendilerini gizlemek için yarattığı çiçeklerden yapılmış yuvalarından, kimi zaman bütün güzelliklerini bol bol saçtığı taraflardan dönüyorlardı.</p>

  <p class="normal">Bahçeye girdikleri zaman, sevdalı duygularla geçen mutlu zamanların nasıl büyük bir hızla geçtiğini üzülerek ve şaşkınlıkla anlamışlardı. Celâl Bey o geceyi kendileriyle geçiren yeğenleriyle birlikte gitmek üzere Boğaziçi’nde oturan amcasının yalısına çağrılı bulunduğundan, vapura vaktinde yetişmek için odasına çıkıp hemen giyindi. Sofada rastladığı bir câriye ile aralarında şu konuşma geçti:</p>

  <p class="normal">“Annem odasında mı?”</p>

  <p class="normal">“Evet efendim. Dün gece rahat uyumadıklarından istirahat etmek üzere bir az uyuyacaklar.”</p>

  <p class="normal">“Bastonumu getir. Ben kendisini göreyim.”</p>

  <p class="normal">“Hayır efendim. “Kimse girmesin,” dediler. Hattâ küçük hanımlar bile görmeden gittiler.”</p>

  <p class="normal">“Rahatsız değil ya?”</p>

  <p class="normal">“Hayır efendim. Hiç bir şeyi yok.”</p>

  <p class="normal">Hemen, hızla evden çıkarak vapur iskelesine doğruldu. Büyük sevgi duygularıyla coşan bu deneyimsiz gencin zihninde hiç bir kuşku ve tereddüt uyanmamıştı. Vapur iskeleden hareket etti. Celâl Bey’e o gün her şey ışık içinde, hayat içinde görünüyordu. Sevgilisinin güzel yüzüne saatlerce şaşkınlıkla bakan gözlerine, Marmara’nın bir ucundaki ufuklar açılarak uzaktan uzağa sonsuzluğu söz veriyordu. Köprü’den başka bir vapura bindiği zaman, sanki ilk olarak görüyormuş gibi, Boğaziçi kendisine görkemli bir manzara göstererek hiç bir vakit dikkat etmediği heyecan verici yerler buluyor ve iki sevgiliyi sessizlik ve güzelliğiyle mutlu edecek köşeler keşfediyordu. Gökyüzü, sevdiğini kendisine her yerde gösterecek kadar saydam; hava, sevgilisinin hayat veren saçının yüzüne dokunduğunu andıracak kadar tatlıydı. Yazık! En yüksek insanlık düşüncelerinin, bütün dehâların, mahşerlerin, kıyâmetlerin tam bir teslim oluşla karşısında titrediği yazgının sırları, bir yandan bu genci böyle ruhu besleyen hayâlleriyle okşarken, öte yandan korkunç bir gerçeği hazırlıyordu. Zavallı genç bilmiyordu ki, sevgilisini insanlık kalbini tanımayanların acımasız ellerine teslim etmişti.</p>
</body>
</html>
