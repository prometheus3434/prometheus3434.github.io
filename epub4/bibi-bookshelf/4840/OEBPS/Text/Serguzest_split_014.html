<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sergüzest</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="ortayazi1" id="calibre_toc_9">v<span class="idebold">VII</span>v</h2>

  <p class="normal">Uzun ve yakıcı bir yaz gününün sonu. Arabî ayının on üçüne rastlayan bir akşam üzeri, büyük ağaçların yapraklarından meydana gelen yeşil bir göğün altında, Âsaf Paşa’nın kardeşinin kızları olan iki genç hanım da dâvetli bulunduğu hâlde, ailece akşam yemeği yiyorlardı; yalnız kızı, hafif bir nezlesi olduğu için, annesinin huzur ve rahatını kaçıran bir annelik kuruntusuyla ettiği ısrar ve zorlama üzerine, bahçeye inmemişti. Yemek sırasında, ayın yapraklar arasından yansıyan ışığı sofranın beyaz örtüsü üzerinde sönüp parlarken, kızının çok yüksek mevkilere erişmiş, çok zengin bir paşa ile evlenmesinden söz ediliyordu. Dâvetli olan yeğenlerden biri, Paris’in son modasını taklit ederek giydiği uzun etekli açık mavi elbisesi ve boynuna taktığı iki üç sıra incilerle, –bütünüyle doğuya özgü hayâllerden değilse– sabaha karşı sönmek üzere olan yıldızlarıyla gökyüzüne benzemişti. Bu genç hanımlar, ilk geldikleri zaman bir yandan yaşmaklarının iğnelerini çıkarıyorlar, öte yandan vapurda kamara bulamadıkları için ortalarında oturdukları kimi kadınların davranışlarından yakınıyorlardı. Yoksulluk ve sefilliğin yol açtığı kıskanç bir bakış ve terbiyesizlikten kaynaklanmış dil uzatan bir tavırla, yaşmaklarına,<sup class="calibre2"><a href="../Text/Serguzest_split_026.html#footnote-7235-44" id="footnote-7235-44-backlink">[44]</a></sup> ferâcelerine,<sup class="calibre2"><a href="../Text/Serguzest_split_026.html#footnote-7235-45" id="footnote-7235-45-backlink">[45]</a></sup> giyinmelerine ve hattâ yürüyüşlerine, “Şunların hâllerine bakın! Ne günlere kaldık dostlar…” yolunda itirazlar ederek kendilerini rahatsız etmişlerdi. Küçük kardeşi daha çok üzülmüştü. Yüzü utangaçlıkla kızararak, nâmuslarına terbiyesizce saldırıldığı zaman kadınlara en çok güzellik veren görkemli bir nefretle, “Sokağa çıkmak olacak şey değil ki…” diyordu. Gerçekten de, o gün vapurdan çıkarken bir kaç kişi (ona) lâf atarak, kendisine babasının evinde hiç işitmediği bir takım sözler söylemişti. Genel terbiye ve ahlâk adına örtünmeleri istenen Müslüman kadınlarına ulusal nâmusu aşağılayarak söz söyledikten sonra, örtünme nedenini soran Avrupalılara, “Kadınların nâmusuna olan hürmetimiz” yanıtını vermenin büyük çelişki olduğunu itiraf etmeliyiz. Varlıkları ülkemize övünme vesilesi olmayan bir gençlik kümesi vardır ki, kanarya sarısı renginde kravatları, kenarları pek kalın, siyah şeritli açık renk ceketleri, mavi pantolonlarıyla, önlerine gelen kadınlara, başka bir deyişle, genel nâmusa çekinmeden saldırırlar. Bunlar hiç tanımadıkları edep sahiplerini nasıl sürekli olarak rahatsız ederlerse, hiç bilmedikleri edebiyata da öyle saldırılarda bulunurlar. Edebiyatta en çok alkışladıkları, toplumun eğitim ışığı ve değerlerinden yoksun olduğu için, sürekli bir sefillik ve bilgisizlik karanlığında bulunan aşağı tabakalardaki sefiller ve rezillere gıpta edercesine sövüp sayan çekiştiriciler ve yergicilerdir. Onlara göre, şan ve ün, yenme ve yenilme, ağızlarından kin bulaşmış zehir saçan yılanlar gibi kalemlerinden, dâhilerin yüzüne mürekkep tüküren ya da sözcüğün tam anlamıyla en çok sövenlerdir. Sabahtan akşama kadar içtikleri sigara dumanlarıyla sararmış parmakları, oturdukları mahallelerin pek düzgün olmayan yollarında düşmemek için eğilerek yürüdüklerinden ve kalemlerinde<sup class="calibre2"><a href="../Text/Serguzest_split_026.html#footnote-7235-46" id="footnote-7235-46-backlink">[46]</a></sup> temize çektikleri karalamaları eğilerek yazdıklarından ve terbiye gereği eğilerek selâm verdiklerinden (dolayı) kamburlaşmış bedenleri, içkiye olan düşkünlükleriyle kötü beslenme yüzünden toprak rengini alan yüzleri, eğitim ve beceri yerine geçen kötü huyları ve hileciliklerini gösteren küçük siyah gözleriyle, bütün kadınların giyinişlerine, vücut güzelliği ve ölçülerine, terbiye (ve) ahlâklarına hayran oluyor inancındadırlar. Hele bunlar içinde kendi dillerinde mektup yazacak ya da o yazdığı mektuptan daha güzel olmamak üzere, bir iki şey yayımlayacak kadar güzel bir söz söyleme becerisine sahip olanlarla konuşmak isteyenlerin vay hâline!</p>

  <p class="normal">İsmini işittikleri Lamartine’den<sup class="calibre2"><a href="../Text/Serguzest_split_026.html#footnote-7235-47" id="footnote-7235-47-backlink">[47]</a></sup> gülerek söz ederler; resmini gördükleri Victor Hugo’yu<sup class="calibre2"><a href="../Text/Serguzest_split_026.html#footnote-7235-48" id="footnote-7235-48-backlink">[48]</a></sup> beğenilmeye lâyık bulurlar.</p>

  <p class="normal">Edebiyatçılardan ve alçakgönüllü insanlardan biri, kendilerini, milletin nâmusunun bekçisi olan terbiye ve ahlâk çerçevesinde eleştirecek olsa hemen ateş kesilerek, İskender’in<sup class="calibre2"><a href="../Text/Serguzest_split_026.html#footnote-7235-49" id="footnote-7235-49-backlink">[49]</a></sup> kendisine bağlı ülkeler arasına girmesi için bir imparatora seslenişi kadar gururlu ve zafer kazanmış bir tavırla, “Ben ona kalemimi gösteririm!” der. Acaba ne yapacak? Pek bayağı bir iki söz oyunuyla pek yetkin bir dille sövecek. Kalem ustalıkları, terbiye ve bilgileri ve üstün gelme silâhları sövmek olan bu rezil insanların, iki güzel ve nâmuslu kadına tecâvüzlerinin üzüntüsünden dolayı bütünüyle dışına çıktığımız konuya dönüyoruz. Kadınlarda pek şiddetli olan yüksek bir konuma ulaşma hırsına, üstün gelme isteğine ve gösteriş sevdasına uygun olan bu evlenmeden dolayı bütün yüzü bir gülümseme hâlindeydi. Gençlik döneminin en parlak zamanında büyükçe bir servetle en yüksek hüneri kişiliğinde toplamış olan oğlu için, bütün İstanbul’un tâlih ve soyluluğundan söz ettiği en büyük ailelerinden birinin kızını düşünürdü. Kimi zaman bu kadarla da yetinmeyerek, açgözlü istekleri, yükselme umudunu izleyip tasarladığından daha yükseklere çıkarırdı. Şakacı karakterine ve neşeli yaradılışına karşın üç dört dakikadan beri önündeki yemeğini unutmuş bir durumda düşünen oğluna, kadınlara ve özellikle annelere özgü, içe işleyen dikkatli bir bakışla bakarak Celâl’ini daldığı düşüncelerden uyandıracak bir sesle konuşmaya başladı:</p>

  <p class="normal">“Celâl, kardeşini tebrik için gözlerinden öptün mü? Mes’ûd bir evlilik…”</p>

  <p class="normal">“Kendisinden sorunuz.”</p>

  <p class="normal">“Niçin sorayım? Evlilik için lâzım olan asâlet ve ikbâl<sup class="calibre2"><a href="../Text/Serguzest_split_026.html#footnote-7235-50" id="footnote-7235-50-backlink">[50]</a></sup> değil midir?”</p>

  <p class="normal">“Hayır anneciğim. Güzellik ve nâmus… Sevgi de çoğu zaman bunların ardından gelir.”</p>

  <p class="normal">“Asâlet ve ikbâl bunlara mâni mi? Bence, herkes içinde ismi söylenecek bir kudreti, hüneri, zenginliği ve asâleti olmayan bir adamı, yakışıklıdır diye almak pek âdiliktir.<sup class="calibre2"><a href="../Text/Serguzest_split_026.html#footnote-7235-51" id="footnote-7235-51-backlink">[51]</a></sup> Hem de evlilikte en çok aranılan karakter ve mizaç<sup class="calibre2"><a href="../Text/Serguzest_split_026.html#footnote-7235-52" id="footnote-7235-52-backlink">[52]</a></sup> uygunluğu değil midir? Birisi cemiyetin en yüksek tabakasında, diğeri en aşağı tarafında terbiye görmüş iki kişi iyi geçinebilir mi? Servetin büyük bir itina ile terbiye ettiği asilzâdelerden bir erkeğe, bir kıza, fakirliğin kayıtsızlıkla büyüttüğü bir adam nasıl lâyık olabilir? Birisi kıymet ve itibarını dâima kaybettiğini, diğeri haysiyetinin dâima kırıldığını hissede ede yaşamakta ne türlü refah ve saâdet görüyorsun?”</p>

  <p class="normal">“Yıldızlar karanlıkta parladığı gibi, fakirlik ve sefâlet içinde de sâfiyet ve ulviyetle<sup class="calibre2"><a href="../Text/Serguzest_split_026.html#footnote-7235-53" id="footnote-7235-53-backlink">[53]</a></sup> parlayan ruhlar yok mudur? Bir kalb, sevmek için mutlak servete, asâlete mi muhtaçtır? Bence, en hâlis ikbâl,<sup class="calibre2"><a href="../Text/Serguzest_split_026.html#footnote-7235-54" id="footnote-7235-54-backlink">[54]</a></sup> ruhun göründüğü iki güzel göz; en büyük servet, kalbin hissini gösteren gül renginde dudaklardan akseden tebessümdür. Güzellikten büyük asâlet, kalb sâfiyetinden büyük servet mi olur?”</p>

  <p class="normal">Zehra Hanım sofrada bulunanlara doğru dönerek:</p>

  <p class="normal">“Ben asilzâdelerin ressam ve şâir olmalarını hiç istemem. Halk içinde yüksek olan mevkilerini, haysiyetlerini alçaltacak bir takım esassız fikirler ediniyorlar.”</p>

  <p class="normal">“Asâlet, teşrîfat<sup class="calibre2"><a href="../Text/Serguzest_split_026.html#footnote-7235-55" id="footnote-7235-55-backlink">[55]</a></sup> ve servete; servet, asâlet gösterişine tapıyor. Ben, nâmus ve sevgiye.”</p>

  <p class="normal">“Servet ve asâlet hakkındaki fikirlerini hiç beğenmedim Celâl.”</p>

  <p class="normal">“Belki bütün(üyle) hatâ… Fakat bunlar benim fikirlerim ve inançlarım. İnsan hiç bir kimseye ve bilhassa Allah ile annelere yalan söylememelidir.”</p>

  <p class="normal">Bu sırada Âsaf Paşa, yeğenleriyle konuşarak konuya hiç girişmiyordu.</p>

  <p class="normal">Böyle sofralarda yemek sona ererken, doğal olarak gelen bir neşe ile yapılan konuşmalar ve ara sıra kahkaha sesleri, o gece rahatsız olan Tesliye Hanım’ın bulunduğu oda kapısının eşiğinde garip bir üzüntüyle küçük hanımı bekleyen Dilber’e ulaştıkça, yüce bir duygu ve gizli bir aşkın etkisiyle kendisine derinden dokunuyordu. Soyluluk ve servetle gururlu, mutluluğun neşesiyle kendisinden geçmiş olan bu genç hanımlarla beylerin, geleceğe olan güvenleriyle tâlih parlaklığından doğan bu kahkaha seslerinin uzaktan uzağa yankılanması yinelendikçe, kapı eşiklerinde bu kadar yüce, bu kadar tâlihli bir beyin sevgisiyle kararsız olduğunu düşünerek, esir olanlarda yürek ve ruhun varlığını acımasız bir ceza sayarak, üzgün üzgün ağlıyordu.</p>

  <p class="normal">Hepsi sofradan kalkarak, mehtaba karşı ağaçların aralarında, lakın kıyısında gülüşerek gezerlerken, annesi oğlunun yanına gelerek, “Celâl, sen sigarayı bıraktın mı?” dediği zaman, Celâl Bey uyanır gibi bir tavırla, “Hayır, unutmuşum,” yanıtını verince, vücudundan bir parça vererek ve kanından özverilerde bulunarak yetiştirdiği oğlunun, ileride uğrayacağı felâketlerin acısını kendi gönlünde duyacağı için, yüreğinin derinliklerine kadar bir sahip olma hakkı veren anne sevgisiyle sırrını keşfetmek ve gerçeği aramak yolunda sabırsızlanarak hemen kızının yanına çıktı. Kapı eşiğinde hanımını görür görmez, birdenbire ayağa kalkan Dilber’le konuştular:</p>

  <p class="normal">“Sen ağladın mı?”</p>

  <p class="normal">“Hayır efendim.”</p>

  <p class="normal">“Gözlerin niçin kızarmış?”</p>

  <p class="normal">“Bilmem efendim.”</p>

  <p class="normal">Kızıyla bir az oturup da dışarıya çıktığı zaman, bütün aile arabalarla Fener’e giderek bir iki saat gezintiden sonra döndüler. Herkes yatak odalarına çekildi. Celâl Bey uyuyamıyordu. Güneşin gökte yükselmesi gözleri uyandırdığı gibi, ayın o kadar âşıkça her yere yansıyan ışığı da bu heyecan dolu genç ruhu uyandırmıştı. Uyuyamıyordu. Yatağından kalkarak acılarını ve yürek çarpıntılarını yatıştırmak için eline bir kitap aldı; bir saatte otuz kırk sayfa okudu; ama okuduğu yerlerden bir sözcüğünü (bile) anlamamıştı. Uykusuzluğun verdiği bir rahatsızlıkla yataktan kalkıp saate bakarak sabahın yaklaştığını anlayınca, şafağı seyretmek için bahçeye inmeye karar verdi. Giyinip de kimseyi uyandırmamak için yavaş yavaş merdivenlerden aşağı inince, alt kat odalarının açık bir penceresinin önünde, birisinin gamlı bir tavırla düşündüğünü görerek korku ve çekingenlikle yanına yaklaştı. (Bu,) Dilber’di! Belki o da hiç uyumamıştı ki gündüzki giysisi hâlâ üstünde idi. Birbirleriyle konuşmaya başladılar; Celâl Bey:</p>

  <p class="normal">“Bak, şu yıldızlar gecenin bu derin sükûnetinde<sup class="calibre2"><a href="../Text/Serguzest_split_026.html#footnote-7235-56" id="footnote-7235-56-backlink">[56]</a></sup> nasıl parlıyor. Tâ şu ufkun üzerinde, senin gönlüne bakan iki eş yıldız, düşündüklerini Zühre’ye<sup class="calibre2"><a href="../Text/Serguzest_split_026.html#footnote-7235-57" id="footnote-7235-57-backlink">[57]</a></sup> söylemek için ufuklara doğru uzaklaşan iki beyaz güvercini andırmıyor mu? Bunlar güzel, hepsi güzel. Fakat sen onlardan daha güzelsin… Sen niçin uyumadın?”</p>

  <p class="normal">Dilber, gönlündeki sevgiyi gizlemek için, “Hiç efendim; ben uyudum,” demek istediyse de, ruhun kendisine verdiği sırları açık etmeye alışık olan gözlerinden sevgisini anlayarak, “Senin bana ne kadar tesir ettiğini biliyor musun? Beni gündüzleri düşündüren, gece sabahlara kadar uyutmayan hep sensin!” dedi. İkisi de üç dört dakika önlerine bakarak, yalnız o dalış sırasında ara sıra birbirlerine özleyici bakışlarla sessiz sessiz şaşkınlık ve sevgilerini söyledikten sonra, Celâl Bey’in titrek bir sesle yaptığı öneri üzerine bahçeye çıkmak üzere alt kat merdivenlerinden aşağı inmeye başladılar. Şaşırtıcı, birdenbire (olan) bir değişiklik! Birbirlerine büyük bir gizlilikle, durmadan, “Sus! Yavaş! Ayağını oraya basma,” diyorlardı. Çünkü giysilerinin bir yere değmesinden ya da merdivenlerin bir az kımıldamasından, gecenin o büyük sessizliği içinde bir ses çıksa, bütün ev halkını uyandıracak kadar gürültü koparan bir ses gibi geliyor(du); taşlıkta uyanık bulunanların bile işitemeyeceği bir ses duyulur duyulmaz, ikisi de bulundukları noktada birdenbire durarak, kimsenin uyanıp uyanmadığını anlamak için çevreyi dinleyerek bahçeye çıktılar. Ağaçların yapraklarından dökülen, çiçeklerin aralarından çıkan serin bir rüzgâr, Dilber’in saçlarıyla oynadığı gibi, bu iki genç ruha bir sevgi titremesi veriyordu.</p>

  <p class="normal">İkisi de büyük bir çekingenlikle çimenden yapılmış bir setin üzerini bir aşk sığınağı sayarak oturdular. Çevrede hiç bir ses, hiç bir kıpırtı yoktu. Yalnız başlarının üstündeki tanrısal, sonsuz uzaklıkta bütün yıldızlar dalgalanıyordu. Celâl Bey, Dilber’in ellerinden tutarak:</p>

  <p class="normal">“Üşüyor musun? Bu hafif rüzgâr çiçeklerin nefesidir. Sana dokunmaz değil mi?”</p>

  <p class="normal">“Hayır. Bana bu manzara, bu büyüklük dokunuyor.”</p>

  <p class="normal">Bu sırada gökyüzünün gittikçe açık mavi bir renk alması, sabahın yaklaştığını bu iki sevgiliye ilân etmekteydi.</p>

  <p class="normal">Havaya bakarak doğanın, birbirlerine bakarak yaradılışın güzelliğini kutsayarak biri ötekine aşk güvencesi, bağlılık yemini gibi âşıkça naz ve yalvarma içinde iken, doğu tarafındaki yıldızların, yaklaşmakta olan bu ruh besleyici mutluluk sabahının uzaktan uzağa gülümseyişine karşı renkleri uçarak, güzelliğin etkisiyle kendilerinden geçiyorlardı.</p>

  <p class="normal">Sabaha kadar, sonsuzluk içinde aşkın gözleri gibi uyanık olan yıldızlar birer birer sönüp kayboluyorlardı.</p>

  <p class="normal">İkisi de yerlerinden kalktılar. Yollarını güçlükle seçerek bahçenin kapısından çıkıp doğanın, ağaçları, çimenleri ile kapladığı bir yolu izlemeye başladılar. Yolun yarısına geldikleri zaman, ikisi de çevresi bir küçük parmaklıkla çevrilmiş tek bir mezarın yanında durdular. Bulutsuz gecelerde parlak bir yıldızın kandillik ettiği bu taze mezarı, Celâl parmağıyla göstererek, “Şu toprağın örttüğü, on sekiz yaşında bir kızın vücududur. Bu köyün çok sevdiği genç bir adama nişanlanmıştı. Senelerce nişanlı olarak beklediği halde, sonunda o genç adam bir başkasıyla evlenerek, kendisini terk edince, işte bu mezar meydana çıktı!” dediği zaman, gönül erinciyle dualar ettikten sonra, karşı tarafta en yüksek bir setin üzerine çıktılar. Celâl Bey, Dilber’i, çiçek açmış çayırların içine oturttu. Kendisi de ayak ucuna oturduğu zaman, çimenlerin, çiçeklerin içinde Dilber’in yalnız, –o bahar çiçeklerinin hepsinden güzel olan– yüzü görünüyordu.</p>

  <p class="normal">Güneşin doğduğu yer gittikçe ağarmakta ve yeryüzü hâlâ karanlık olduğu halde, gökyüzü lâcivert bir ışıkla aydınlanmaktaydı. Bu iki sevgilinin aşk tahtına, yabancıların bakışlarından gizlemek için, gecenin karanlığı siyah bir örtü çekiyor ve başlarının üstündeki gökyüzü ise bir tâlih tacı gibi parlarken, güneşin o andaki, renkleri gökkuşağını andıran ince ışıkları, rüzgârlı havanın içinde genişlemeye ve yayılmaya başlıyordu. İnce bulutlarla örtülü olan doğu yönündeki ufuklar birdenbire gül rengini aldı. Bu ufukların üzerine o saydam geleceğin perdesinden güneşin ışığı hareket ettikçe, ufkun arkasında, gökyüzündeki gizliliklerin bütün sırları görünür gibi oluyordu.</p>

  <p class="normal">Gecenin nemiyle Marmara’nın üzerine inen sisler, şafağın yansımasıyla al renge girerek havaya doğru uçtukça, Marmara’nın durgun suları üzerinde uyuyormuş gibi görünen Adalar, güzel yüzüne çektiği al tülden yaldızlı duvağını tan yerinin pembe parmakları kaldırdığı için, birer Yunan ilâhesi gibi ışıklar içinde ortaya çıkıyorlardı.</p>

  <p class="normal">Şâirce hayâllere benzeyen bu sisler, şafağın ışıklarına doğru parçalanarak yükseldikçe, yeryüzünde uyanacak gözlerden bir başka âleme doğru kaçışan meleklerin uçarken titreşen göksel giysilerinin yalnız uzun etekleri görünüyor sanılıyordu. Tâ karşıda, güneşin ışığını bile değiştirip dağıtmadıkça içlerine kabul etmeyen ormanların en gizli, en kuytu köşelerinde, yüzlerce kuş coşkun bir sevgi şarkısıyla ötüşürlerken, iki sevgilinin bir dakikadan beri birbirine dokunarak o durumdan ayrılmak istemeyen dudakları, yüreklerine durmadan sevgi dolduruyordu.</p>

  <p class="normal">Bu geçip giden hayatta sonsuz olmaya değer ne kadar an ve saniye vardır? Gökyüzünde tan yerinin renkleri, yeryüzünde altın renkli bir sabah, çiçeklerle, kuşların cıvıldaşmalarıyla alkışlanan ilk aşk öpücüğü, sonsuza değin sürmeye lâyık değil midir?</p>

  <p class="normal">İnsan, derin hayâller içinde kaybolup gittiği zaman, bütün sözcüklerin anlatamayacağı –ruha karşı şimşek gibi açıldığı anda biten– bir sonsuzluk gülümseyişi olmaya lâyık olmaz mı? Zavallı bellek! Günden güne yok olduğunu duyumsadığımız, vücut denilen şu toprak yığınının üzerinde durmadan yaşamaya çalışır durur. Hüzün verici bir bakışı yıllarca hatırlar. Bir sözü, bir gülüşü yıllarca saklar. Çevresinden baş döndürücü bir hızla geçen bütün anı ve üzüntüleri hemen kaydetmeye çalışır. Bu katlanılması güç çalışma ile bütün gücü ve dayanıklılığı kaybolunca, bize umut veren gelecek biter. Hayatımıza arkadaşlık eden geçmiş, unutuşun denizi içinde yok olur. O zaman, ağır yaralanmış bir asker gibi, bizi mezarın kapısında bırakarak işini terkeder.</p>
</body>
</html>
