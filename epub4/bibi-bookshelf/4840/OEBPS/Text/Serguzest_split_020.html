<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sergüzest</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="ortayazi1" id="calibre_toc_15">v<span class="idebold">XIII</span>v</h2>

  <p class="normal">Beynini yakan şiddetli bir ateşin etkisiyle o geceyi sayıklamalar içinde geçiren Celâl Bey’in yatağının ayak ucunda, coştuğu zaman bütün evrenin en yüce davranışını gösteren sevgisiyle kararsız olan annesi, kendisinden geçmiş bir durumda yatan oğlunun elini tutarak, bir söz almak için sabırsızlıkla:</p>

  <p class="normal">“Celâl, nasılsın? Iztırabın nerede?” sorusunu durmadan yinelediği halde hiç bir yanıt alamamıştı.</p>

  <p class="normal">Sabahın iyileştirici etkisiyle ateş bir az düşerek oğlunun gözlerini açtığını görünce, büsbütün üzerine kapanıp, “Nen var?” diye sorduğu zaman, sevgili oğlunun dudaklarının kımıldadığını görerek, dikkat edince, “Dilber...” dediğini işitti. Oh, o korkunç ad! Çocuğun geleceğini, evin mutluluğunu yerle bir eden söz! Korkunç bir hayâl görmüş gibi geri geri çekilerek kapıdan çıktı.</p>

  <p class="normal">Odasına girip de Âsaf Paşa’nın, “Celâl nasıl?” yolundaki sorusuna, söze başlar başlamaz ağlayacağını bildiğinden, bir süre yanıt vermemeye çalıştıktan sonra göz yaşlarıyla:</p>

  <p class="normal">“Oh! Ben cinâyet işledim. Evlâdımı kendi elimle yaraladım… Dün gece sabaha kadar ateşler içinde yandı. İlk söylediği söz de... Dilber’i istiyor. Ben tahammül edemeyeceğim.”</p>

  <p class="normal">Âsaf Paşa bir az düşündükten sonra, sigarasını yakarak:</p>

  <p class="normal">“Bir gecelik ateşten azmin<sup class="calibre2"><a href="../Text/Serguzest_split_026.html#footnote-7235-71" id="footnote-7235-71-backlink">[71]</a></sup> kırılmasın. Celâl’in gençliğe has olan bu cinnetine<sup class="calibre2"><a href="../Text/Serguzest_split_026.html#footnote-7235-72" id="footnote-7235-72-backlink">[72]</a></sup> ben boyun eğmem,” yanıtını verdi. Zehra Hanım, ciğerpâresinin<sup class="calibre2"><a href="../Text/Serguzest_split_026.html#footnote-7235-73" id="footnote-7235-73-backlink">[73]</a></sup> sağlığını tehlikede görünce, anne sevgisinin dayanılmaz etkisiyle yüce bir an içinde bütün istek ve düşüncelerini terk ve fedâ ederek:</p>

  <p class="normal">“Hayır, hayır. Ben Dilber’i getirteceğim… Ben küçük bir heves sanıyordum. Evlâdımı bir fikrin, bir inâdın şehidi edemem. O olmadıktan sonra, bana ikbâlin<sup class="calibre2"><a href="../Text/Serguzest_split_026.html#footnote-7235-74" id="footnote-7235-74-backlink">[74]</a></sup> ne lüzumu var?” deyince Âsaf Paşa:</p>

  <p class="normal">“Ah bu anneler… Çocuklarının istikbâlini hep onlar bitirir… Sen emin ol ki, o yine bir küçük heves, sebâtsız<sup class="calibre2"><a href="../Text/Serguzest_split_026.html#footnote-7235-75" id="footnote-7235-75-backlink">[75]</a></sup> bir emel, geçici bir arzudur… Iztırabı da bu geceye mahsustu; o da geçti. İşte bu kadar… Sen işe yeniden başlamak istiyorsun. O senin elinde… Benim rızam yok,” (yolunda) kesin yanıtını verdiği sırada, Celâl Bey yatağından kalkmış odasında geziniyordu. Dünkü sarsıntının korkunç etkisinden vücuduna ara sıra bir ürperme geliyor ve çevresinde uçurumlar açan bir boşluk kendisini derinliğine doğru çekerek, baş dönmesi veriyordu. Hasta mı idi? Hayır! Yaradılışının temel öğelerinden birdenbire ortaya çıkan kesiklikle; iktidar, güç, cesâret gibi yaşama nedenleri olan şeylerin kendisini ölümden de korkunç olan yokluğa terk ve teslim ederek çevresinden çekildiğini duyumsuyor ve bu bitkinlik içinde, yanındaki iskemlenin üzerine düşüp gözlerini bir noktaya dikerek zihni, bir mezarı aydınlatan kandil gibi üzüntülü düşüncelere, yıkılmış umutlara takılınca içinden bir çocuk gibi ağlama isteği geliyor, ama ağlayamıyordu. Bir iki saat bu durumda kaldıktan sonra, felâket zamanlarında görülen geçici değişikliklerin tutsağı olarak, kendisini bu üzüntü ve acılara düşüren vahşet o pis yüzüyle gözünün önünde canlanınca, delice bir tavırla yerinden kalkarak, odada bir kafesin içinde dolaşan arslan gibi gezinmeye başlıyor ve yüzyıllardan beri insanoğlunun akıl ve hayâlinde dolaşan ve yerleşen yabanıl düşünceleri ve boş inançları, insanlığın esenliği adına tek başına yok etmek istiyordu.</p>

  <p class="normal">Bu korkunç düşüncelerle odanın içinde gezinirken, “Dilber! Şimdi kim bilir kimin?” (diye düşünüyordu.) Bütün umutlar, hayâl(ler), dayanma gücü kendisini avuntusuz, yalnız bırakıp çekilince, hayatına âniden gelen bir kesintiyle birdenbire durarak, gözleri karşıdaki uzaklığın hiçliği ve boşluğu içinde bir takım hayâller arıyormuş gibi dalıp gidiyordu.</p>

  <p class="normal">Hayatının pek nâzik, pek tehlikeli bir dönemini geçiriyordu. Büyük bir karışıklık ve çöküntü içinde bulunan sinirleri, her türlü üzüntüyü kabule hazır ve acıklı bir umutsuzluk içinde bulunan düşünme gücü, kafasından geçen korkunç tasarılardan birisine karar vermeye son derece uygun görünüyordu.</p>

  <p class="normal">Üzüntülü, mutsuz, gamlı bir durumda pencereye dayanarak, sabahtan beri esmekte olan kuzey rüzgârının önünde, sabun köpükleri gibi uçuşup yiten beyaz bulutları üzgün üzgün seyrettikten sonra, bir parça hava almaya ve özellikle dünden beri soluk almakta çektiği zorluktan kurtulma gereksinmesini duyarak giyindi, bastonu eline alarak hiç kimseye duyurmadan evden çıktı. Hayat veren bin türlü anıyla dolu bahçeye yüzünü çevirip bir kez bile bakmayarak, yavaş yavaş yoluna devam etmekte ve kendi üzüntülerini kesinlikle paylaşmayarak, neşe ve âhenginde devam eden doğa güzelliklerini dargın bir yüz, korkunç bir bakışla seyretmekteydi.</p>

  <p class="normal">Karşısında görünen küçük mezar kendisini derinden etkilediği için, yolunu değiştirerek bir tepeye doğru çıkıp yorgunluktan hemen oradaki ağacın altına oturdu. Ruhunun ve vücudunun güçsüz durumunu gösterir bir tavırla, her iliştiği yerde bir iki dakika duran gözlerini Marmara’ya doğru çevirdi. Âşıkça bir hüzün içinde batmakta olan güneşin ışığına karşı atmacalar, kırlangıçlar, sevda uyandıran seslerle ötüşerek uçuşuyor ve denizin tâ sonunda, yavaş yavaş uzaklaşan bir vapurun ufukların hizasında ince, siyah bir çizgi gibi görünen dumanı, ateşten bir küre halinde suyun içine inen güneşin önünden geçerken vapurun gittiği yöne doğru yüreğinin en derin köşesinden gelen bir sesle, “Dilber, Dilber!” diye bağırıyordu. O anda esmekte olan hafif bir rüzgârın uzaktan kulağına eriştirdiği bir ses üzerine, başını sesin geldiği tarafa doğru çevirerek dinledi. İnsanın çaresizlik ve acısının başlangıcında bütün varlıklardan yardım umduğu, esen rüzgârdan, geçen bulutlardan avutucu bir haber beklediği gibi, bu gencin de en küçük şeylere kadar bütün ses ve hareketler dikkatini çekmekte, sonra da onu üzmekteydi.</p>

  <p class="normal">Gittikçe yaklaşmakta olan bu sesin sahibi, gündüzleri oradaki tarlalarda da çalışan bir rençberdi.<sup class="calibre2"><a href="../Text/Serguzest_split_026.html#footnote-7235-76" id="footnote-7235-76-backlink">[76]</a></sup> Zihinsel uğraşlardan ve gelecek kaygılarından uzak olarak insanî ihtiyaçlarının azlığından ileri gelen bir coşkunluk ve neşe ile gün batımına karşı:</p>

  <p class="indentmetin"><span class="ideitalik">Ah, aman küçücüğüm,</span></p>

  <p class="indentmetin"><span class="ideitalik">Pek geldi göreceğim!</span></p>

  <p class="indentmetin"><span class="ideitalik">Ahd<sup class="calibre2"><a href="../Text/Serguzest_split_026.html#footnote-7235-77" id="footnote-7235-77-backlink">[77]</a></sup></span> <span class="ideitalik">ettim, aman ettim,</span></p>

  <p class="indentmetin"><span class="ideitalik">Yoluna öleceğim.</span></p>

  <p class="indentmetin"><span class="ideitalik">Yokuştan yoruldun mu?</span></p>

  <p class="indentmetin"><span class="ideitalik">Sözüme darıldın mı?</span></p>

  <p class="indentmetin"><span class="ideitalik">Sen bana yâr olalı</span></p>

  <p class="indentmetin"><span class="ideitalik">Boynuma sarıldın mı?</span></p>

  <p class="normal">türküsünü söyleyerek geçiyordu.</p>

  <p class="normal">Oh! Mutlu! Mutlu! Toplumun üzücü hesaplarından, kıyaslarından ve kendisine bağlananları tutsak eden boş inanç ve göreneklerinden uzak olarak ilkel durumunda kalmış bu adamın mutluluğunu nasıl beğeniyor ve özlemini çekiyordu. Bütün varlıklar konusunda insanlığın bilgisinin sonucu olan çağdaş bilimlerin, deneye dayanan felsefesinin doğurduğu Schopenhaur’un düşünce ve inançlarıyla ilgili öğretisi madde ve doğayı enine boyuna inceleyerek umutsuz ilkeler ortaya koyan fenlerin egemenlik altına aldığı zihinlerde, insanın yaşamasını sağlayan bütün yüce emellerini ve avuntularını yok ettiği; düşünceleri yıkıntılardaki baykuşlar gibi umutsuz çığlıklara adadığı ve bu içsel üzüntünün genç düşünceleri ve vücutları zehirlediği kanısına vararak bu türlü zihinsel yıkımlardan kurtulmuş tarım işçisinin bir anlık olsun mutluluğuna katılmak için, daha yanına varmadan, “Buraya bak! Nereye gidiyorsun?” diye bağırdı. Rençber birdenbire şarkısını keserek, “Ne istiyorsun?” yanıtını verdiği zaman, Celâl Bey yavaş yavaş (onun) yanına yaklaştı. Önce bir konuşmaya yol açacak söz bulmakta güçlük çektikten sonra, kendisine bir sigara vererek, “Ateşin var mı? Birer sigara yakalım!” dedi.</p>

  <p class="normal">Rençber, “Bulunur,” yanıtını verdi ve o günkü emeğinin kazancı olarak kendisini bir servet kadar mutlu kılan çuvalını arkasından indirip kuşağının içinden bir kav çıkardı. İkisi de sigaralarını yaktılar.</p>

  <p class="normal">“Bu çuvalın içinde ne var?”</p>

  <p class="normal">“O benim emeğim! (Parmağıyla yarısından çoğu bellenmiş bir tarla göstererek) Gündüzleri ben burada çalışırım. Allah ne verdiyse bu çuvalın içine kor, eve götürürüm. Bacı<sup class="calibre2"><a href="../Text/Serguzest_split_026.html#footnote-7235-78" id="footnote-7235-78-backlink">[78]</a></sup> ile beraber Allahımıza şükür, pâdişahımıza dua ederek yeriz.”</p>

  <p class="normal">“Demek evlisin? Evleneli çok oldu mu?”</p>

  <p class="normal">“Yavuklumu alalı iki ay oldu. Şimdi o beni evde dört gözle bekler! Ben de ona kavuşayım diye, sevine sevine giderim… Sen bizim köy düğününe gelmedin mi?”</p>

  <p class="normal">“Hayır gelmedim… Karın güzel mi?”</p>

  <p class="normal">“(Köylü yüzünü ekşiterek) Nene lâzım? Sen o kadar oralarını sorma.”</p>

  <p class="normal">“(Celâl Bey yanlış yaptığını anlayarak) Yok… Yani memnun musun diyecektim.”</p>

  <p class="normal">“Niçin memnun olmayayım? Hâlime bin şükür. Ben zenginlere, kibarlara bakıyorum da bir yiyip bin şükrediyorum. Üç gün evvel şu tarlanın öte tarafındaki tek mezarın başında süslü, genç bir hanım yere kapanmış hüngür hüngür ağlıyordu.”</p>

  <p class="normal">Celâl Bey birdenbire ayağa kalkıp yine oturdu.</p>

  <p class="normal">“Demek o süslü elbiselerin içindeki yürekler de pek rahat değil! Hâline baktım da yüreğim yandı… Yanında bir ihtiyar kadın, benden o hanım için su istedi… Sen ağlıyor musun? İnsan durduğu yerde ağlar mı?”</p>

  <p class="normal">“Hayır. Sen anlat. Çabuk anlat.”</p>

  <p class="normal">“Sonra işi anladım. Yesir!<sup class="calibre2"><a href="../Text/Serguzest_split_026.html#footnote-7235-79" id="footnote-7235-79-backlink">[79]</a></sup> Yesir! Bir kabahat etmiş de hanım darılmış, satılığa çıkarmış. Siz elbet de çok bilirsiniz ama, yesirleri böyle ağlatmak iyi değil. (Halka özgü ilgisiz ve saf bir tavırla) Senin içinde bir derdin mi var? Yüzün kül gibi oldu.”</p>

  <p class="normal">“Hayır. Sen söyle diyorum. Anlat. Sonra ne yaptın? O kız ne oldu? Nereye gitti?”</p>

  <p class="normal">“Ne olacak! Zavallı kıza bir az su içirdik. Yüzüne bir az su serptik. Sonra ihtiyar kadın elinden tutarak, yollarına gittiler. Sen sâhiden çocuk gibi ağlıyorsun? Bir derdin varsa, Allah’a havâle et. O ne yaparsa iyi yapar.”</p>

  <p class="normal">“O kızın nereye gittiğini biliyor musun?”</p>

  <p class="normal">“Hayır, onlar iskeleye doğru gittiler. Ben işime geldim.”</p>

  <p class="normal">“Eğer nereye gittiğini haber verirsen, sana yüz lira veririm.”</p>

  <p class="normal">“(Köylü korkmuş gibi geri çekilerek) Yüz lira… Kız! Yüz lira! Kız! Vallah ne bileyim… Sen bunu bana önceden haber vermeliydin ya… Ama nereden bileceksin? Yüz lira! Kız. Yüz lira! Kız. (Bir az düşündükten sonra çuvalını arkasına alarak) Ne bilirim, ne de bulabilirim. Sana da Allahaısmarladık.”</p>

  <p class="normal">Köylü Celâl Bey’in yanından uzaklaşınca, yine şarkısını söylemeye devam etti:</p>

  <p class="indentmetin"><span class="ideitalik">Şimşir yaprağın dökmez</span></p>

  <p class="indentmetin"><span class="ideitalik">Muhabbet gönülden gitmez,</span></p>

  <p class="indentmetin"><span class="ideitalik">Bu gözler seni gördü,</span></p>

  <p class="indentmetin"><span class="ideitalik">Başkasına hayır etmez.</span></p>

  <p class="normal">Ses, Celâl Bey’in bulunduğu yerden işitile işitile büsbütün kaybolup gitmeye başladığı zaman, şiddetli bir ağlama isteği duyup da ağlayamayınca, ruhu o yaşların içinde boğulacak gibi oldu; Çamlıca’nın tepelerine, kırlarına doğru son olarak, “Dilber!” diye feryad ediyor ve bacakları vücudunun acı yükünü taşımakta güçsüzlük gösterdiğinden, ikide birde yolun ortasında oturarak, evine dönüyordu.</p>

  <p class="normal">Evin alt katında, annesinin telâş ve yürek çarpıntısıyla, “Celâl! Nerede idin?” dediğini işitir işitmez, bir küçük çocuk gibi ağlaya ağlaya annesinin kucağına düştü. Ruhu boğmaya, hayat ateşini söndürmeye çalışan o göz yaşları, dünyadaki tek keder sığınağı olan bu sevecenlik ve acıma göğsüne nasıl bir bolluk, nasıl bir yumuşaklık ile akıyordu. Annesinin göğsü ıslanmıştı. Ara sıra kederle birlikte dökülen bu yaşlar, annesinin yüreğine sızıyordu.</p>

  <p class="normal">İnsan, hayatının hangi döneminde olursa olsun, annesine karşı hep çocuktur. Gerçekten mert bir yaradılışı olan bir erkeğin ağlayışı kadar kadında acıma duyguları uyandıracak bir şey düşünülemez. Özellikle o kadın, anne olursa…</p>
</body>
</html>
