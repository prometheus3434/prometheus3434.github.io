<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sergüzest</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="ortayazi1" id="calibre_toc_3">v<span class="idebold">I</span>v</h2>

  <p class="normal">Rusya kumpanyasının Batum’dan gelen bir vapuru Tophane’nin önüne yanaştığı zaman, denizin üzerinde sabırsızlıkla bekleyen bir kaç kişi, sandallardan vapurun içine atılmışlardı. Bunlardan birisi uzun boylu, geniş omuzlu, seyrek siyah bıyıklı, etekleri ayaklarına kadar uzun, beli pek dar bir Çerkes paltosu giymiş; başında kendi kavminin kalpağı, elinde bir gümüşlü kırbacı olan Çerkes’e:</p>

  <p class="normal">“Safâ geldiniz. Câriyeler<sup class="calibre2"><a href="../Text/Serguzest_split_026.html#footnote-7235-1" id="footnote-7235-1-backlink">[1]</a></sup> nerede?” (diye sordu.)</p>

  <p class="normal">“İşte burada...”</p>

  <p class="normal">“Kaç tane?”</p>

  <p class="normal">“Üç...”</p>

  <p class="normal">“Güzel mi?”</p>

  <p class="normal">Çerkes esirlerin birini göstererek:</p>

  <p class="normal">“Şu mâî<sup class="calibre2"><a href="../Text/Serguzest_split_026.html#footnote-7235-2" id="footnote-7235-2-backlink">[2]</a></sup> gözlere bak. Bir paşa buna bir hazine verir,” (dedi).</p>

  <p class="normal">Çerkes’le bu herif<sup class="calibre2"><a href="../Text/Serguzest_split_026.html#footnote-7235-3" id="footnote-7235-3-backlink">[3]</a></sup> bir sandala, câriyeler de ötekine binerek Tophane iskelesine doğru vapurdan açıldılar. Çerkes’le birlikte bulunan ve çok iri yapılı olan bu adam, Hacı Ömer adında bir esirciydi. İnsan ticâretinin duygusuz yüreğine verdiği acımasızlık, yüreğinin o büyük, yuvarlak gözlerine yansıttığı bir tür vahşilik etkisiyle bakışı kaplana benziyordu. Geniş anlamıyla kendisinin de içinde bulunduğu insanlığın, (kendi) özel çıkarlarından başka, bir kısmının başına gelen felâketten üzülmez; bir şarkıcının sesiyle bir kızın ağlaması, bir sazın sesiyle paha biçilmez bir güzelin yalvarışları arasında bir ayrım yapmazdı. İnsanlık görevlerinden iki şeye kutsal bir değer verirdi. Biri, ticaretini geliştirmek amacıyla odasının duvarına asılan kırbacı; öteki, evine giren zayıf yaratıkların kimsesizliğiydi.</p>

  <p class="normal">Sandalın içindeyken o büyük, yuvarlak gözleriyle Çerkes’e bakarak ve birer küçük yelpâze kadar büyük olan ellerini sallayarak, esirleri pazarlık ediyordu. Pazarlık yolunda gitmeyince, kırk beş elli yaş arasında olduğunu gösteren ve siyahtan çok, kirli bir renge çalan kır sakalıyla esmer yüzünde (beliren) bir iki kaba buruşukluk, tiksindirici bir hâl alırdı.</p>

  <p class="normal">Halayıkların<sup class="calibre2"><a href="../Text/Serguzest_split_026.html#footnote-7235-4" id="footnote-7235-4-backlink">[4]</a></sup> ikisi on altı, on yedişer yaşlarında, Kafkasya’nın iki parlak güzellik mahsûlü idi. Üçüncüsü tahminen dokuz yaşında bir küçük esir idi ki, saçlarıyla kaşlarının arası bir az yakınca, ağzı pek küçük, yuvarlak omuzlarına oranla beli incecik, hele o siyah gözlerde zekâ parıltısı sonsuz bir tatlılık gösteriyordu. Üstad bir el ile ölçülü çizgileri çekilmiş, fakat rengi verilmemiş bir resimdi. Çünkü küçücük dudakları pek renksiz, bakılmamaktan saçları seyrek, sefâlet ve yol sıkıntılarının etkisiyle rengi uçuk, gözlerinin çevresi ince bir siyah dâireyle çevrilmiş; bakışında, kafesin içine konulmuş bir kuşun ara sıra gökyüzüne bakışını andırır gizli bir hüzün ve üzüntü görülüyordu. Bu küçük kızın üzerinde dar ve baştan ayağa kadar ilikli bir Çerkes paltosu, başında küçük eski bir kalpak vardı.</p>

  <p class="normal">Sandallar kıyıya yanaşarak bu kızları bir eve götürdüler. Eve girdikleri zaman, esircinin karısı karşılayarak, “Bu ikisi güzel! Bu küçük kız, hastalıklı bir şeye benziyor. Bunu buraya ölsün diye mi getirdin?” dedi.</p>

  <p class="normal">Hacı Ömer, “Biz de bunu bin liraya almadık ya! Tam Yüksek Kaldırım’daki Mustafa Efendi’nin karısının istediği gibi bir küçük...” yanıtını verdi. O gece Çerkes o evde kalarak, üç gün beğenmeye bağlı olmak koşuluyla üçünün de pazarlığı bitti.</p>

  <p class="normal">Bu evde kızlar geceleri bir odaya toplanıyor, birbirleriyle konuşuyorlardı; fakat çok gülmek, Çerkesçe konuşmak yasaktı. Bir müşteriye gidip de, her ne sebepten dolayı olursa olsun beğenilmeyerek gelen esirlere on, on beş kırbaç vurulurdu.</p>

  <p class="normal">Bu eve gelişlerinden bir kaç hafta sonra bir sabah, Hacı Ömer o küçük esir Çerkes’e, “Haydi kalk, gideceğiz,” dedi.</p>

  <p class="normal">Çocuk, kendi yaşındakilere özgü bir tavırla hemen yerinden kalktı. Koşarak, birlikte geldiği kızlardan birinin boynuna sarıldı. Birbirleriyle öpüşüp ayrıldıkları zaman, çocuğun gözünde küçücük ruhunun acısını belirten bir damla yaş gözüktü; sonra birdenbire hayatın acılarla dolu yükünü duymaya başlayan adamlar gibi mini mini kaşlarını çattı. Ciddî, üzüntülü, düşünceli bir yüzle esircinin o kocaman ellerinden tutarak evden çıktılar. Yürüyorlardı. Çocuk sokakta giderken, çevresinden geçen arabalara, tramvaylara hayran hayran bakıyordu. Tophane alanına geldikleri zaman, orada bir çok çocuğun gülüşerek, haykırarak oynadıklarını gördü. Duygular kaynaşan yüreklerinden geçen istekler üzerinde hiç düşünmeden hemen (bu isteklere) uyuvermek çocukların özelliklerinden olduğu için, kendisinden geçerek (yerde koşuşan bu yaratıkların gökyüzünde uçuşan kuşlarla bir ilişkisi olmalı) kendilerinden bir topluluk gördükleri zaman ona katılmak sevdâsının verdiği coşkuyla, hemen onların yanına doğru koşmaya başladı. Birdenbire esircinin o büyük, o korkunç gözlerini açarak, “Gel buraya... Şimdi kırbacı çıkarırım,” dediğini işitir işitmez, yavaş yavaş geri döndü. Yanındaki gulyabanînin<sup class="calibre2"><a href="../Text/Serguzest_split_026.html#footnote-7235-5" id="footnote-7235-5-backlink">[5]</a></sup> ellerini tutarak, kendisinin nasıl bir demirden esirlik pençesi içinde olduğunu birinci defa olarak hissetti. Yürüyorlardı.</p>

  <p class="normal">İkisi de hiç söz söylemiyordu. Köprü’nün üzerinden geçerken iki tarafa yanaşıp kalkan vapurlardan gözünü ayırmıyordu. Bir kaç adım daha ileri gidip de vapur düdüklerinin sesini işitir işitmez, bulunduğu yerde vücuduna titreme geldi. Çünkü memleketinden ayrılıp gelirken, Batum’da duran vapur düdüğünün sesi hâlâ kulağında kalmıştı. Karşıda, gökyüzünün mavi gölgesi altında, omuz omuza yükselmiş dağların üzerinden dökülüp gelen bir rüzgâr, saçlarını dağıtarak, görmüş olduğu bir düşü, yani memleketini hatırlatarak, acılı yüreğine anlaşılmaz bir avuntu veriyordu. Yürüyorlardı. Köprü’yü geçip de Yeni Cami’nin önüne geldikleri zaman, çocuk, rengi büsbütün uçmuş yüzünü korkuyu ve duraksamayı gösteren bir hâlle kaldırarak, Çerkes’e, “Karnım aç...” dedi. Esirci kolunu çekerek (onu) düşürecek gibi olduktan ve yine itip doğrulttuktan sonra, “Yürü,” dedi. Yürüyorlardı. Zavallı çocuğun o güzel fakat renksiz dudakları titriyordu. Çakmakçılar yokuşunu çıkarken ayaklarının sızladığını hissediyor, fakat korkusundan söylemiyordu. Gözüne, karşısındaki on adımlık yer yürümekle bitmez tükenmez, sonsuz bir uzaklık gibi görünmeye başladı. Ayakları dolaşacak gibi oldu. Sonra yine doğruldu. Yürüyorlardı. Beyazıt alanına geldikleri zaman, gözünü çevirip de bir yana bakmaya gücü kalmamıştı. Bacakları sanki vücuduna bağlanmış birer kurşun gibi ağır gelmeye başladığından, vücudundaki bütün gücü, sürüklemeye ancak yetişiyordu.</p>

  <p class="normal">Hele şükürler olsun, Beyazıt’ta tramvay durağının yanındaki bir kahvede oturdular. Yorgunluktan gücü kuvveti kalmayan çocuğa, o hasır iskemle bir kraliçenin saltanat tahtına çıkması kadar huzur ve rahatlık verdi. Esirci bir simit, bir az da peynir aldı. Çocuk bunları yedikten ve bir bardak da su içtikten sonra, tramvaya binerek Aksaray’a, oradan diğer hattın tramvayıyla Yüksek Kaldırım’a indiler.</p>

  <p class="normal">Esirci küçük bir sokak, ıssız bir mahallenin içinde bir evin kapısını çalıyordu.</p>

  <p class="normal">Öğleye rastlayan bu saatte, doğunun parlak güneşi bu küçük, bu ıssız sokağı aydınlatıyor; kapısını çaldıkları evin üst kat pencereleri saçağının gölgesi altında kalıyor ve alt kat pencerelerinin kafeslerinden süzülerek giren gün ışığı evin içine işledikçe, sönüyor gibi görünüyordu. O sırada, öteki sokaktan çıkan kör bir dilenci, elindeki değneği aralıklı ve tekdüze olarak kaldırımlara vuruyor, “Devr-i lâlinde baş eğmem bâde-i gülfâma ben”<sup class="calibre2"><a href="../Text/Serguzest_split_026.html#footnote-7235-6" id="footnote-7235-6-backlink">[6]</a></sup> gazelini okuyarak geçiyordu. Evin kapısında bir köpek uyuyor, komşunun damında bir iki kedi dolaşıyordu. İnsan bu sokaklarda yürüdükçe, yapılış ve sıralanışına bakarak, kendisini Ortaçağ’a doğru seyahat ediyor sanırdı.</p>

  <p class="normal">Evin kapısını açan bir Arap halayık, “Safâ geldiniz Hacı Ömer Efendi, buyurun,” dedikten ve hanımına gidip haber verdikten sonra, bunları hanımın odasına götürdü. Bir baş örtüsüyle köşede oturan şişman, esmer hanım kaşlarına bir parmak enliliğinde rastıklar<sup class="calibre2"><a href="../Text/Serguzest_split_026.html#footnote-7235-7" id="footnote-7235-7-backlink">[7]</a></sup> sürmüştü; kaba bir yaradılış, çirkin bir kılığa girmişti. Odaya girip de esirci, “Git, hanımın eteğini öp,” dediği zaman, küçük esir gidip kadına sarılmak isteyince, hanım pek sert bir tavırla (onu) geriye doğru itti. Kız mahzun mahzun geri çekilerek mindere oturdu. Hacı Ömer şiddetle, “Senin mindere oturmak haddin mi?<sup class="calibre2"><a href="../Text/Serguzest_split_026.html#footnote-7235-8" id="footnote-7235-8-backlink">[8]</a></sup> Sen esirsin! Kalk ayakta dur,” dedikten sonra, hanıma doğru dönerek, “Kusuruna bakmayın, daha acemîdir. Geleli bir kaç gün oldu. Siz istediğiniz gibi terbiye edersiniz,” yolunda özür diledi. Çocuk bu emirlere şaşkınlık ve üzüntü içinde boyun eğiyordu. Bir yandan hanım, çocuğun vücudunu eliyle yoklayarak ucuz almak için bir çok kusur buluyor, öte yandan Arap halayık da inceden inceye gözden geçirerek:</p>

  <p class="normal">“Hanımefendi, bu nâfile; zayıf, pek zayıf, bu ölür,” diyordu.</p>

  <p class="normal">Kısacası iki tarafın, bu henüz aklı ermeyen yaratıktan yararlanmak için hırs güdüsü ve çıkar sağlama sevdâsıyla saatlerce ettikleri pazarlık, kırk lirada son buldu.</p>

  <p class="normal">«Çerkezü’l-asl, dokuz yaşında kul cinsi bir esîreyi ilelü’l-eskamdan sâlim olarak Harput Mal Müdîr-i sâbıkı Mustafa Efendi’nin haremine kırk aded lirâ-yı Osmânî mukaabilinde füruht ettiğimi mübeyyin işbu senedim bi’t-tahrir hanım-ı mümâileyhâya teslim kılındı.<sup class="calibre2"><a href="../Text/Serguzest_split_026.html#footnote-7235-9" id="footnote-7235-9-backlink">[9]</a></sup></p>

  <p class="normal">Esirci Hacı Ömer»</p>

  <p class="normal">Alışkanlıkla bu senedi çabucak yazarak evden çıkıp gitti.</p>

  <p class="normal">Hanımın verdiği emir üzerine, Arap halayık, yanında uysal bir sessizlikle giden küçük kızı mutfağa indirdi. Kendisi yemek pişirirken, ona da su taşıtıyordu. Hanım, evin yönetimini ve düzenini tam bir dikkatle yerine getiriyor ve devam ettiriyor; fakat çok bağırıyor, pek çabuk öfkeleniyordu. Büyük kaşlarını çatarak sönük siyah gözleriyle bakışında bir çocuğu ağlatacak, bir adamı korkutacak kadar acımasızlık görünüyordu. Yalnız on iki yaşında Atiye adındaki kızını okuldan dönüşünde kucakladığı zaman, yaradılış inceliği ve sevecenlik duygusu gibi kadınlara özgü olan yüce meziyetler, garip bir biçimde kendisini gösteriyordu.</p>

  <p class="normal">Bu özellikler tamamıyla kızıyla sınırlıydı. Yoksa, aslında hiç çocuk sevmez, hiç kimseye acımazdı. Gençliğinde ara sıra kendisini döven kocasının vahşî davranışını görmüş ve en nâzik yaratılan bir kadını bile en azgın hayvana benzetecek kadar etkili olan kıskançlığı (nedeniyle) çok çekmişti. Hele bir zamandan beri görevini kötüye kullanmasından ve rüşvet yemesinden dolayı yüce hükümetin adâletli yargısıyla kocasının işten çıkarılmasının acısını ve üzüntüsünü duymuş ve bunların hepsi, kalbine bir acımasızlık, bir neşesizlik getirmişti.</p>

  <p class="normal">Manevî hayat olan zihin işlerinden ve bir toplum içinde anne olmak için gereken uygar terbiyeden yoksun bulunduğu için, dâima halayıklarla uğraşır, (onları) acımasızca döver, komşularının aleyhinde söylenir dururdu.</p>

  <p class="normal">Kocası borçtan kurtulmak ve memurluk (görevi) elde etmek için gündüzleri dolaşır, akşamları geç gelir, sabahları erken giderdi.</p>

  <p class="normal">Akşam olunca, Tarâvet adlı Arap halayık, kendisinin yattığı mutfağın üstündeki odaya, pek ince bir şilte, katı bir yastık, kirli bir yorgan koydu. Sabahtan beri yorgunluktan gücü kesilen bu esir yatağın içine girdi. Evin yukarı kattaki penceresinden bahçedeki nar ağacının dallarına yansıyan bir şamdanın hafif ışığına gözlerini dikerek, yaradılış sırlarının anlaşılmaz bir duygusuna uyarak “Gece,” dedi. Yorganı başına çekti; sessiz, derin, mâsum bir uykuya daldı.</p>

  <p class="normal">Sabahleyin erkenden gözlerini açtığı zaman, karşısındaki nar ağacında bir kuş ötüyordu. Bir kuşun ötüşüyle bir çocuğun ruhu arasında ilişki vardır. Yatağından kalktı, başını pencereye dayayarak kuşu seyretmeye başladı. Bu kuş, doğmakta olan güneşin ilk ışıklarına karşı kanatlarını sallayarak uçtukça göğsünde şafaktan al, mavi bir takım renkler dalgalanır, ağaca konduğu zaman, yeni açılmış bir çiçeğe benzerdi. Bu görünüme öyle dalmıştı ki, içinde bulunduğu hayranlıktan Tarâvet’in, “Gel yatağını kaldır!” diye bağırarak azarlaması uyandırdı. Eline bir süpürge vererek, süpüreceği odaları, edeceği hizmetleri, yukarıya, mutfağa taşıyacağı suları gösterdi. Adını Dilber koymuşlardı; çünkü hanım kendisini bu adla çağırmaya başladı. Zavallı Dilber, sabahları erken kalkıyor, incecik şiltesini bin belâyla kaldırıyor, odaları süpürüyor, kovaların içine birer parça su koyarak yukarı çıkarıyordu.</p>

  <p class="normal">Bir sabah, yukarısını süpürürken, Atiye Hanım’ın (bir oyuncakla) oynadığını görünce süpürgesini olduğu yere bırakarak yanına gidip oturdu. Oyuncağa şaşkınlıkla bakarken, hanımın o korkunç sesiyle, “Dilber, Dilber!” diye bağırdığını işiterek bulunduğu yerde kaldı; hanım içeriye girip bu halayık parçasının kızıyla oynamak istediğini görünce, Dilber’in kulağından tutarak süpürgeyi bıraktığı yere getirdi, “Sen işini bırakıp ne oynuyorsun!” diye bir tokat attı. Zavallı çocuk! Ağlamaya bile cesâret edemeyerek hizmetini görmeye başladı. Her sabah hizmetini bin sıkıntıyla görüyor, bir küçük kusur etse hanımdan, Tarâvet’ten tokat yiyordu. Evdeki görevlerini yaptıktan sonra, Atiye Hanım’la okula gidiyor, akşamları çantalar elinde olarak eve geliyordu.</p>

  <p class="normal">Aradan haftalar, aylar geçmeye başlayınca, dil öğrenmekte çocuklara özgü olağanüstü bir kolaylıkla Türkçe’yi oldukça konuşmaya ve anlamaya başladı. Fakat sabahları gücünün yetmediği hizmetleri görmekten, bir parça eğlenecek gülecek olsa yediği dayaklardan dolayı, bu yaşta olanlar için bir mutluluk dönemi olan hayat(ın) kendisine pek güç, pek acı görünmeye başladığı, sarkmış yanaklarından, büsbütün kesilmiş gözlerinden anlaşılıyordu. Önceleri Atiye Hanım kendisiyle oynamak istediyse de, annesinin, Tarâvet’in davranışlarını gördüğünden, şimdi her ne zaman yanına gelse, “Pis halayık. Hadi aşağı,” diye kovuyordu. Üzüntü ve acılarla geçen bu hüzün verici hayat içinde, en büyük isteği okula gitmekti. Çünkü orada diğer çocuklarla, muhtaç olduğu özgürlük ve sevgiyle konuşuyor; kimse bu küçük yaratığın insanlık onurunu “pis halayık” diye ayaklar altına alamıyor ve bulunduğu acı ve umutsuzluk durumunda derslerine son derece çalıştığından, hocasından ara sıra “aferin” alıyordu; bütün bunlar kırık yüreğini avuttuğu gibi, Lâtife Hanım adında bir de küçük dost ve dert ortağı edinmişti. Bu iki sırdaş ruh, birbirleriyle olan gizli bağdan yararlanarak büyük bir özlemle başbaşa veriyor, sohbet ediyorlardı. Bir gün Lâtife, kendisine, “Sen kimin halayığısın?” dedi.</p>

  <p class="normal">“Hanımın…”</p>

  <p class="normal">“Hangi hanımın?”</p>

  <p class="normal">“(Atiye Hanım’ı göstererek) Bunun vâlidesinin…”<sup class="calibre2"><a href="../Text/Serguzest_split_026.html#footnote-7235-10" id="footnote-7235-10-backlink">[10]</a></sup></p>

  <p class="normal">“Senin oyuncakların var mı?”</p>

  <p class="normal">“Hayır... Ben esirim.”</p>

  <p class="normal">“Ben sana bir tane vereyim.”</p>

  <p class="normal">Bu kısacık konuşma üzerine çantasından bir bebek çıkararak Dilber’e verince, mutluluk simgesini kucaklayan mutlu kimseler gibi büyük bir sevinçle aldı, yattığı odadaki dolaba sakladı ve acımasız Sûdanlı görüp de bütün umut ve emellerinin toplandığı bu mutluluk simgesini kırmasın diye, biri odaya girdikçe, “Benim dolapta bir şeyim yok ki” demeyi alışkanlık edindi. Lâtife ara sıra kendisine şeker, meyve gibi çocukları aldatan şeyleri verdikçe, bu hediyeleri nereye koyacağını şaşırıyor; sonra kimse görmesin diye evden cüz’ünü<sup class="calibre2"><a href="../Text/Serguzest_split_026.html#footnote-7235-11" id="footnote-7235-11-backlink">[11]</a></sup> getirdiği bohçasına gizliyordu. Fakat bir kere şeker alırken Atiye Hanım gördüğü için, eve dönüşlerinde annesine söyledi. Bir zamandan beri kocasının işinde ve davranışlarında görülen başarısızlık ve ev yönetiminde karşılaşılan zorluklar, zâten öfkeli huyuna günlerce süren bir neşesizlik getirdiğinden, o kadar sevdiği kızının eksik terbiyeden doğan çocukça bir gururla ettiği şikâyeti üzerine, “Buraya gel pis Çerkes. Buraya gel murdar<sup class="calibre2"><a href="../Text/Serguzest_split_026.html#footnote-7235-12" id="footnote-7235-12-backlink">[12]</a></sup> dilenci!” diye Dilber’i odasına çağırdı. Çocuk odaya girdiği zaman, o rastıklı kaşlarının altındaki sönük, beyazı siyahından büyük gözlerini açarak, “Yanıma gel!” dedikçe, Dilber çocuklardan başka kimsenin bilmediği bir korku ve dehşetle titreyerek olduğu yerde kaldı; hanım ayağa kalktı; Dilber’in kolundan çekip taş yüreklilikle bir iki tokat vurarak, “Şimdi dilenciliği öğrendin mi?” sorusuyla bohçanın içinde ne kadar şeker, meyve varsa pencereden aşağı attı. Muharrib<sup class="calibre2"><a href="../Text/Serguzest_split_026.html#footnote-7235-13" id="footnote-7235-13-backlink">[13]</a></sup> kadın! Dilber’in varını yoğunu, çocuğun bütün hazinesini kıymadan böyle yok etti.</p>

  <p class="normal">Bu davranış, geçirdiği acı hayatın etkisinden doğan durgun tavrını, aslında kolaylıkla etkilenen masum yaradılışını derinden sarstıysa da, yaşına göre şaşırtıcı bir dayanma gücüyle, ağlamamak için gayret sarfederek kapıdan çıkmak üzereyken, düşünceli gözlerinde elinde olmadan bir iki damla göz yaşı belirdi. Tarâvet de aşağıdan bu zavallı Kafkasyalıya, “Pis Çerkes, dilenci kız. Gel mutfağa su getir!” diye bağırdı.</p>

  <p class="normal">Pek etkili olarak esen kuzey rüzgârının ufuklardan getirdiği yoğun siyah buluttan sızan ince, soğuk bir yağmurun altında, bahçedeki kuyudan su taşıyor, kovaların sallantısından su damlaları üzerine döküldükçe soğuğu tâ yüreğinin içinde duyuyordu. Kovaları koyduktan sonra mutfaktan artık dışarı çıkmaya cesâreti, su taşımaya kuvveti kalmamıştı. Tarâvet bir yandan yemek pişiriyor, öte yandan, “Hadi su getir tembel. Sonra akşama yemek pişmez,” diyordu. Çocuk olduğu yerden kımıldamayarak, “Artık su getirmem...” dedi. Tarâvet, ağacın aşağısından bakıp da yukardaki kuşları düşüren yılan gibi, beyazları kan içinde ve yalnız o gözlere özgü vahşî bir bakışla ocaktan bir yanar odun çıkararak Dilber’e doğru yürüyünce, çocuk üzerine bir yanardağ geldiğini ya da elindeki topuzuyla yanında bir zebâni<sup class="calibre2"><a href="../Text/Serguzest_split_026.html#footnote-7235-14" id="footnote-7235-14-backlink">[14]</a></sup> dolaştığını görünce, duyguları en çok coşturan korkudan doğan bir boyun eğişle hemen dışarı çıktı. Canı yana yana, dayanma gücünü aşan hizmetini yerine getirdi.</p>

  <p class="normal">O akşam herkes derin bir uyku içinde bulunduğu zaman, (duvara) asılı bir saat, mezarlıkta öten baykuş gibi gece yarısını çalarken Dilber yatağından kalktı, yavaş yavaş dolabı açarak bir şey çıkardı. Sonra elini başına tutarak, bir ordu kumandanına özgü dayanma gücüyle düşünmeye başladı… Korkunç şey! O soğuk, o karanlık gece yarılarında bu çocuk ne yapıyor? Artık kaçacak… Artık firar edecek…<sup class="calibre2"><a href="../Text/Serguzest_split_026.html#footnote-7235-15" id="footnote-7235-15-backlink">[15]</a></sup> Çektiği acılara, dayaklara vücudu dayanamıyor. Gördüğü davranışlar, aşağılamalar ruhunu yaralamış. Kaçacak... Fakat gecenin devlere özgü korkunç, görkemli gökyüzüne yayılan siyah kanatlarının altı öyle bir küçük yaratığa sığınak olamaz. Kaçacak. Kendisince bilinmeyen bir gücün yönlendirmesiyle bir şey arayacak. Kendisinin haberi olmadan, ayaklarının kılavuzluğu ve yol göstermesiyle bir yere gidecek. Duyumsadığı büyük bir eksiği tamamlamaya, gereksindiği bir sığınağı bulmaya gidecek. Rahat etmek, avuntuya kavuşmak, unutulmuşluk ve terk edilmişlik durumundan kurtulmak, kısacası sevecen kucağında istediği gibi ağlamak için, annesini bulacaktı.</p>

  <p class="normal">Zavallı esir! Yücegönüllü bir tavırla hanımın verdiği giysiyi üstünden çıkararak, yavaş yavaş dolabı açtı. Dolabın tozlar içinde bir köşesine atılmış Çerkes paltosuyla kalpağını çıkardı. Giyindiği zaman, ikide birde yatağın içinde uyuyan kara tâlihine korkak bir gözle bakıyordu. Odanın içindeki kandilin umut yıldızları gibi hafif ve zayıf olan ışığı, çocuğa minderin üzerine atılmış bir eski hırkayı, bir yırtık entâriyi, ağır bir uykuya dalmış Tarâvet’i korkunç bir biçimde gösteriyordu… Böyle bir kaçış için yolda gerekecek şeylere ihtiyaç var… Okula giderken cüz’ünü koyduğu bohçasını önüne açarak, içine en önce Lâtife’den aldığı bebeğini koydu. Sonra bir elma, daha sonra yüzük olarak iki demir halkasını yerleştirdi. İşte dünyada sahip olduğu bütün varı(nı) yoğu(nu) bohçasına yerleştirirken durmadan sessiz sessiz ağlıyordu. Bir yandan göz yaşı döküyor, bir yandan bohçasını düzenlemekle uğraşıyordu. Âferin bu küçük Kafkasyalının acı dolu yüce kalbine ki, kendi malından başka bir şey kabul etmeyerek ve bohçasını koltuğunun altına alarak oda kapısından dışarı çıktı. Karanlıkta elleriyle merdivenleri yoklayarak aşağı indi, sokak kapısına yaklaşıp da kapının demirli olduğunu görünce yolunun üstüne dikilen bu demirden istihkâm,<sup class="calibre2"><a href="../Text/Serguzest_split_026.html#footnote-7235-16" id="footnote-7235-16-backlink">[16]</a></sup> bu dayanılmaz engelin karşısında tam bir umutsuzlukla donakaldı. Acı ve umutsuzluğun gerdiği sinirlerinden dolayı iki kat artan gücüyle bir iskemlenin üzerine çıkarak demiri yukarı doğru itti. Mümkün değil. Öfke ve umutsuzlukla titremeye başlayan elleriyle bir daha denemeye kalkıştı. Olmuyordu. Demir, hanımıyla Tarâvet’in yüreği gibi duygusuz duruyor. Umutsuzluğun verdiği olanca gücüyle bir kere daha itince demir yerinden kımıldadı. Ara sıra iskemlenin üzerine oturup nefes alarak işine devamla engelleri ortadan kaldıran yarım saatlik çalışmasıyla kapı açıldı. Kapıyı yeniden kapamak aklına bile gelmeyerek kendisini sokağın ortasında buldu.</p>

  <p class="normal">Gece, bütün sessizlik ve karanlığıyla ortalığı kaplamıştı. Ne gökte bir yıldız, ne yerde bir kandil ışığı görünen bu koca gecenin içinde hiç bir ses işitilmiyor; yalnız uzaktan uzağa havlayan köpeklerin sesleriyle, ara sıra şiddetle esen soğuk, içe işleyen bir rüzgârın eski Bizans yıkıntılarından çıkardığı ürkütücü yankılar, korkan kulaklarına ulaşıyordu. Korkusundan önüne bakarak ve adımlarını sık sık atarak mahalleyi geçti; (mahallenin) bir yanında yangın yıkıntısına rastladı ve oradaki bir evin kapısının önünde birdenbire durdu. Yaşamak için yumuşaklığa, okşanmaya ve korunmaya gereksinmesi olan bu yaratığın küçücük yüreği, o büyük gecenin korkunç sessizliğiyle yıkıntılardan çıkan ürkünç seslerden durmaya ve kuzeyin buzlu dağlarından dökülüp gelen o etkili rüzgâr en ince sinirlerine kadar yayılarak bütün vücudu titremeye başladığı zamanda, Tarâvet’in ve hanımın zulüm ve eziyetinin anısı, soğuğun etkisi ve korkunun şiddetiyle serbestçe iş görme ve rahatça hareket etme becerisini yitirdiği yüreğini ve zihnini sararak hayâlinin dehşeti ve kuruntularının gücü tek başına egemen olmaya başlayınca, birdenbire bulunduğu yere oturdu. Yorgun olan gözleri, önündekileri rüya gibi gördüğü zaman, tâ karşıda... bir siyah kadife ile örtülü gibi görünen karanlık gökyüzünün ufuklara yakın bir köşesinde... sislere benzer bir ışık belirdi. Gökyüzünün bu birden ortaya çıkan nuruna daha dikkatle bakınca, o ışığın içinde anneciğinin gülümseyen yüzünü gördü. İşte orada... Kendisine gülüyor! Sesini işitecek. Ah, üzerine doğru geliyor... Gücünün yetmediği şeyleri taşımaktan iskelet gibi olmuş kollarını anneciğini kucaklamak için göğün o yönüne doğru uzatarak, “Aman, imdâdıma yetiş...” dedi; sonra şiddetli bir çığlık ile arka üstü düştü, bayıldı.</p>
</body>
</html>
