<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Unknown</title><meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet1.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
  <body class="calibre">
<p class="calibre4" id="calibre_pb_9">on birinci tablet</p>
<p class="whitespace"> </p>
<p class="calibre1">Ey, umudumun kırıldığını gören kişi,</p>
<p class="calibre1">ey, umutları hiçbir zaman kırılmasın dediğim kişi, o gece babam soylu Maruvaş getirdi haberi.</p>
<p class="calibre1">O gece boğucu bir sıcağın içinden gelerek babam dedi ki: Nuvanza kaybolmuş savaşta.</p>
<p class="calibre1">Dedi ki:</p>
<p class="calibre1">Korkma, kimse görmemiş öldüğünü.</p>
<p class="calibre1">Dedi ki:</p>
<p class="calibre1">Korkma, kimse görmemiş yaralandığını.</p>
<p class="calibre1">Dedi ki:</p>
<p class="calibre1">Son çatışmadan sonra görmemiş kimse onu.</p>
<p class="calibre1">Dedi ki:</p>
<p class="calibre1">Belki esir düşmüştür Ramses’e.</p>
<p class="calibre1">Belki Ramses götürmüştür onu Mısır’a.</p>
<p class="calibre1">Dedi ki:</p>
<p class="calibre1">Dur, akıtma gözyaşlarını.</p>
<p class="calibre1">Dedi ki:</p>
<p class="calibre1">Endişelenme, savaş bitti.</p>
<p class="calibre1">Endişelenme, görüşmeler başlar yakında.</p>
<p class="calibre1">Bizde de var soylu Mısırlılar’dan esirler.</p>
<p class="calibre1">Değiştiririz Nuvanza’yla.</p>
<p class="calibre1">Babamın sözlerini duyunca, isyan ettim Taunlara.</p>
<p class="calibre1">Sözlerinizi unuttunuz mu, dedim.</p>
<p class="calibre1">Bizimle oynuyor musunuz, dedim.</p>
<p class="calibre1">Lanetinizi hep böyle üzerimizde mi tutacaksınız, dedim.</p>
<p class="calibre1">Ve Fırtına Tanrısı nasıl öfkesini indirirse bir ağacın üzerine, işte ben o ağaç gibi sarsıldım durduğum yerde.</p>
<p class="softbreak"> </p>
<p class="calibre1">Karardı gözüm, erken çöken bir kış akşamı gibi.</p>
<p class="calibre1">Düştüm yere gövdesinden ayrılan taze bir dal gibi.</p>
<p class="calibre1">Babam kaldırdı beni.</p>
<p class="calibre1">Babam yatağıma taşıdı beni.</p>
<p class="calibre1">Babam avutucu sözlerle uyuttu beni.</p>
<p class="calibre1">Sezmiş olacak ki isyanımı, Nuvanza göründü rüyamda bana.</p>
<p class="calibre1">Dedi ki:</p>
<p class="calibre1">Nedir bu halin?</p>
<p class="calibre1">Dedi ki:</p>
<p class="calibre1">Kehaneti bilmez misin?</p>
<p class="calibre1">Dedi ki:</p>
<p class="calibre1">Bekle. Beklediğimiz yabancı buluşturacak bizi.</p>
<p class="calibre1">Ve Nuvanza’yı görünce,</p>
<p class="calibre1">Nuvanza’nın sözlerini duyunca,</p>
<p class="calibre1">gerçekten görmüş gibi oldum onu.</p>
<p class="calibre1">Gerçekten konuşmuş gibi oldum onunla.</p>
<p class="calibre1">Ve ertesi gün mutlulukla kalktım yataktan.</p>
<p class="calibre1">Ve bekledim.</p>
<p class="calibre1">Bekledim uzun geceler, uzun günler boyunca,</p>
<p class="calibre1">neşeli baharlar, doygun yazlar, yorgun sonbaharlar, soğuk kışlar boyunca, uzun, çok uzun yıllar boyunca.</p>
<p class="calibre1">Kaç savaş geçti bu topraklardan,</p>
<p class="calibre1">kaç kral çıktı tahta,</p>
<p class="calibre1">kaç kral hükmedemez oldu, kaç insan öldü,</p>
<p class="calibre1">kaç insan doğdu,</p>
<p class="calibre1">kaç ihanet,</p>
<p class="calibre1">kaç aşk,</p>
<p class="calibre1">kaç bayram,</p>
<p class="calibre1">kaç hasat,</p>
<p class="calibre1">kaç düğün yaşandı bu topraklarda, bekledim.</p>
<p class="calibre1">Kral Muvatalli öldü, bekledim.</p>
<p class="calibre1">Oğlu Urhi Teşup kral oldu, bekledim.</p>
<p class="calibre1">Hattuşili entrikalarla Urhi Teşup’u ülkeden kovdu, bekledim.</p>
<p class="calibre1">Hattuşili sonunda isteğine kavuştu, bekledim.</p>
<p class="calibre1">Hattuşili kral oldu, bekledim.</p>
<p class="calibre1">Başkent yeniden Hattuşa’ya taşındı, bekledim.</p>
<p class="calibre1">Puduhepa kraliçe oldu, bekledim.</p>
<p class="calibre1">Puduhepa, Ramses’e mektup yolladı, Nuvanza’yı sordu.</p>
<p class="calibre1">Koca mektupta bir tek satırda Nuvanza’yı sordu.</p>
<p class="softbreak"> </p>
<p class="calibre1">Bir tek satırda sordu ama ben umutlandım, bekledim.</p>
<p class="calibre1">Mısırdan mektup aylar sonra geldi.</p>
<p class="calibre1">Ben, Kraliçe’nin dizinin dibine oturdum.</p>
<p class="calibre1">Umutla, mektupta yazılanları dinledim.</p>
<p class="calibre1">Ramses şöyle diyordu:</p>
<p class="calibre1">Hatti ülkesinin Kraliçesi, Büyük Kraliçe Puduhepa, Ben, kardeşin iyiyim.</p>
<p class="calibre1">Evlerim, oğullarım, ordularım, atlarım, arabalarım iyidir.</p>
<p class="calibre1">Ülkemde büyük ölçüde iyilik vardır.</p>
<p class="calibre1">Sen, kız kardeşim de iyi olasın!</p>
<p class="calibre1">Evlerin, oğulların, orduların, atların, arabaların iyi olsunlar!</p>
<p class="calibre1">Asillerin iyi olsunlar!</p>
<p class="calibre1">Ülkende büyük ölçüde iyilik olsun!</p>
<p class="calibre1">Habercilerim, kız kardeşimin habercileri ile birlikte bana geldiler.</p>
<p class="calibre1">Onlar, bana kız kardeşimin,</p>
<p class="calibre1">Hatti ülkesinin kralı, Büyük Kral’ın iyiliğini bildirdiler.</p>
<p class="calibre1">Onlar bana kız kardeşimin iyiliğini,</p>
<p class="calibre1">kız kardeşimin oğullarının iyiliğini,</p>
<p class="calibre1">ülkelerinin iyiliğini bildirdiler.</p>
<p class="calibre1">Kız kardeşimin iyilik haberlerini alınca çok sevindim ve şöyle dedim:</p>
<p class="calibre1">Çok şükür iyidirler.</p>
<p class="calibre1">Kız kardeşimin bana gönderdiği mektubu gördüm</p>
<p class="calibre1">ve Hatti ülkesinin Büyük Kraliçesi kız kardeşimin pek güzel bir biçimde yazdığı konuları işittim…</p>
<p class="calibre1">Kardeşim Hatti ülkesinin kralı, Büyük Kral bana şöyle yazdı: Kızımın başına kokulu yağı dökecek kişileri gönder!</p>
<p class="calibre1">Onlar onu Mısır kralının, büyük kralın evine götürsünler!</p>
<p class="calibre1">İşte kardeşim bana böyle yazdı.</p>
<p class="calibre1">Kardeşimin bana bildirdiği bu karar çok güzeldir.</p>
<p class="calibre1">Mısır’ın Taunları ile Hatti’nin Tanrıları</p>
<p class="calibre1">iki büyük ülkeyi sonsuza dek</p>
<p class="calibre1">bir ülke olarak birleştirmek için bizi bu karara sevk ettiler…</p>
<p class="calibre1">Böyle diyordu Büyük Ramses.</p>
<p class="calibre1">Büyük işlerden bahsediyordu Büyük Ramses.</p>
<p class="calibre1">Ama bir satır olsun anlatmıyordu Nuvanza’yı.</p>
<p class="calibre1">Bir satır olsun söylemiyordu Nuvanza’nın başına gelenleri.</p>
<p class="calibre1">Ama umudumu yitirmedim ben, bekledim.</p>
<p class="softbreak"> </p>
<p class="calibre1">Babam soylu Maruvaş öldü.</p>
<p class="calibre1">Babam soylu Maruvaş torununu göremeden öldü,</p>
<p class="calibre1">ben bekledim.</p>
<p class="calibre1">Ülkem, Mısır’la sonsuz dostluk anlaşması yaptı, ben bekledim.</p>
<p class="calibre1">Kral Hattuşili ile Firavun Ramses yedi ayrı tablete kazıttı dostluk anlaşmasını, ben bekledim.</p>
<p class="calibre1">Hattuşili, kardeşim dedi Ramses’e.</p>
<p class="calibre1">Ramses, kardeşim dedi Hattuşili’ye.</p>
<p class="calibre1">Keşke savaşmadan kardeşim deseydiniz birbirinize diye düşündüm, bekledim.</p>
<p class="calibre1">Yazık değil mi ölen askerlere diye düşündüm, bekledim.</p>
<p class="calibre1">Yazık değil mi ölen askerlerin analarına, kanlarına, çocuklarına diye düşündüm, bekledim.</p>
<p class="calibre1">Yazık değil mi bana,</p>
<p class="calibre1">yazık değil mi Nuvanza’ya diye ağladım,</p>
<p class="calibre1">bekledim.</p>
<p class="calibre1">Ben Göğün Güneş Tanrısı’na, Arinna’nın Güneş Tanrıçası’na ve Nuvanza’ya güvendim, bekledim.</p>
<p class="calibre1">Ben güzel günlerin geleceğine inandım ve bekledim.</p>
<p class="calibre1">Ve beklerken, bizi lanetten kurtaracak yabancı okusun diye bu tabletleri yazdırdım.</p>
<p class="calibre1">Ben bekledim ve yaşlandım.</p>
<p class="calibre1">Dizimde takat kalmadı,</p>
<p class="calibre1">saçlarım kederli bulutlar gibi ağardı,</p>
<p class="calibre1">derim buruştu, gözlerimin feri söndü, ben bekledim.</p>
<p class="calibre1">Yazdıracaklarım tükendi, bekledim.</p>
<p class="calibre1">Umudumu yitirmedim ama biraz gölgelendi inancım.</p>
<p class="calibre1">İnancım her gölgelendiğinde Nuvanza göründü bana.</p>
<p class="calibre1">Bir Tanrı gibi rüyamda göründü. Umudumu tazeledi ve bekle dedi. Ve ben bekledim.</p>
<p class="calibre1">Şimdi çok yorgunum.</p>
<p class="calibre1">Şimdi ölüler ülkesinden esen rüzgâr üşütüyor tenimi.</p>
<p class="calibre1">Şimdi zamanım kalmadı.</p>
<p class="calibre1">Ama biliyorum bekleyişim bitmedi.</p>
<p class="calibre1">Biliyorum, bedenimiz olmasa da ruhlarımız kavuşacak nasılsa.</p>
<p class="whitespace"> </p>
</body>
</html>
