<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
</head>
<body>
<h3 style="text-align: center;">Biraz geçmiş bir zamandan...</h3>
<p style="text-align: center;"><img alt="00B" src="../Images/00B.png"/><br/></p>
<p>“Bluzunuzun pembesi yüzünüze vurdu sanki, kızardınız...”</p>
<p>Kafamı kaldırıp boş boş bakıyorum karşımdaki adama. “Koskoca yüksek mühendis, hem çok başarılı.” Böyle demişti Sırma. Israr etmişti. Beni görmüş, beğenmiş. Oysa o günlerde benim aklım fikrim, dostluğumuzun baharını sürdüğümüz Celal’de. O dostluk desin ne var? İki günün biri görüşür oldunuz bak! İlk defa sohbet muhabbet. Dostluk zırvasına yatıp yanında tutuyor seni, biraz sabır, bak nasıl dökülecek!</p>
<p>“Minacım, iyi misin?”</p>
<p>Sırma hafifçe dürterek beni ortama geri çekmeye çalışıyor. Nişantaşı’nda bir restorandayız. Sırma bir maestro gibi bir yandan beni bu karşımdaki adamla bağlamaya çalışırken, bir yandan da kendi sevgilisine gülümseyerek onu idare ediyor. Bunalıyorum hepsinden. Neden buradayız Allah aşkına? Sırma’nın beni Celal’den kurtarma gayretleri. Âşığım ona, anlatamıyorum. Sadece ve sadece onu istiyorum. Anormalmiş, şöyleymiş, böyleymiş... Bana ne normallerden, şu adama bak karşımdaki! Patlayacağım şimdi. Celal de kızdı zaten biliyorum bu yemeğe gelmeme. Anladı tabii Sırma’nın planlarını. Kıskandı, çok kıskandı hissettim. Sırf bu yüzden kabul ettim ya zaten bu yemeği, baktım ki kıskanıyor...</p>
<p>“Aa, Celal değil mi o?”</p>
<p>Sırma beni dürtüklüyor. Rüya görüyorum, evet çıldırdım herhalde, karşıdan Celal geliyor bana doğru. “Yok artık!” diye tıslayan Sırma’nın sesini duyuyorum. Adamlar ne olduğunu anlamaya çakşırken, masanın yanında duruyor Celal tüm azameti ile. Nefes alamıyorum. Her şey karışıyor, bulanıyor. Elini bana uzattığını görüyorum, “Hanımefendi, sizi almaya geldim, hadi gidelim.”</p>
<p>Kızgın çok kızgın, tutuyor kendini biliyorum, artık onu çok iyi tanıyorum. Masada herkes bu adamla ilgili kendi bilgisi kadar, anlamaya ve tartmaya çalışıyor durumu. Kalksana salak! İçimden bir haykırış, sanki tüm restoranı dolduruyor ve beni ayağa fırlatıyor bir anda. Elini tutuyorum ve büyülenmiş gibi adım atıyorum onunla, nereye ise oraya doğru.</p>
<p>“Mina, n’apıyorsun? Nereye? Bu ne kabalık...”</p>
<p>Sırma beni kaybetmemek için son bir çabayla durdurmaya çalışıyor.</p>
<p>Hızla dönüyor Celal ve bir elinde benim elim, bir adım atıyor geriye. Herkes taş kesmiş sanki. “Sırma, sen bizim hayatımızdan çık ya, rahat bırak bizi. Evleniyoruz biz... Ve sen kızım, sen yoksun artık Mina’nın hayatında!”</p>
<p>Çekiyor beni ve hızlı adımlarla çıkıyoruz restorandan. Duyduklarımı toparlamaya çalışıyorum. “Evleniyoruz” mu? Doğru mu duydum? Sırma? Ama Sırma. Boş ver şimdi Sırma’yı mırmayı! Evlenecek adam kızım seninle, sus ve yürü!... Susuyorum ben de.</p>
<p>Celal sürükleyerek beklettiği taksiye atıyor beni. Öyle tuhaf ki suratı, sesimi bile çıkaramıyorum. Karşıya, evine doğru giderken, el ele oturuyoruz taksinin içinde. Zaman duruyor sanki, el ele akıyoruz zamanın içinde. Taksi durduğunda elimi bırakınca irkiliyorum. Parayı veriyor, beklememi işaret ediyor. Anlamaya çakşırken bir bakıyorum ki kapımı açmış, inmemi bekliyor. Ben iner inmez yine elimi tutuyor ve apartmanın merdivenlerini çıkıyoruz el ele. Kapıyı açtıktan sonra kucağına alıyor beni ve o tok sesinin eşliğinde eşikten geçiyorum:</p>
<p>“Yeni evine hoş geldin Mina!”</p>
<p>Doğruca yatağa atıyor beni ve içime girdiğinde yaşlar akıyor gözümden. Ama acıya, farklı bir keyif eşlik ediyor bu defa. Başarının keyfi. Uzun bir maraton sonrası varış ipini göğüslemenin keyfi. Madalyayı çok yakında alacağını bilmenin keyfi. İşte o anda ve içime saplanan acısı tanıdık bıçaklar arasında, kendi rızamla, onun kucağında, cehennemimin kapısından içeri süzülüyorum o gece.</p>
<p style="text-align: center;"><img alt="00D" src="../Images/00D.jpg"/><br/></p>
</body>
</html>