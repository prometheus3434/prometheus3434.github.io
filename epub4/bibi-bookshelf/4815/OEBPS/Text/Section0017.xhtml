<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
</head>
<body>
<h3 style="text-align: center;">Biraz geçmiş bir zamandan...</h3>
<p style="text-align: center;"><img alt="00B" src="../Images/00B.png"/><br/></p>
<p>“Evet bekliyorum lütfen,” diyerek toplantıyı sonlandırdığımı ifade edecek şekilde defterimi kapatıp, sandalyemi biraz geri iterek kalkıyorum yerimden. Karşımdaki sekiz kişi de kalkıyor hemen. Vedalaşmalardan sonra odama doğru yürümeye devam ederken, sekreterime her zamanki alışkanlığımla, “Arayan var mı Gülcan?” diye soruyorum. Gülcan’ın cevabı ile taş kesiliyorum:</p>
<p>“Celal Evrim Bey diye biri aradı Mina Hanım. Arkadaşınızmış sanırım.”</p>
<p>“Ne dedi?” diye hızla Gülcan’a doğru dönüyorum. Suratıma ateş basıyor bir anda.</p>
<p>“Galeriye gelmiştim, müsait olursa arasın Mina Hanım,” dedi</p>
<p>"Peki teşekkürler Gülcancım.”</p>
<p>Heyecanımı belli etmeden odama doğru ilerleyip kapıyı kapatıyorum. Yeees! Hemen masamda bırakmış olduğum cep telefonuma bakıyorum, iki cevapsız aramadan biri Celal. Demek ki hem cepten hem işyerimden aramış, işyeri numaramı verdiğimi hatırlamıyorum, ama nerede çalıştığımı bildiğinden zor olmamıştır bulması. Hemen masama oturup birkaç kez derin nefes alıp verdikten sonra arıyorum cebini. Üçüncü çalışta açıyor.</p>
<p>“Celal ben Mina! Selam, notunu aldım.”</p>
<p>“Toplantınız amma uzun sürüyor hanımefendi, neredeyse umutsuzluğa kapılıp eve dönecektim artık.”</p>
<p>“Öyle, biraz uzun bir toplantıydı gerçekten. Neyse ki bitti. Her zamanki sıradan işler işte. Hayırdır portre zamanı mı?”</p>
<p>“Yok, müsaitsen akşam bir yemek yiyelim diyecektim, uygun musun?”</p>
<p>Esasında değildim. O akşam şirketin yıl sonu müdürler yemeği vardı. Hay aksi! Ne yapsam?</p>
<p>“Aaa, tabii uygunum Celal. Bu akşam bir programım yok. Çok sevinirim.”</p>
<p>“İyi o zaman, yedi buçukta Nişantaşı Bariz’de buluşalım mı?”</p>
<p>“Tamam yedi buçukta görüşmek üzere.”</p>
<p>Telefonu kapatıp dans etmeye başlıyorum odanın içinde.</p>
<p><span style="font-style: italic;">“I feel pretty<br/>Oh so pretty<br/>Ifeel rurming and dancingfor joy<br/>For I’m loved by a pretty wonderful boy!”</span></p>
<p>Çok sevdiğim West Side Story müzikalinin bu enfes şarkısıyla zaferi kutluyorum döne döne odanın içinde. Biliyordum, beklersem olacağını biliyordum. Kaç gün geçmişti o geceden bu yana? Tam sekiz gün... Sabırla bekledim. Aramadım. Hem arasam ne diyecektim? “Pardon, portreye ne zaman devam edeceğiz” mi diyecektim? İşte bak aradı, hem de portre mortre değil, yemeğe çıkalım diye aradı. Oooleeey!</p>
<p>Birden akşamki müdürler yemeğini hatırlayıp hemen masama geçiyorum. Katılacak diğer müdürler ve genel müdür’e yalan mazeretimi bildiren bir e-posta yazıyorum: “Yakın bir arkadaşım hastaneye kaldırılmış, bu gece refakatçi kalmam lazım, birazdan çıkmanı gerekiyor, katılamadığım için üzgünüm,” filan falan... Gönder tuşuna basıyorum aceleyle. İyi olmadı bu yemeğe katılmamak ama boş ver, Celal yemeğe davet etti ya, kim takar müdürler yemeğini, diye düşünerek çantamı kaptığım gibi ofisten dışarı fırlıyorum.</p>
<p>Birkaç saat sonra Bariz’den biraz önce taksiden inip heyecanımı biraz dindirmek ve sakinleşebilmek için yürüyorum. Kafeye girdiğim zaman dışarıda bir masada, elinde sigara, otururken buluyorum onu.</p>
<p>“Hoş geldin Mina,” diye ayağa kalkarak karşılıyor beni. “Bu ne güzellik böyle.”</p>
<p>“Yok canım iş çıkışı, ne güzelliği Allah aşkına,” diye koca bir yalan daha atıyorum mahcup gülümseyerek. Oysa bir saate yakın didindim ayna karşısında.</p>
<p>Ve sohbete başlıyoruz. O içki içmiyor. Ben bir kadeh şarap eşliğinde konuşuyorum da konuşuyorum. Çocukluğumu, kolej yıllarını ve üniversiteyi anlatıyorum. Önceki evliliğimden bahsetmiyorum. Erken henüz, erken.</p>
<p>O ise kendi yaşamım bir hayli sansürle anlatıyor. Kendisini evlat edinen bir kadınla büyüdüğünü annesini ise tanımadığını söylüyor kuru bir sesle.</p>
<p>“Hiçbir şeyim eksik edilmedi sağ olsun iyi kadındı,” diye kendi hikâyesini bağlarken konuyu bana çeviriyor: “Ya senin ailen? İstanbul’dalar mı?”</p>
<p>“Yok, vefat ettiler üniversitedeyken ben. Trafik kazası. Antalya’dan dönerken. Ben buradaydım.”</p>
<p>Bir sessizlik çöküyor masaya.</p>
<p>“Çok üzüldüm Mina, başın sağ olsun. Kardeşin var mı?”</p>
<p>“Tek çocuğum ben de. Yalnız başınayım anlayacağın. Önemli değil. Kaç sene geçti, alıştım. Yaşam böyle işte, alışıyor yalnızlığa insan. Neyse, güzel şeylerden konuşalım.”</p>
<p>Her zaman kullandığım cümleler. Bazı cümleler var ki, otomatik takip ediyor artık birbirini. Yeri geldiğinde bir aktrisin sahnede repliklerini peş peşe söylemesi gibi, otomatik olarak dökülüyorlar ağzımdan. Annemin ve babamın kazasıyla ilgili cümleler de böyle. Ve her seferinde içimden yükselen bu konuyu geçiştirmek isteği... Kimseyle konuşmadım konuşmak da istemiyorum zaten. Unutuyorum bile çoğu zaman. Ne konuşacağım? Gittiler işte, terk ettiler beni, hepsi bu. Hem konuşmaya kalktım da ne oldu o psikologlarla. Anlat anlat anlattırdılar da saatlerce işin içinden çıkamayıp psikiyatristlere yolladılar, onların verebildiği tek çare de o abuk subuk ilaçlar. Uyuşmak istemiyorum ben. Mankafa gibi dolaşmak istemiyorum. Ben sorunlarımın nasıl çözüleceğini biliyorum. Cilveli bir göz süzme ile Celal’e bakıyorum yeniden. Hüzünle süzüyor beni. Şarabın da etkisiyle yüzüm kızarmaya başlıyor iyice.</p>
<p>“Ne oldu?” diye gülümsüyorum mahcup. “Neden öyle bakıyorsun bana?”</p>
<p>“Ne tuhaf bir kadınsın sen Mina?”</p>
<p>“Neden?”</p>
<p>İşte oluyor bebeğim. Gizem gördüler mi tamamdır. Oltaya takıldı demektir, biliyorsun. Çok iyi gidiyoruz çoook.</p>
<p>Cevap vermiyor.</p>
<p>“Bir daha ne zaman sergin olacak?” diye konuyu ona getirmeye çalışıyorum.</p>
<p>Gözlerime bakıyor bir süre. Bakıyor, bakıyor ve “Bu sene olmaz artık, ne zaman bir daha tahammül edebilirsem o maskaralığa, o zaman. Bana kalsa hiç, ama malum satış da yapmak lazım.”</p>
<p>“Biraz daha ortada olsan. Yani tanınmak önemli biliyorsun. Resim satın alan kitle belli. Benim işim reklam malum. Kendini tanıtmazsan satış artmaz...”</p>
<p>“Saçmalama lütfen Mina!” diyerek sertçe kesiyor sözümü.</p>
<p>Şaşırıyorum. “Ama yanlış bir şey söylemiyorum ki. Ha, satış artsın diye bir derdin yoksa tamam, ama yardımcı olabilirim diye...” Başı önde, bedeninin giderek gerildiğini fark edip susuyorum.</p>
<p>Boğuk bir ses duyuyorum ardından: “Kalkalım mı yavaş yavaş?”</p>
<p>Kahretsin Mina, yine yaptın yapacağını. Sana ne adamın satışından, seni mi doyuracak ya?</p>
<p>Başımı onaylar şekilde sallıyorum. Bir panik başlıyor içimde. Hesabı ödeyip çıkıyoruz. Havada ciddi bir ayaz var. Yürümeye başlıyoruz Nişantaşı’nda. Bir şeyler söylemek istiyorum, ama cesaret edemiyorum. Bu adam farklı. Ne zaman, neye kızacağını kestiremiyorum.</p>
<p>Yaklaşık yirmi adım yürüdükten sonra nihayet konuşuyor:</p>
<p>“Bu hafta içinde ararım seni, portre için yani... Ben biraz çalıştım üstünde, ama yine birkaç kez sana ihtiyacım olacak.”</p>
<p>“Tabii tabii, sevinirim. Heyecanla bekliyorum ben de.”</p>
<p>Yine beş adım, sessizlik...</p>
<p>“Taksiyle mi döneceksin eve? İstersen seni bırakıp devam edebilirim. Ben de taksiyle döneceğim.”</p>
<p>Arabası filan yok anlaşılan.</p>
<p>“Çok sevinirim,” diyorum yine. Yaşasın halen umut var! Birlikte bir taksiye biniyoruz, ama o öne oturarak beni bir kez daha şaşırtıyor. “Ulus’a lütfen,” diyorum şoföre. Sessizce ilerliyoruz. Ulus’a yaklaştığımızda, şoföre sokakları tarif ederek oturduğum apartmanın tam önüne gelmesini sağlıyorum taksinin. “Tamam burası, çok teşekkür ederim Celal,” diye geldiğimizi belirtiyorum. Taksiden iniyor. Bir umut, cesaretimi toplayıp soruyorum:</p>
<p>“Arzu edersen bir kahve içelim bende.”</p>
<p>Bir süre beni süzdükten sonra şaşırtarak, “Peki,” diyor, işte bunu beklemiyordum. Zaten bu adamı hiç kestiremiyorum. Birlikte eve çıkıyoruz. Neyse ki bugün gündelikçi günüydü, ev temiz ve derli toplu.</p>
<p>Salona geçip oturuyor. Alelacele hazırlıyorum filtre kahveleri ve yanma geçip oturuyorum. Kalkıp CD’lere bakmaya başlıyor, içlerinden bir tane alıp müzik setime yerleştiriyor. Çalmaya başlayan CD’den yayılan buğulu kadın sesinin Norah Jones olduğunu fark ediyorum.</p>
<p><span style="font-style: italic;">“Come away with me in the night<br/>Come away with me<br/>And I will write you a song...”</span></p>
<p>Cevap vermeden, sessizce karşımdaki koltuğa oturup gözlerini kapatarak müziğe bırakıyor kendini. Ben ise durumu daha da ilerletmek için ne yapmanı gerektiğini düşünüyorum. Beklemek en iyisi.</p>
<p>Şarkı bittiğinde gözlerini açıyor ve kahveyi eline alarak içmeye devam ediyor. Birden orada benim de olduğumu fark etmiş gibi bana bakıyor ve duygusuz bir ifadeyle konuşuyor:</p>
<p>“Evin güzelmiş, güle güle otur.”</p>
<p>“Teşekkür ederim.”</p>
<p>Beklenti. Bekliyorum. Yanıma gelmesini, saçıma dokunmasını, öpmesini, hatta yatağa gidebilmeyi bekliyorum. Onun ne istediğini söylemesini bekliyorum. Herhangi bir talep, beklediğim... İlerlediğimizi kanıtlayacak o talep. Ama kahvesini içmeye devanı ediyor. Sessizlikte, sevdiğim adam ve ben oturuyoruz öylece.</p>
<p>“Geç oldu, senin de yarın işin var. Ben gideyim artık. Kahve için teşekkürler.”</p>
<p>Gitmese, istemiyorum gitmesini. Yine beklemek başlayacak sonrasında. Hadi artık, olup bitsin her şey, benim olsun. Ben onun sevdiği kadın olayım. O zaman her şey değişecek. Ayakta bana bakıyor. İstemeden kalkıyorum yerimden. Kapıya doğru ilerliyoruz.</p>
<p>“Celal...” ağzımdan çıkıveriyor bu kadarı, ama gitme diyemiyorum. “Kadın dediğin iffetli olmalı. Vakur olmalı!” Babamın sözleri çınlıyor kulaklarımda.</p>
<p>Kabanını giyerek sarılıyor bana. “Teşekkürler.”</p>
<p>Ben de sarılıyorum ona, ama bırakamıyorum. Bir süre öylece kalıyoruz. Umutla bekliyorum, kalbim deli gibi çarparak. Ama o, birden kollarımı tutup açıyor.</p>
<p>“İyi geceler Mina. Taksi çağırmana gerek yok, yürümek istiyorum biraz,” diyerek kapıyı açıyor ve hızla asansörü pas geçip merdivenlerden aşağıya iniyor. Onunla beraber sanki içim de sökülüp gidiyor merdivenlerden aşağıya... Geride kalan parçalarımla çaresizce kapıyı kapatıyorum.</p>
<p style="text-align: center;"><img alt="00D" src="../Images/00D.jpg"/><br/></p>
</body>
</html>