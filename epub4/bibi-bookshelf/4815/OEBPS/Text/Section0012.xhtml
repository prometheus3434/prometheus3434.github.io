<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
</head>
<body>
<h3 style="text-align: center;">Biraz geçmiş bir zamandan...</h3>
<p style="text-align: center;"><img alt="00B" src="../Images/00B.png"/><br/></p>
<p>“Mina, birkaç kişiye sordum, boş versin diyorlar.”</p>
<p>“Sırma, ne demek boş versin? Aşık oldum diyorum sana, gece gündüz aklımdan çıkmıyor ya! Ben senden yardım istiyorum ona ulaşmak için, senin şu dediğine bak.”</p>
<p>“Ya adam manyağın teki mi ne belli değil! Zaten kimseyle birlikte olmuyormuş, kaç yıldır kimseyle olmamış yani. Kadın düşmanı diyorlar. Hep yalnızmış. Kendi içine dönük, resimleri, bir de kendi... onunla ilgili başka bir şey bilmeyiz diyorlar.”</p>
<p>“Olmaz tabii ki, çünkü beni bekliyor,” diye gülerek karşılık veriyorum.</p>
<p>“Sırmacım beni vazgeçilemezsin, bırak bu lafları. Hani gittiği, takıldığı yerleri öğrenecektin?”</p>
<p>“Yok kızım yok, adam gezmiyor diyorum. İçki de içmezmiş, gece hayatı yok, tek sosyalleştiği zaman sergileri diyorlar. Onun dışında görülmezmiş. Kuzguncuk’ta yaşıyormuş ve hep oradaymış. Tuhaf bir tip işte. Minacım, bak onca şey geçirdin, bırak adam mı yok Allah aşkına ya.”</p>
<p>“Tamam Sırma tamam, çalışmam lazım şimdi, hadi görüşürüz.”</p>
<p>Telefonu kapatırken birden telaşlı sesini duyuyorum:</p>
<p>“Dur, dur! Bu akşamüstü galeriye gidecekmiş, galeri sahibinden öğrendim, biliyorsun arkadaşımdır. İki resmi satılmış onların parasını alacakmış sanırım.”</p>
<p>Heyecanla doğruluyorum yerimde.</p>
<p>“Süpersin arkadaşım, işte bak isteyince nasıl da yardım ediyorsun. Saat kaç ki? Daha üç, hemen Atlamalıyım.”</p>
<p>“Dur Mina ne yapacaksın ki?”</p>
<p>“Sırmacım hadi bye bye! Koşmam lazım, ararım seni,” diyerek telefonu sabırsızlıkla kapatıyorum. Bu laflara karnım tok benim. Başka adam mı yokmuş? Yok kardeşim. Onu istiyorum ben. Herkes nasihat vermeyi biliyor sadece. Âşık oldum adama, aklımdan çıkmıyor diyorum; çaresizim, bulmalıyım onu diyorum.</p>
<p>İçimden söylene söylene, çalıştığım Amerikan Armasının koridorlarında telaşla genel müdürün odasına yürüyorum. Bu Armada son bir senedir reklam ve halkla ilişkiler müdürü olarak görev yapıyorum. Onlarca yıl reklam ajanslarında çalışıp oluşturduğum tecrübe çok kıymetli olsa da, daralıp gelen teklif üzerine “reldamveren” tarafına geçtim. Genel müdürle aram iyi. Bana göre yaşlı ve tonton bir ihtiyar. Reklam çok anlamadığı bir iş olduğu için güveniyor bana. Fena gitmiyor şimdilik, sıkılıncaya kadar işte... Zaten iş yaşamım, daraldıkça değiştirdiğim ajanslarla dolu. İki üç yıl, sonra hooop değiştir. Değiştirmemek mümkün mü? O kadar uğraş, çalış, kendini ver, ne almam gereken parayı alabildim ne de mevkiyi. Ben de vurup çıkıyorum o zaman kapıyı, hak ediyorlar tabii ki. Bir de bu tarafı deneyeyim dedim, bakalım.</p>
<p>Kapıyı tıklatıp müdürün odasına giriyorum. “Apartmandan aradılar, evimi su basıyormuş, bir boru patlamış...” gibi bir yalanla izin alıp sıvışıyorum. Eve gidip sahne kıyafetimi tasarlıyorum. Hoş olmalıyım, çok hoş, ama süslendiğim de anlaşılmamalı. Kot pantalonumun üzerine yeni aldığım şık siyah boyunlu kazağımı giyiyorum. Ayağımda yeni aldığım siyah İtalyan botlar, kalın siyah yarım ceketimi de giydim mi tamamdır. Bana da yakışır siyah zaten. Kısacık ama kıpkırmızı saçlarımla oluşturduğu tezat hoştur. Uzun boyumla da şöyle bir salındım mı... Biraz makyaj ve evet, evden çıkmaya hazırım.</p>
<p>Galeriye gelmeden biraz önce taksiden inip yürümeye başlıyorum. Galerinin önünden geçerken bakıyorum, içeride görünmüyor. Sokakta görülmeyeceğim bir noktada bir sigara yakıp beklemeye başlıyorum. İki sigara ve birkaç telefon konuşmasıyla kendimi oyalamayla çalışarak geçen bir yarım saatten sonra orada direk gibi dikilmek saçma gelmeye, içim sıkılmaya başlıyor. Üşüyorum da. Kasım ayındayız tabii.</p>
<p>Ama ayrılamıyorum oradan. Ve bekliyorum, o günden sonra hep bekleyeceğim gibi...</p>
<p>Kendi kendime konuşmalarla geçen bir saatin sonunda, birden uzaktan yürüyerek geldiğini görünce sevinçten bir an aklımı yitirecek gibi oluyorum. Sakin ol! Yaklaşsın, diye bekleyerek onu izliyorum. Siyah kadife pantolon üzerine, açık yeşil boyunlu bir kazak giymiş. Yeşili de mi seviyor yoksa? Üzerinde yine siyah bir mont. Ayağında siyah spor botlar. Şık, sade.</p>
<p>Tamam yeterince yaklaştı, hadi.</p>
<p>Hızla ona doğru, ama hiç bakmadan, elimdeki cep telefonunda bir şey okumaya çalışır gibi yaparak yürüyorum.</p>
<p>Az kaldı, iki adım daha ve evet şimdi kafanı kaldır, bingoo!</p>
<p>Göz göze geliyoruz.</p>
<p>“Vaaaay, selam Mina Hanım.”</p>
<p>“Aaa, merhaba! Nasılsınız?”</p>
<p>“Çok şükür, sizi gördük daha iyi olduk.” Yine o acayip gür kahkahası sarıyor etrafı. Yalandan kahkahası.</p>
<p>“Nereye böyle?” diye soruyor.</p>
<p>“Arkadaşımla buluşacaktım. Ama maalesef şimdi mesaj atmış, gelemiyormuş, kös kös eve dönüyordum mecburen.”</p>
<p>Beni süzüyor.</p>
<p>Anladı mı numaramı? Aman anlasın, ne var işte, seninle olmak istiyorum ya!</p>
<p>"Şu galeride ufak bir işim var, sonra bir kahve içelim istersen. Hem seninle konuşmak istediğim bir şey var, ne dersin?”</p>
<p>Teşvikiye’nin her yerini ışıl ışıl kaplayan ve ışıklan yanıp sönen Noel ağaçlan sarıyor birdenbire sanki. Tüm dünya ışıldıyor.</p>
<p>“Aaa, tabii neden olmasın, sevinirim.”</p>
<p>Galeriye doğru yan yana konuşmadan yürüyoruz. Daha doğrusu yürümek için ben zorluyorum kendimi. Hoplayıp zıplayıp dans etmek istiyorum oysa. Konuşacakmış benimle. Benimle konuşacağı bir şey varmış. Biliyordum. Kadın düşmanı ha? Saçmalık! Beni beklemiş o, beni. O da beni aklından çıkaramıyor, biliyordum, karşılıklıdır böyle kuvvetli hisler.</p>
<p>Biraz sonra oturduğumuz kafede, bir yandan kahvemi içmeye çalışırken, bir yandan havadan sudan bahsederek heyecanla esas konuya girmesini bekliyorum. Neşeyle kendimden bahsediyorum; işimden, yaşamımdan, nerede oturup nerede çalıştığımdan... Tanıtmaya başladığım bu beni istesin istiyorum. Hem öyle bir istemek ki, ayrılamasın bir daha.</p>
<p>“Mina, müsaade edersen bir portreni çalışmak istiyorum senin?”</p>
<p>Ne? Portre mi? Bu muymuş konuşacağı şey yani? Ne portresi ya?</p>
<p>Üzerime çöken bu derin hayal kırıklığına rağmen gülümseyerek konuyu istediğim yönde sürdürmeye çalışıyorum:</p>
<p>“Portremi mi? Gerçekten mi? Çok sevinirim, hiç olmadı... yani kimse yapmadı. Aaa, çok heyecanlandım bakın şimdi.”</p>
<p>“Yok öyle çok heyecanlanma. Benim resimlerimi biliyorsun, sonuç beklediğin gibi olmayabilir. Senden istediğim, daha çok kendim için bir şey. Ne zamandır insan yüzü çalışmak istiyordum, ama ifadeler... Bilemiyorum, sende gördüğüm ifade ile bir şey yakaladığımı düşünüyorum, kabul edersen çok sevinirim.”</p>
<p>“Tabii, olur. Ne zaman? Yani ne zamanlarda gelmem lazım? Nerede yapacağız?”</p>
<p>“Benim atölyem evimde. Kuzguncuk’ta. Umarım senin için yol sorun olmaz. Ben ararım seni, zamanlama bana bağlı olacak tabii. Cep numaranı versene bana.”</p>
<p>Numaramı söylüyorum ve dans eden düşünceler arasında, benim telefonumu çaldırmasını seyrediyorum. İştahla kaydediyorum numarasını. Bir yandan da bir sonraki görüşmemizin evinde olacağını düşünerek içimden kocaman gülümsüyorum.</p>
<p>“Zamanlama için bir şey diyemem Mina, bana uyman gerekecek.”</p>
<p>“Tamam kaydettim numaranı. Olur... şey... o zaman haber bekleyeceğim.”</p>
<p>Sessizce evet anlamında başını sallıyor. Sessizlik.</p>
<p>“Güzel bir yermiş bu kafe, daha önce gelmemiştim. Sen buralara sık gelir misin? Yani evin uzakta da.”</p>
<p>“Ancak işim düşerse.”</p>
<p>Yüzü kararıyor sanki. Başını yine öne eğiyor.</p>
<p>Ne oldu? Yanlış bir şey mi dedim?</p>
<p>Tekrar başını kaldırıp tuhaf bir bakışla bana bakıyor. Ürperiyorum.</p>
<p>“Gitmem lazım benim,” deyip el ediyor ve gelen hesabı bahşişle birlikte almasını söyleyip uzaklaştırıyor garsonu.</p>
<p>“Çıkalım mı Mina?”</p>
<p>Şaşkınım. Ne oldu anlamıyorum. Sokağa çıktığımızda biraz yürürüz herhalde diye düşünürken, hemen kafenin kapısının önünde, “Taksiii!” diye sesleniyor. Araba tam önünde duruyor. Arkasında ben olduğumu hatırlamış gibi birden dönüyor ve “Görüşürüz, ararım seni,” dedikten sonra taksiye binip trafikte uzaklaşmaya başlıyor.</p>
<p>Taksinin camından şaşkınlığımı görmesin diye, hızla dönüp aksi yöne yürümeye başlıyorum. Biraz ilerleyip beni göremeyeceği bir noktaya geldiğimde ise durup bir sigara yakıyorum. Şaşkınım. Kızgınım. Ne bu ya? Ne oldu şimdi? Öküz müdür nedir? Böyle şak diye bırakılır mı insan ortada?! Portreymiş, gitmeyeceğim işte, git başka ifade bul kendine. Öfkeyle söyleniyorum da söyleniyorum. Ama ne kadar söylenirsem söyleneyim, o andan itibaren tek bir şey için, sadece onun beni araması ve çağırması için yaşayacağımı biliyorum. Daha şimdiden çok zaman geçti sanki, daha şimdiden beklemekteyim, daha şimdiden kenetlendim telefona... Acaba ne zaman?</p>
<p style="text-align: center;"><img alt="00D" src="../Images/00D.jpg"/><br/></p>
</body>
</html>