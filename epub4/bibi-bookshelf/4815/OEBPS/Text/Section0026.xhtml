<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
</head>
<body>
<h3 style="text-align: center;">“Şimdi” denen zamanda...</h3>
<p style="text-align: center;"><img alt="00B" src="../Images/00B.png"/><br/></p>
<p>Bitti! Kurtuldum. Böyle düşünmek istiyorum. Elimde sadece bir sırt çantası, en acil gerekenleri aldım. Gerisini sonra aldırırım, umurumda da değil. Daha eve girer girmez bağırmaya başlayan o sese dayanabilmek...</p>
<p>“Defoool! Yine mi geldin sen?!”</p>
<p>Krize girdi yine. Biliyorum bu krizlerini. Hasta Celal. Haklıymış başta bana, “Benimle ilişki olmaz!” dediğinde. Hasta çünkü. Böyle sinir nöbetleri var. Bağırıyor, ağlıyor. Sonra pişman oluyor, suçluluk daha da çıldırtıyor onu. Bir gelgitler dünyası.</p>
<p>Ama izin verseydi, iyileşirdi sevgimle.</p>
<p>Buna inandım. İyi olacaktı benimle. Ben de onun bir tanesi olacaktım, değerlisi olacaktım. Olabilirdi, olmadı. Niye olmadı, bilmiyorum.</p>
<p>“Eşyalarımı alıp gidiyorum, bağırma Celal, tamam bitti.”</p>
<p>Hızla üzerime doğru geliyor. Vuracak sanıyorum, ama beni geçip atölyesine doğru giderken, “Çıktığımda burada olma, sakın olma!” diyor ve kapıyı çarpıp odasına kapanıyor, içeriden hıçkırıkları geliyor.</p>
<p>Yapma, git kapışma özür dile, yalvar, hazır ağlıyor bak, suçluluğa girdi, salak mısın, nereye gideceksin?</p>
<p>Yok. Gücüm yok. Bir çabaya daha gücüm yok. Ne olacağı da önemli değil. Midem bulanıyor, çıkıp gitmeliyim hemen. İşte bir son daha. Yine ellerim bomboş. Son noktayı iyi tanırım. Bitti. Ben bittim çünkü. Ne yapacaksın? Evime dönmeliyim. Neyse ki bir evim var. Hemen bir sırt çantasına en gerekli birkaç eşyamı, çamaşırlarımı, birkaç parça kıyafeti hızla sokuşturuyorum. Yavaşça ilerliyorum kapıya, korkuyorum dışarı çıkacak diye, korkuyorum daha da fazla canımı yakacak diye. “İğreniyorum senden!” Böyle dedi, bunu da dedi.</p>
<p>İğrenir tabii, şu haline baksana! Ağlak karı sen de, bi adamı elinde tutamadın.</p>
<p>Sessizce kapıyı çekip kapatıyorum arkamdan. Merdivenleri inip sokağa çıkıyorum. Evin çok yakınında bulunan taksi durağına doğru nefesim tutulu bir halde yürüyorum, tutulu mu yoksa tümüyle mi gitti? Nefes de almıyorum artık galiba. Hissedemiyorum. O anda, tam durağın girişinde bir köpek görüyorum. Göz göze geliyoruz onunla. Bembeyaz. Kocaman kara gözleri var, kir içinde. Bir labrador. Köpeklerin azizi denen cins. Peki neden bu kadar pis? Yoksa sokağa mı atılmış? Kim bilir? Öyle bir bakıyor ki bana, hiçbir şey hissedemezken ben, birden sanki kalbimden yanmaya başlıyorum. Öyle bir bakıyor ki, sanki görüyor halimi. Bir tek o görüyor sanki dünyada benden geriye kalanı. Anlamaya çalışıyor sanki bu karşılaştığı garip yaratığı. Bakmaya devam ediyoruz birbirimize. Kıpırdayamıyorum. Bambaşka bir şey görüyorum onun gözlerinde. Sanki tanıdık bir şey. Büyüleyici bir şey. Kaskatı kalmış ona bakıyorum. Yerinden kalkıp bana doğru birkaç adım atıyor. Yanıma gelip tekrar oturuyor ve tekrar gözlerime bakıyor. Ve yalıyor elimi. O anda sanki sesini duyuyorum onun. “Bir, iki, üç. Aç gözlerini!” Ve gözlerimden yağmur gibi yaşlar boşanıyor, hıçkırmaya başlıyorum, yere eğilip sarılıyorum ona. Kontrolsüzce, umarsızca, nefes alamamacasına ağlıyorum.</p>
<p>O ise kıpırdamadan kollarımın arasında duruyor. Sanki benim yerime de o nefes alıyor, öylece onun nefesiyle yaşayabiliyorum sanki. Her şeyim oluyor o anda. Güvenim, dayanağım, sevgim, her şeyim...</p>
<p>“Senin miydi abla? Çok şükür buldunuz birbirinizi. Biz de üzülüp duruyorduk, kaç gündür kalakaldı burada, birini bekler gibi. Kaybolmuş belli ki.”</p>
<p>Kafamı kaldırıp yaşların arasından bakıyorum taksi şoförüne. Anlamaya çalışıyorum söylediklerini.</p>
<p>“Çok şükür abla, ağlama artık bak kavuştunuz. Yemeğini suyunu eksik etmedik, merak etme. İsmi ne? Biz Pamuk dedik durduk ama...”</p>
<p>Konuşamıyorum. Bir tokat yedim sanki. Her şeyi durduran bir tokat. Uzaklaşmalıyım. Kendimi toplamalıyım. Ama onunla. Taksiciye zar zor gülümsüyorum, hikâyesini onaylar gibi birkaç teşekkür sözcüğü mırıldanıyorum ve oradan uzaklaşıyorum. Yeni dostum da yanımda. Biliyordum zaten ayrılmayacağını. Artık ayrılamayacağımızı. Biliriz bazı şeyleri. Anahtardır onlar. Hatırlamak için, hatırlatmak için bize. O an bilmeyiz anlamını, ama karşılaştığımızda programlanmış gibi bambaşka bir kulvara geçeriz.</p>
<p>Ya sen ne yapıyorsun? Hayatın bitti kızım senin, evden kovdu adam. Nasıl geri döneceğim diye düşüneceğine, bir de köpek!</p>
<p>Umursamıyorum. Yürüyorum. Dostum yanımda. Dost... Evet adı bu. Her şey kayboluyor sanki. Umursamak istemiyorum. Artık bu emirleri, aşağılamaları duymak istemiyorum. Bitse, son olsa... Neyin sonu? Yaşamın mı? İntihara mı gidiyorum? Salaksın sen. Yürümeye devam ediyorum. Tek yapabildiğim bu. Çıldırtıyor bu ses beni. Nefret ediyorum kendimden. Öfke kabarıyor içimde. Soluğumu: kesen bir; öfke. Bir banka oturuyorum. Dost da oturuyor ayak ucuma:</p>
<p>Kendine bakmaktan acizken. Bir köpek eksikti. Yazık değil mi hayvana?</p>
<p>Duymak istemiyorum. Ama kendini nasıl duymaz insan?</p>
<p>Her şeyi mahvedersin zaten. Yeter! Tam başarmışken, yine mahvet her şeyi. Yeter! Kovacak tabii, kim ne yapsın seni? Yeter! Yetmez senin bu ahmaklığınla, yetmez.</p>
<p>“Yeter! Nefret ediyorum senden nefreeeetttt!”</p>
<p>Haykırarak, sanki karşımdakine saldıracak gibi ayağa fırlıyorum. Ama kalakalıyorum. Karşımda kimse yok ki. Son cümle etrafımda dalga dalga yankılanıyor ve etrafa yayıldıkça her şeyi donduruyor. Dost bana bakıyor. Her şey duruyor, kalakalıyor sanki. Tek hareket eden boşluğa karışan sesimin dalgalan. Kaybolan sesimin ardından tek bir soru asılı kalıyor havada. O an benliğimde hareket eden tek soru:</p>
<p>“Nefret ediyorsam ben, nefret edilen kim peki? Sahi kiminle kavga ediyorum ben?”</p>
<p>Uzun süren bu şok halimden sonra tekrar hareket edebildiğimde, bu derin sorulan bir kenara bırakıp, yapmam gerekenin öncelikle Dost ile beraber evime gitmek olduğunu anlayabiliyorum. Sokağa atıldım. Sokaktayız. Hele bir güven altına alayım ikimizi, sonra düşünürüm kim kimden nefret ediyor, nedir!? Belki de üşüttüm düpedüz, ne bileyim. Evet, önce Dost ile eve. Sarılıyorum, minnettarım ona. Bana atacak bir adım verdiği için. Öylesine anlamsız ki varlığım, en azından onu doyurmak, ona bakmak bir amaç veriyor bir an sonrası için bana. Bir yön değilse de, bir yöncük bulabiliyorum yaşamda.</p>
<p>Beş denemeden sonra nihayet bizi alacak hayvansever bir taksiye rastlıyorum. Ve Ulus’a doğru yola çıkıyoruz Dost’la. Köprüden geçerken bir hafiflik kaplıyor içimi. Bir, “Oh!” Bir, “Belki de kurtuldum!” O günden sonra aylarca geçmeyeceğim köprüyü bitirip Ulus’a doğru ilerlerken, hiçbir şey duymadığım ve düşünemediğim o bomboş halde, uzun zamandan beri ilk defa, neye olduğunu bile bilmeden, belli belirsiz gülümsüyorum.</p>
<p style="text-align: center; "><img alt="00D" src="../Images/00D.jpg"/><br/></p>
<p>Tam yirmi beş gün oldu. Dost’tan başka konuştuğum, gördüğüm kimse yok. Bütün gün camdan dışarıya bakıyorum ya da Dost ile sokağa çıkıp yürüyorum. Zaten sokağa çıkmamın tek sebebi Dost. Parka gidiyoruz onunla, biraz hava alıyorum böylece; sonra yine aynı koltuk, yine aynı düşünceler. Hayır, Celal yok. Celal bitti. Enteresan ama böyle oluyor. Bir nokta var ki bitiyor. Oysa onsuz nefes alamayacağımı düşünerek yaşarken, bir anda sanki sahne değişiyor... Bugünlerde pek çok şey kafamı karıştırıyor. Eskiden hiç düşünmediğim şeyler. Bütün gün düşünüyorum. Ta ki kafam patlayacak hale gelene dek, sonra peş peşe devirdiğim bira ve şarap karması ile kendimi uyutuyorum. Bütün gün düşünüyorum çünkü belki de ilk defa kendime bakıyorum, kendimi anlamaya çalışıyorum. Hep başkalarını anlamaya çalıştım ben. Onları anlayıp, onlara göre şekil almaya çalıştım. O daha kolaymış. Kendimi anlamak... Kendim dediğim ne? İşte onu bilemiyorum. Hep aynı koltukta boş boş, dönüp duran düşüncelerle günleri geçiriyorum. Eve girdiğimiz ilk andan bu yana böyle.</p>
<p>Eve döndüğüm gün Dost’a petshoptan koca bir paket kuru mama aldırdım, bir köpek şampuanı, bir de tasma. Kapıcıdan rica ettim, kırmadı, koştu aldı geldi. Anladı bende bir tuhaflık olduğunu, ama “Ne oluyor, neden?” demedi. Bir de güzel yıkadım Dost’u küvette. Dost’un acil ihtiyaçları çözümlendi böylece. Kendim ise acıktığımda hazır yemek söylüyorum. Bir gün hamburger, bir gün pide. Yakın mesafedeki yerlerden ne gelirse aklıma işte. Suyum, kolam, içki, cipsler ve sigaram ise bir telefonla bakkaldan. Her gün paket paket sigara, şişelerce bira. Ancak öyle dayanabiliyorum sanki. Yaşamın içine giremiyorum. Sadece yaşamaya devam etmeye çalışıyorum insanlarla minimum kontakla. Sadece yaşamaya devam, o da Dost için. Kendim için bir sebebim yok. İşin içinden çıkamıyorum çünkü. Arayanım soranım da yok. Kim olacak? Zaten işimden ayrıldığımdan ve kim bilir kaç zamandır Celal Bey sinirlenmesin diye kimseyle, hiçbir halt yapamadığımdan herkes gitmiş yaşantımdan. Bir tek Dost. Dost’a bakmak dışında hiçbir vasfım yok, amacım yok. Dost olmasa...</p>
<p>Sebepsiz ağlamalarım var. Birden boşalıyorum. Özellikle de Dost’la göz göze geldiğimde. Nedir onun gözlerinde gördüğüm? Neyi hatırlatıyor ki bana? Hiç köpeğim olmadı benim, çok istesem de aslında hiç istemedim onlardan. İsteseydim de almazlardı çünkü. Annem ve babam da aynıydı. Asla benim istediğimi, istediklerimi vermediler. Hep kendilerinin seçimleri ya da umursamazlıkları, sevgisizlikleri. Piyano istemiştim bir seferinde babamdan, piyano çalmak istiyordum. Bir mandolinle çıkageldi doğum günümde, mandolin! Dalga geçer gibi uzattı bana onu. Aldım ve odada yatağın altına attım. Ve bir daha hiç ama hiç müzik konusunu açmadım. Oysa bütün öğretmenlerim ne kadar güçlü kulağım olduğunu söylediler. Belki de çok başardı bir piyanist olabilirdim, kim bilir? Bir fırsat verilseydi. Ama kimse vermedi hak ettiklerimi, istediklerimi. Annem ve babam yaşayamadılar bile benim için. “Yaşayamadınız bile!” Bir haykırış kopuyor içimden ve yaşlar boşalıyor yine. Bu hale getirdiniz beni. Nefret ediyorum hepinizden.</p>
<p>Nereden geliyor bu düşünceler? Bin yıl öncesinin işleri.</p>
<p>Bırakıp gittiler işte, toptan gittiler.</p>
<p>Bir Dost var şimdi. Dost yine dikmiş gözlerini bana bakıyor. Bir kadın, sabah sabah, hiçbir şey olmuyorken nasıl ağlamaya başlar diyor belki ya da sadece sokağa çıkmak istediğinden. Park vakti. Tabii ya, ihtiyaç vakti, dışarı çıkmalıyız. Çıkarmalıyım. Çıkarırım tabii. Sizler gibi değilim ben, kıramam sevdiklerimi, istediklerini yaparım.</p>
<p>Sürünerek kalkıyorum koltuktan. Daha sabahın yedisi. Uyuyamıyorum ki. Sızıp ayılmaktan ibaret benimkisi. Buz gibi suyla yüzümü yıkayıp dişlerimi fırçalıyorum. Sokakta yürüyecek kadar ayılabilmek için. Bir eşofman geçirip üzerime, spor ayakkabılarımı giyiyorum. Dost zıplıyor etrafımda, anlıyor onu gezdirmek için giyindiğimi. Tasmayı takıp fırlıyoruz sokağa. Yürüyorum parka doğru. Hava güzel. Güzel bir sonbahar günü. Parka gelince çitlerle çevrili geniş bir alanda açıyorum tasmasını. Burası tam bize göre. O rahatça dolanıp koşarken, ben de oturuyorum bir banka ve sigara yakıyorum yine. En iyisi oturmak, çok çabuk yoruluyorum çünkü. Gücüm yok. Sanki çok yaşlıyım, dizlerim tutmuyor. Öylece bekliyorum. Keşke upuzun bir sigara olsa da 'hiç bitmese. Yine yaşlar doluyor gözlerime. Acıyorum kendime evet, düştüğüm şu hale. Öyle az şey istemiştim ki oysa... Elimin tersiyle siliyorum yaşlarımı.</p>
<p>Birden bir kadın beliriyor biraz uzağımda. Kahretsin, bi yalnız kalmak mümkün değil! Benimkine zıt bir enerjiyle, nispet yapar gibi, çeşitli yogaya benzer hareketler yapıyor karşımdaki çim alanda, hem de her birini mükemmel bir şekilde uygulayarak. Uzun boylu, dinç bir kadın. Kaç yaşında çıkaramıyorum. Uzun, gri beyaz saçlan var ama şimdi boyayla da yapıyorlar bu beyaz kafaları. Yaşlılıktan mı bu kadar beyaz, emin olamıyorum. Benden bayağı büyük diyeceğim, ama öyle dinç ki.</p>
<p>İçimde hafif bir sızıyla izliyorum hareketlerindeki çevikliği ve esnekliği. Hareketlerini bitirince bana doğru gelip Dost’u seyretmeye başlıyor. Tuhaf bir çekim gücü var sanki, parlıyor sanki, gözlerimi ondan ayıramıyorum. Aynı etkiden Dost da nasibini alıyor. Koşarak yanına geldiğini görüyorum. Kadın seviyor onu, Dost ellerini yalıyor, belli ki çok sevdi onu. Tuhaf bir duruşu var kadının. Hiç bu kadar kendinden emin ve rahat birini görmediğimi düşünüyorum. Dünyanın merkezinde dimdik duran bir kadın.</p>
<p>“Çok güzel, sizin mi?”</p>
<p>Sinir oluyorum o anda ona. Bir anda, öylesine öfkeleniyorum sebepsiz. Ne dokunuyor köpeğime?</p>
<p>“Benim evet. Buldum, atmışlar sokağa...”</p>
<p>Ters ters cevap veriyorum, sanki Dost’u sokağa atan oymuş gibi. Bir an gözleri kirleniyor gözlerime. Delici kahve gözler, içlerinde zıpkın gibi tuhaf bir parıltı. Bembeyaz bir ten. Yüzüne bakıyorum, daha mı yaşlı sanki zannettiğimden? Anlayamıyorum, zira hareketleri benden yirmi yaş daha dinamik sanki ve o gülümsemesi, mutluluğu...</p>
<p>“Şanslısın bak! Böyledir işte, istediğini zannettiğin değilse de ne gerekiyorsa o gelir, buna güven.”</p>
<p>Gerçekten şaşkına dönüyorum. Bu ne cüret? Kim bu ya? Ne diyor bu kadın?</p>
<p>“Efendim, anlamadım?”</p>
<p>Gülümsüyor bana bakıp, o sinir bozucu güveniyle gülümsüyor.</p>
<p>“Bence anladın,” diyor. “Anlarız zaten. Anlamak istemeyiz çoğu zaman. Neyse, sana iyi bir gün diliyorum.”</p>
<p>Ve arkasını dönüp gidiyor. Ağzım açık, parktan çıkışını izliyorum. Sanki yere basmadan, havada uçar gibi yürüyor. Rengârenk eşofmanları ve enerjisiyle yaşam saçarak ilerliyor uzaklara. Her adımıyla dalga geçiyor sanki ben dediğim bu enkazla. Onun uzaklaşan görüntüsüne baktıkça sanki içim daha da çok oyuluyor. İşte böyle tanışıyorum Magistra ile.</p>
<p>Gece gözüme uyku girmiyor. Aklım fikrim onda, o kadında. Ne kadar hoş bir kadındı öyle. O ne duruş, o ne bakış. Kim bilir kimin nesi? Öyle olmak için neler var güvendiği kim bilir. Atıp tutuyor, bi halt yok. Anlarmışız da anlamaz gibi yaparmışız. Büyük büyük laflar, havalar. Yok, bana öyle gelmedi. Yani hava filan atmaya çalışmıyor, hatta hava atmasına ne hacet, sanki bütün evren biliyor onu. Evet evet, aynı öyle bir duruştu işte. “Tüm evren beni bilir...” Kızım sana ne elin kadınından, biz adamlara bakalım, bak kaldın burada bir köpekle.</p>
<p>Tam bir yerlere varacak gibi oluyorum, bu ses işte böyle karıştırıyor her şeyi. Susturamıyorum. Her ne ise susturamıyorum.</p>
<p>Tekrar kalkıp koltuğuma gidiyorum, uyumak yok yine anlaşıldı. Yarın sabah aynı saatte gitsem parka, acaba yine gelir mi? Görmek istiyorum evet, ne dediğini anlamak istiyorum. Ya ne diyecek, saçmalıyor işte! Sen bırak onu da, yarın Sırma’yı ara. Ayrıldım de, biraz sızlan. Affeder seni. Çık artık dışarı. O kadının yansı kadar olabilseydim, çeyreği hatta. O duruş. O bakışlar. Ve o mutluluğu... Sahi o ne öyle? “Dünyanın en mutlu kadını benim” yürüyüşü. Nasıl anlatılır bilmiyorum, ama isterdim. O zaman bütün erkekler diz çökerdi önümde. İstediğimi alır, istediğimi bırakırdım, hepsi tapardı bana. Sızıyorum bu hayalin peşinde.</p>
<p>Sanki bir şey dürtmüş gibi gözlerimi açıyorum. Koltuktayım. Dost yanımda yatıyor yerde. Uyandığımı hissedip hemen kaldırıyor başını. Bunu da çözemedim. Nasıl ben daha hareket etmeden anlıyor uyandığımı? Gözkapaklarımın açılma sesi mi var acaba? Belki var, biz değil ama köpeklerin duyduğu. Karşı sehpadaki saate bakıyorum: 6.45. Sabah olmuş bile. Kalkıp tuvalete gidiyorum ve o anda aklıma geliyor. Kadın! Evet, parka gitmeliyim hemen ve beklemeliyim. Günlerden bu yana ilk defa bir kıpırtı içimde. Hemen elimi yüzümü yıkayıp giyiniyorum. Dost dönmeye başlıyor etrafımda.</p>
<p>Parka geldiğimizde aynı banka oturuyorum, Dost da aynı kapalı alanda koşturmaya başlıyor mutlu mutlu. Her yerim ağrıyor her yerim, ama bekliyorum. Tam yarım saat öylece, kafamın içinde vırvırlayan sesle birlikte, sigara üzerine sigara içerek oturuyorum. Ağzımın içi zift gibi zaten artık. Bir süre daha bekledikten sonra, tam da yarım saat daha gelmezse giderim, diye düşündüğüm an uzakta görüyorum onu. İleride yine aynı hareketleri yapıyor. Kalbim atmaya başlıyor. Bir yandan da sinirleniyorum yine, niye bilmiyorum ama sinirlendiriyor bu kadının görüntüsü beni. O sinirle kalkıp yürüyorum ona doğru. Beni görebileceği kadar yakınlaşıp duruyorum. Dik dik bakıyorum ona. Ne yapıyorum hiç bilmiyorum, ama öyle geliyor içimden. Bir meydan okuma. Sanki bana, “Ne bu halin?” diyormuş da, ben de, “Ne varmış benim halimde?” diye dayılanıyormuşum ona. Öyle tuhaf bir haldeyim. Oysa kadın bir süre hiç oralı olmuyor, aynı sakinlikte sadece hareketlerini yapıyor. Ben ise aynı noktada kazık gibi duruyorum ona dik dik bakarak. Ve nihayet bitiyor hareketleri, bana doğru dönüp, “Günaydın!” diye sesleniyor gülümseyerek. Gözlerinde ve halinde yine aynı asap bozucu netlik ve neşe. Susuyorum. Söylesene bi şey, geldin buraya, salak gibi dikilecek misin? Söyleyemiyorum. O havalı öfkem bile suspus kalıyor. Un ufak oluyorum sanki. Ve daha da fenası, yaşlar boşanacak gözlerimden, hissediyorum. Kaçmam lazım. “Günaydın,” diye geveleyerek, arkamı dönüp hızla Dost’a doğru yürüyorum. Neredeyse koşarak Dost’u tasmalıyor ve yine koşar adım başka bir yöne gidiyorum. Kadın kesin deli dedi söyleyeyim. Ne derse desin, umurumda değil. Başka bir banka oturuyorum ve bir sigara yakıyorum yine. Ellerim titriyor, sakinleşmeliyim. Ne oluyor bana böyle? Sinir bozukluğu. Evet evet, az mı şey geçirdim? Ondan. Sigara nefeslerini peş peşe çektikçe, biraz rahatlıyorum. Sanki yeniden kendi dünyamı buluyorum. Korkuyorum o dumanlı bölgeden sanki. Orası neresiyse...</p>
<p>“İki tane köpeğim var benim de biliyor musun?”</p>
<p>Zıplıyorum yerimde, yanımda duruyor. Ne zaman geldi anlamıyorum, arkadan gelmiş olmalı. İn midir, cin midir nedir? Kalk gidelim.</p>
<p>“Korkma, bir şey yapmam.” Kahkaha atıyor. “Biraz sohbet edelim bu güzel sabahta, ne dersin?”</p>
<p>Hem istiyorum hem istemiyorum. Ama susuyorum. Yine susuyorum. Sözlerim yok ki benim, ne diyeceğim?</p>
<p>“İki koca can var evde. Seninki gibi cins değil ama, iki sokak köpeği. Yavruydular buldum onları. Oslo’yu kaybedeli bir yıl olmuştu. Oslo, bir Alman kurduydu, on üç yıl en yakınımdaki candı. Bir daha hiç köpek alamam derken, bir gün bir baktım yağmurun altında iki sıçan. Minnacıklar ıslanmışlar, titriyorlar. Bildim o anda. Kaptım getirdim eve. Üç yıl oldu, her biri başka can.”</p>
<p>Ne anlatıyor bu kadın? Çok rahatsızım. Ama bir yandan da konuşsun, otursun yanımda istiyorum. Cevap veremiyorum, istesem de kayıp sesim. Sanki o konuştukça, onu hissettikçe daha çok bitik geliyorum kendime.</p>
<p>Sessizlik. Uzayan bir sessizlik. Ve bir zaman sonra o deliyor sessizliği yine:</p>
<p>“Her şey soluğunu tutmuş seni bekliyor. Fark ettin mi?”</p>
<p>İşte bu ses tonu başka, aynı geçen günkü ses tonu. Zıpkın gibi. Sanki başka bir kanala geçiyor da oradan konuşmaya başlıyor.</p>
<p>“Efendim?”</p>
<p>“Diptesin, en dipte. Belli ki orada, öylece hareketsiz yatıyorsun günlerdir. Dipte olmak fırsattır oysa. Seni bekliyoruz, diyorum. Uyanacak mısın?”</p>
<p>Ne diyor bu kadın ya? Kalk gidelim, kalk. Yorgunum, çok yorgun hissediyorum... Her şeyi anlamaya çalışmak, neden karıştı her şey bu kadar?</p>
<p>Çünkü beni dinlemiyorsun, ondan. Hadi kalk!</p>
<p>“Ben... kusura bakmayın... Anlamıyorum ne söylediğinizi, gitmeliyim.”</p>
<p>Hızla kalkıp Dost’u tuttuğum gibi giderken arkamdan sesini duyuyorum:</p>
<p>“Kaçtığın kendinsin, nafile. Her yer sensin. Hepsi senin...”</p>
<p>Hızlanıyorum ve gerisini duymuyorum. Titriyor muyum, baştan aşağı? Sigara yakmalıyım. Parktan çıkıp yürüyorum hızlı hızlı ve biraz ileride bir ara sokağa dalıyorum, kendimce güvenli bir noktada durup bir sigara yakıyorum. Bir, iki, üç nefes çekiyorum sigaradan. Ve evet biraz sakinleşiyorum. Dost suratıma bakıyor tuhaf tuhaf. Gülümsüyorum ona. “Senin de şansına bu deli ana,” diyorum. Yetmiyor, eğilip sarılıyorum ve öylece kalıyorum bir süre. Ayağa kalkarken karşı kaldırımda görüyorum onu. Buz kesiyor her yerim. Bir apartmana giriyor. Eski bir apartman, üç katlı. Bula bula da onun evinin sokağını mı bulmuşum of of... Biraz sonra ikinci katın, sol taraftaki dairesinde, balkona çıktığını görüyorum. Bana mı bakıyor? Hemen Dost’u tuttuğum gibi koşar adım uzaklaşıyorum. Eve kadar aynı hızda yürüyorum, sanki koşturan var arkamdan. Eve girip koltuğa oturduğum zaman düşünebiliyorum ancak. Ne oluyor? Neden kaçıyorum? Artık gerçekten bilmiyorum. Tek bildiğim, korkuyorum. Neden korktuğumu bile bilmeden, yirmi dört saat, her an, deli gibi korktuğumu fark ediyorum.</p>
<p style="text-align: center; "><img alt="00D" src="../Images/00D.jpg"/><br/></p>
<p>Daha da kapandım eve. Artık parka da gidemiyorum. Ters yöne doğru hızlıca yürüyüp dönüyoruz Dost’la. Karşılaşmak istemiyorum onunla. Bir yanım ise öyle çok istiyor ki. Söyledikleri geliyor aklıma: “Uyanacak mısın?” Hiçbir söz bu kadar rahatsız etmedi beni. Onca laf, onca kötü söz işittim; hiçbiri bu şekilde korkuyla beni kitlemedi. Ne uyanması? Neden bahsediyor bilmiyorum. Yoksa biliyor muyum, biliyorum da mı korkuyorum?</p>
<p>Ne bileceksin deli saçması, hadi Sırma’yı ara, biraz gez eğlen, unutursun.</p>
<p>Bazen kafamı koparıp atasım geliyor. Bu ses. Bir düğme olsa da kapatsam ya da çok çok aptal olsam hiç düşünmesem.</p>
<p>Kadını düşüneceğine kendini düşün. Iş mi bulacaksın, ne yapacaksın ya? Şu haline bak. Gerçi kim işe alır seni?</p>
<p>Sahi kim işe alır beni? Enkaz oldum iyice. İstemiyorum da zaten, kalkıp nasıl işe gideyim her gün... Şuradan şuraya gidecek, insanlarla iki çift laf edecek isteğim de halim de yok. Hâlâ bankada biraz param var. İşte, yettiği kadar. Ne kadar yeter acaba? Birden öfke yükseliyor yine içimden. Annem ve babam bırakıp gitmeseydi erken yaşta... Herkesin sahip çıkan bir ailesi var. Gerçi onlar hayattayken de... Yine ağlama geliyor. Öyle kızgınım ki onlara. O babam... Hep daha fazlasını istedi, yaranamadım bir türlü. Şu halimi görüyor musun, mutlu musun şimdi? Al işte kızın bir enkaz. Biraz destekleseydin, biraz motive etseydin ya! Gerçi bütün adamlar öyle. Sözde bayılırlar, severler, ama sonra... Çok mu zor beklediklerimi vermek? Bir parça değer verseniz yeterdi! Bir parça değer ya! Ağzıma düşüyorsunuz, sonra...</p>
<p>Nasıl yapacağımı bilmiyorum, buradan çıkmak istiyorum. İsterdim değişmeyi tabii, o kadın gibi olmayı. Başka şartlarım olsaydı. Beni sevmiş, destekleyerek yetiştirmiş bir ailem, güvencem, bana âşık bir koca ya da sevgili, çocuk da yapardım hatta... O zaman ben de bilirdim öyle uçar gibi yürümeyi. Gel de “ben” ol bakalım. Gel de ben ol ya! O zaman öyle havada uçar gibi yürüyebilecek misin bakalım? Büyük büyük laflar edecek misin beni küçümseyerek? Dipteymişim. Nerede olacaktım ya? Sen yaşadın mı dört ay Celal gibi bir manyakla? Ya yaşamadan önce çektiklerim? Sevgi adına verdiklerim? Dipte olmayıp nerede olacağım söylesene? Hepiniz aynısınız, hepiniz, sadece laf!</p>
<p>Ve öfkeli hıçkırıklarla yere kapanıyorum. Deli gibi sürekli içimde birileriyle kavga. Elimde değil, öyle öfkeliyim ki insanlara. Dost’un yanında hıçkıra hıçkıra, yeri yumruklaya yumruklaya katılıyorum. Bir ara eğilip gözyaşlarımı yalıyor Dost, daha da çok ağlıyorum. Yerde sızana kadar, sızıp da sabahı edene kadar...</p>
<p style="text-align: center;"><img alt="00D" src="../Images/00D.jpg"/><br/></p>
<p>Sabahın ilk ışıklarıyla gözümü yerde açtığımda biliyorum; ona gideceğim. Devam edemiyorum çünkü. Bir sigara yakıp, bir kahve yapıyorum hızlıca. Oturup ne söyleyeceğimi planlamaya çalışıyorum. Ama nafile. Neyse, o biliyor gibi zaten. Kalkıp ayaklarımı sürüyerek, neredeyse sürünerek giyiniyorum ve Dost ile birlikte çıkıyorum.</p>
<p>Tam 09.30’a kadar parkta bekliyorum ama nafile. Gelmiyor. Bende şans mı var zaten? Ben bir şey isterim de olur mu? Geleceğimi anladın da mahsus mu yapıyorsun yoksa? O an aklıma evini bildiğim geliyor. Dost’u kaptığım gibi yürüyorum parktan dışarı ve onun apartmanının önünde buluyorum kendimi. Kapıcı yazan düğmeye basıyorum, açılıyor neyse ki. Sorgusuz sualsiz. Bir kat yukarı çıkıp, soldaki kapının zihne basarken, kendimi sakinleştirmeye çalışıyorum, açtığında bağırmayayım diye.</p>
<p>Bir adam açıyor kapıyı, şaşırıyorum. Tabii ya, o kadar mutlu bir kadın... Yetmişli yaşlarında bir adam. Kır saçlar ama dinç, o da dinç. İnşam delen mavi gözler. Uzun boylu. Bana bakıyor gülümseyerek.</p>
<p>“Şey... Ben yanlış mı çaldım acaba? Özür dilerim, ben...”</p>
<p>Adam, Dost’un başım okşuyor. Gülümsüyor.</p>
<p>“Magistra’yı mı aradın?”</p>
<p>“Magistra mı?”</p>
<p>Ve adam gülmeye başlıyor, kahkaha atıyor hatta.</p>
<p>“İsmini de mi bilmiyorsun daha? Âlem bu kadın. Oysa senin gelebileceğini söyledi bana, konuştuk senden. Neyse, Magistra evine döndü. Burada yok ne yazık ki.”</p>
<p>Omuzlarım çöküyor. Neden bilmem o an, sanki uzun zaman sonra karanlık odama penceremden sızmayı başarmış bir ışık, tekrar yok oluyor. Yine karanlığa dönüş.</p>
<p>“Dur dur, çökme öyle. Gelirsen diye bir not bıraktı sana. Magistra bu. Hiçbir işi yarım bırakmaz.”</p>
<p>İçeri gidiyor ve geliyor bir dakika içinde. Parlayan gözleriyle bir zarf uzatıyor bana, “Ben Alp Konu bu arada” diye kendini de tanıtmaya çalışıyor. Ben ise şaşkınım. Sanki bir filmin içindeyim. “Ben de Mina,” diyen bir fısıltı eşliğinde zarfı alıyorum ve belli belirsiz bir teşekkür mırıldanıp merdivenlere yöneliyorum. Basamakları inerken, “İyi şanslar!” diye gülerek kapıyı kapattığını duyuyorum. Ne için?</p>
<p>Sanki arkamdan koşan varmış gibi yine parka dönüyorum. Dost’u her zamanki yerinde özgür bırakıp, bir sigara yakıyorum. Kalbim küt küt atıyor. Zarfı açıyorum, içinden çıkan şaşırtıyor. Kısacık bir not:</p>
<p><span style="font-style: italic;">“Kendine gelmek istersen, samimiyetle, gerçeği bulmak istersen, ara.”</span></p>
<p>Bu kadar. Ve bir telefon numarası. Elimde o kâğıtla orada kalakalıyor, kim bilir kaç saat oturuyorum. Harekete geçemiyorum çünkü sorduğu soruyu cevaplayamıyorum.</p>
<p>Sahi kendime gelmek istiyor muyum ben?</p>
<p>Ama sorun ben değilim ki. Ben kendimdeyim zaten. Ne istediğim ne yaptığım hep belli. Bunun için de ne isterlerse yaptım. Çok şey mi istedim? Aşk istedim, mutlu bir ev, öyle kariyer filan bile değil, o kadara bile gerek yok, hatta çok paraya bile gerek yok. Ben yetinmeyi bilirim, yetinebilirdim, birazcık... Yine başlıyor akmaya gözlerimden aşağı yaşlar. Kahretsin! Etrafıma bakınıyorum, kimse yok etrafta neyse. Kadına bak, ağlattı beni. Kendime gelmek istersemmiş. Benim sanki sorun. Şansım yok ki benim, bir tane düzgün adama rastlayamadım ki. Hem sadece adamlar mı? Kimse, ama kimse yapması gerekeni yaptı mı bana karşı? İnsanlar esas bi kendine gelse de, bana düzgün davransa nasıl olur acaba?! İçimden yükselen isyanla tekrar elimdeki nota bakıyorum. Gerçeği istersen mi? Kadın bilmece mübarek. O adam kimdi sonra? Kızım karıştın tuhaf tiplere, adamın gözler de camgöz gibi parlıyodu, hiç korkmuyor musun ya? Ya çekiverse kolundan içeri. Yaşlı gibi duruyor mu o? Ne yaparız seni içeri kapatsa. Yok yok, “Bilirsin,” demişti ya, biliyorum hakikaten. En derinlerde bir yerde biliyorum, manyak filan değiller. Manyak olan ben bile olabilirim hatta ya da sen olabilirsin, her kimsen kafamda vır vır: “Ben Sen’im.”</p>
<p>Ne demek istediğini anlamasam da aramak istiyorum onu, evet arayacağım. Cep telefonum evde, kim bilir kaç gün önce bıraktığım bir yerde. Dost’u alıp eve ilerliyorum. Evde şarja takıyorum telefonumu. Benim gibi bitik. Açılıyor. Pek çok mesaj, pek çok Celal cümlesi peş peşe düşüyor telefonuma. Avukatım aramış onu belli ki, konuşmak istiyor, bunu anlıyorum gözüme çarpan kelimelerden. Ben istemiyorum, zaten avukatımla yaptığım telefon konuşmasında bir tek bunu istedim. “Tek isteğim var sizden, bir daha onu ne göreyim ne de sesini duyayım. Mahkemede bile görmeyeyim, lütfen ayarlayın,” dedim. Halledeceğini söyledi, belli ki aramış Celal’i. Açmadan, okumadan siliyorum mesajları bir bir. Daha önceden ne varsa onları da. Tertemiz yapıyorum hafızayı. Hoşuma gidiyor, birbiri ardına silme tuşuna basmak. Keşke kendi kafamı da silebilsem böyle. Hani sil baştan derler ya...</p>
<p style="text-align: center;"><img alt="00D" src="../Images/00D.jpg"/><br/></p>
<p>“Biliyorum, çünkü ben görüyorum seni. “</p>
<p>Güldüğünü hissediyorum hattın diğer ucunda. Genelde her gördüğümde gülüyor zaten. Ben hiç gülmediğim için mi bu kadar çok geliyor bilmiyorum, ama sinirimi bozuyor açıkçası.</p>
<p>“Her neyse,” diyorum toparlanarak. “Neden bilmiyorum ama görüşmek istiyorum işte sizinle.”</p>
<p>“Araban var mı?”</p>
<p>Şaşırıyorum. Arabam yok. Niye ki?</p>
<p>“Hayır yok, neden sordunuz?”</p>
<p>“Bizim köy biraz uzak kalacak sana. Demirciköy’de oturuyorum ben.”</p>
<p>“Demirciköy mü?”</p>
<p>Köylü çıktı bak. Kimlerin peşine takılıyorsun, öyle her Ulus Parkı’nda gördüğünü kalite zannedersen...</p>
<p>“Neresi orası? İstanbul’a çok mu uzak?”</p>
<p>Gülüyor yine.</p>
<p>“Dur dur, endişelenme. Köy dediysek, İstanbul dışı değil. Sarıyer'in üstü en nihayetinde. Belli ki gelmemişsin buralara. Yarın sabah kalk ve Levent’ten saat 10.00’da metroya bin. Son durağa kadar git, Hacıosman durağına kadar. Çıkınca beni ara, seni almak için orada olacağım.”</p>
<p>Bu kadar. Öylesi böylesi yok bu kadının. Tak tak. Her şey net. “Olur mu, olmaz mı?” bile demedi. Biliyor, “Yok olmaz!” diyecek bir durumumun olmadığını herhalde. Nereden biliyorsa...</p>
<p>Günün geri kalanını onu düşünerek geçiriyorum. Tedirginim, “Köy” diyor, “Ben görüyorum seni,” diyor, kimdir nedir anlamadığım tuhaf bir kadınla buluşacağım sonuçta ve hafif tırsıyorum. İpuçları yakalayabilmek için sayısız sigara eşliğinde her bir karşılaşmamızı, tekrar ve tekrar zihnimde yaşıyorum. Nafile. İstediğim gibi bir sonuç çıkaramıyorum. Sonra üstüme yine o his geliyor. Bitsin bugün, hissi. Her gün ne kadar uzun. Geçmiyor saatler, geçmiyor yaşam. Bitirmek istiyorum sanki. Şöyle bir ileri butonu olsa bizim de bir yerimizde. İleri alsam zamanı. Nereye alacağım ama? İlerisi neden bundan farklı olsun?</p>
<p>Olur olur, şöyle seni sevecek kollayacak bir adam bul, bak nasıl olur. Bırak köyü möyü...</p>
<p>Yorgunum bu sesten, çok yorgunum, en iyisi susturmak. Ve bunun için bildiğim tek yolu seçiyorum. Birkaç uyku ilacı alıp, neredeyse cansız diyebileceğim varlığımı ertesi sabaha kadar uykuya bırakıyorum.</p>
<p style="text-align: center;"><img alt="00D" src="../Images/00D.jpg"/><br/></p>
<p>Bırakıyorum kendimi, günlerden beri ilk defa bırakıyorum. İstanbul’a bu kadar yakın ama bu kadar farklı bu yemyeşil yolda, Magistra’nın arabasıyla giderken, o koku, o renkler, o yol beni gevşetiyor.</p>
<p>Arabada çok konuşmuyoruz, kıvrıla kıvrıla uzayan orman yolunda hızla ilerliyoruz. Belli ki çok iyi biliyor yolu, çok hâkim. İyice deniz kenarına yaklaştığımızda bir yan yola sapıyor. O zaman görüyorum evi. Tek başına, büyük bir bahçenin ortasında duran tek katlı bir ev. Etraf orman. Ev tek kat ama geniş, oldukça geniş bir tabana oturuyor. Araba ile önünde duruyoruz. Etrafta başka bir ev yok. Ağaçlar var, dallan sarmış ve korumak kollamak ister gibi bahçeyi. Arabadan iniyoruz ve bahçenin içinde sevinçle zıplayan iki köpek görüyorum.</p>
<p>“Gel bak seni Karam ve Biber ile tanıştırayım.”</p>
<p>Karam gerçekten de kapkara. Biber ise yer yer lekeli beyaz, kahve karışımı. İkisi de oldukça iri köpekler. Onların sevgi gösterileri arasında bahçeye giriyoruz. Hava biraz serin.</p>
<p>“Dışarıda otursak üşür müsün? Evde sigara içemezsin çünkü, benim dumanla işim olmaz.” Gülümsüyor sevgiyle.</p>
<p>“Yok üşümem, hem evet sigara içmek istiyorum.”</p>
<p>Bahçedeki masaya geçiyorum. Magistra’nın “Şöyle sıcacık, hoş bir bitki çayı,” teklifine kafamı sallıyorum. Bir süre sonra geliyor, o gün ilk defa yüzüne bakıyorum dikkatle. Işıl ışıl yine. Bu nasıl bir göz parlamasıdır, çözemiyorum.</p>
<p>“Anlat bakalım...”</p>
<p>“Anlatacak bir şeyim yok. İlgimi çekti söyledikleriniz, hem biraz kaba davrandım size diye düşündüm. Canım sıkkın son günlerde, özür dilemek için geldim. Eviniz zannetmiştim orayı ama, o bey de notunuzu verince işte...”</p>
<p>Bakıyor bana. O parlayan gözlerle içimi delercesine dimdik bakıyor. Ürperiyorum.</p>
<p>“Bak Mina, benimle yürüyeceksen sadece gerçeği konuşacaksın. Bu oyalamaları bırak. Sana bir not yazdım. ‘Gerçeği bulmak istiyor musun?’ diye sordum ki, burada olduğuna göre cevabın ‘Evet!’ olmalı. Yok değil ise benim vaktimi boşa harcıyorsun, çünkü ben sadece ve sadece gerçeği bulma peşine düşenlerle ve gerçekten dönüşüm isteyenlerle ilgilenirim. Yani çay sohbetinde değiliz. Açık konuşalım olur mu?”</p>
<p>Tokat!</p>
<p>Ne zannediyor ya bu kadın kendini? Kalk kızım kalk, hoş kalkamayacaksın da. Bu Allah’ın dağından neyle döneceksin şimdi?</p>
<p>“Biraz sert olmadı mı?”</p>
<p>“Ben netimdir Mina, sertlik senin yorumun, dolayısıyla kaynağı sende. Benimle alakası yok.”</p>
<p>Anlamıyorum ki, ne diyor?!</p>
<p>“Ben anlayamıyorum, kusura bakmayın.”</p>
<p>“Anlayamazsın, çünkü öyle bir hale sokmuşsun ki kendini kafan bulut gibi. Tahminim bunca sigaranın yanında beslenme bozukluğu dolayısıyla gıdasızlık, hareketsizlik, uykusuzluk, bol ilaç ve hatta alkol ile kaplı kafan değil mi?”</p>
<p>Başımı sallıyorum, çünkü gözlerim dolmaya başlıyor. Sinirim bozuluyor kadının bu tavrına. Tak tak en keskin lafları sıralıyor, ama öyle büyük bir sevgi de var ki hissettiğim arka planda, hangisi ne, karar veremiyorum. Beni resmen aşağılıyor sanıyorum bir an, ama sonra gözlerindeki benzersiz şefkati görüyorum. Çözemiyorum. Her zamanki gibi susmak en garantisi. Susmak ve içinden konuşmak.</p>
<p>“Sustuğuna göre onaylıyorsun. Hoş, zaten belli her halinden.”</p>
<p>Derin bir sessizlik. Gayet memnun bir ifade ile çay içiyor. Karam ve Biber yatıyor ayaklarımızın dibinde. Çıt yok, ne kadar sessiz bir yer burası. Biz de susunca sanki sessizlikten de büyük oldu yaşanan. Dayanamıyorum.</p>
<p>“Hayat işte, böyle oldu... hep üzüntüler, problemler, çaresizlikler derken. Bir bilseniz...”</p>
<p>“Vah vah...”</p>
<p>“Efendim?”</p>
<p>“Vah vah, dedim. İstediğin bu değil mi? Sana acıyacağım, sen de bir gün daha yırtacaksın. Kendine acımayı ya da birinin sana acımasını başardığın her gün bir kez daha yırtıyorsun değil mi?”</p>
<p>Şaşırıyorum, ben içeri sızmaya çalıştıkça eliyle öteye ittiriyor sanki beni. Ne oluyor? Şöyle bir toparlanıyorum.</p>
<p>“Nereden yırtıyorum?” diyorum sinirime hâkim olmaya çalışarak.</p>
<p>“Sorumluluk almaktan. Yaşamınla, kendinle ilgili sorumluluk almaktan tabii.”</p>
<p>“Yanılıyorsunuz, ben her zaman sorumluluklarımı yerine getirdim.</p>
<p>Esas getirmeyenler...”</p>
<p>“Bla bla bla, hep başkaları değil mi? Hep başkaları suçlu, dünya suçlu...” Gülüyor. “Ne sıkıcı bir kaset bu, dönüyor da dönüyor yarabbi.”</p>
<p>Midem bulanmaya başlıyor. Gitmek istiyorum.</p>
<p>“Gitmek istiyorsan seni şehre götürebilecek bir araba ayarlayabilirim, ne zaman istersen, yani her zaman olduğu gibi, her şey sana bağlı.”</p>
<p>Düşüncelerimi mi okuyor bu kadın ya? Evet gitmek istiyorum, sıkıldım bu kadından. Hangi akla hizmet geldiysem? İki çift laf ederiz, anlatıp açılırım diye düşündüm belki, ne bileyim. Enteresan laflar etmişti...</p>
<p>“Evet, ben iyi hissetmiyorum özür dilerim. Midemin bulantısı artıyor. Lavaboyu kullanabilir miyim?”</p>
<p>Eliyle eve doğru işaret ediyor.</p>
<p>“Girince en arkada, karşında göreceğin kapı.”</p>
<p>Hızlı adımlarla eve giriyorum ve kalakalıyorum. Huzur, içeride gördüğüm şey, huzur. Bir şömine, koskocaman krem rengi L şeklinde bir kanape. Pencere kenarına konmuş iki berjer dışarıya bakan ve ortalarında bir sehpa, üzerinde bir lamba, belli ki sohbet köşesi. Boydan boya koskoca bir kütüphane. Yerden tavana kadar yüzlerce kitap. Büyük bir yemek masası. Hepsi bu. Yerler ahşap. Her yer ahşap, ama kasvetli değil. Genel bir dinginlik. Sanki bu dünyanın rengi, hareketi Magistra. Gerisi sanki onu saran huzur. O sırada gözüm, arka kenarda dümdüz hatlı büfeyi ve üzerindeki onlarca fotoğrafı görüyor. Fotoğraflara yaklaşıyorum. Bir sürü genç adam ve kadın fotoğrafları. Kocaman gülen, gözleri ışıl ışıl parlayan kadınlar... Daha çok kadınlar, ama adamlar da var.</p>
<p>“Hepsi çocuklarım benim.”</p>
<p>Zıplıyorum. Bu kadının yaklaşmasını hiç duyamıyorum ben. Suratımdaki şaşkınlığı görünce bir kahkaha atıyor yine.</p>
<p>“Canım, öz değil tabii. Ama doğurmasam da elimde yeniden doğduklarından, çocuklarımdır her biri.”</p>
<p>Başladık yine, anlaşılmaz cümleler dizisi. Mystical shit! <span style="font-weight: bold;">(*)</span></p>
<p><span style="font-style: italic;"><span style="font-weight: bold;">(*)</span> Mystical shit: Mistik bok. Mistik palavralar anlamında kullanılan bir deyim.</span></p>
<p>“Senin gibiydiler, her biri bir şekilde senin gibi. Şimdi yaşıyorlar. Gerçekte, gerçekten yaşıyorlar.”</p>
<p>Gerçekten yaşamak. Göğsüme bir yumruk gibi iniyor bu kelimeler. Sanki bilmem gereken bir şeyi bilmediğimi hissetmiş olmanın çaresizliği. Ağırlaşıyor yumruğun etkisi. Oyuk yanmaya başlıyor cayır cayır.</p>
<p>“Şey ben tuvalete...” diye koşar adımlarla ilerliyorum hızlıca. Bir şey yaklaşıyor çünkü, sanki ağır bir şey. Altında ezilmemek için kaçmak istiyorum.</p>
<p>Ve tuvalete kapanarak nefes almaya çalışıyorum. Boğuluyorum. Ne kadar süre bilmiyorum, ama yaşamak denilen ne ise onun her saniyesinden ne denli nefret ettiğimi hissederek ve bana yaptığı haksızlıkların içine tükürmek istercesine, o fotoğraflardaki parıltıdan ne kadar uzak olduğumu bilmenin öfkesi ile bu nefret ettiğim yaşamdan kurtulmayı seçecek kadar bile cesaretimin olmadığına yanarak, nefes almaya çalışıyorum.</p>
<p>Biraz toparlanabildiğimde mecburen dışarı çıkıyorum, oysa hiç istemiyorum onunla karşılaşmak. Benim hep evimde olmam lazım, sadece Dost ile evet. Kimseyle iki çift laf bile etmeye tahammülüm yok artık, hem istesem de başaramıyorum işte. Neyse, dışarı çıkıp kısa yoldan eve... Geniş salonda yürüyorum, ama kimsecikler yok. Bahçede herhalde, diye düşünerek yürürken gözüm birden üzerinde ismim yazılı bir kâğıda ilişiyor.</p>
<p>Elime alıp çevirdiğimde yine bir sürprizle karşılaşıyorum:</p>
<p><span style="font-style: italic;">“Mina, hâlâ hazır değilsin. Hâlâ zevk alıyorsun bulunduğun noktadan. Hâlâ aradığın gerçek değil sihir. İşine yarayacak bir sihir. Oysa, sihir geçicidir. Aynı noktaya veya daha kötüsüne dönmen kaçınılmaz olur. Gerçeği bulmayı başaranlar ise sonsuza dek kurtulur. Ama her şey gibi istemen, gerçeği seçmen gerekir. Dilerim bir gün seçersin.</span></p>
<p><span style="font-style: italic;">Ben çocuklarla yürüyüşe çıkıyorum, rahat edesin diye. Seni şehre götürecek araba kapıda seni bekliyor.</span></p>
<p><span style="font-style: italic;">Magistra. ”</span></p>
<p>Oha ya, kovdu bir de, kadına bak. Öfkeleniyorum, gerçekten o kadar çok öfkeleniyorum ki, kâğıdı fırlattığım gibi dışarı çıkıyorum.</p>
<p>Gerçekten dışarıda bir araba ve adam duruyor. Hızla çantamı alıp, başımla selamlayarak biniyorum arabaya.</p>
<p>“Hacıosman’a lütfen,” diyorum şoföre ters ters. Sanki adam onunla birmiş gibi haksızca.</p>
<p>“Yok abla, evine bırakacağım. Ulus’taymış galiba, Ma öyle dedi, öyle olacak mecbur,” diyerek çalıştırıyor arabayı. Şaşırıyorum. Çöküyorum koltukta, eziliyorum sanki yine.</p>
<p>Ma mı? Yavaş yavaş uzaklaşırken ileride, deniz kenarında görüyorum onu, köpeklerle koşturuyor kumsalda. Öyle çok canım yanıyor ki o anda, o da bıraktı beni, kafamı çeviriyorum, onu görmemi engellemeye çalışarak kendimi koltuğa bırakıyorum.</p>
<p style="text-align: center;"><img alt="00D" src="../Images/00D.jpg"/><br/></p>
<p>“Hiçbir şey anlamıyorum!”</p>
<p>Bu lafı söylemekten, kimi zaman öfkeyle, kimi zaman çaresizce, kimi zaman ağlarken, ama son üç gündür sürekli bu lafı söylemekten ölesiye bunaldım. Ama anlamıyorum gerçekten. Sanki içimde bir duvar var, anlaşılmasını ve görebilmemi engelleyen. Düşündüğüm an kalakalıyorum. Söylediklerini, yazdıklarını düşündükçe tam bir ahmak gibi hissediyorum. Ve işin kötüsü, onu arkamda da bırakamıyorum. Sanki onun yanında olmalıyım, onunla konuşmalıyım, ona yapışmalıyım. Böyle tuhaf hisler, derinlerde bir yerlerden gelen. Ne yaptı bu kadın bana? Madem anlamıyorum, neden sormuyorum sanki? Bir affa tafra terk ettim o gün evini. Her şeyi, her yeri eninde sonunda kaçarak terk ettiğim gibi.</p>
<p>Hak ediyorlar çünkü! Güçlüsün sen, basar gidersin, görsünler içte!</p>
<p>Ne görecekler ya, kimse bir şey görmüyor, herkes hayatına devam ediyor. Yalan bunlar! Terk etmek ne getiriyor insana? Galiba sadece koca bir boşluk ve işte yine o boşlukta duruyorum. Oysa o havalı terk edişlerde hep daha büyük bir şey anyor insan, sanki arkandan bir “Dur!” diyecek kişiyi, gücü veya gittiğin yerde seni alkışlayan gelişmeleri... Nedense öyle bir kahraman gibi hissederek atıyorsun o adımı, oysa sadece boşluk oluyor aldığın, tekrar doldurman gereken koca bir boşluk.</p>
<p>Elinde ise her gün daha çok dayanamadığın kendin... Terk etmek sanki her seferinde biraz daha kendinden vazgeçmek. Neden öyle olduğunu anlamasam da... Filozof oldun sen, arasana şu Sırma’yı. Yok yok, onu aramak istiyorum ben! Evet evet tek yapmak istediğim bu. Yüksek sesle söylüyorum. Kurtulmak istiyorum bu halimden, sanki o biliyor ne yapmam gerektiğini. O fotoğraftakiler gibi canlı olmak istiyorum. Atılması gereken sadece bir adım, biliyorum... Kafamda bu hiç susmadan konuşan sese rağmen sadece bir adım... Gerçek dediği ne ise onu istiyorum. Bu yaşamı, bu her gün biraz daha oyuğa dönüşen kadını istemiyorum. Derinlerde bir yerlerde biliyorum, böyle olmamalı. Başka bir yol olmalı!</p>
<p>Hemen üzerime bir şeyler geçiriyorum ve fırlayıp çıkıyorum evden. Metroyla Hacıosman’a geldiğim gibi hemen bir taksiye atlayıp Demirciköy’e doğru yola çıkıyorum. Telefon etmek istemedim, belki kabul etmez diye. Ya da belki hemen, “Gel,” demez diye. Oysa hemen gitmem lazım. Bu filiz vermiş cesareti kaybetmeden, onun dokunuşu ile harekete geçebilmişken, gitmem lazım. Tekrar kaybolmadan, yok olmadan...</p>
<p>Birkaç denemeden sonra buluyorum yolu ve evinin önünde duruyorum. Hava cesaretimi kırmak istercesine giderek kararıyor, belli ki yağmur boşalacak birazdan, iniyorum taksiden, Karam ve Biber koşarak bahçe kapısına doğru geliyorlar. Tedirgin şekilde giriyorum bahçeden içeri ve onları seviyorum. Kafamı kaldırdığımda evin kapısında bana bakarken görüyorum onu, ne kadar duru bir güzelliği var, ne kadar güçlü bir duruşu. Üzerinde yere kadar inen rengârenk bir elbise. Uzun gri beyaz saçları. Öylesine sadece bakmak istiyor insan, seyretmek. Ona doğru ilerliyorum. Yapma, felaket olacak sonun, bu kadın normal değil! Yanına geldiğimde kelimeler dökülüyor ağzımdan:</p>
<p>“Gerçek ne bilmiyorum, bu yüzden istiyorum diyemiyorum sana, ama artık devam edemiyorum. Lütfen yardım et bana.”</p>
<p>Her yer, her şey sessiz. Dimdik bakıyor bana, gözleri içimi deliyor sanki, dayanıyorum. Ve birden, “Hoş geldin,” diyerek sarılıyor bana. Kollarını sardığı anda boşalıyor yaşlar, sanki bütün bedenim ve ruhum neyim varsa boşalıyor. Öyle bir sarsıntı geçiriyor ki varlığım, beni ne zaman içeri götürdüğünü, salondaki koltuğa ne zaman yatırdığını ve sakinleşen hıçkırıklarımın ardından orada nasıl uyuyakaldığımı hiç bilmiyorum.</p>
<p>Uyandığımda karşımdaki koltukta, kitap okurken buluyorum onu. Üstümdeki örtüyü fark edince, bayağı bir zamandır uyumuş olmalıyım diye düşünüyorum. Hava akşamüzerini göstermekte.</p>
<p>“Çok özür dilerim ben...”</p>
<p>“Özür dileyecek bir şey yok.”</p>
<p>“Saat kaç?”</p>
<p>“Beş oldu.”</p>
<p>“Dost! Bu kadar geç kalacağımı tahmin etmedim. Dostun yanma gitmeliyim hemen, aç kalmasın...”</p>
<p>Gülümsüyor. Ayağa kalkıp, “Gel bak,” diyor ve beni pencereye doğru götürüyor. Pencereye yaklaşınca, ışıklı bahçede gördüklerime inanamıyorum. Dost, Karam ve Biber birlikte oynuyorlar. Öylesine karışıyor ki kafam, büyücü mü bu kadın?</p>
<p>“Çantanda anahtarını bulup Haşan Efendi’den rica ettim, hani seni geçen gün götürmüştü ya evine, kapıp getiriver Dost’u dedim. Bir süre burada kalman gerekecek çünkü. Haşan Efendi benim otuz yıllık adamımdır, merak etme güvenebilirsin. Dost iyi yani, arkadaşları ile oynuyor son bir saattir.”</p>
<p>Hayatımda hiç bu kadar şaşırdığımı hatırlamıyorum. Nasıl yapıyor bunu?</p>
<p>“Bir yeşil çay içelim mi?”</p>
<p>Başımı sallıyorum onaylayarak. Hâlâ şaşkınım.</p>
<p>“Nasıl yapıyorsun bunu?”</p>
<p>“Neyi?” diyor gülerek ve mutfağa doğru ilerliyor.</p>
<p>Peşinden gidiyorum, öylesine çok şey var ki sormak istediğim, bekleyemiyorum:</p>
<p>“Her an tam da ne yapılması gerekiyorsa büyük bir zarafet ve netlikle, üstelik şak diye yapmayı? Yani sanki sürekli 1-0 öndesin, herkesten ve her şeyden.”</p>
<p>Gülümsüyor.</p>
<p>“Ne söylemek istediğini anlasam da, şu an senin için bir cevabım yok. Zamanla. Ama işte tam da bu sebeple bana güvenmen gerekiyor, tümüyle güvenmen ve senden isteyeceklerimi yerine getirmen, bana uyman.”</p>
<p>Bir tedirginlik başlıyor içimde. Ne isteyecek ki benden? içimdeki ses acımasızca saldırıyor yine. Giderek küçülüyorum koltukta, bir yandan çayımı içerken, bu sesin saldırılarıyla büzüşüyorum korkuyla. Sağ çıkmayacaksın sen buradan!..</p>
<p>“Öncelikle benim ismim Magistra. Mihriban’dı bir zamanlar, ama sonra bu ismi aldım. Latince ‘eğitmen’ demek. İlk çocuklarımdan biri söyledi bir gün, öyle kaldı ismim. Sonra kısaldı tabii. ‘Ma’ der herkes bana.”</p>
<p>Sessizce devam etmesini bekliyorum, ama o yine beni şaşırtıyor tabii ve “Hadi anlat,” diyor.</p>
<p>“Neyi?” diye soruyorum şaşkın.</p>
<p>“Neyi bilmemi istiyorsan. Senin kim olduğun, yaşadığın ve seni bu hale getirdiğini iddia ettiklerinle ilgili ne varsa işte, hikâyeni yani.”</p>
<p>Onunla göz göze gelip bir an duruyorum ve başlıyorum anlatmaya. Her şeyi anlatıyorum. Çocukluğumdan başlayarak bana kim ne yaptıysa tek tek anlatıyorum, ki anlasın neler geldi başıma, anlasın neden bu haldeyim. Anlasın kimdi bu hainler, vurdumduymazlar, sevgisizler; anlatıyorum, nefes dahi almadan. Hızla çocukluğumdan başlayıp onunla karşılaştığım ana kadar anlatıyorum. Bittiğinde dimdik omuzlarım, çünkü ne kadar haklı olduğumu anlayacak nihayet. Ne kadar iyi, dayanıklı, sabırlı, üstelik haklı olduğumu. “Helal olsun sana, dayanmışsın!” diyecek biliyorum. Bunu bilmenin gururu ile anlatıyorum.</p>
<p>“Bitti mi?”</p>
<p>Şaşırıyorum. Bu beklediğim tepki değil tabii. Bozulduğumu belli etmeden cevap veriyorum:</p>
<p>“Yani arada atladığım daha neler var da işte genel hatları ile bu.”</p>
<p>Ayağa kalkıyor. Evin kapısını açıp bahçeye çıkıyor ve eliyle onu takip etmem için işaret ederek evin arkasına doğru dolanıyor. Merakla peşinden gidiyorum. Yağmur durmuş, mis gibi toprak kokusunu fark ediyorum yürürken. Magistra’nın yanına geldiğimde yine şaşkınlıkla kalakalıyorum. Bir köşeye dayanmış koca bir boy aynası var evin arkasında. Karşısında bir sandalye, yanında ferforje küçük bir sehpa. Aynanın tepesindeki lamba, bahçe lambalarının ışıklarına destek vererek etrafı aydınlatıyor.</p>
<p>“Hadi git sigaranı, kül tablasını filan getir. Üşürsün, ceketini de giy. Bir süre burada olacaksın.”</p>
<p>Aptal aptal söylediklerini alıp tekrar geliyorum. “Otur,” diyor eliyle sandalyeyi işaret ederek. Oturuyorum ve aynada kendi görüntümü görüyorum. Nefesim tıkanıyor bir an, öylesine bir enkaz karşımda. Çok çok uzun zamandır, kim bilir kaç zamandır aynaya bakmamış olduğumu fark ediyorum. Ne hale gelmişim ben...</p>
<p>“Şimdi aynadan gözlerini ayırmadan, bu hikâyeni bir daha anlatmanı istiyorum. Aynen, her ayrıntısıyla... Bu defa kendi gözlerinin içine bakarak. Bittiğinde bir daha, sonra bir daha, ben sana ‘Tamam’ diyene kadar sürekli tekrar tekrar anlatmanı istiyorum, hiç gözlerini gözlerinden ayırmadan. Hiç durmayacaksın. Bitti mi tekrar başa. Su getireceğim, sigaran burada, hepsi bu. Sormak istediğin bir şey var mı?”</p>
<p>Ağzım açık bakakalıyorum. Şaka herhalde.</p>
<p>“Neden?”</p>
<p>“Mina, çoğu zaman isteklerimin sebebini açıklamayacağım, çünkü anlayamayacaksın. Sadece güven ve söylediklerimi yap lütfen.”</p>
<p>Dedim sana manyak diye, buyurun bakalım. Beni dinleyeceksin beni! Çağırsın şu Osman mı ne, al Dostu da çekip gidelim ya, anlatamaz sebebini tabii, delilik bu!</p>
<p>Geriliyorum giderek ve direniyorum. İstemiyorum.</p>
<p>“Ama ben bir şeyi aklımla anlamadan yapamam ki. Anlamam lazım.”</p>
<p>“Mina, güldürme beni. Aklınla anlayarak geldiğin nokta bu ise, anlama zaten bence canım. Bırak bu palavraları, hadi başlayacaksan başla ya da baştan vedalaşalım. Seçim senin.”</p>
<p>Hareketsiz duruyorum yere bakarak.</p>
<p>“Mina, dönüşüm istiyorsan önce bir yetişkin ol. Büyü artık. İstiyorum mu, istemiyorum mu? Seçim yap hemen şimdi ve birlikte ilerleyeceksek bir daha sakın bana bunu sordurma.”</p>
<p>Fırsat bu fırsat, hadi kaç! Yok, vazgeçersem gideceğim yeri biliyorum. Günlerdir oradaydım zaten. Ve orada atacak tek bir adım bulamıyorum ben. Söylenecek her sözü söyledim, yapılacak her şeyi yaptım sanki. Başka ne yapabileceğimi göremiyorum artık. Olmuyor, olmadı, dönmesine dönerim de sonrasında ne yaparım, işte onu bilmiyorum.</p>
<p>“Mina?”</p>
<p>Bir hışımla yanıma koyduğu paketimden bir sigara çekip yakıyorum. Ve kendimle göz göze geliyorum. Başlıyorum anlatmaya. İyi ya, ne var ki bunda. Anlatıyorum ve sona geldiğimde arkamdan sesini duyuyorum:</p>
<p>“Devam, baştan başla hadi, devam hiç durmadan.”</p>
<p>Ve anlatıyorum. Bir daha ve bir daha. Ne gözlerimi kaçırabiliyorum kendimden ne de durabiliyorum, hemen uyan geliyor çünkü. O ise bahçede birtakım işler yapıyor, ama ne kadar uzaklaşsa da gözü, kulağı hep bende. Başlangıçta bana çok etkileyici gelen bu hikâye, giderek sıradanlaşıyor. Onu anlatan kendimi görüyorum, ifadesiz, giderek daha da, daha da ne olduğu ortaya çıkan bir makine konuşuyor karşımda sanki. Boş bakışlı gözlerimi görüyorum. Bir teyp dönüyor ve aynı sözler yeniden yeniden yankılanıyor boşlukta. Oysa anlattığım yaşadıklarım benim, bana yaşatılanlar. Yaşamım... Ben... Ben sandığım bir hikâye, tekrarlanan bir bant yayını mı yani?</p>
<p>Başım dönmeye başlıyor. Bir sigara daha yakıyorum ve anlatıyorum. Kaç sigara oldu bilmiyorum, kaç saat oldu bilmiyorum. Magistra hep arkamda mı, onu da bilmiyorum. Gözlerime kilitlendim, boş gözlerime anlatıyorum. 18, 21, 22...</p>
<p>“Yalvarırım yeter artık, tamam anladım bir teyp bu dönen.”</p>
<p>“Devam!”</p>
<p>“Midem bulanıyor ama...”</p>
<p>“Devam!”</p>
<p>Hırsla yeniden başlıyorum. Yaklaşık üç kere daha anlattıktan sonra, bir sonrakinin ortasında büyük bir öğürtü ile aniden kusmaya başlıyorum yere, bir daha, bir daha öğürüyorum, içim dışıma çıkıyor sanki. Hiç ilişmiyor bana. Öğürtülerim bitene dek bekliyor. Nihayet sakinleştiğimde uzattığı peçeteleri alıyorum, ağzımı silerek oturuyorum sandalyede, bitkin. “Devam!” diyecek diye ödüm patlıyor. Bir kelimesine daha tahammülüm yok, düşüncesi bile yeniden öğürmeme sebep oluyor. Susuyorum. Sessizlikte bekliyoruz bir süre. Sonra yanıma geliyor. Dimdik duruyor yanımda, hissediyorum.</p>
<p>“İşte biz de cümleten, tüm sistem, evren, sen ne diyorsan ona, bu hikâyeyi dinleye dinleye bu hale geldik Mina. Öğürüyoruz her duyduğumuzda. Yaşamım dediğin, sistemin öğürtüleri ve sana cevabı aslında. Sen ne koyarsan, onu geri yansıtır yaşam sana. Otuz sekiz senedir aynı hikâyeyi anlatıyorsun, kendin ne anlattığını duymadan. Artık duyduğuna ve bizimle aynı noktaya geldiğine göre bitti, hep birlikte kurtulduk. Hadi gel artık içeri girelim.”</p>
<p>Ve ağır adımlarla evin kapısına doğru ilerleyip içeri giriyor. Ben çakılı kalıyorum sandalyeye. En büyük dayanağı elinden alınmış bir çocuk gibiyim. Dediği doğru, anlatmama imkân yok bir daha. Yarattığı kusma isteği bir yana, hikâyem süper anlamsız bir kelimeler dizisinden ibaret oldu. Sanki içi boşaldı her bir kelimenin. Anlamsızlaştıkça yok oldu. Yavaş yavaş kalkıp eve geçiyorum ben de. Bomboşum. Yüzümü yıkayıp salona geliyorum. Magistra tüm ısrarlarıma rağmen dışarıyı kendi temizleyip yanıma geliyor tekrar. Birer sıcak yeşil çay koyuyor ikimize de. Geçip oturuyorum karşısına, hâlâ çok şaşkınım.</p>
<p>O halimi görüp beni biraz daha aydınlatmaya çalışıyor:</p>
<p>“Bugüne kadar, her gün bıkmadan usanmadan aynı rolü oynadın ‘yaşamım’ dediğin sahnede. O anlattığın hikâyedeki Mina rolünü oynadın. Ama o senin gerçeğin değil, kuşandığın bir rol sadece. Bu hikâye bitti... Bu oyun, bu rol bitti. Yarından itibaren gerçekte ne isen, onu bulman ve o olman için yürüyeceğiz birlikte.”</p>
<p>İçimde giderek artan bir korkunun varlığını hissediyorum. Bu kadınla tanıştığım ilk andan beri hiç beklemediğim, öngöremediğini şeyler yaşıyorum. Off, kendimi böyle bir girdaba nasıl soktum? Hayatıma bakıyorum da...</p>
<p>Hayatın mı kaldı senin kızım? Dağ başında bir yerlerde, yüzün gözün perişan ayna karşısında, hayatını anlatıp kusuyorsun ve bundan da bir medet umuyorsun öyle mi? Geri zekâlılığın da bir haddi olur. Bir nefret yükseliyor her şeye karşı o an yine, en çok da kendime... büyük bir öfke birikmeye başlıyor içimde. Bu ses bazen doğru söylüyor bence, geri zekâlıyım tabii! Bir kadın nasıl bu kadar çok imkâna sahip olup, kendini bu kadar hiçbir şey haline, bir acılar yumağı haline getirir. Bu ne yetersizlik, bu ne salaklıktır...</p>
<p>“Öfke fışkırıyor gözlerinden Mina, hayırdır?”</p>
<p>Magistra’nın sesiyle irkiliyorum. Cevap bekleyen gözlerle bana bakıyor.</p>
<p>“Yok bir şey,” diyorum.</p>
<p>“Bence artık o olan şeyleri, içindekileri konuşmaya başlasan iyi olur Mina. ‘Yok bir şey,’ diye diye, kendini nasıl yok ettiğin ortada.”</p>
<p>“Nasıl bu hale düştüm, diye düşünüyordum. Nasıl bu denli berbat bir hale geldi hayatım? Bu çaresiz...”</p>
<p>“Bu ayna karşısında anlattığın her şeye inanarak.”</p>
<p>Lafımı bir bıçak gibi keskin netlikteki bu cümlesiyle bölüyor. Göz göze geliyorum, gülümsüyor bana.</p>
<p>Ben onu duymamış gibi devam ediyorum:</p>
<p>“... ve bu bitik halimden nasıl kurtulabilirim, diye...”</p>
<p>“Bunların hepsini bırakarak.”</p>
<p>“Bu söylediklerinden hiçbir şey anlamıyorum.” Sesim öfkeyle yükseliyor. “Anlattıklarım, yaşadıklarını değil mi? Nasıl bırakacağım? Oldu bunlar bir kere, nasıl değiştirebilirim geçmişimi? Ben...”</p>
<p>“Mina! Kendini o çukura sokmuşsun doğru, ama ben oradan nasıl çıkacağını biliyorum. Bana güvendin geldin, vır vırlanmayı bırak ve bana teslim ol. Bırak da sana yolu göstereyim.”</p>
<p>Teslim olmak mı? Bu laf içimi ürpertiyor. Kim bu kadın da teslim olacaksın ya? Sahi neden geldim ben buraya?</p>
<p>“Senden kırk gün istiyorum Mina. Kırk gün benimle bu evde kalacaksın. Kırk gün söylediklerimi uygulayacak, benimle birlikte olacaksın. Adım adım beraber yürüyeceğiz. Kırk gün sonunda eğer beni dinlersen zaten ikinci basamağa geçebileceksin, yani kendi gerçek yaşamını oluşturmaya.”</p>
<p>Kızım kaç kaç, kırk gün diyor kadın. Mıhlanıp kalıyorum sandalyeye, öylesine bir korku sarıyor içimi, gitmek ile kalmak arasında bu yerde.</p>
<p>“Ne oldu?”</p>
<p>Magistra’nın sesiyle kendime geliyorum.</p>
<p>“Korkuyorum.”</p>
<p>“Neden sence?”</p>
<p>“Ya bütün dediklerini yaparsam ve işe yaramazsa diye korkuyorum.”</p>
<p>“Hayır Mina, güldürme beni, tam tersi. ‘Ya işe yararsa,’ diye korkuyorsun. Ya işe yarar da, o hikâyeni, oyunlarını, o hiç sorumluluk almadan yaşamanı sağlayan kurban Mina’yı kaybedersen diye korkuyorsun esasında. O zaman gerçek bir yaşam inşa etmek gerekecek çünkü. Hadi bırak bu boş lafları, kalk da sana yatak odanı göstereyim.”</p>
<p>Magistra evin arka tarafına doğru yürürken öfkeyle bağırıyorum:</p>
<p>“Nasıl bu kadar eminsin? Ben neredeyim, oradan nasıl çıkacağım? Tüm bunları nasıl bilebilirsin?”</p>
<p>İçeriden duyduğum ses beni gerçekten şaşırtıyor:</p>
<p>“Bir zamanlar, ben de oradaydım.”</p>
<p>Yok artık. Buna inanmak zor. Benim şimdi olduğum noktadan Magistra haline gelmek ha! Kesin sallıyor.</p>
<p>“İnan, inan,” diyor yanıma doğru gelerek. “Orayı da, burayı da biliyorum Mina. Ama en önemlisi, senin oradan benim buraya nasıl gelinir, onu biliyorum. Hadi, gel de yatağım yap, sallanma, sabah erken kalkacaksın!”</p>
<p>Bazen gerçekten ondan nefret ettiğimi düşünerek, ama yine de kalkıp ayaklarımı sürüyerek, yeni odama, neler olabileceğini, neler yaşayabileceğimi hayal bile edemiyeceğim yeni yaşamıma doğru ilerliyorum.</p>
<p style="text-align: center;"><img alt="00D" src="../Images/00D.jpg"/></p>
</body>
</html>