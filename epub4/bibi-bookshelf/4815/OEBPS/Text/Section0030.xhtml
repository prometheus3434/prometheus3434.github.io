<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
</head>
<body>
<h3 style="text-align: center;">“Gelecek” denen zamanda...<br/></h3>
<p style="text-align: center;"><img alt="00B" src="../Images/00B.png"/><br/></p>
<p>“Mina, Mina aşkım uyandın mı?”</p>
<p>Gözlerimi açıyorum. Yatak odama göz gezdiriyorum. Yerde yanımda yatan Dost her zaman olduğu gibi hafifçe “Buradayım,” der gibi kıpırdanıyor. Artık iyice yaşlandığı için bir hayli yavaşlamış olan can dostuma, “Günaydın Dostum,” diyorum. Dünyama keyifle gülümsüyorum. Günaydın Mina! Yine buradayım, yine yeni bir güne başlıyorum, benim günlerimden birine, tam da benim istediğim gibi...</p>
<p>“Aşkım, hah uyandın mı?”</p>
<p>Kerem elinde telefonla başını kapıdan uzatmış bana bakıyor. Onun araladığı kapıdan Jet ve Koy içeri dalıp yatağa atlıyor. Belgrad Ormanına henüz iki aylıkken atılmış, Kerem ile bir yürüyüşümüzde -çok şükür ki- rastladığımız ve ailemize kattığımız şimdi sekiz aylık olmuş biri siyah, diğeri ise beyaz iki labrador kırması çocuklarımız... Dost, “Dikkatli olun, kudurmayın!” der gibi homurdanıyor.</p>
<p>Kerem, sevgilim, aşkım... Kollarımı açıp Kerem’i de davet ediyorum yanıma. O ise elindeki telefonu bana uzatıp, “Ma telefonda,” diyor.</p>
<p>“Ben kahvaltıyı hazırlıyorum canım.”</p>
<p>Heyecanla telefonu alıyorum ve hemen o çok sevdiğim ses geliyor kulağıma:</p>
<p>“iyi pazarlar canım.”</p>
<p>“İyi pazarlar Ma. Nasılsın?”</p>
<p>“İyiyim canikom, fazla bölmeyeyim pazar sabahınızı. Mina sana birini yönlendireceğim. Işıl ismi. Işıl Gürgen, bu yaz burada tanıştık. Onunla çalışmanı çok isterim. Vaktin olur değil mi?”</p>
<p>“Ma, canım Ma, senin emrin başım üstüne. Sen benim telefon numaramı ver, hallederim ben.”</p>
<p>“Bir hayli dağılmış durumda bilesin.”</p>
<p>“Merak etmeee. Datça nasıl sen onu söyle?”</p>
<p>“Her şey yolunda canım,” diyor gülerek. “Hatta şimdi sabah yürüyüşü için beni bekliyor Alp.”</p>
<p>“Çok özledim Ma.”</p>
<p>“Yılbaşı yemeğimizde kavuşacağız güzel kızım. Az kaldı. Kocaman öpüyorum canım, konuşuruz bilahare.”</p>
<p>“Ben de öpüyorum,” diyerek telefonu kapatıyorum.</p>
<p>Hiçbir gün bir cümle fazladan konuşmamıştır bu kadın, diye geçiriyorum içimden gülümseyerek. Evet yılbaşına az kaldı, hayırlısıyla bereket soframızda yine kavuşacağız diye düşünürken, içeriden gelen nefis kokular ve onların sorumlusu kişiye dönüyor ilgim.</p>
<p>“Keereem!” diye biraz da şımarıkça sesleniyorum.</p>
<p>Birkaç saniye sonra kapıdan içeri yine o en çok sevdiğim kafa uzanıyor, elinde bir ızgara maşası.</p>
<p>“Ne oluyor yahu? Lütfen şefi işbaşında rahatsız etmeyelim.”</p>
<p>Gülüyorum. Kollarımı açıp yanıma çağırıyorum onu. Geliyor. Sarılıp öpüyor, kokluyorum onu. Öylece kalıyoruz bir süre.</p>
<p>“Hadi gel,” diyor, “sana çok güzel bir kahvaltı hazırladım, sıra bende ya.”</p>
<p>“Geliyorum sevgilim.”</p>
<p>Kerem maşası ile birlikte dışarı çıkıyor, saçlarının kokusu hâlâ burnumda. Üç yıl önce Dubai’den döndüğünde, ben de yaşamımı iyice rayına oturtmuş giderken, bir gün nihayet açıldı bana.</p>
<p>Yemeğe çıktığımız akşamlardan birinde gözlerimin içine baktı ve bir zamanlar bana söylemiş olduğu bir lafı yineleyerek söze girdi:</p>
<p>“Minacım malum, her nasip vaktine esirmiş. Umuyorum ki vakit bu vakit.”</p>
<p>Yüzünde heyecanlı ve farklı bir ifade görünce, farkında olmadan nefesimi tuttum ben de. O an sadece, inşallah yine bir yere gitmiyor-dur, diye düşünebilmiştim. Bir an bir sessizlikten sonra en çok duymayı istediğimi bana veriyor yaşam:</p>
<p>“Canım Minam, senin için de uygunsa artık kavuşalım diyorum. Seni çok seviyorum kadın. Ne dersin?”</p>
<p>Gerisini çok hatırlamıyorum açıkçası. Kopmuşum herhalde. Tek bildiğim, en çok istediğim nihayet o akşam nasip olmuştu. Kerem... Onca zaman sabırla beklemiş Kerem. Meğer çok uzun zaman önceden, daha ikinci yılımın yılbaşı yemeğinden kararlıymış benimle bir yaşam boyu, ne kadarsa ömür birlikte olmaya. “Neden bu kadar bekledin?” diye sorduğumda, “Zamanlama,” demişti bana. “Sana olan sevgim, senin önce tek başına kendini gerçekleştirmeye başlamanı yaşaman gerektiğini bildi ve kabul etti, sabretti, hepsi bu.” Onca zaman ben de beklemişim sabırla. Bana açıldığı an, yıllardır yaşamımın son anına dek onunla geçireceğim her bir günün hayalinin, en büyük zenginlik özlemim olduğunu fark ettim bir anda.</p>
<p>O günden sonra bir daha ayrılmadık. Üç yıldır Demirciköy’de satın aldığımız ve her bir santimetrekaresini özenle döşediğimiz evimizde birlikte yaşıyoruz, birlikte ama ayrı ayrı var oluyoruz. Aynı yolu el ele, ama kendi özgün ifademizle yürüyoruz. Paylaştıkça çoğalıyoruz. Gerçekten sevmenin ve sevilmenin ne olduğunu keşfediyoruz. Çok şükür...</p>
<p>Ayağa kalkıp keyifle cama doğru ilerliyorum. Havalar iyice soğudu. Yine de pencereyi açıp Demirciköy’ün o mis gibi orman havasını içime çekiyorum. En kötü günlerimde beni alan, dönüşümümü anbean yaşadığım köyümün havasını.</p>
<p>Fark ettim ki dönüşüm de insanın gerçeğine dönüşü esasında. İnsan gerçeğine geri dönerken farklılaşmayan, iyileşmeyen, şifalanmayan hiçbir alan kalmıyor. Zaten kalırsa yaşam büyük bir şefkatle onları sana bir bir gösteriyor. Yeter ki görmeyi bilelim. Yeter ki yürümeyi seçelim. Yeter ki dönüşümüzü sahiplenelim. Yine kelimeler canlanıyor içimde, kahvaltıya gitmeden hemen önce yazı masamın üzerinde duran defterime içimde uyananları hızlıca not ediyorum:</p>
<p>Dönüşüm, adım adım gerçekleşen bir süreç. Kısa yol masalları, zihne ait arayışlar ve hayali buluşlardır. Yol tektir. Ya yoldaşındır ya da kayıp.</p>
<p>Yola girmek, yolda adım atmak bir ‘an’da olur, her an mümkündür. Yol, gerçeği seçmeyi ve her an yeniden seçmeyi içerir. Her gün bir adım, bir adım daha, bir hikâyeden daha özgürleşerek, kendine zarar verdiğin her bir düşünceyi, inana, alışkanlığı daha sorgulayarak, bırakarak, bir adım daha kendine yaklaşarak, bir kez daha tepki değil, etki olmayı seçerek, olumsuz hissettiğin her an, yeniden merkeze yani eve gelerek ilerleyeceğin bir yolda yürümektir.</p>
<p>Yolu yürümektir muhteşem olan, çünkü her adımda gerçeğini, gerçekten yaşamanın benzersizliğini, kıymetini biraz daha idrak edersin. İnanmış olduğun her bir hikâyeyi daha bıraktıkça, daha da hafifleyerek yürüyebilmenin keyfini fark edersin. Adımların dans adımlarına dönüşür giderek. Varoluşun eşsiz senfonisinde hem çalan hem dinleyen hem dans eden olabilmenin keşfidir bu. “Her Şey Ben’’ dansında, aslında hep kendi merkezinde döndüğünü ve hep kendi merkezine ilerlediğini fark ediştir. Bir kez buldun mu yolu, bir kez gerçekten yürümeye başladın mı, bir kez katıldın mı bu varoluş dansına, vazgeçemezsin.</p>
<p>Aşk bulmuştur seni, sen aşkı... Her nefeste yeniden, yeniden aşkı solumak ve daha çok aşk olmak için, her an yeniden gerçeği seçersin...</p>
<p style="text-align: center;"><img alt="00D" src="../Images/00D.jpg"/></p>
</body>
</html>