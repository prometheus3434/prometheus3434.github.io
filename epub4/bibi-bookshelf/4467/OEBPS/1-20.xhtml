<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-24" xml:lang="tr-TR">
		<div>
			<p id="_idParaDest-21"><st c="0">Son sekiz saniye</st></p>
			<p><st c="17">Tekila Leyla nam kadın, beyni tamamen kapanmadan evvel en son şunu hatırladı: ev yapımı çilekli pastanın tadı.</st></p>
			<p><st c="128">Çocukken bilmezdi bu tadı. </st><st c="156">Onun büyüdüğü yıllarda, Van’da, o kocaman evde, pek fazla kutlama olmaz, olursa da sadece iki şey için yapılırdı: ya millet ya da din adına. </st><st c="297">Leyla’nın aile büyükleri, Hazreti Muhammed’in ve Türkiye Cumhuriyeti’nin doğumlarını kutlarlardı ama sıradan bir insanoğlunun doğumunu her yıl kutlama yapmak için yeterli sebep olarak görmezlerdi belki de. </st><st c="503">Büyürken bunun nedenini hiç sorgulamamıştı Leyla. </st><st c="553">Ancak evden ayrılıp İstanbul’a gelince ve başka insanlara özel günlerde pasta yapıldığını ya da armağan verildiğini keşfedince düşmüştü aklına bu soru. </st><st c="705">O zamandan beri, her yıl 6 Ocak’ta, ne olursa olsun mutlaka biraz eğlenmek için elinden geleni yapardı. </st><st c="809">Ve arada sırada biraz çılgınca partiler yapan birilerine rastlarsa da onları kınamazdı; kim bilir, belki onlar da kendisi gibi, kutlamalardan mahrum geçmiş bir çocukluğun acısını çıkarıyorlardı. </st></p>
			<p><st c="1004">Her sene doğum gününde, arkadaşları mini pastalar, yanardöner süsler ve bir sürü balonla parti verirlerdi Leyla için. </st><st c="1122">Beş kadim dostu: Sabotaj Sinan, Nostalji Nalan, Cemile, Zeynep122 ve Hollywood Hümeyra. </st></p>
			<p><st c="1210">Bir insanın beşten fazla arkadaşı olamazmış gibi geliyordu Leyla’ya. </st><st c="1279">Sadece bir sahici arkadaşın varsa, o bile büyük şanstı. </st><st c="1335">Çok kısmetliysen iki ya da üç; ve eğer en parlak yıldızlarla dolup taşan bir gökyüzünün altında doğmuşsan, o zaman da beş arkadaş... </st><st c="1468">koca bir ömür için yeter de artardı bile. </st><st c="1510">Daha fazlasının peşine düşmek, illa da daha fazla dostum olsun diye hırslanmak akıl kârı değildi. </st><st c="1608">Zira insan beşten fazla dost sahibi olamazdı, herkese koşturamaz, her yere yetişemezdi, bütün bunları yapmaya çalışırken elindeki güzel dostlukları da tehlikeye atabilirdi.</st></p>
			<p><st c="1780">Doğrusu beşin özel bir sayı olduğunu düşünürdü Leyla. </st><st c="1835">Yahudilikte, Tevrat’ın beş kitabı vardı mesela. </st><st c="1883">İsa’nın beş ölümcül yarası vardı. </st><st c="1917">Elbette İslam’ın beş şartı vardı. </st><st c="1951">Hazreti Davut Calut’u beş çakıl taşıyla öldürmüştü. </st><st c="2003">Budizm beş yol öğretir, Şiva beş farklı yöne bakarak beş yüzünü gösterirdi. </st><st c="2079">Çin felsefesi beş element etrafında dönüyordu: su, ateş, tahta, metal, toprak. </st><st c="2158">Evrensel olarak kabul edilen beş tat vardı: tatlı, tuzlu, ekşi, acı ve umami. </st><st c="2236">İnsan algısı beş temel duyuya dayalıydı: duyma, görme, dokunma, koklama, tat alma; her ne kadar bilim insanları her biri diğerinden tuhaf isimli birtakım başka duyuların da olduğunu iddia etseler de herkesin bildiği o ilk beşti.</st></p>
			<p><st c="2464">Önceki sene doğum gününde, arkadaşları zengin bir mönüde karar kılmışlardı: beğendili kuzu güveç, ıspanaklı ve peynirli börek, pastırmalı kuru fasulye, biber dolması ve küçük bir kavanoz taze havyar. </st><st c="2665">Pasta sürpriz olacaktı güya ama onlar bunu kendi aralarında konuşurlarken kulak misafiri olmuştu Leyla; evdeki duvarlar pastırma dilimlerinden bile inceydi ve Nalan, on yıllardır çok sigara ve daha da çok içki içtiği için fısıldamak yerine hırlıyordu, metale sürtülen zımpara kâğıdı gibi boğuktu sesi. </st></p>
			<p><st c="2967">Üstü masal pembesi renkli, pofuduk kaplamalı, kremalı çilekli pasta. </st><st c="3036">Planladıkları buydu. </st><st c="3057">Halbuki Tekila Leyla pek sevmezdi pembe rengi. </st><st c="3104">Fuşyayı tercih ederdi; daha </st><span><st c="3132">karakterli</st></span><st c="3142"> bulurdu. </st><st c="3152">Kelimenin telaffuzu bile ağız sulandıracak kadar tatlı ve çarpıcıydı, insanın dilinde eriyordu adeta. </st><st c="3254">Pembe ise fuşyanın ödlek haliydi şüphesiz; yıkana yıkana incelmiş bir yatak çarşafı kadar soluk ve cansızdı. </st><st c="3363">Belki de bu sene yaş gününde dostlarına şart koşmalı, fuşya rengi bir pasta istemeliydi!</st></p>
			<p><st c="3451">“Ee? </st><st c="3457">Kaç mum koyuyoruz üstüne?” diye sordu Hollywood Hümeyra. </st></p>
			<p><st c="3514">“Otuz üç” dedi Leyla hiç sektirmeden. </st></p>
			<p><st c="3552">“Tabii, tabii, otuz üçmüş. </st><st c="3579">Sevsinler.” Nostalji Nalan kıkırdadı. </st></p>
			<p><st c="3617">Şayet arkadaşlık ritüeller demekse, onların bir kamyon dolusu ritüeli vardı. </st><st c="3694">Doğum günlerine ek olarak, Zafer Bayramı’nı, Atatürk’ü Anma, Gençlik ve Spor Bayramı’nı, Ulusal Egemenlik ve Çocuk Bayramı’nı, Cumhuriyet Bayramı’nı, Kabotaj Bayramı’nı, Sevgililer Günü’nü ve yılbaşını da kutlarlardı; her fırsatta beraber yemek yiyip, paralarının zar zor yettiği birtakım özel lezzetlerle midelerine bayram ettirirlerdi. </st><st c="4032">Nostalji Nalan en sevdiği içkiyi, </st><span><st c="4066">pata pata boom boom</st></span><st c="4085">’u hazırlardı – bu kokteyli yapmayı Karavan’daki barmenle flört ederken öğrenmişti: nar suyu, votka, ezilmiş nane, kakule tohumları ve cömert bir damla da viski. </st><st c="4248">Alkol kullananlar bir güzel kafayı bulurlar, yanakları al al olurdu. </st><st c="4317">Ağzına asla içki koymayanlarsa portakallı Fanta içerlerdi. </st><st c="4376">Gecenin geri kalanı siyah-beyaz filmler seyrederek geçirilirdi. </st><st c="4440">Hep beraber kanepeye sığışıp bir filmi bitirip diğerine geçerler; hepsini de kendilerini tamamen kaptırarak, arada ağızlardan kaçan tek tük iç geçirmeler ve hayret nidaları dışında çıt çıkarmadan seyrederlerdi. </st><st c="4651">Eski Hollywood yıldızları da, eski Yeşilçam yıldızları da seyirciyi büyüleme konusunda çok ustaydılar. </st><st c="4754">Leyla ve arkadaşları onların bütün repliklerini ezbere bilirlerdi. </st></p>
			<p><st c="4821">Leyla bunu onlara hiç söylememişti –en azından hiç bu şekilde ifade etmemişti– ama arkadaşları onun güvenlik ağıydılar. </st><st c="4941">Her tökezlediğinde ya da düştüğünde yanında olur, ona destek çıkıp düşüşünü yumuşatırlardı. </st><st c="5033">Müşterisinden kötü muamele gördüğü gecelerde ayakta kalmayı başarabiliyordu, çünkü arkadaşlarının, varlıklarıyla, bütün çizik ve çürüklerine merhem olacaklarını biliyordu; ve kendine acımaya başladığı, mutsuzluktan bağrının yırtılır gibi olduğu günlerde onu nazikçe elinden tutup kaldırır, ciğerine can üflerlerdi. </st></p>
			<p><st c="5348">Şimdi, artık beyni tamamen durmak üzereyken ve tüm anılar eriyerek yoğun bir sis duvarına dönüşürken, hatırladığı en son şey, o parlak pembe doğum günü pastasıydı. </st><st c="5512">O akşamı, sanki hiçbir şey onları birbirlerinden ayıramazmış gibi gamsız tasasız, güle konuşa geçirmişlerdi. </st><st c="5621">Onları o halde gören de zannederdi ki hayat dediğin, zaman zaman ürkütücü ve üzücü olsa da, tıpkı bir başkasının rüyasına davet edilmek gibi, gerçek bir tehlike barındırmayan, yalnızca seyirlik bir şeydi. </st><st c="5826">Televizyonda, Rita Hayworth saçını savurup kalçalarını oynatarak dans ediyor, elbisesi ipeksi bir hışırtıyla yerleri süpürüyordu. </st><st c="5956">Başını hafiften yana eğerek o meşhur tebessümüyle göz kırptı kameraya – dünyanın her yerindeki sayısız hayranının yakından bildiği ve hatta bazılarının “şehvet” ile özdeşleştirdiği o meşhur tebessümüyle. </st></p>
			<p><st c="6160">Ama ne şehvetti ne saadet Tekila Leyla ve dostlarının ekranda gördükleri ifade. </st></p>
			<p><st c="6240">Onları asla kandıramazdı Sevgili Rita. </st></p>
			<p><st c="6279">Bilirlerdi çünkü, anlarlardı. </st><st c="6309">Tekila Leyla ve dostları hüznü de, hüzünlü bir kadını da görür görmez tanırlardı.</st></p>
		</div>
<div id="charCountTotal" value="6390"></div></body>
</html>
