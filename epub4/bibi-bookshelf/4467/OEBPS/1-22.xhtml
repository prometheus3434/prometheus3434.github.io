<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-26" xml:lang="tr-TR">
		<div>
			<p id="_idParaDest-24"><st c="0">Morg</st></p>
			<p><st c="5">Morg, hastanenin arka tarafında, bodrum katının kuzeydoğu yamacındaydı. </st><st c="78">Bu köşeye açılan koridor boylu boyunca soluk bir yeşile boyanmıştı ve binanın geri kalanına göre hissedilir derecede soğuktu – gece gündüz cereyan altındaymışçasına. </st><st c="244">Pek az renk vardı etrafta – tebeşir beyazı, çelik grisi, buz mavisi ve paslı bir kırmızı. </st></p>
			<p><st c="334">İçeride saatlerdir çalışıyordu adli tabip, bir yandan kendi kendiyle konuşarak. </st><st c="414">Hafiften kamburu çıkmıştı. </st><st c="441">Sıska bir bedeni, çıkık bir alnı ve kömür karası gözleri vardı. </st><st c="505">Avuçlarını laboratuvar önlüğüne silerek en son gelen cesede baktı göz ucuyla. </st><st c="583">Bir cinayet kurbanı daha. </st><st c="609">Umursamaz bir ifade gezindi yüzünde. </st><st c="646">Yıllar içinde haddinden fazlasını görmüştü bu tip vakaların – gencini de, yaşlısını da; zenginini de, fakirini de; kaza kurşununa kurban gidenini de, acımasızca hedef alınıp öldürülenini de. </st><st c="837">Her gün yeni cesetler gelirdi zaten. </st><st c="874">Yılın hangi döneminde kurbanların artıp, hangi döneminde azalacağını neredeyse günü gününe bilirdi doktor. </st><st c="981">Yaz mevsimi boyunca kış mevsimine göre daha fazla cinayet olurdu; mayıs ile ağustos arası cinsel saldırılar ve cinayet teşebbüslerinin en yüksek olduğu sezondu İstanbul’da. </st><st c="1154">Ekim geldi mi, sıcaklıklarla birlikte suç oranı da belirgin şekilde düşerdi. </st></p>
			<p><st c="1231">Bu mevsimsel dönüşümün nedenlerine dair kendince bir teorisi vardı doktorun: Durumun insanların beslenme düzeniyle yakından ilgili olduğuna inanıyordu. </st><st c="1383">Sonbaharda palamutlar, sürüler halinde güneye, Karadeniz’den Ege’ye doğru göçerlerdi. </st><st c="1469">Bu yolculuk esnasında yer yer yüzeye o kadar yakın yüzerlerdi ki gören de hayattan bunaldılar, avlanılmak istiyorlar zannederdi. </st><st c="1598">Belki de tüm bu zorunlu göçlerden ve trol teknelerinin bitmeyen tehdidinden o kadar yorulmuşlardı ki bir an önce yakalanmaktı niyetleri. </st><st c="1735">Her halükârda, sonbahar demek palamut mevsimi demekti. </st><st c="1790">Sayısız restoran, otel, işyeri yemekhanesi ve nice evde, çok sayıda vatandaş bu leziz yağlı balıktan yedikçe serotonin düzeyleri yükselir, stres düzeyleri de aynı hızla düşerdi. </st><st c="1968">Hal böyle olunca yasalar daha az ihlal edilir, insanlar birbirlerine daha az öfkelenirdi. </st><st c="2058">Ne kadar çok palamut tüketilirse bu devasa şehirde, o kadar çabuk düşerdi suç oranı.</st></p>
			<p><st c="2142">Ama güzelim palamudun maharetlerinin de bir sınırı vardı elbette; balığın mevsimi bitince suç oranları yeniden yükselirdi. </st><st c="2266">Adaletin çoğunlukla geç geldiği, hatta nice zaman hiç gelmediği bu memlekette, birçok vatandaş kendi intikamını almanın peşine düşer, yanan canının karşılığını alayım derken daha büyük can yakardı. </st><span><st c="2464">Göze göz </st></span><st c="2473">yerine</st><span><st c="2479"> bir göze iki göz; dişe diş </st></span><st c="2507">yerine</st><span><st c="2513"> bir dişe bir çene</st></span><st c="2531">. İşlenen suçların hepsi planlı değildi elbette – birçoğu bir anlık öfkenin eseriydi. </st><st c="2617">Ters algılanan bir yan bakış yeterdi bazen cinayet işlemeye. </st><st c="2678">Yanlış anlaşılan bir kelime kan dökmeye bahane olabilirdi. </st><st c="2737">İstanbul’da cürüm işlemek çok kolaydı, cürme kurban gitmekse daha da kolay.</st></p>
			<p><st c="2812">Adli tabip, cesedi incelemiş, vücut sıvılarını boşaltmış ve her bir köprücükkemiğinden göğüs kemiğine uzanan bir kesiyle göğsü tamamen açmıştı. </st><st c="2957">Yara ve bereleri uzun uzun inceleyerek belirlemiş, kadının sağ ayak bileğindeki dövmeyi not almış ve sırtındaki lekeli deri bölgesini teşhis etmişti. </st><st c="3107">Kesinlikle bir kostik madde, büyük ihtimalle asitten kaynaklanan kimyasal yanık nedeniyle oluşmuş yara izi olarak nitelendirmişti bu izi ve en az on beş, yirmi yıllık olduğunu tahmin etmişti. </st><st c="3299">Nasıl olduğunu da merak etmişti doğrusu. </st><st c="3340">Arkadan saldırıya mı uğramıştı, yoksa tuhaf bir kaza mıydı nedeni acaba – eğer kazaysa, bu türden bir asitle ne işi vardı kadının? </st></p>
			<p><st c="3471">Tam bir dahili analiz gerekmediği için, oturup üstünkörü bir rapor yazmaya girişti adam. </st><st c="3560">Diğer detaylar için dosyaya eklenmiş olan polis raporuna başvurdu birkaç kez. </st></p>
			<p><span><st c="3638">Adı/Soyadı: Leyla Akarsu</st></span></p>
			<p><span><st c="3662">Diğer Ad(lar)ı: Afife, Kâmile</st></span></p>
			<p><span><st c="3692">Adresi: Kaftanlı Kafka Sokağı, 70/8, Beyoğlu, İstanbul</st></span></p>
			<p><span><st c="3747">Ceset, 1,70 m boyunda ve 61 kg ağırlığında, yetişkin bir kadına ait. </st><st c="3817">Maktulün yaşı kimliğinde yazılı olan doğum yılı ile uyumsuz görünüyor. </st><st c="3888">32 değil, 40-45 yaşlarında olmalı. </st><st c="3923">Ölüm nedeni ve şeklini belirlemek için muayene yapıldı. </st></span></p>
			<p><span><st c="3979">Giyim: altın rengi pullu elbise (yırtılmış), yüksek topuklu ayakkabılar, dantel çamaşır. </st><st c="4068">İçinde kimlik, bir adet ruj, bir defter, bir dolmakalem ve ev anahtarları bulunan sapsız el çantası. </st><st c="4169">Para yok, mücevherat yok (çalınmış olabilir).</st></span></p>
			<p><span><st c="4214">Ölüm zamanı sabaha karşı 3:30 ila 5:30 arasında tahmin ediliyor. </st><st c="4280">Cinsel ilişkiye işaret eden herhangi bir bulgu yok. </st><st c="4332">Kurban ağır (künt) bir aletle dövülmüş ve baygın haldeyken boğularak öldürülmüş. </st></span></p>
			<p><st c="4413">Doktor yazmayı bıraktı. </st><st c="4437">Kadının boynundaki izler aklına takılmıştı. </st><st c="4481">Katilin parmaklarının bıraktığı izlerin hemen yanında ölümden sonra oluşmuş gibi görünen kırmızımsı bir çizgi vardı. </st><st c="4598">Acaba boynunda bir kolye vardı da çekilip alındı mı, diye merak etti. </st><st c="4668">Bu saatten sonra bir önemi olduğundan değil. </st><st c="4713">Ne fark edecekti ki? </st><st c="4734">Nasıl olsa bütün sahipsiz ölüler gibi bu da Kimsesizler Mezarlığı’na gömülecekti. </st></p>
			<p><st c="4816">Herhangi bir merasim olmayacaktı bu kadın için. </st><st c="4864">Bedeni yakınlarınca yıkanmayacak, saçları üç örgü yapılmayacak, elleri ebedi bir huzuru temsil eder şekilde nazikçe kalbinin üstüne konmayacak, bundan böyle bakışları kendi içine dönsün diye gözkapakları kapatılmayacaktı. </st><st c="5086">Mezarlıkta kimse tabutu taşımak için gönüllü olmayacak, kimse yas tutmayacak, imam dua okumayacak ve herkesten daha büyük coşkuyla ağlayıp feryat etsin diye tutulan profesyonel bir ağlayıcı da olmayacaktı. </st><st c="5292">Tüm istenmeyenler gibi apar topar gömülecekti o da – sessizce ve süratle. </st></p>
			<p><st c="5366">Sonrasında hiç ziyaretçisi olmayacaktı muhtemelen. </st><st c="5417">Belki bir eski komşu ya da bir yeğen –kadının aileye getirdiği utancı dert etmeyecek kadar uzak biri– birkaç kere uğrardı ama eninde sonunda bitecekti ziyaretler. </st><st c="5580">Ne bir işareti, ne de mermer taşı olan mezar, birkaç ay içinde, çevresindeki tabiata karışıp gidecekti. </st><st c="5684">On yıl geçmeden artık yeri tespit edilemez hale gelecekti. </st><st c="5743">Kimsesizler Mezarlığı’nda bir numaradan ibaret kalacaktı. </st><st c="5801">Böylece bu kadının bütün hayatı, Anadolu masallarını başlatan o meşhur cümlenin bir yansıması olacaktı: </st><span><st c="5905">Bir varmış, bir yokmuş...</st></span></p>
			<p><st c="5930">Adli tabip masasının üstüne eğilmiş, alnı işine verdiği dikkatle kırışmıştı. </st><st c="6008">Bu kadının kim olduğunu ya da ne tür bir hayat sürdüğünü, başından neler geçmiş olabileceğini zerre kadar merak etmiyordu. </st><st c="6131">Henüz bu meslekte yeni olduğu zamanlarda bile kurbanların hikâyeleri pek ilgisini çekmezdi. </st><st c="6223">Onun asıl ilgilendiği şey ölümün kendisiydi. </st><st c="6268">Teolojik ya da felsefi bir soru olarak değil de, bir bilimsel araştırma konusu olarak. </st><st c="6355">Hep hayret ederdi, insanlık cenaze törenleri konusunda ne kadar az gelişme kaydetmişti yüzyıllar boyunca. </st><st c="6461">Dijital kol saatlerini hayal edebilen, DNA’yı keşfeden ve MR cihazlarını geliştiren bir tür, konu kendi ölüleri için gerekeni yapmak olunca feci şekilde geri kalmıştı. </st><st c="6629">Doğrusu bugün işler bin yıl önce olduğundan pek ileri gitmiş sayılmazdı. </st><st c="6702">Evet, para içinde yüzenlerin ve hayal gücü geniş olanların ortalama vatandaştan biraz daha fazla seçeneği var gibi görünüyordu; isterlerse küllerini uzaya fırlattırabilirlerdi mesela. </st><st c="6886">Ya da yüz yıl sonra hayata geri döndürülecekleri ümidiyle kendilerini dondurtabilirlerdi. </st><st c="6976">Ama insanların çoğu için seçenekler bayağı kısıtlıydı: ya gömülmek ya yakılmak. </st><st c="7056">O kadar. </st><st c="7065">Eğer yukarıda bir Tanrı varsa, atom bombası yapmayı ve yapay zekâ geliştirmeyi beceren ama kendi ölümlülükleri konusunda hâlâ rahat hissetmeyen ve ölülerini hâlâ ne yapacaklarını bilemeyen bu insan ırkına katıla katıla gülüyor olmalıydı. </st><st c="7303">Ölüm her şeyin merkezindeyken onu hayatın kenarına itmek ne kadar da acınası bir şeydi. </st></p>
			<p><st c="7391">Uzun zamandır kadavralar üstünde çalışıyor, onların sessiz yoldaşlığını yaşayanların bitmeyen çenebazlığına tercih ediyordu. </st><st c="7516">Ancak incelediği ceset sayısı arttıkça ölüme olan merakı da artmaktaydı. </st><st c="7589">Daha doğrusu, ölüm sürecine. </st><st c="7618">Bir canlı tam olarak ne zaman cesede dönüşüyordu acaba? </st><st c="7674">Tıp fakültesinden yeni mezun olduğu sıralarda kafası ne kadar da netti bu konuda. </st><st c="7756">Gençti o zamanlar. </st><st c="7775">Toydu henüz. </st><st c="7788">Hemen her konuda bir cevabı vardı. </st><st c="7823">Ama bugünlerde o kadar emin değildi artık. </st><st c="7866">Ona öyle geliyordu ki, göle atılan bir taş nasıl eş merkezli halkalar şeklinde dalgalar yaratıyorsa, hayatın sonlanması da hem maddi hem de maddi olmayan bir seri değişime neden oluyordu. </st><st c="8054">Yani insan son nefesini verdiği an değil tüm bu dalga dalga değişiklikler son bulduğunda ancak “ölü” ilan edilebilirdi. </st></p>
			<p><st c="8174">Titizlikle takip ettiği tıp dergilerinde birtakım çığır açıcı çalışmalara rastlayıp heyecanlanmıştı. </st><st c="8275">Dünyaca tanınmış kurumlardaki araştırmacılar, yeni ölmüş insanlarda beyin aktivitesinin bir süre daha devam ettiğini gözlemlemişlerdi. </st><st c="8410">Birkaç dakika daha. </st><st c="8430">Bazı vakalarda bu süre yalnızca üç dört dakikayla sınırlıyken, bazılarında daha uzun olabiliyordu mesela. </st><st c="8536">Tam tamına on dakika otuz sekiz saniye boyunca ölülerin beyinleri çalışmaya devam edebiliyordu. </st><st c="8632">O süre içinde neler oluyordu peki? </st><st c="8667">Ölen kişi geçmişi mi hatırlıyordu; eğer öyleyse, hangi kısımlarını ve nasıl bir sıralamayla? </st><st c="8760">Bir insan, koca bir ömrü, o kadar sınırlı bir süreye nasıl sıkıştırabilirdi?</st></p>
			<p><st c="8836">Yapılan araştırmalar bir insanın ölü ilan edilmesinden günler sonra bile bedeninde binden fazla faaliyetin devam ettiğini göstermişti. </st><st c="8972">Bütün bu bulgular büyülüyordu doktoru. </st><st c="9011">Belki de insanın düşünceleri kalbinden, hayalleri pankreasından, dilekleri safrakesesinden daha uzun yaşıyordu... </st><st c="9125">Tuhaf ama neden olmasın? </st><st c="9150">Eğer bu doğruysa, o zaman onlara şekil vermiş olan anılar hâlâ dalgalanmaya devam ettiği, hâlâ bu âlemin bir parçası olduğu sürece insanların </st><span><st c="9292">yarı canlı</st></span><st c="9302"> kabul edilmeleri gerekmez miydi? </st><st c="9336">Yanıtlarını bilmese de –en azından henüz bilmese de– bu sorular değerliydi doktor için. </st><st c="9424">Düşüncelerini kimseyle paylaşmazdı, çünkü anlamazlardı; ama doğrusu şu ki morgda çalışmaktan büyük keyif alıyordu. </st><st c="9539">İnsanları yaşarken değil ölüyken daha çok seviyordu belki de. </st><st c="9601">Bu da kimseye söylemediği hakikatlerden biriydi. </st></p>
			<p><st c="9650">Kapının tıklatılmasıyla sıçrayarak sıyrıldı daldığı düşüncelerden.</st></p>
			<p><st c="9716">“Girin.”</st></p>
			<p><st c="9725">Müstahdem Kâmil Efendi, hafifçe aksayarak girdi içeri. </st><st c="9781">İyi huylu, sevecen bir candı ve o kadar yıldan sonra artık hastanenin demirbaşı olmuştu. </st><st c="9870">Başta ayak işlerini yapsın diye işe alındıysa da, artık o gün ne lazımsa onu yapıyordu ve buna acilde yeterli cerrah olmadığında bir iki hastaya dikiş atmak da dahildi. </st></p>
			<p><st c="10039">“Selamünaleyküm doktor.”</st></p>
			<p><st c="10063">“Aleykümselam Kâmil Efendi.”</st></p>
			<p><st c="10092">“Hemşirelerin, hakkında fısır fısır konuştuğu kadıncağız bu mu?”</st></p>
			<p><st c="10157">“Fahişeyi mi diyorsun, evet. </st><st c="10187">Öğleden önce getirdiler.”</st></p>
			<p><st c="10212">“Zavallıcık, ne günahı varsa Allah affetsin inşallah.”</st></p>
			<p><st c="10267">Adli tabip gülümsedi ama donuktu tebessümü, gözlerine ulaşmadı bile. </st><st c="10337">“Günahı varsa mı? </st><st c="10355">Fahişe dedik, duymadın galiba. </st><st c="10386">Hayatı günah dolu bu kadının.”</st></p>
			<p><st c="10416">“Belki öyle... </st><st c="10432">ama öte dünyada mükâfatı kimin daha çok hak ettiğini biz nereden bilebiliriz? </st><st c="10510">Kendini Allah’ın tek sevgili kulu sanan yobaz ehli mi layık cennete gitmeye, yoksa şu talihsiz kadıncağız mı, kim bilir?”</st></p>
			<p><st c="10631">“Vay vay vay Kâmil Efendi! </st><st c="10659">Fahişelere zaafın olduğunu bilmezdim hiç. </st><st c="10701">Aman dikkat et ha! </st><st c="10720">Benim için sorun değil ama böyle konuştuğunu duysa anandan emdiğin sütü burnundan getirecek bir sürü tip var etrafta.”</st></p>
			<p><st c="10838">Yaşlı adam kıpırdamadan, sessizce durdu. </st><st c="10880">Cesede baktı kederli gözlerle, sanki onu bir vakitler tanıyormuş gibi bir ifade vardı yüzünde. </st><st c="10975">Huzurlu görünüyordu kadın. </st><st c="11002">Yıllar içinde gördüğü ölülerin çoğu böyleydi zaten. </st><st c="11054">Kâmil Efendi merak ederdi; şu fani dünyanın mücadelelerinden ve yanlış anlamalarından kurtulduklarına memnun muydular acaba?</st></p>
			<p><st c="11178">“Ailesi var mıymış doktor?”</st></p>
			<p><st c="11206">“Yok. </st><st c="11213">Annesi babası Van’daymış. </st><st c="11239">Haber yollandı ama gelmek istemiyorlar. </st><st c="11279">Tipik.”</st></p>
			<p><st c="11286">“Kardeşleri de mi yok?”</st></p>
			<p><st c="11310">Adli tabip notlarına baktı. </st><st c="11339">“Sanırım kardeşi yok... </st><st c="11363">ah, varmış, bir erkek kardeşi, ölmüş.”</st></p>
			<p><st c="11401">“Kimsesi yok mu başka?”</st></p>
			<p><st c="11425">“Bir de teyze var anlaşılan ama sağlığı iyi değilmiş... </st><st c="11482">O da olmaz yani. </st><st c="11499">Ve, hımm, bir hala ve amca var...”</st></p>
			<p><st c="11533">“Belki onlardan biri sahip çıkar.”</st></p>
			<p><st c="11568">“Yok, her ikisi de reddetmişler.”</st></p>
			<p><st c="11602">Bıyıklarını sıvazlayarak olduğu yerde kıpırdandı Kâmil Efendi. </st><st c="11666">Bir şey diyemedi bir an.</st></p>
			<p><st c="11690">“Pekâlâ, benim işim neredeyse bitti” dedi adli tabip. </st><st c="11745">“Söyle de götürsünler mezarlığa... </st><st c="11780">Her zamanki gibi... </st><st c="11800">Kimsesizler’e.”</st></p>
			<p><st c="11815">“Doktor bey, ben de onu düşünüyordum... </st><st c="11856">Avluda birtakım insanlar var. </st><st c="11886">Saatlerdir orada bekliyorlar. </st><st c="11916">Perişan haldeler üzüntüden.”</st></p>
			<p><st c="11944">“Kimmiş onlar?”</st></p>
			<p><st c="11960">“Bu kadıncağızın arkadaşları zaar.”</st></p>
			<p><st c="11996">“Arkadaşları” diye tekrar etti adli tabip, sanki bu sözcüğü ilk kez duyuyormuş gibi. </st><st c="12082">Bir sokak kadınının arkadaşları da ancak onun gibi sokak kadınları olabilirdi ona kalırsa. </st><st c="12173">Düşmüşün dostu da düşmüş olurdu – bir gün muhtemelen burada, aynı çelik masanın üstünde göreceği türden insanlar yani. </st></p>
			<p><st c="12292">Kâmil Efendi hafifçe öksürdü. </st><st c="12322">“Ben diyorum ki doktor bey... </st><st c="12352">keşke şu kadıncağızın ölüsünü onlara verebilsek.”</st></p>
			<p><st c="12401">Diğer adam kaşlarını çattı bunu duyunca, gözlerinde sert bir ışıltı vardı. </st><st c="12477">“Böyle bir şeye yetkimiz olmadığını sen de gayet iyi biliyorsun. </st><st c="12542">Ölüleri sadece yakın akrabalarına teslim edebiliriz.”</st></p>
			<p><st c="12595">“Biliyorum, ama...” Kâmil Efendi duraksadı. </st><st c="12640">“Ailesi yoksa neden bırakmıyoruz arkadaşları cenaze işini halletsin diye?”</st></p>
			<p><st c="12714">“Devlet izin vermiyor ve çok da yerinde sebepleri var. </st><st c="12770">Kimin kim olduğunu asla takip edemeyiz. </st><st c="12810">Bin türlü manyak var ortalıkta: organ mafyası, psikopatlar... </st><st c="12872">İşler zıvanadan çıkar.” </st></p>
			<p><st c="12896">“Tamam ama bunun gibi hallerde ne zararı olabilir?”</st></p>
			<p><st c="12947">“Orasına karışma. </st><st c="12966">Kurcalama. </st><st c="12977">Biz mi koyduk bu kuralları? </st><st c="13005">Biz sadece verilen emri uyguluyoruz. </st><st c="13042">Eski köye yeni âdet getirmeye kalkma. </st><st c="13080">Zaten şimdiki halde bile yeterince zor burayı döndürmek.”</st></p>
			<p><st c="13137">Yaşlı adam usulca başını kaldırdı. </st><st c="13173">“Peki doktor, anladım. </st><st c="13196">Mezarlığı ararım. </st><st c="13214">Bakalım yerleri var mıymış.” </st></p>
			<p><st c="13243">“Evet ya, iyi fikir, ara önce.” Adli tabip bir klasörden bir kâğıt yığınını çekip çıkardı, eline bir kalem alıp hafifçe yanağına vurdu. </st><st c="13379">Her bir sayfayı mühürleyip imzaladı. </st><st c="13416">“Cesedi bu öğleden sonra götüreceğini söyle.”</st></p>
			<p><st c="13461">Bütün bunlar sadece bir formaliteydi gerçi. </st><st c="13506">Şehirdeki diğer mezarlıklardaki bütün yerler yıllar öncesinden ayırtılmış olabilirdi ama Kimsesizler Mezarlığı’nda her zaman yer bulunurdu – orası İstanbul’un en yalnız mezarlığıydı.</st></p>
		</div>
<div id="charCountTotal" value="13688"></div></body>
</html>
