<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-20" xml:lang="tr-TR">
		<div>
			<p id="_idParaDest-17"><st c="0">On dakika</st></p>
			<p><st c="9">Onuncu dakikada Leyla’nın zihni, sokaklarda yürürken ya da bir ağaç altında tek başına otururken yemeyi en çok sevdiği lezzeti hatırladı: midye tava – un, yumurta sarısı, karbonat, karabiber, tuz ve taze midye.</st></p>
			<p><st c="220">Ekim 1973. </st><st c="232">Dünyanın en uzun dördüncü köprüsü olan Boğaziçi Köprüsü, üç yıllık bir çalışmanın ardından, şaşaalı bir devlet töreniyle trafiğe açılıyordu. </st><st c="373">Köprünün bir ucu Asya Kıtası idi artık, beriki ucu ise Avrupa Kıtası.</st></p>
			<p><st c="442">Tören sabahı, erken saatlerden itibaren, köprünün her iki yanında kalabalıklar toplandı. </st><st c="532">Öğleden sonra cumhurbaşkanı duygulu bir konuşma yaptı; kimileri Birinci Dünya Savaşı’nda, Kurtuluş Savaşı’nda, hatta Balkan Savaşı’nda savaşmış olan gaziler ağırbaşlı bir sükûnetle kalkıp selam durdular; konuk yabancı devlet adamları, siyaset dünyasının büyük başları ve valilerle birlikte yüksek bir platformda oturuyorlardı; dört bir yanda göz alabildiğince rüzgârda çırpınıyordu kırmızı ve beyaz bayraklar; derken bando İstiklal Marşı’nı çaldı ve herkes son sesiyle eşlik etti; binlerce balon havaya salındı ve ardından zeybek oynayan efeler omuz hizasında açılmış kollarıyla, uçuşan kartallar misali dönüp durdular. </st></p>
			<p><st c="1152">Daha sonra, köprü yayalara açıldığında insanlar bir kıtadan diğerine yürüyebildiler nihayet. </st><st c="1245">Ne yazık ki çok sürmeyecekti bu hal. </st><st c="1282">Geçen zaman içinde, şaşırtıcı bir şekilde, o kadar çok vatandaş intihar girişimi için bu muhteşem manzarayı seçecekti ki, sonunda yetkililer yaya geçişini tamamen yasaklamaya karar vereceklerdi. </st><st c="1477">Bunların hepsi daha sonra olacaktı ama. </st><st c="1517">Şimdi ne tasalanmaya yer vardı, ne hüzne... </st><st c="1561">şimdi sadece iyimserlik zamanıydı.</st></p>
			<p><st c="1595">Bir gün önce Türkiye Cumhuriyeti’nin ellinci kuruluş yıldönümüydü. </st><st c="1663">O da başlı başına büyük bir olay olmuştu. </st><st c="1705">Ve İstanbullular bugün de 1.560 metre uzunluğundaki bu mühendislik harikasını kutluyorlardı – Türk işçileri ve müteahhitleri ile Cleveland Bridge and Engineering Company adlı şirketin İngiliz mühendislerinin ortak ürünüydü bu muhteşem yapı. </st><st c="1946">İstanbul’un o ince ve zarif “Boğazını” ışıl ışıl bir gerdanlık gibi süsleyen bir köprü vardı artık. </st><st c="2046">Şehrin üstünde parıldıyor, bir uçta Karadeniz ile Marmara Denizi’ni birbirine katmak, diğer uçta Ege’yi Akdeniz’le buluşturmak için akıp duran suların üstünde nazlı nazlı sallanıyordu. </st></p>
			<p><st c="2231">Bütün bir hafta, havada öyle yoğun bir ortak coşku havası olmuştu ki şehrin dilencileri bile sanki sonunda karınları doymuş gibi gülümsüyorlardı. </st><st c="2377">Türkiye’nin Asya’daki bölümü Avrupa’daki bölümüyle ilelebet birleştiğine göre bütün ülkeyi parlak bir gelecek bekliyordu artık. </st><st c="2505">Köprüyle birlikte yeni bir dönemin kapıları da açılmıştı. </st><st c="2563">Avrupa’dakiler bunu kabul etse de etmese de Türkiye artık teknik olarak </st><span><st c="2635">Avrupa’daydı.</st></span></p>
			<p><img src="image/1fish.png" alt="" /></p>
			<p><st c="2648">Aynı gece havai fişekler atıldı ve karanlık sonbahar göğü aydınlandı. </st><st c="2719">Genelevler sokağında kadınlar kaldırımın yanında gruplar halinde durmuş sigara içerek cümbüşü seyrediyorlardı. </st><st c="2830">Kendisini hakiki bir vatanperver addeden Beter Ana’nın gözleri dolmuştu, ikide bir burnunu çekip duruyordu.</st></p>
			<p><st c="2937">“Ne müthiş bir köprü – devasa...” dedi Zeynep122, havai fişeklere bakarak.</st></p>
			<p><st c="3012">“Kuşlar ne kadar şanslı” diye mırıldandı Leyla. </st><st c="3061">“Düşünsene, ne zaman isterlerse konabilirler köprünün üstüne. </st><st c="3123">Martılar, güvercinler, saksağanlar... </st><st c="3161">ve balıklar, onlar diledikleri gibi yüzüyor köprünün altından. </st><st c="3224">Yunuslar, palamutlar... </st><st c="3248">Ne büyük ayrıcalık.” </st></p>
			<p><st c="3269">Dönüp merakla ona baktı Zeynep122. </st><st c="3304">“Ne o, kuşların, balıkların yerinde olmak ister gibi bir halin var.”</st></p>
			<p><st c="3372">Omuz silkti Leyla. </st><st c="3392">“Neden olmasın! </st><st c="3408">Sen de onlar gibi hür yaşamak istemez miydin?”</st></p>
			<p><st c="3454">“Tabii ki hayır” dedi Zeynep122. </st><st c="3488">“İnsan eşref-i mahlûkat.”</st></p>
			<p><st c="3513">“Ben isterdim” dedi Leyla inatla. </st><st c="3548">“Onlar gibi yaşayamıyoruz madem, bari onlar gibi ölelim.”</st></p>
			<p><st c="3605">“O nasıl laf?”</st></p>
			<p><st c="3620">“İsterdim valla, hiç kızma bana, balık gibi öleyim isterdim. </st><st c="3682">Sonsuzlukta yüzeyim.”</st></p>
			<p><st c="3703">Az sonra Nostalji Nalan geldi yanlarına. </st><st c="3745">Hepsinin köprüye methiyeler düzüşüne gülümsedi. </st></p>
			<p><st c="3793">“Nasıl bu kadar romantik olabiliyorsunuz vallahi anlamıyorum” diye çıkıştı Nostalji Nalan abartılı bir iç çekişle; besbelli eğleniyordu. </st><st c="3930">Arada Leyla’yı ziyarete gelirdi ama varlığı Beter Ana’yı huzursuz ediyordu. </st><st c="4006">Kanun gayet açıktı bu konuda: Travestiler genelevlerde çalışamazlardı. </st><st c="4077">Burada olmaması gerekiyordu Nalan’ın ama o pek dinlemiyordu kimseyi. </st><st c="4146">Aralarda kaçamak uğruyordu sohbet için. </st><st c="4186">“O devasa inşaatın kaça mal olduğu hakkında en ufak bir fikriniz var mı sizin? </st><st c="4265">Ve kim ödüyor – halk!”</st></p>
			<p><st c="4287">Leyla gülümsedi. </st><st c="4305">“Bazen aynı D/Ali gibi konuşuyorsun.”</st></p>
			<p><st c="4342">“Hah, iyi insan lafının üstüne gelir...” Nalan başıyla sol tarafını işaret etti.</st></p>
			<p><st c="4423">Dönüp bakınca, D/Ali’nin geldiğini gördü Leyla; ceketi kırışmıştı, botları tozlanmıştı, omzunda bezden bir çanta, elindeyse içi midye tava dolu bir kâğıt külâh vardı. </st></p>
			<p><st c="4591">“Sana getirdim” dedi, midyeleri Leyla’ya uzatırken. </st><st c="4643">Midyeye bayıldığını biliyordu.</st></p>
			<p><st c="4673">Yukarıya çıkıp da kapıyı arkalarından sıkıca kapatana kadar bir daha konuşmadı. </st><st c="4754">Yatağa oturup, alnını ovuşturdu. </st><st c="4787">Bir tuhaflık vardı hallerinde. </st></p>
			<p><st c="4818">“İyi misin?” diye sordu Leyla.</st></p>
			<p><st c="4848">“Affedersin. </st><st c="4862">Başım biraz dertte. </st><st c="4882">Neredeyse yakalıyorlardı beni bu sefer.”</st></p>
			<p><st c="4922">“Kim? </st><st c="4929">Polis mi?”</st></p>
			<p><st c="4939">“Hayır, Bozkurtlar. </st><st c="4960">Faşistler. </st><st c="4971">Bölgeyi kontrol eden bir grup var da.”</st></p>
			<p><st c="5009">“Ne? </st><st c="5015">Bizim burası faşistlerin mi elinde?”</st></p>
			<p><st c="5051">Delici gözlerle baktı Leyla’ya D/Ali. </st><st c="5090">“Farkında bile değilsin! </st><st c="5115">İstanbul’un her mahallesinde iki rakip grup var – yani en az: bir onlardan, bir bizden. </st><st c="5203">Maalesef, buralarda faşistlerin sayısı bizimkilerden fazla. </st><st c="5263">Ama yılmak yok, mücadeleye devam.”</st></p>
			<p><st c="5297">“Anlatsana, ne oldu?”</st></p>
			<p><st c="5319">“Ne olsun, bir köşeyi döndüm, elimde midye tava, sakin sakin yürüyorum. </st><st c="5392">Bir baktım, oradalar, gruplar halinde, gülüş çağırış. </st><st c="5446">Hem de en azılıları. </st><st c="5467">Köprüyü kutluyorlardı sanırım. </st><st c="5498">Sonra bir tanesi beni fark etti.”</st></p>
			<p><st c="5531">“Seni tanıyorlar mı ki?”</st></p>
			<p><st c="5556">“Eh, hepimiz birbirimizi biliyor gibiyiz artık; hem tanımasak da kolayca tahmin edebiliyoruz.”</st></p>
			<p><st c="5651">Öyle ya, giysiler politikti. </st><st c="5681">Sakal bıyık da öyle – özellikle de bıyık. </st><st c="5723">Milliyetçilerinki aşağı sarkık, hilal biçiminde; İslamcılarınki kısa kesilmiş, küçük ve tertipli. </st><st c="5821">Stalinistlerin posbıyıklarına bakan, hayatlarında tıraş bıçağı görmediklerini sanırdı. </st><st c="5908">D/Ali’nin kendisine gelince, o hep sinekkaydı tıraşlıydı. </st><st c="5966">Leyla bunun herhangi bir politik mesaj verip vermediğini, veriyorsa tam olarak ne ifade ettiğini bilmiyordu doğrusu. </st><st c="6083">Birden kendisini D/Ali’nin dudaklarını incelerken buldu – inceydiler, katmerlenmiş gül renginde. </st><st c="6180">Halbuki erkeklerin dudaklarına asla bakmaz, hiçbir şekilde öpüşmek istemez, hatta bundan özellikle kaçınırdı; şimdi kendini D/Ali’nin dudaklarını inceler ve arzularken yakalayınca rahatsız olmuştu.</st></p>
			<p><st c="6377">“Fena kovaladılar” diye devam etti D/Ali, Leyla’nın aklından geçenlerden habersiz. </st><st c="6461">“Bunu taşıyor olmasam daha hızlı koşabilirdim.”</st></p>
			<p><st c="6508">Leyla çantaya bir bakış attı. </st><st c="6539">“Ne var içinde?”</st></p>
			<p><st c="6555">Gösterdi D/Ali. </st><st c="6572">Çantanın içinde yüzlerce, belki binlerce el ilanı vardı. </st><st c="6629">Leyla bir tanesini çıkarıp inceledi. </st><st c="6666">Sayfanın yarısını bir resim kaplıyordu. </st><st c="6706">Tavandan gelen ışığın altında duran mavi önlüklü fabrika işçileri. </st><st c="6773">Kadınlı erkekli, yan yana. </st><st c="6800">Güvenli ve hatta neredeyse uhrevi görünüyorlardı, meleksi bir halleri vardı. </st><st c="6877">Bir tane daha ilan aldı Leyla: canlı mavi renkli tulumlarıyla maden işçileri; kurum kaplı yüzleri keskin hatlı, kasklarının altından bakan bilge gözleri iri iri. </st><st c="7039">Hızla diğer el ilanlarını da karıştırdı. </st><st c="7080">Hepsindeki insanların kararlı çeneleri, güçlü kasları vardı; mobilya atölyesinde her gün gördüğü işçiler gibi solgun ve bitkin değillerdi. </st><st c="7219">D/Ali’nin komünist dünyasında herkes sağlam ve kaslıydı, herkesten sağlık fışkırıyordu. </st><st c="7307">Kardeşi geldi birden Leyla’nın aklına ve yüreği burkuldu. </st></p>
			<p><st c="7365">“Beğenmedin mi resimleri?” dedi D/Ali, Leyla’nın yüzünü görünce.</st></p>
			<p><st c="7429">“Beğendim. </st><st c="7441">Sen mi çizdin bunları?”</st></p>
			<p><st c="7464">Başını evet der gibi salladı D/Ali. </st><st c="7501">Bir gurur ışıltısıyla aydınlandı yüzü bir an. </st><st c="7547">Resimleri yeraltı matbaasında çoğaltılıp bütün şehre dağıtılıyordu.</st></p>
			<p><st c="7614">“Her yere bırakıyoruz bunları – kahvelere, lokantalara, kitapçılara, sinemalara... </st><st c="7698">Ama şimdi biraz endişelendim. </st><st c="7728">Faşistler beni bu ilanlarla yakalayacak olurlarsa döve döve canımı çıkarırlar.”</st></p>
			<p><st c="7807">“Neden burada bırakmıyorsun çantayı?” dedi Leyla. </st><st c="7858">“Yatağın altına saklarım ben.”</st></p>
			<p><st c="7888">“Yapamam, seni de tehlikeye atmış olurum.”</st></p>
			<p><st c="7931">Leyla hafifçe güldü. </st><st c="7953">“Burayı kim arayacak aşkım ya! </st><st c="7984">Merak etme, devrime göz kulak olurum ben.”</st></p>
			<p><st c="8026">O akşam üstü, genelevin kapıları kilitlenip de bütün mekân sessizliğe gömülünce, Leyla el ilanlarını çıkardı. </st><st c="8137">Fahişelerin çoğu gece eve giderlerdi yatmaya, bakıma muhtaç yaşlı ebeveynleri ya da küçük çocukları vardı ama birkaçı orada kalıyordu. </st><st c="8272">Koridorun aşağısında bir yerde, bir kadın yüksek perdeden horluyor, bir başkası ise kırılgan, yalvaran bir sesle uykusunda konuşuyordu ama ne dediği anlaşılmıyordu. </st><st c="8437">Leyla yatakta arkasına yaslanıp okumaya başladı:</st></p>
			<p><span><st c="8485">Yoldaşlar, uyanık olun. </st></span></p>
			<p><span><st c="8510">Amerika, Vietnam’dan defol! </st></span></p>
			<p><span><st c="8538">Savaşa karşı sesini yükselt. </st></span></p>
			<p><span><st c="8567">Devrim... </st><st c="8577">Proletaryanın diktatörlüğü. </st></span></p>
			<p><st c="8605">Kelimeleri okuyup anlamaya çalışıyordu Leyla, bazı sloganları tam olarak kavrayamadığı için canı sıkılıyordu. </st><st c="8715">Ne zaman yazılı bir şeye baksa sessiz bir paniğe kapılan teyzesini hatırladı bir an. </st><st c="8800">Teyzesi... </st><st c="8811">annesi yani. </st><st c="8824">Pişmanlık bir bıçak olup saplandı yüreğine. </st><st c="8868">Neden sanki gençken annesine okuma yazma öğretmek hiç aklına gelmemişti? </st><st c="8941">Öğretseydi acaba farklı olur muydu aralarındaki ilişki? </st><st c="8997">Birbirlerine gizlice mektuplar yazarlardı belki de. </st><st c="9049">Ama geçmişin açılmamış kapılarına seneler sonra üzülmekten fayda gelmez insana, bunu gayet iyi biliyordu o da. </st></p>
			<p><img src="image/1fish.png" alt="" /></p>
			<p><st c="9160">“Sana ne zamandır bir şey sormak istiyorum” dedi Leyla ertesi gün D/Ali gelince. </st><st c="9241">“Devrimden sonra fuhuş olacak mı?”</st></p>
			<p><st c="9275">Boş boş baktı D/Ali Leyla’nın yüzüne. </st><st c="9314">“O da nereden çıktı?”</st></p>
			<p><st c="9335">“Merak ediyorum... </st><st c="9355">Siz kazanacak olursanız, yani devrim gelirse... </st><st c="9403">bize ne olacağını merak ediyorum da.”</st></p>
			<p><st c="9440">“Sana da arkadaşlarına da hiç kötü bir şey olmayacak. </st><st c="9495">Derdin buysa, tasalanma. </st><st c="9520">Bak, bunların hiçbiri senin suçun değil. </st><st c="9561">Bütün kabahat kapitalizmde. </st><st c="9589">Güçsüzü ezip işçi sınıfını sömüren, emperyalist burjuvazi ve onların işbirlikçileri için kâr üreten bu adaletsiz sistemde. </st><st c="9712">Devrim asıl sizin haklarınızı savunacak. </st><st c="9753">Biz bu mücadeleyi sizler için veriyoruz. </st><st c="9794">Sen de bir proletersin, bir bakıma.”</st></p>
			<p><st c="9830">Leyla’nın gözleri şüpheyle açıldı. </st></p>
			<p><st c="9866"> “Tabii ki. </st><st c="9877">İşçi sınıfının bir üyesisin, bunu unutma.”</st></p>
			<p><st c="9919">“Ama buraya ne olacak mesela? </st><st c="9950">Kapatacak mısınız, açık mı kalacak bizim genelev? </st><st c="10000">Peki ya Beter Ana’ya ne olacak?”</st></p>
			<p><st c="10032">“Beter Ana çalışanlarını sömüren tipik ve iflah olmaz kapitalistin teki, semirip duran ama içten içe can çekişen bir plütokrattan farkı yok.”</st></p>
			<p><st c="10174">Tuhaf tuhaf baktı Leyla. </st></p>
			<p><st c="10200">“Bak, o kadın senin bedenin üstünden kazanç sağlıyor. </st><st c="10254">Senin ve daha birçoklarının. </st><st c="10283">Devrimden sonra cezasını bulacak, kimse kusura bakmasın – elbette adilce olacak cezası. </st><st c="10371">Sonra hemen bütün genelevleri kapatacağız, böyle fuhuş dolu mahalleleri temizleyeceğiz. </st><st c="10459">Hiçbiri kalmayacak. </st><st c="10479">Hep fabrika olacak buralar. </st><st c="10507">Fahişeler de namuslu fabrika işçisi olarak çalışacak. </st><st c="10561">Ya o ya da isteyen toprağına dönebilir – köylü olabilir.”</st></p>
			<p><st c="10618">“Hadi ya... </st><st c="10631">şey... </st><st c="10638">bazı arkadaşlarım bundan hoşlanmayabilirler” dedi Leyla. </st><st c="10695">Gözlerinin önünde bir kare canlandı. </st><st c="10732">Nostalji Nalan’ı, üzerinde kısacık bir elbise, ayağında yüksek topuklu ayakkabılarla, çalışmaya gönderildiği mısır tarlasından kaçmaya çalışırken tahayyül etti. </st><st c="10893">Ona ne olacaktı acaba devrim gelince? </st></p>
			<p><st c="10931">D/Ali de aynı şeyi düşünüyor gibiydi. </st><st c="10969">Nalan’la birçok kez karşılaşmış ve onun irade gücünden epey etkilenmişti. </st><st c="11043">Marx’ın, Nostalji Nalan gibi insanlar hakkında ne düşündüğünü bilemiyordu. </st><st c="11118">Ya da Troçki’nin mesela. </st><st c="11143">Okuduğu bütün o kitaplarda köyünü seneler evvel terk eden ve ne işçi ne köylü olmak isteyen travestiler hakkında herhangi bir bilgiye rastladığını hatırlamıyordu. </st><st c="11306">Ama hızla bu fikirleri zihninden savdı. </st><st c="11346">“Eminim arkadaşlarına uygun başka bir iş buluruz.”</st></p>
			<p><st c="11396">Leyla gülümsedi, D/Ali’nin tutkulu konuşmalarını dinlemeyi seviyor, onun o sarsılmaz adalet ve hakkaniyet duygusundan hoşlanıyordu ama ağzından dökülen kelimeler bu hislerini yansıtmadı. </st><st c="11584">“Bütün bunlara nasıl inanabiliyorsun? </st><st c="11622">Bana hepsi hayalmiş gibi geliyor.”</st></p>
			<p><st c="11656">“Hayal değil. </st><st c="11671">Rüya da değil. </st><st c="11686">Tarihin akışı bu.” Somurttu D/Ali, kırılmış gibiydi. </st><st c="11739">“Bir nehri ters yöne akıttırabilir misin? </st><st c="11781">Hayır. </st><st c="11788">Tarih de mantıken ve önlenemez şekilde komünizme doğru ilerliyor. </st><st c="11854">Er ya da geç o büyük gün gelecek. </st><st c="11888">Devrimi hepimiz göreceğiz.”</st></p>
			<p><st c="11915">Keyfinin kaçtığını anlayan Leyla’nın içi ona karşı sevecen hislerle doluverdi birden. </st><st c="12002">Nazikçe boynuna dokundu, yuvalanan bir serçe gibi yerleşti oraya eli.</st></p>
			<p><st c="12071">D/Ali bir süre öylece kıpırdamadan durdu. </st><st c="12114">İlk defa ona dokunuyordu Leyla bu şekilde, ikisi de bir an söyleyecek söz bulamadı. </st></p>
			<p><st c="12198">“Ama madem hayal dedin, benim bir hayalim var, eğer merak ediyorsan” dedi gözlerini sımsıkı kapatmış halde. </st><st c="12306">Söylemek üzere olduğu şeyi duyunca Leyla’nın yüzünün alacağı şekli görmek istemiyordu. </st><st c="12393">Ona bakamıyordu. </st><st c="12410">“Seninle ilgili.”</st></p>
			<p><st c="12427">“Öyle mi? </st><st c="12438">Neymiş?”</st></p>
			<p><st c="12446">“Çok uzak bir hayal. </st><st c="12468">Ama imkânsız değil.”</st></p>
			<p><st c="12488">“Merak ettim şimdi, hadi söyle.”</st></p>
			<p><st c="12521">“Benimle evlenmeni istiyorum.”</st></p>
			<p><st c="12552">Ardından gelen sessizlik o kadar derindi ki gözlerini ayırmadan D/Ali’ye bakan Leyla, limandaki dalgaların alçak sesli mırıltısını ve bir balıkçı teknesinin suyu döven motorunun sesini duyabiliyordu. </st><st c="12753">Bir soluk aldı, bir soluk daha. </st><st c="12785">Ama her nasılsa hava ciğerlerine erişmemiş gibi hissetti, öylesine doluydu bağrı. </st></p>
			<p><st c="12867">Derken odanın içindeki saatin alarmı çaldı. </st><st c="12911">Beklemedikleri bu ani ses karşısında ikisi de boş bulunup sıçradılar. </st><st c="12981">Zamanı dolan müşteriler içeride daha fazla oyalanamasın diye her odaya bir saat yerleştirmişti Beter Ana.</st></p>
			<p><st c="13086">Leyla toparlandı. </st><st c="13105">“Senden bir şey rica edeceğim. </st><st c="13136">Bana bir daha böyle şeyler söyleme lütfen, ne olur.”</st></p>
			<p><st c="13188">D/Ali şaşırmıştı. </st><st c="13207">“Kızdın mı? </st><st c="13219">Kızma.”</st></p>
			<p><st c="13226">“Kızmadım... </st><st c="13240">peki kızdım!” </st></p>
			<p><st c="13254">“Ama niye?”</st></p>
			<p><st c="13265">“Bak, burada asla söylenmemesi gereken bazı şeyler vardır. </st><st c="13325">Hem niyetin iyi olsa bile – ki senin niyetinin iyi olduğundan kuşkum yok benim. </st><st c="13405">Ama şunu iyice anlamalısın ki ben bu tür konuşmalardan hoşlanmıyorum. </st><st c="13475">Başkaları hoşlanabilir, beni kötü etkiliyor, içim eziliyor, anladın mı?”</st></p>
			<p><st c="13547">Bir an bakakaldı D/Ali. </st><st c="13572">“Çünkü inanmıyorsun.”</st></p>
			<p><st c="13593">“Tabii ki inanmıyorum, deli miyim ben?”</st></p>
			<p><st c="13633">“Hâlâ fark etmemiş olmana hayret ediyorum.”</st></p>
			<p><st c="13677">“Neyi fark etmemiş olmama?”</st></p>
			<p><st c="13705">“Sana âşık olduğumu” dedi D/Ali. </st><st c="13739">“Hem de ilk gördüğüm an... </st><st c="13766">şu merdivenlerde... </st><st c="13786">Altıncı Filo’nun geldiği gün... </st><st c="13818">hatırlıyor musun?”</st></p>
			<p><st c="13836">Leyla yanaklarının kızardığını hissetti. </st><st c="13878">Yüzü yanıyordu. </st><st c="13894">Ateşe değmiş gibi çekti kendini. </st></p>
			<p><st c="13927">D/Ali çıkıp gitsin istiyordu, tek kelime daha etmeden gitsin ve bir daha da gelmesin. </st><st c="14013">Yıllardır tatlı tatlı devam etmiş olsa da, belli ki bu ilişki her ikisini de incitecek, kıracak, kanatacaktı, bunu o an net olarak anlamıştı. </st></p>
			<p><st c="14155">“Ne olur git artık.”</st></p>
			<p><st c="14175">D/Ali kapıyı kapattıktan sonra, ağlamaya başladı Leyla. </st><st c="14232">Beter Ana’nın kesin emirlerine rağmen kalkıp perdeleri açtı. </st><st c="14293">Yanağını avluda tek başına duran huş ağacı ile bacasından duman çıkan mobilya atölyesinin göründüğü cama yasladı. </st><st c="14407">D/Ali’nin limana doğru yürüyüşünü hayal etti, adımları her zamanki gibi seri ve aceleciydi; havai fişeklerden bir şelalenin altında, karanlık bir aralıkta gözden kaybolana dek sadakatle, sevgiyle takip etti onu zihninde.</st></p>
			<p><img src="image/1fish.png" alt="" /></p>
			<p><st c="14627">Bütün o hafta boyunca, etrafı saran iyimser havanın da etkisiyle, gazinolar ve gece kulüpleri dolup taştı. </st><st c="14735">Cuma günü akşam ezanından sonra, Beter Ana Leyla’yı Boğaz kenarındaki bir yalıda verilen bekârlığa veda partisine gönderdi. </st><st c="14859">Aklı D/Ali’nin söylediklerinde, üstesinden gelemediği bir hüzünle boğuşup durdu Leyla bütün gece; ne rolünü yapabildi ne oyununu oynayabildi; sanki bir gölün dibinde yürüyormuş gibi fena halde yavaş, ağırdı tüm hareketleri. </st><st c="15083">Parti sahiplerinin, performansından memnun kalmadıklarını ve mamaya şikâyette bulunacaklarını sezinliyordu. </st></p>
			<p><st c="15191">Toplum iki tür insanın hüznünü görmek istemez: bir palyaçoların bir de fahişelerin. </st><st c="15275">“Üzülmeye bile hakkımız yok bizim.” Böyle düşündü acı acı. </st></p>
			<p><st c="15334">Dönüş yolunda, saatlerce topuklu ayakkabıların üstünde dikilmekten zonklayan ayaklarıyla bitkin bitkin yürüyordu. </st><st c="15448">Önceki günün öğle yemeğinden beri bir şey yemediği için açlıktan ölüyordu. </st><st c="15523">Böyle gecelerde ona yiyecek bir şey ikram etmek kimsenin aklına gelmez, o da hiç istemezdi. </st></p>
			<p><st c="15615">Kırmızı kiremitli çatıların ve kurşun kaplı kubbelerin üzerine güneş doğmaktaydı. </st><st c="15697">Havada bir tazelik, bir vaat kokusu vardı sanki. </st><st c="15746">Hâlâ uykuda olan apartmanların yanından geçti. </st><st c="15793">Az ileride, üst katlardaki bir pencereden sarkan bir ipin ucuna bağlanmış bir sepet çarptı gözüne. </st><st c="15892">İçinde soğana, patatese benzeyen bir şeyler vardı. </st><st c="15943">Birisi yakınlardaki bir manavdan ısmarlayıp, sonra da yukarı çekmeyi unutmuş olmalıydı. </st></p>
			<p><st c="16031">Birden bir sesle donakaldı. </st><st c="16059">Kıpırdamadan durup kulak kesildi. </st><st c="16093">Birkaç saniye sonra bir inilti duydu, o kadar hafifti ki ilkönce uykusuz zihninin ona oyun oynadığını ve gaipten sesler duyduğunu sandı. </st><st c="16230">Sonra kaldırımda şekilsiz bir siluet, etten ve kürkten oluşan bir yığın gördü. </st><st c="16309">Yaralı bir kediydi bu.</st></p>
			<p><st c="16331">Aynı anda bir başkası da kediyi görmüş, yolun karşı tarafından oraya doğru yaklaşmaktaydı. </st><st c="16423">Bir kadındı bu. </st><st c="16439">Kenarları kırışmaya başlamış yumuşak bakışlı, kahverengi gözleri, sivri burnu ve toplu bedeniyle bir kuşu andırıyordu kadın – bir çocuğun çizebileceği gibi, mutlu ve yuvarlacık bir kuşu.</st></p>
			<p><st c="16625">“Kedinin nesi var? </st><st c="16645">İyi mi?” diye sordu kadın.</st></p>
			<p><st c="16671">İkisi birden eğildiler ve aynı anda gördüler: Bağırsakları dışarı dökülmüş, güçlükle çıkan solukları yavaşlamıştı; ağır yaralıydı hayvan.</st></p>
			<p><st c="16809">Leyla boynundaki fuları çıkartıp kediye sardı. </st><st c="16857">Sonra hayvanı nazikçe kaldırıp tek koluna yatırdı. </st><st c="16908">“Bir veteriner bulmamız lazım.”</st></p>
			<p><st c="16939">“Bu saatte mi?”</st></p>
			<p><st c="16955">“Başka seçeneğimiz yok ki!” </st></p>
			<p><st c="16984">Birlikte yürümeye başladılar. </st></p>
			<p><st c="17014">“Benim adım Leyla bu arada. </st><st c="17042">”</st></p>
			<p><st c="17043">“Ben de Hümeyra. </st><st c="17060">Rıhtımın ordaki gazinoda çalışıyorum.”</st></p>
			<p><st c="17098">“Ne yapıyorsun orada?”</st></p>
			<p><st c="17121">“Orkestramla beraber sahnedeyiz her gece, bekleriz” dedi kadın ve daha güçlü bir ses ve azıcık da gururla ekledi: “Şarkıcıyım yani.”</st></p>
			<p><st c="17254">“Ay, ne güzel. </st><st c="17270">Hiç Elvis söylüyor musun?”</st></p>
			<p><st c="17296">“Yok bizde öyle numaralar, ne gezer? </st><st c="17334">Eski şarkılar, türküler filan söylüyoruz ama arada yeniler de oluyor, çoğunlukla arabesk.”</st></p>
			<p><st c="17424">Nihayet buldukları veteriner o saatte uyandırıldığı için sinirlenmekle birlikte, onları geri çevirmedi Allahtan. </st></p>
			<p><st c="17538">“Bunca yıllık veterinerim, böyle bir şey görmedim” dedi adam. </st><st c="17600">“Kırık kaburgalar, çatlak bir kafatası, eksik dişler... </st><st c="17656">Üzerinden bir araba ya da bir kamyon geçmiş olmalı. </st><st c="17708">Üzgünüm ama bu zavallı hayvanı kurtarabileceğimize ihtimal vermiyorum açıkçası. </st><st c="17788">Beyhude uğraşmayın.”</st></p>
			<p><st c="17808">“Beyhude değil” dedi Leyla. </st><st c="17837">“Hiç değilse bir umut var. </st><st c="17864">İhtimal dedin, öyle demedin mi?” </st></p>
			<p><st c="17897">Veterinerin gözleri kısılıp birer çizgiye dönüştü gözlük camlarının ardında. </st><st c="17974">“Pardon?”</st></p>
			<p><st c="17983">“Yani yüzde yüz emin değilsiniz. </st><span><st c="18017">İhtimal</st></span><st c="18024"> demek, az da olsa hayatta kalma şansı var demek.”</st></p>
			<p><st c="18074">“Bak kızım, iyilik yapmak istiyorsunuz, anlıyorum, keşke herkes sizin gibi iyi kalpli olsa. </st><st c="18167">Ama bu hayvanı uyutsak daha hayırlı olur, onun için de bizim için de. </st><st c="18237">Zaten çok fazla acı çekmiş zavallıcık.”</st></p>
			<p><st c="18276">Leyla yüzünü diğer tarafa çevirdi. </st><st c="18312">“Bir başka veteriner buluruz o zaman.” Hümeyra’ya döndü. </st><st c="18369">“Buluruz, değil mi?”</st></p>
			<p><st c="18389">Diğer kadın tereddüt etti – sadece bir an için. </st><st c="18438">Sonra başını sallayarak destekledi Leyla’yı. </st><st c="18483">“Tabii.” </st></p>
			<p><st c="18492">“Peki, peki tamam. </st><st c="18511">Madem kararlısınız, elimden geleni yaparım” dedi veteriner. </st><st c="18571">“Ama hiçbir söz vermiyorum. </st><st c="18599">Ve şunu da söyleyeyim, bu iş pahalıya patlar.”</st></p>
			<p><st c="18645">“Olsun” dedi Leyla. </st><st c="18666">“Çalışırız.”</st></p>
			<p><st c="18678">Üç ameliyat ve aylar süren acılı tedaviler gelecekti ardından. </st><st c="18742">Masrafların çoğunu Leyla karşılarken Hümeyra da elinden geldiğince katkıda bulundu. </st></p>
			<p><st c="18826">Sonunda zaman Leyla’yı haklı çıkardı. </st><st c="18864">Kedi, çatlamış pençeleri ve kırılmış dişleriyle hayata sımsıkı tutundu. </st><st c="18936">İyileşmesi mucize gibi bir şey olduğundan ona Sekiz adını verdiler, zira bunca acıya dayanabilen bir yaratığın dokuz canının sekizi gitmişti besbelli. </st></p>
			<p><st c="19087">İki kadın dönüşümlü olarak baktılar kediye – ve bu arada sağlam da bir dostluk geliştirdiler yavaş yavaş. </st></p>
			<p><st c="19193">Birkaç yıl sonra, gece kaçamaklarıyla dolu bir dönemin ardından Sekiz hamile kaldı. </st><st c="19277">Dokuz hafta sonra hepsi de birbirinden farklı karakterde beş yavru doğurdu. </st><st c="19353">Yavrulardan biri minicik bir beyaz lekesi olan siyah bir kediydi ve duvar gibi sağırdı. </st><st c="19441">Leyla ile Hümeyra ona Bay Çarli dediler. </st></p>
			<p><st c="19482">Hollywood Hümeyra, Mezopotamya’nın en güzel türkülerini ezbere bilen ve kendi hayatı da o türkülerin anlattığı acıklı hikâyeleri andıran kadın.</st></p>
			<p><st c="19625">Hollywood Hümeyra, Tekila Leyla’nın beş kadim dostundan biri. </st></p>
		</div>
<div id="charCountTotal" value="19688"></div></body>
</html>
