<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-39" xml:lang="tr-TR">
		<div>
			<p id="_idParaDest-37"><st c="0">Beklenmedik ziyaretçiler</st></p>
			<p><st c="25">Şimşeklerle dilimlenen bir gökyüzünün altında belirginleşen siluetiyle bir Chevrolet kamyonet gecenin bir vakti tarihi kalenin yanından tozu dumana katarak süratle geçti. </st><st c="197">Zangırdayarak ilerledi, kayarak bir bordürün üstünden geçti, karayla denizi birbirinden ayıran kayalara doğru savrulur gibi olduysa da son anda yolu ortalamayı başardı. </st><st c="366">Birkaç metre sonra da nihayet sarsılarak durdu. </st><st c="414">Bir an çıt çıkmadı – ne arabanın içinde ne de dışında. </st><st c="469">Adeta durdu zaman, durdu dünya, dönmez oldu. </st><st c="514">İkindiden beri sert esen rüzgâr bile kesilir gibi olmuştu sanki.</st></p>
			<p><st c="578">Sürücü kapısı gıcırdayarak açıldı ve Nostalji Nalan çevik hareketlerle dışarı atladı. </st><st c="665">Saçları ay ışığında ateşten bir hale gibi parlıyordu. </st><st c="719">Birkaç adım attı, bakışları önünde uzanıp giden mezarlığa sabitlenmişti. </st><st c="792">Dikkatle etrafı gözden geçirdi. </st><st c="824">Paslı demir kapısı, sıra sıra dizilmiş harap mezarları, işaret olsun diye dikilmiş tahta plakaları, serserilere karşı zerre kadar koruma sağlamayan kırık çiti ve yamru yumru servi ağaçlarıyla ürkütücüydü mekânın görünüşü. </st><st c="1046">Tam da Nalan’ın düşündüğü gibi. </st><st c="1078">Havayı içine çekip omzunun üstünden arkaya baktı ve arkadaşlarına seslendi, “Tembeller hadi! </st><st c="1171">Geldik!” </st></p>
			<p><st c="1180">Kamyonetin arkasında birbirlerine sokulmuş oturan dört gölge ancak o zaman cesaret edebildi kıpırdamaya. </st><st c="1285">Birer birer başlarını kaldırıp, etrafta avcı var mı diye kontrol eden geyikler gibi havayı kokladılar. </st></p>
			<p><st c="1388">İlk ayağa kalkan Hollywood Hümeyra oldu. </st><st c="1429">Sırtında sırt çantasıyla araçtan iner inmez eliyle başının üstünü yoklayıp, topuzunu kontrol etti. </st></p>
			<p><st c="1528">“Aman Tanrım, saçım başım berbat oldu. </st><st c="1567">Yüzümü hissetmiyorum bile. </st><st c="1594">Burnum dondu.”</st></p>
			<p><st c="1608">“Rüzgârdandır. </st><st c="1624">Ben demedim mi size, fırtına geliyor bu akşam. </st><st c="1671">Başınızı örtün dedim kaç kere. </st><st c="1702">Ama yok, hayır. </st><st c="1718">Sakalım yok ki dinleteyim.”</st></p>
			<p><st c="1745">“Rüzgârdan değil, senin yüzünden” dedi Zeynep122, kamyonetin arkasından zar zor inerken. </st><st c="1835">Boyu yetmediğinden, dikkatle kenarlara tutunup sarkması gerekmişti. </st><st c="1903">“Ne biçim araba kullanmak bu ya?”</st></p>
			<p><st c="1936">“Sen buna </st><span><st c="1947">araba kullanmak </st></span><st c="1963">mı diyorsun?” dedi Sabotaj Sinan. </st><st c="1997">Aşağı atlayıp, sonra da Cemile’ye inmesi için yardım etti. </st><st c="2056">“Araç mı kullanıyor, harp meydanında cenge mi çıkmış belli değil valla.”</st></p>
			<p><st c="2128">Sabotaj’ın seyrek saçları telek gibi dik dik olmuştu. </st><st c="2183">Bir şapka takmadığına nasıl da pişmandı ama gecenin köründe bu berbat yere gelmeye razı olduğu için duyduğu pişmanlığın yanında hiçbir şey değildi bu. </st></p>
			<p><st c="2334">“Ya, sen nasıl ehliyet aldın sahi?” diye sordu Zeynep122.</st></p>
			<p><st c="2391">“Kesin hocayla flört etmiştir” diye homurdandı Hümeyra, ağzının içinden.</st></p>
			<p><st c="2464">“Yav bi susun, ya. </st><st c="2484">Amma çene var hepinizde” dedi Nalan, suratını astı. </st><st c="2536">“Yolu görmediniz mi? </st><st c="2557">Çukur dolu. </st><st c="2569">Sayemde sağ salim vardık, bi teşekkür edin.”</st></p>
			<p><st c="2613">“Sağ!” dedi Hümeyra.</st></p>
			<p><st c="2634">“Salim!” dedi Sabotaj.</st></p>
			<p><st c="2657">“Hay ben sizi!..” Ne yapacağını bilen birinin seri adımlarıyla kamyonetin arkasına doğru gitti Nalan. </st></p>
			<p><st c="2760">Zeynep122 içini çekti. </st><st c="2783">“Şey, konuşmana dikkat eder misin? </st><st c="2818">Unutma, bir anlaşma yaptık. </st><st c="2846">Mezarlıkta bağırmak yok, küfretmek yok, ileri geri konuşmak yok. </st><st c="2911">Çarpılırız hepimiz.” Tespihini cebinden çıkarıp çekmeye başladı. </st><st c="2976">İçinden bir ses, bu gece macerasının kolay olmayacağını söylüyordu; iyi ruhlardan gelecek bütün yardıma ihtiyacı olacaktı.</st></p>
			<p><st c="3098">Bu arada Nalan arka taraftan aletleri almaya başlamıştı – bir el arabası, bir çapa, bir kazma, bir bel, bir kürek, bir fener, bir kangal ip. </st><st c="3240">Aletleri yere koyup başını kaşıdı. </st><st c="3275">“Kazmalardan biri yok.”</st></p>
			<p><st c="3298">“Ha, o mu?” dedi Hümeyra mahcup. </st><st c="3332">“Ben... </st><st c="3340">ben onu düşürmüş olabilirim.”</st></p>
			<p><st c="3369">“Ne demek </st><span><st c="3380">düşürmüş</st></span><st c="3388"> olabilirim? </st><st c="3401">Kazma bu yahu, mendil değil ki.”</st></p>
			<p><st c="3433">“Tutamadım, ne yapayım. </st><st c="3458">Suç sende. </st><st c="3469">Manyak gibi kullanıyordun arabayı.”</st></p>
			<p><st c="3504">Nalan soğuk bir bakış attı ona ama karanlıkta fark edilmedi. </st></p>
			<p><st c="3566">Uzaklarda bir yerde deniz aniden kükredi ve müthiş bir güçle kıyıya vurdu. </st><st c="3641">Rüzgâr yeniden şiddetlenmişti ve dalgaların tuzlu kokusunu taşıyordu yanı sıra. </st></p>
			<p><st c="3721">Arka planda tarihi kale, asırlardır yaptığı gibi sabırla bekliyordu. </st><st c="3790">Bir hayvanın gölgesi kale kapısının önünden süratle geçti – fırtına patlamadan sığınacak bir yer bulmaya çalışan bir sıçan ya da kirpiydi belki.</st></p>
			<p><st c="3934">Sessizce mezarlık kapısını iterek açıp, içeri girdiler. </st></p>
			<p><st c="3991">Beş gölge, beş kadim dost ilerlediler yol bilmeden, kaybettikleri canın peşinde. </st></p>
			<p><st c="4072">Ay, sanki işaret verilmiş gibi, bir bulutun arkasında kayboluverince bütün arazi bir anda siyahın çeşitli tonlarına gömüldü ve o kısacık an boyunca, Kilyos’taki bu yalnız ve ıssız kabristan dünyanın herhangi bir yerinde olabilirdi sanki ya da hiçbir yerinde. </st></p>
		</div>
<div id="charCountTotal" value="4331"></div></body>
</html>
