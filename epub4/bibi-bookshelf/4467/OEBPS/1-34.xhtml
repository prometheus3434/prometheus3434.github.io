<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-38" xml:lang="tr-TR">
		<div>
			<p id="_idParaDest-36"><st c="0">Düşkünler</st></p>
			<p><st c="10">İstanbul’un şehir merkezinden yaklaşık bir saat uzaklıkta, Karadeniz kıyısında uzanır olanca güzelliğiyle, Kilyos namdar eski bir Rum balıkçı köyü. </st><st c="159">Pudra gibi ince kumlu sahilleri, küçümen otelleri, denize bakan uçurumları ve koskoca işgal ordularını geri püskürtmeyi başarmış, Ortaçağ’dan kalma kalesi ile ünlüdür. </st><st c="327">Yüzyıllar boyunca, arkalarında türkülerini, dualarını ve sitemlerini bırakarak, kimler gelmiş, kimler gitmiştir buralardan: Bizanslılardan Haçlılar’a Cenevizlilerden korsanlara kadar...</st></p>
			<p><st c="512">Bugün bunları hatırlayan kimse yoktu artık. </st><st c="557">Bölgeye adını –Kilia–veren kumlar hemen her şeyin üstünü örtmüş, geçmişin kalıntılarını götürüp, yerlerine pürüzsüz bir unutuş bırakmıştı. </st><st c="696">Şimdilerde bu sahil kesimi şehirden uzaklaşıp kafa dinlemek isteyen ahali, turistler ve İstanbul’da yaşayan yabancılar için popüler bir tatil yerine dönüşmüştü. </st><st c="857">Zıtlıklarla dolu bir beldeydi burası: özel plajlarla halk plajları; bikini giyen kadınlarla haşema giyen kadınlar; örtülerini sermiş piknik yapan ailelerle yanlarından hızla geçen bisikletliler; görece ucuz ve salaş evlerin hemen yanlarına sıkıştırılmış, sıra sıra pahalı villalar; yoğun meşe, çam ve kayın ormanları ve hemen ortalarında, beton otoparklar.</st></p>
			<p><st c="1213">Kilyos’un denizi çoğunlukla dalgalı olurdu. </st><st c="1258">Ters akıntılar ve güçlü dalgalar yüzünden her yıl birkaç kişi boğulur, cesetleri lastik botlu sahil güvenlikçilerce kıyıya getirilirdi. </st><st c="1394">Kestirmesi zordu, acaba kurbanlar yersiz bir özgüvenle şamandıraların ötesine mi yüzmüşlerdi, yoksa dip akıntısı onları tatlı bir ninni gibi sarmalayıp kendine mi çekmişti, kim bilebilirdi? </st><st c="1584">Ne zaman bu trajik olaylardan biri yaşansa, tatilciler suyun kenarından hadiseleri seyrederlerdi. </st><st c="1682">Ellerini gözlerine siper ederek, dürbünlerini kullanarak, sanki büyülenmiş gibi hepsi aynı yöne bakarlardı. </st><st c="1790">Bakmayı bırakıp konuşmaya başladıklarında, elleriyle kollarıyla heyecanlı hareketler yapar; birkaç dakika için bile olsa bir maceraya ortak olmuş gibi hissederlerdi kendilerini. </st><st c="1968">En nihayetinde şezlonglarına, hamaklarına geri dönerlerdi. </st><st c="2027">Bir süre, ifadesiz yüzlerle, acaba başka bir yere mi gitsek, diye düşünürlerdi sessizce – kumun yine böyle altın gibi, denizin daha mavi, ortalığın daha sakin olduğu bir başka kumsala mesela. </st><st c="2219">Ama makul fiyatları, enva-i çeşit restoranları, yumuşak havası ve soluk kesen manzarasıyla iyiydi burası. </st><st c="2325">Üstelik bütün bu insanların dinlenmeye ne çok ihtiyaçları olduğunu bir Tanrı bilirdi, bir de onlar. </st><st c="2425">Bunu yüksek sesle dile getirmeseler, hatta kendi kendilerine bile itiraf etmeseler de, doğrusu şu ki, sanki başka yer yokmuş gibi tutup da tam da onların tatil yaptıkları zaman tam da onların tatil yaptıkları yerde boğuldukları için biraz da bozulurlardı ölenlere. </st><st c="2690">Bu yaptıkları bencilce bir hareket gibi gelirdi onlara. </st><st c="2746">Ne de olsa bütün yıl çalışmış, para biriktirmiş, patronlarının kahrını çekmiş, gururlarını ayaklar altına alıp, öfkelerini dizginlemiş ve en umutsuz anlarında, en bedbin anlarında, güneşin altında tembel tembel yatacakları bu tatil günlerinin hayalini kurmuşlardı. </st></p>
			<p><st c="3011">Böylece, oldukları yerde kalırdı tatilciler. </st><st c="3056">Serinlemek istediklerinde hemen bir dalıp çıkarlardı denize, daha az önce talihsiz birinin aynı sularda ruhunu teslim ettiği düşüncesini bir yana iterek.</st></p>
			<p><st c="3209">Zaman geçtikçe bambaşka hadiseler de yaşanacaktı bu suların ötesindeki sularda. </st><st c="3290">Tekrar ve tekrar sığınmacılarla dolu bir tekne alabora olurdu deryada – ki seneler içinde daha da artacaktı sayıları. </st><st c="3408">Cesetleri sudan çıkarılır, yan yana dizilirdi, gazeteler serilirdi üzerlerine, kelimelerden örülü bir battaniye gibi. </st><st c="3526">Gazeteciler üşüşürdü olay yerine, hikâyelerini yazmak için. </st><st c="3586">Sonra cesetler, dondurma ve donmuş balık taşımak için tasarlanmış soğutmalı kamyonetlere yüklenir ve talihsiz insanlara tahsis edilmiş bir mezarlığa taşınırdı: Kimsesizler Mezarlığı’na. </st><st c="3772">Afganlar, Suriyeliler, Iraklılar, Somalililer, Eritreliler, Sudanlılar, Nijeryalılar, Libyalılar, İranlılar, Pakistanlılar – doğdukları topraklardan çok uzaklardaki bu mezarlıkta, neresi boşsa oraya defnedilirlerdi apar topar. </st><st c="3999">Etraflarında başka mezarlar olurdu sıra sıra. </st><st c="4045">Sığınmacı ya da kaçak göçmen olmasalar da, kendi memleketlerinde dahi birer yabancı gibi hissetmiş Türkiye vatandaşlarının mezarları da olurdu keza. </st></p>
			<p><st c="4194">İşte, ne turistler ne yabancılar ne de hatta yerel ahalinin çoğu tarafından bilinse de böyle bir mezarlık vardı Kilyos’ta. </st><st c="4317">Üç çeşit ölüye ayrılmıştı: istenmeyen şahıslar, kadersiz yurttaşlar ve kimliği bilinmeyenler.</st></p>
			<p><st c="4410">Her tarafı yavşan çalıları, ısırgan otları ve peygamberçiçekleriyle kaplanmış ve birkaç direği eksik, telleri sarkmış bir tahta çitle çevrilmiş olan bu yer, İstanbul’un belki de en tuhaf ve en gariban mezarlığıydı. </st><st c="4626">Neredeyse yok denecek kadar az olurdu ziyaretçisi. </st><st c="4677">Kıdemli mezar hırsızları bile, lanetlenmişlerin lanetinden korkarcasına buradan uzak dururlardı. </st><st c="4774">Ölüleri rahatsız etmek zaten tehlikeli işti ama hem talihsiz hem de ölü olanları rahatsız etmek felakete resmen davetiye çıkartmaktı.</st></p>
			<p><st c="4907">Kimsesizler Mezarlığı’nda toprağa verilenlerin hemen hepsi şu ya da bu şekilde cemiyetten dışlanmış kişilerdi. </st><st c="5019">Birçoğu aileleri, köyleri ya da toplumun geneli tarafından istenmiyorlardı. </st><st c="5095">Uyuşturucu bağımlıları, alkolikler, kumarbazlar, evsizler, kaçaklar, sokak çocukları, kayıp vatandaşlar, akıl hastaları, sahipsizler, fahişeler, pezevenkler, travestiler, AIDS hastaları... </st><st c="5284">Sakıncalılar. </st><st c="5298">Dokunulmazlar. </st><st c="5313">Toplumun eliyle bir kenara attıkları. </st></p>
			<p><st c="5351">Kültürel cüzzamlılar. </st></p>
			<p><st c="5373">Mezarlık sakinleri arasında, az da olsa, eli kanlı caniler, seri katiller, intihar bombacıları ve sapıklar da vardı; her ne kadar insana şaşırtıcı gelse de, onların masum kurbanları da buradaydı kimi zaman. </st><st c="5580">Kötü ile iyiyi, zalim ile merhametliyi, ezen ile ezileni, kurdun kuşun bile unuttuğu sıralar halinde yan yana koymuşlardı toprağın altına. </st><st c="5719">En basitinden bir mezar taşından bile mahrumdu birçoğu. </st><st c="5775">Ne de bir isim ya da doğum tarihi vardı bir mezarı bir diğerinden ayırt etmek için. </st><st c="5859">Yalnızca üzerinde numaralar olan, kabaca yontulmuş tahta plakalar mevcuttu, hepsi bu. </st><st c="5945">Ve bu Yaradan’ın bile unuttuğu yerde, ücra bir köşede, hiç kimsenin umurunda olmayan binlerce mezarın arasında taze bir mezar vardı.</st></p>
			<p><st c="6077">Tekila Leyla’nınki.</st></p>
			<p><st c="6097">7053 numara. </st></p>
			<p><img src="image/1fish.png" alt="" /></p>
			<p><st c="6111">7054 numara, hemen sağındaki mezar, kendi canına kıyan bir şarkı sözü yazarına aitti. </st><st c="6197">İnsanlar, o dokunaklı sözleri yazan adamın, unutulmuş bir mezarda yattığını bilmeden, hâlâ sağda solda söylüyorlardı onun şarkılarını. </st><st c="6332">Barlarda çalıyor, sokaklarda mırıldanıyorlardı ezgilerini, o sözleri yazan sanatçının neler yaşadığını düşünmeden bir kez olsun. </st><st c="6461">Kimsesizler Mezarlığı’nda onun gibi birçok intihar kurbanı vardı. </st><st c="6527">Çoğunlukla küçük kasaba ve köylerdendi bunlar; bazı imamlar cenaze namazlarını kılmayı reddettiği ya da kimi aileler utanç ya da kederlerinden onları uzak bir yere defnettirmeye razı geldikleri için buradaydılar. </st></p>
			<p><st c="6740">7063 numara, Leyla’nın kuzeyindeki mezar, bir katile aitti. </st><st c="6800">Kıskançlıktan gözünün döndüğü bir anda karısını öldürmüş, sonra da karısıyla ilişkisi olduğundan şüphelendiği adamın evini basıp onu da vurmuştu. </st><st c="6946">Dönüşte yolda, şüphelenip onu durdurmaya çalışan bir bekçinin canına kıymıştı. </st><st c="7025">Son bir kurşunu kalıp öldürecek kimse de kalmayınca silahı şakağına dayamış ama ıskalayıp başının yan tarafını uçurmuş, komaya girmiş, ancak birkaç gün sonra can vermişti. </st><st c="7197">Ölüsünü kimse teslim almamıştı. </st></p>
			<p><st c="7229">7057 numara, Leyla’nın sol komşusu, bir başka karanlık ruhtu. </st><st c="7291">Fanatik bir dinci terörist. </st><st c="7319">Bir gece kulübüne dalıp, içeride dans edip içki içenleri vurmaya karar vermiş ama arzu ettiği türden silah, teçhizat bulmayı başaramamıştı. </st><st c="7459">Karanlık bir örgüte yamanmaya çalışmış, onlara yaranmak için ses getirecek bir eylem planlamıştı. </st><st c="7557">Kendi başına bomba yapmaya karar vermişti. </st><st c="7600">Fare zehrine batırılmış çivilerle dolu bir düdüklü tencere kullanmıştı ev yapımı bombayı daha da ölümcül hale getirmek için. </st><st c="7725">Her şeyi en ince ayrıntısına kadar tasarlamıştı – gel gör ki cihazı hazırlarken bir yerde hata yapmış, bulunduğu evi havaya uçurmuştu. </st><st c="7860">Her yöne uçan çivilerinden biri gelip tam kalbine saplanmıştı. </st><st c="7923">Bu olay yalnızca iki gün önce zuhur etmişti ve bu gaddar adam şimdi burada gömülüydü. </st></p>
			<p><st c="8009">7043 numara, Leyla’nın güney komşusu, bir Zen Budist anneanneydi (mezarlıktaki tek Zen Budist). </st><st c="8105">Kadıncağız torunlarını görmek için Nepal’den New York’a seyahat ettiği sırada uçakta beyin kanaması geçirmişti. </st><st c="8217">Uçak zorunlu iniş yapmıştı. </st><st c="8245">Daha önce hiç ayak basmadığı İstanbul’da ölmüştü yaşlı kadın. </st><st c="8307">Ailesi cesedinin yakılıp küllerinin bir vazo içinde Nepal’e gönderilmesini istemiş, bunun için didinmişti. </st><st c="8414">İnanışlarına göre, cenaze ateşinin kadının son nefesini verdiği yerde yakılması gerekiyordu. </st><st c="8507">Ama kremasyon Türkiye’de yasal değildi malum ve ölülerin vakit yitirmeden gömülmesi gerekiyordu.</st></p>
			<p><st c="8603">Şehirde hiç Budist mezarlığı yoktu. </st><st c="8640">Kimi kadim, kimi yeni, çeşit çeşit mezarlık vardı –Müslüman (Sünni, Alevi ve Sufi), Latin Katolik, Rum Ortodoks, Ermeni Apostolik, Ermeni Katolik, Musevi– ama Budistlere tahsis edilmiş bir alan yoktu. </st><st c="8841">Sonunda Kimsesizler Mezarlığı’na getirilmişti büyükanne. </st><st c="8898">Ailesi de rıza göstermişti bu duruma. </st><st c="8936">Kadıncağızın insan ayrımı yapmadığını, yabancıların arasında bile huzur bulabilen biri olduğu için bunu dert etmeyeceğini söylemişlerdi. </st></p>
			<p><st c="9073">Leyla’nınkine yakın diğer mezarlarda, geçtiğimiz on yıllar boyunca, polis gözetimi altında son nefeslerini vermiş devrimciler de vardı. </st><st c="9209">Kimsenin konuşmak istemediği bir konuydu bu. </st><st c="9254">Ne konuşmak, ne araştırmak. </st><span><st c="9282">İntihar etti</st></span><st c="9294">, yazıyordu resmi raporlarında</st><span><st c="9324">, hücresinde bulunduğunda, boynunun etrafında bir ip (ya da kravat ya da çarşaf ya da ayakkabı bağcığı) </st></span><st c="9428">olduğu iddia ediliyordu. </st><st c="9453">Cesetlerin üzerindeki çürükler ve yanıklar başka bir hakikat anlatıyordu oysa; gözaltında ağır işkenceye dair. </st></p>
			<p><st c="9564">Sisteme karşı başkaldırmış, eline silah almış niceleri de burada gömülüydü. </st><st c="9640">Hatta memleketin ta öbür ucundan alınıp bu mezarlığa getirilmişlerdi bazıları. </st><st c="9719">Devlet onların bölgede kahramanlaştırılmasını istemediğinden, bedenleri, sanki camdan yapılmışlar gibi paketlenip buraya transfer edilmişti sessiz sedasız. </st><st c="9875">Gün ışığına çıkmamış, kimsenin ilgilenmediği ve bilmediği pek çok insan hikâyesi vardı bu bedbaht mezarlıkta. </st><st c="9985">Ölülerle birlikte gömülürdü sakıncalı hikâyeler. </st></p>
			<p><st c="10034">Mezarlığın en genç sakinleri, terk edilmiş bebeklerdi. </st><st c="10089">Sarılıp sarmalanıp cami avlularına, güneşli çocuk parklarına ya da loş sinema salonlarına bırakılan paketler. </st><st c="10199">Şanslı olanlar yoldan geçen vatandaşlarca kurtarılıp polise teslim edilir, polis de onları sevecenlikle giydirip besler ve isim verirdi – bahtsız başlangıçlarını telafi etmek ister gibi çoğunlukla Saadet, Neşe ya da Umut gibi şen şakrak isimler verilirdi nedense bu yavrulara. </st><st c="10476">Ama kimi bebekler o kadar talihli değildi. </st><st c="10519">Soğukta dışarıda geçirilen bir gece bile yeterdi soluklarını kesmeye. </st></p>
			<p><st c="10589">Yılda ortalama elli beş bin insan ölürdü İstanbul’da – ve bunlardan sadece yüz yirmi kadarının son durağı Kilyos’taki Kimsesizler Mezarlığı olurdu. </st></p>
			<p><st c="10737">Ne var ki “kimsesiz” değildi onlar. </st><st c="10773">Vardı kimseleri, birer hayat hikâyeleri...</st></p>
		</div>
<div id="charCountTotal" value="10815"></div></body>
</html>
