<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-16" xml:lang="tr-TR">
		<div>
			<p id="_idParaDest-13"><st c="0">Cemile’nin hikâyesi</st></p>
			<p><st c="20">Cemile, Somali’de Müslüman bir babayla Hıristiyan bir annenin kızı olarak dünyaya gelmişti. </st><st c="113">İlk yılları huzur dolu bir özgürlük içinde geçmişti ama bunu o günler geçip gittikten çok sonra fark edecekti. </st><st c="224">Annesi, çocukluğun insanın ayağını yerden kesip onu ötelere taşıyan büyük, mavi bir dalga olduğunu söylemişti bir keresinde ve tam bunun sonsuza dek süreceğini sandığın sırada da ortadan kaybolup giderdi o dalga. </st><st c="437">Ne arkasından koşabilirdin çocukluğun ne de tutup geri getirebilirdin. </st><st c="508">Ama o dalga, yok olmadan önce ardında bir armağan bırakırdı kıyıya – bir deniz kabuğu. </st><st c="595">Deniz kabuğunun içinde de çocukluğun bütün sesleri olurdu. </st><st c="654">Bugün bile, gözlerini kapatıp kulak verdiğinde duyabilirdi onları Cemile: küçük kardeşlerinin kahkahalarını, babasının birkaç hurmayla orucunu açarken söylediği sevgi dolu kelimeleri, annesinin yemek hazırlarken mırıldandığı şarkıları, akşamları yanan ateşin çıtırtısını, dışarıdaki akasya ağacının hışırtısını...</st></p>
			<p><st c="967">Mogadişu, Hint Okyanusu’nun Beyaz İncisi. </st><st c="1010">Açık gökyüzünün altında elini gözlerine siper ederek, uzaklarda yayılıp giden gecekondulara bakardı Cemile; mevcudiyetleri de yapımlarında kullanılan çamur ve çalı çırpı kadar eften püftenmiş gibi gelirdi bu evlerin. </st><st c="1227">Yoksulluk endişelenmesini gerektiren bir mesele değildi o zamanlar. </st><st c="1295">Günler olaysız, düş görmekse kolay ve gözlemesine sürdüğü bal kadar tatlıydı. </st><st c="1373">Ama çok sevdiği annesi kanser oldu; o güzel gülümsemesi en son ana dek solmadı ama giderek kötüleşen uzun ve ıstıraplı bir süreç sonunda öldü. </st><st c="1516">Önceki halinden eser kalmamış olan babası kendini beş çocukla bir başına bulmanın getirdiği yükü omuzlamaya hazır değildi. </st><st c="1639">Önce yüzü karardı, sonra da ağır ağır yüreği. </st><st c="1685">Ailenin büyükleri yeniden evlenmesi konusunda ısrar ettiler ama bu sefer kendi dininden biriyle evlenmeliydi.</st></p>
			<p><st c="1794">Cemile’nin babasına dul bir kadın buldular münasip. </st><st c="1847">Sertti kadının mizacı ne yazık ki. </st><st c="1882">Çok geçmeden anlaşıldı ki bir hayaleti kıskanıyordu – Cemile’nin annesini. </st><st c="1957">Yerini alması gerektiğini düşündüğü bu kadının bütün izlerini silmeye kararlıydı. </st><st c="2039">Derken, evin en büyük kızı olan Cemile nasıl konuştuğundan ne yediğine kadar hemen her konuda üvey annesiyle çatışır olmuştu. </st><st c="2165">Ruhu bir parça huzur bulabilsin diye sokaklarda daha çok zaman geçirmeye başladı Cemile.</st></p>
			<p><st c="2253">Bir öğleden sonra, ayakları onu annesinin eski kilisesine götürdü; annesi oraya gitmeyi bırakmış ama asla tamamen unutmamıştı. </st><st c="2381">Ne yaptığını çok da düşünmeden büyük tahta kapıyı iterek açıp içeri girdi ve mum ve cilalı ahşap kokularını içine çekti. </st><st c="2502">Mihrabın yanında duran yaşlı papazla sohbet etti bir süre. </st><st c="2561">Papaz ona annesini anlattı – bir eş ve bir anne olmadan çok önceki hallerini. </st><st c="2639">Bambaşka bir hayata dair hikâyelerdi bunlar. </st></p>
			<p><st c="2684">Cemile’nin kiliseyi bir daha ziyaret etmek gibi bir niyeti yoktu ama bir hafta sonra yine gitti. </st><st c="2781">On yedi yaşına geldiğinde, babasını öfkeden delirtmek ve kardeşlerinin kalplerini kırmak pahasına kilise cemaatine katılmıştı. </st><st c="2908">Cemile’ye göre, iki İbrahimi din arasında bir tercihte bulunmak değildi yaptığı; o kendisini annesine bağlayan görünmez bir ipe tutunuyordu sadece. </st><st c="3056">Başka kimse bunu böyle görmedi. </st><st c="3088">Kimse onu affetmedi.</st></p>
			<p><st c="3108">Papaz ona çok da üzülmemesini, çünkü artık daha da büyük bir ailesi olduğunu söylüyordu – inananlardan oluşan bir aile. </st><st c="3229">Ama Cemile ne kadar çabalasa da, er ya da geç mutlaka bulacağı söylenen o huzurlu tatmin hissini bir türlü yakalayamadı. </st><st c="3350">Bir kez daha yapayalnız buldu kendisini; ne ailesi vardı şimdi ne de kilisesi. </st></p>
			<p><st c="3429">İş bulması lazımdı. </st><st c="3449">Ama iş yoktu – olan birkaç iş için de gerekli yetkinliğe sahip değildi. </st><st c="3521">Eskiden uzaktan baktığı gecekondular kısa süre içinde yeni adresi oldu. </st><st c="3593">Bu arada ülke de değişiyordu. </st><st c="3623">Bütün arkadaşları Muhammed Siad Barre’nin sözlerini tekrarlıyor, sürekli Somali’yi başkalarının boyunduruğunda yaşamaktan kurtarmaktan bahsediyorlardı. </st><st c="3775">Daha büyük bir Somali. </st><st c="3798">Bunun için savaşmaya –ölmeye– hazırız diyorlardı. </st><st c="3848">Cemile’ye, kendisi dahil herkes şimdiki andan kaçmaya çalışıyormuş gibi geliyordu – o, çocukluğuna duyduğu özlemle; arkadaşları ise kıyı çöllerinin hareketli kumları kadar belirsiz bir gelecek için besledikleri umutla. </st></p>
			<p><st c="4067">Derken hadiseler çirkinleşmeye başladı, sokaklar güvenli değildi artık. </st><st c="4139">Yakılan araba lastiklerinin kokusu, barut kokusu. </st><st c="4189">Rejim muhalifleri önce ellerinde Sovyet yapımı silahlarla tutuklanıyorlardı, sonra Amerikan yapımı silahlarla tutuklanır oldular. </st><st c="4319">İngiliz ve İtalyan sömürge dönemlerinden kalma hapishaneler hızla doluyordu. </st><st c="4396">Okullar, hükümet binaları ve kışlalar geçici hapishanelere dönüştürülmüştü. </st><st c="4472">Yine de tüm yakalananları kapatmaya yetecek kadar yer yoktu. </st><st c="4533">Başkanlık sarayının bazı bölümlerinin bile hapishane olarak kullanılması gerekecekti. </st></p>
			<p><st c="4619">Aşağı yukarı o zamanlarda, bir tanıdığı, bir </st><span><st c="4664">ferengi’</st></span><st c="4672">nin</st><span><span id="footnote-000-backlink"><a href="#footnote-000"><st c="4676">*</st></a></span> </span><st c="4678">İstanbul’a götürmek üzere sağlıklı, çalışkan Afrikalı kadınlar aradığını söyledi Cemile’ye. </st><st c="4770">Hizmetçilik, bebek bakıcılığı, yemek filan gibi pek bir vasıf gerektirmeyen işler yapacaklardı orada. </st><st c="4872">Türk aileleri evde Somalili yardımcı çalıştırmayı seviyorlardı, tanıdığının anlattıklarına bakılırsa. </st><st c="4974">Cemile bunu bir fırsat olarak gördü. </st><st c="5011">Ülkesindeki hayatı, tıpkı bir kapı gibi kapanmıştı ve Cemile başka bir yerde başka bir kapı açılsın diye hevesleniyordu. </st><span><st c="5132">Nin aan dhul marini dhaayo la</st></span><st c="5161">, diye düşündü: </st><span><st c="5177">Dünyayı gezmeyenin gözleri yoktur</st></span><st c="5210">.</st></p>
			<p><st c="5211">Böylece Cemile çoğu kadın, kırktan fazla kişiyle birlikte İstanbul’a doğru yola çıktı. </st><st c="5299">Vardıklarında sıraya dizilip gruplara ayrıldılar. </st><st c="5349">Cemile kendisi gibi genç kızların ayrı bir tarafta tutulduklarını fark etti. </st><st c="5426">Gerisi kısa süre içinde alınıp götürüldüler. </st><st c="5471">Onları bir daha hiç görmeyecekti. </st><st c="5505">Bunun bir tezgâh olduğunu anladığında kaçmak için artık çok geçti. </st><st c="5572">Bir nevi modern kölelik sistemiydi işleyen. </st><st c="5616">İnsanları yalan vaatlerle bir ülkeden başka bir ülkeye getirip ucuz işgücü ve seks işçisi olarak kullanmak için kurulmuş bir düzenek.</st></p>
			<p><st c="5749">İstanbul’daki Afrikalılar kıtanın her yerinden geliyorlardı: Eritre, Tanzanya, Sudan, Uganda, Nijerya, Kenya, Yukarı Volta, Etiyopya... </st><st c="5886">İç savaşlardan, dinsel şiddetten, politik ayaklanmalardan kaçıyorlardı. </st><st c="5958">Yıllardır, sığınma talebinde bulunanların sayısı günden güne artıyordu. </st><st c="6030">Aralarında öğrenciler, meslek sahibi insanlar, sanatçılar, gazeteciler, akademisyenler de vardı... </st><st c="6129">Ama gazetelerde tek sözü edilenler, Cemile gibi fuhuşa itilen Afrikalılardı.</st></p>
			<p><st c="6205">Tarlabaşı’nda bir ev. </st><st c="6228">Yıpranmış kanepeler; elek gibi olmuş çarşaflardan yapılma perdeler; yanık patates, kızarmış soğan ve ham ceviz kokularına benzer kekremsi kokularla dolup taşan hava. </st><st c="6394">Geceleri kadınlardan birkaçı çağırılırdı – hiç bilmezlerdi hangilerinin çağırılacağını. </st><st c="6482">Birkaç haftada bir, polis kapılarına dayanır, hepsini toplayıp Zührevi Hastalıklar Hastanesi’ne götürürdü kontrol için.</st></p>
			<p><st c="6601">Kendilerini tutsak edenlere direnen kadınlar binanın altındaki bir mahzene kapatılırlardı; burası öyle karanlık ve dardı ki ancak çömelerek sığabiliyorlardı. </st><st c="6760">Açlıktan ve bacak ağrılarından daha kötüsü, onları esir edenlerin başına bir şey gelmesinden duydukları çelişkili kaygıydı, zira nerede olduklarını tek bilenler o adamlar olduğundan, eğer onlara bir şey olursa sonsuza dek orada unutulacaklarından korkarlardı kadınlar. </st></p>
			<p><st c="7029">“At ehlileştirmek gibi” demişti kadınlardan biri. </st><st c="7079">“Bize yaptıkları bundan farksız. </st><st c="7112">Direncimiz bir kez kırılırsa hiçbir yere gidemeyeceğimizi biliyorlar.”</st></p>
			<p><st c="7182">Ama Cemile kaçışını planlamaktan hiç vazgeçmemişti. </st><st c="7235">Hastanede Leyla’yla karşılaştığı gün de aklında bu vardı. </st><st c="7293">“Belki de sadece yarı ehlileşmiş bir atım ben” diye düşünüyordu, “belki fırlayıp gidemeyecek kadar aksak, cesaret edemeyecek kadar korkağım ama hâlâ özgürlüğün tadını hatırlayabiliyorum, unutmadım. </st><st c="7491">Hâlâ özgürlüğü arıyorum.”</st></p>
			<hr />
			<div>
				<div id="footnote-000">
					<p><span><a href="#footnote-000-backlink"><st c="7516">*</st></a></span><span> </span><st c="7518">Somali, Etiyopya gibi Doğu Afrika ülkelerinde “yabancı” anlamında kullanılan sözcük. </st><st c="7603">Bizdeki “Frenk” gibi. </st><st c="7625">(ç.n.) </st></p>
				</div>
			</div>
		</div>
<div id="charCountTotal" value="7632"></div></body>
</html>
