<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-19" xml:lang="tr-TR">
		<div>
			<p id="_idParaDest-16"><st c="0">Dokuz dakika</st></p>
			<p><st c="12">Dokuzuncu dakikada, geçmişin parçaları zihninde uçuşan arılar gibi döne döne esrik bir dans yaparken, Leyla’nın hafızası hızlandı. </st><st c="144">D/Ali’yi hatırlıyordu şimdi ve onu düşününce sürpriz dolgulu –karamelli, vişne ezmeli, fındık pralinli– çikolataların tadı geldi aklına. </st></p>
			<p><st c="281">Temmuz 1968. </st><st c="294">Uzun ve bunaltıcı bir yazdı; güneş asfaltı pişiriyordu ve hava yapış yapış geliyordu insana. </st><st c="387">Ne hafif bir esinti vardı, ne bir yağmur geçişi ne de gökyüzünde tek bir bulut. </st><st c="467">Martılar, sanki düşman donanmalarının dönüşünü bekler gibi gözlerini ufka dikmiş, öylece duruyorlardı çatılarda; saksağanlar manolyaların tepesine konmuş, parlak bir şeyler var mı diye etrafı tarıyor ama sıcaktan hareket edecek halleri kalmadığı için sonuçta çok az şey çalıyorlardı. </st><st c="751">Bir hafta önce bir boru patlamış, pis sular sokaklardan aşağıya akarak ta Tophane’ye kadar inmiş, orada burada çocukların içinde kâğıttan kayık yüzdürdüğü su birikintileri oluşturmuştu. </st><st c="937">Toplanmayan çöplerden leş gibi bir koku yayılıyordu. </st><st c="990">Fahişeler kokudan ve sineklerden yakınıyorlardı. </st><st c="1039">Yetkililerin onlara kulak vermesini bekledikleri de yoktu gerçi. </st><st c="1104">Hiç kimse borunun kısa sürede tamir edileceğini düşünmüyordu. </st><st c="1166">Hayattaki bir sürü başka şey için olduğu gibi, bunun için de beklemeleri gerekecekti. </st><st c="1252">Ama hepsini hayretlere düşüren bir şekilde, bir sabah, yolu delip arızalı boruyu tamir eden işçilerin sesleriyle uyandılar. </st><st c="1376">Sadece onunla da kalmadılar, oynak kaldırım taşlarını düzeltip, genelevler sokağının girişindeki kapıyı da boyadılar işçiler. </st><st c="1502">Kapı bir gün önceden kalma mercimek yemeğini andıran koyu, mat bir yeşildi şimdi – ancak işlerini bir an evvel bitirmeye çalışan bir devlet memuru seçmiş olabilirdi böyle donuk bir rengi.</st></p>
			<p><st c="1689">Bu hummalı faaliyetin arkasında devlet yetkililerinin olduğunu tahmin eden fahişeler gayet haklı çıktılar. </st><st c="1797">Sebebi kısa süre sonra anlaşıldı: Amerikalılar geliyordu. </st><st c="1855">Altıncı Filo İstanbul yolundaydı; 27.000 ton ağırlığında bir uçak gemisi, NATO tatbikatında yer almak için İstanbul Boğazı’na demir atacaktı. </st></p>
			<p><st c="1997">Haber genelevler sokağında heyecan dalgalarına yol açtı. </st><st c="2054">Demek yakında yüzlerce denizci, ceplerinde gıcır gıcır dolarlarla karaya çıkacaklardı; evden uzak geçirdikleri haftaların ardından birçoğu bir kadın dokunuşuna hasret olacaktı muhakkak. </st><st c="2240">Beter Ana sevinçten uçuyordu. </st><st c="2270">Kırk yılda bir gelirdi insanın ayağına böyle kısmet, o da fırsattan yararlanmaya kararlıydı. </st><st c="2363">Herkese bunu anlatıp duruyordu. </st><st c="2395">Kapıya KAPALI yazısı asıp, tüm kadınlara kollarını sıvamalarını emretti. </st><st c="2468">Tekila Leyla ve diğerleri, temizlik için ne alet edevat bulabildilerse kaptılar: paspaslar, süpürgeler, toz bezleri, süngerler... </st><st c="2598">Hepsi bir gayretle kapı kollarını cilaladılar, duvarları ovdular, yerleri süpürdüler, camları sildiler, çerçeveleri kırık beyaza boyadılar. </st><st c="2738">Beter Ana bütün binayı elden geçirmek isterdi aslında ama bir boyacı ustası tutmaya gönlü olmadığından amatör bir dokunuşla yetindi. </st></p>
			<p><st c="2871">Bu arada şehirde bir başka hummalı faaliyet daha süregidiyordu. </st><st c="2935">Amerikalılara Türk konukseverliğini fazlasıyla göstermek isteyen İstanbul Belediyesi onların geçecekleri sokakları çiçeklerle bezemişti. </st><st c="3072">Binlerce bayrak açılmış, apar topar araba camlarına, balkonlara ve ön bahçelere asılmıştı. </st><st c="3163">Lüks bir otelin duvarına asılan pankartta, NATO EMNİYETTİR, NATO SULHTUR yazıyordu. </st><st c="3247">Tamir edilip yenilenen sokak lambaları hep birden yakıldığında altın rengi bir ışıltı yansıyordu yeni süpürülmüş asfaltlardan.</st></p>
			<p><st c="3373">Uçak gemisinin geldiği gün, yirmi bir pare top atışı yapıldı. </st><st c="3436">Aşağı yukarı aynı anda, polis gidip İstanbul Üniversitesi kampusunu bastı. </st><st c="3511">Amaçları solcu öğrenci liderlerini toplamak ve Altıncı Filo şehirden ayrılana dek gözaltında tutmaktı. </st><st c="3614">Tabancalarından, coplarından, üniformalarından ve bilhassa sayılarından cesaret alarak kantinlere ve yurtlara daldılar; botlarının yeknesak sesi yankılandı taş duvarlarda. </st></p>
			<p><st c="3786">Fakat öğrenciler muktedirlerin beklemediği bir şey yaptılar: Direndiler. </st><st c="3859">Karşı durdular. </st></p>
			<p><st c="3875">Polis orantısız güç kullandı. </st><st c="3905">Ne yazık ki çok geçmeden gerginliğe şiddet karıştı, ortalık kana bulandı – otuz öğrenci tutuklandı, ellisi fena dövüldü ve içlerinden biri öldürüldü. </st></p>
			<p><st c="4055">O gece İstanbul şık ve güzel görünmekle birlikte, tıpkı artık gitmek istemediği bir parti için beyhude süslenip hazırlanmış bir kadın gibi, son derece keyifsizdi. </st><st c="4218">Saatler geçtikçe, havadaki gerginlik arttı. </st><st c="4262">Şehirde birçok insanı uyku tutmadı, olabileceklerin en kötüsünden korkarak sabahı zor ettiler. </st></p>
			<p><st c="4357">Ertesi sabah, Amerikalılar için dikilmiş çiçeklerin üstündeki çiy taneleri hâlâ ışıldamaya devam ederken binlerce gösterici sokaklara çıktı. </st><st c="4498">Devrimci marşlar söyleyen bir insan nehri Taksim Meydanı’na doğru akmaya başladı. </st><st c="4580">Altı Osmanlı padişahı ile onların ne isimleri ne hikâyeleri bilinen yüzlerce cariyesine ev sahipliği yapmış olan Dolmabahçe Sarayı’nın önüne gelindiğinde yürüyüşçüler birden durdular. </st><st c="4764">Kısacık bir an için, tedirgin edici bir sessizlik sardı ortalığı; bir gösteri sırasında kalabalığın soluğunu tutup neyi beklediğini bilmeden beklediği o aralardan biri yaşanıyordu. </st><st c="4945">Derken bir öğrenci lideri, eline bir megafon alıp İngilizce olarak var gücüyle bağırdı: </st><span><st c="5033">Yankee, go home!</st></span></p>
			<p><st c="5049">Kalabalık, sanki bir yıldırım çarpmasından enerji almış gibi, hep bir ağızdan tekrarladı: </st><span><st c="5140">Yankee, go home! </st><st c="5157">Yankee, go home!</st></span></p>
			<p><st c="5173">Amerikan denizcileri de sabah erken saatte karaya çıkmış, tarihi şehri görmek, birkaç fotoğraf çekmek, bir iki hediyelik eşya satın almak niyetiyle oralarda dolaşıyorlardı o sırada. </st><st c="5356">Uzaktan gelen sesleri ilk duyduklarında pek oralı olmadılar – ta ki bir köşeyi dönüp de öfkeli göstericilerle karşı karşıya gelene kadar.</st></p>
			<p><st c="5493">Göstericiler ile İstanbul Boğazı arasında sıkışıp kalan denizciler ikinci seçeneği birinciye tercih ederek kendilerini denize attılar. </st><st c="5629">Kimisi yüzerek açıldı ve ileride balıkçılar tarafından kurtarıldı, kimisi de kıyıya yakın kaldı ve yürüyüş bittikten sonra yoldan geçenler tarafından karaya çıkarıldı. </st><st c="5797">Gün sona ermeden, oralarda daha fazla oyalanmanın güvenli olmayacağını düşünen Altıncı Filo komutanı İstanbul’dan planlanandan erken ayrılmaya karar vermişti. </st></p>
			<p><st c="5956">Bu arada, genelevler sokağında, bütün kadınlara yeni bikini üstleri ve fırfırlı etekler satın almış ve yarım yamalak İngilizcesiyle WELCOME JONS yazılı koca bir pankart hazırlamış olan Beter Ana öfkeden kuduruyordu. </st><st c="6172">Solcu taifesinden zaten oldu olası hazzetmezdi; şimdi iyice nefret ediyordu. </st><st c="6249">Kendilerini ne sanıyorlardı da kalkıp onun işine gücüne mâni oluyorlardı böyle bu devrimciler? </st><st c="6344">Bütün o boya, badana, temizlik, cila, masraf boşa gitmişti. </st><st c="6404">Beter Ana’ya göre komünizmin yapıp yapacağı buydu zaten: emeklerin ziyan zebil olması. </st><st c="6491">Neymiş efendim, eşitlikmiş! </st><st c="6519">Ne yaptığını bilmeyen bir avuç anarşist kafa gelsin, alın teriyle kazandığı kıymetli paracıklarını aylaklar, avareler ve züğürtler sürüsüne dağıtmak zorunda olduğunu söylesin diye canını dişine takıp çalışmamıştı bütün ömrünce. </st><st c="6747">Hayır efendim, asla yapmayacaktı bunu. </st><st c="6786">Önemli önemsiz demeden, şehirdeki komünizm karşıtı bütün derneklere bağış yapacaktı hatta! </st><st c="6877">Böyle kendi kendine söylenerek, ağzının içinden homurdanarak kapıdaki tabelanın AÇIK yazan tarafını çevirdi Beter Ana. </st></p>
			<p><st c="6996">Amerikalı denizcilerin genelevler sokağını ziyaret etmeyeceği kesin olarak anlaşılınca fahişeler işi tembelliğe vurdular. </st><st c="7118">Ekstra mesai beklerken tatil oluvermişti adeta. </st><st c="7166">Tekila Leyla, yukarıdaki odasında, kucağında bir tomar kâğıtla yatağının üstüne bağdaş kurup oturmuş, kalemini hafif hafif yanağına vurmaktaydı. </st><st c="7311">Biraz yalnız kalıp kafa dinleyebilmeyi umuyordu. </st><st c="7360">Şöyle yazdı:</st></p>
			<p><span><st c="7372">Sevgili Nalan,</st></span></p>
			<p><span><st c="7387">Bana daha geçen gün, hayvanların zekâsı hakkında söylediklerini düşünüyordum. </st><st c="7466">“Öldürüyoruz, kesip yiyoruz ve onlardan daha zeki olduğumuzu düşünüyoruz ama aslında hayvanları hiç tanımıyoruz” dedin. </st></span></p>
			<p><span><st c="7586">“İnsanlar bunu bilmiyor ama hayvanlar o kadar zekidir ki. </st><st c="7644">Mesela inekler geçmişte canlarını yakmış olan gaddar tipleri hemen tanırlar. </st><st c="7721">Koyunlar da yüzlerimizi ayırt edebilir kolaylıkla” dedin. </st><st c="7779">Kafama takıldı sözlerin. </st><st c="7804">Ama ben de kendi kendime şunu soruyorum: Madem hiçbir şeyi değiştiremiyorlar sonunda, bildiklerini ifade bile edemiyorlar, acaba hayvanların bu kadar çok şeyi anlaması ve hatırlaması onlar açısından daha fena değil mi?</st></span></p>
			<p><span><st c="8022">Keçiler farklıdır, demiştin bir de. </st><st c="8059">Kolayca sinirlenseler de hızlı affediyorlarmış. </st></span></p>
			<p><span><st c="8107">Biz insanlar da tıpkı keçiler ve koyunlar gibi, iki ayrı türden mi oluşuyoruz acaba: bir tarafta asla unutamayanlar var, bir tarafta ise unutmayı da affetmeyi de başarabilenler...</st></span></p>
			<p><st c="8286">Ortalığı yıkan tiz bir sesle sıçrayarak daldığı düşüncelerden sıyrılan Leyla bir an durakladı. </st><st c="8382">Beter Ana birilerine bağırıyordu. </st><st c="8416">Zaten cinleri tepesinde olan ve çatacak yer arayan mama, iyiden iyiye küplere binmiş gibiydi. </st></p>
			<p><st c="8510">“Ne istiyorsun oğlum?” diyordu Beter Ana. </st><st c="8552">“Neyin peşindesin, söylesene! </st><st c="8582">Dilin mi tutuldu, konuş!”</st></p>
			<p><st c="8607">Leyla patırtının sebebini anlamak için odasından çıktı. </st><st c="8664">Merdivenleri birkaç basamak indi ve girişte olan biteni seyretmeye koyuldu.</st></p>
			<p><st c="8739">Kapıda genç bir adam duruyordu. </st><st c="8772">Yüzü kızarmış, alnında boncuk boncuk terler birikmiş, uzun, koyu renk saçları dağılmıştı. </st><st c="8862">Canını kurtarmak için bir şeylerden kaçıyormuş gibi bir hali vardı, soluk soluğaydı. </st><st c="8947">Onun sokaktaki solcu göstericilerden biri, muhtemelen bir üniversite öğrencisi olduğunu bir bakışta anlamıştı Leyla. </st><st c="9064">Polis yolları kesip insanları patır patır tutuklamaya başlayınca, kafileden ayrılıp ara sokağa kaçmış olmalıydı, sonra da kendisini genelevler sokağında buluvermişti demek. </st></p>
			<p><st c="9237">“Son kez soruyorum, bak sabrımı taşırma.” Beter Ana’nın kaşları çatılmıştı. </st><st c="9313">“Ne istiyorsun ulan? </st><st c="9334">Bir şey istemiyorsan da çık git, aaa! </st><st c="9372">Zaten sinirliyim bugün. </st><st c="9396">Korkuluk gibi orada dikilip duramazsın öyle. </st><st c="9441">Konuşsana!”</st></p>
			<p><st c="9452">Genç adam etrafa bakındı. </st><st c="9479">Bakışları kapıdaydı, belli ki çıkmak istiyordu ama dışarıda polis onun gibileri arıyordu fellik fellik. </st><st c="9583">Zihnini toparlamak için kendi kendine sarılır gibi kollarını göğsünde sımsıkı kavuşturdu. </st><st c="9673">Bu hareketi Leyla’nın içine dokundu.</st></p>
			<p><st c="9709">“Şeker Ana, delikanlı galiba beni görmeye gelmiş” dedi Leyla, durduğu yerden. </st></p>
			<p><st c="9788">Bunu beklemeyen genç adam şaşkınlıkla başını kaldırdı, etrafa baktı ve ancak o zaman Leyla’yı gördü. </st><st c="9889">Bir an birbirlerine baktılar, konuşmadan. </st></p>
			<p><st c="9931">Delikanlının dudaklarının kenarları yumuşacık bir gülümsemeyle yukarı kıvrıldı. </st></p>
			<p><st c="10011">Aynı zamanda Beter Ana da düşük gözkapaklarının altından yabancıyı inceliyor, ne diyeceğini merak ediyordu.</st></p>
			<p><st c="10118">“Doğru mu paşam? </st><st c="10136">Tekila Leyla’ya mı geldin?”</st></p>
			<p><st c="10163">“Eee, aaa...” Ne diyeceğini bilemeden kekeledi bir an. </st><st c="10219">“Doğru... </st><st c="10229">kendisiyle konuşmaya gelmiştim... </st><st c="10263">Teşekkür ederim.”</st></p>
			<p><st c="10280">Beter Ana sarsıla sarsıla güldü. </st><st c="10314">“</st><span><st c="10315">Kendisiyle konuşmaya mı gelmiştin?</st></span><st c="10349">.. Bi de teşekkür mü edersin? </st><st c="10379">Nerelisin sen bakayım? </st><st c="10402">Uzaydan mı geldin yoksa?”</st></p>
			<p><st c="10427">Genç adam gözlerini kırpıştırdı, birden mahcup olmuştu. </st><st c="10484">Sanki yanıtlamak için zamana ihtiyacı varmış gibi elini şakağına götürdü. </st></p>
			<p><st c="10558">Beter Ana ciddileşmişti şimdi, iş konuşuyordu. </st><st c="10605">“Ee, hadi karar ver. </st><st c="10626">İstiyor musun, istemiyor musun kızı? </st><st c="10663">Paran var mı paşam? </st><st c="10683">Pahalıdır zira. </st><st c="10699">Elimdekilerin en iyilerindendir.”</st></p>
			<p><st c="10732">Tam o sırada kapı açıldı ve içeriye bir müşteri girdi. </st><st c="10788">Sokaktan içeriye dolan ışık yüzünden Leyla genç adamın yüzündeki ifadeyi okuyamadı bir an. </st><st c="10879">Ama hemen sonra gördü: ‘Tamam, ne yapalım’ dercesine başını sallıyordu, yüzüne sakin bir kabulleniş ifadesi yayılmıştı.</st></p>
			<p><img src="image/1fish.png" alt="" /></p>
			<p><st c="10998">Yukarıya, Leyla’nın odasına çıkınca etrafa ilgiyle bakındı genç adam, her detayı inceliyordu merakla – lavabodaki çatlakları, tam kapanmayan dolabı, sigara yanıklarıyla delik deşik olmuş perdeleri. </st><st c="11197">Derken yana döndü ve Leyla’nın yavaş yavaş soyunmakta olduğunu ancak o an gördü. </st></p>
			<p><st c="11278">“Yok, hayır!” Hızla bir adım geri gitti; elleriyle görünmez bir perde çekmek istercesine aralarına, kollarını salladı. </st><st c="11397">Başı yana eğilmiş, kaşları çatılmıştı, aynadan yansıyan ışık yüz çizgilerini keskinleştiriyordu. </st><st c="11494">“Yani... </st><st c="11503">giysilerin kalsın üstünde lütfen. </st><st c="11537">Öyle bir niyetim yok benim.”</st></p>
			<p><st c="11565">Leyla afalladı. </st><st c="11582">“Ne istiyorsun o zaman? </st><st c="11606">N’apcaz bir saat?”</st></p>
			<p><st c="11624">Delikanlı omuz silkti. </st><st c="11648">“Sohbet ederiz!” </st></p>
			<p><st c="11665">“</st><span><st c="11666">Sohbet </st></span><st c="11673">mi istiyorsun?”</st></p>
			<p><st c="11688">“Evet. </st><st c="11696">Birbirimizi tanırız, fena mı? </st><st c="11726">Bak daha adını bile bilmiyorum. </st><st c="11758">Benimki D/Ali.”</st></p>
			<p><st c="11773">“D/Ali?”</st></p>
			<p><st c="11782">“Evet, nüfustaki ismim değil ama zaten onu kim ne yapsın, değil mi?”</st></p>
			<p><st c="11851">Leyla genç adamın yüzüne baktı. </st><st c="11884">Avlunun karşısındaki mobilya atölyesinde işçilerden biri gene yanık bir türkü söylemeye başladı – Leyla’nın bilmediği bir türküydü bu sefer.</st></p>
			<p><st c="12024">D/Ali yatağın kenarına oturdu, bacaklarını yukarı çekti ve rahatça bağdaş kurup yanağını avucunun içine yasladı. </st><st c="12138">“Ama eğer canın muhabbet etmek istemiyorsa dert etme, olur mu? </st><st c="12201">Ben şuracıkta bir sigara sararım. </st><st c="12235">İstersen bir tane de sana sararım. </st><st c="12270">Sessiz sessiz tüttürürüz.”</st></p>
			<p><img src="image/1fish.png" alt="" /></p>
			<p><st c="12296">D/Ali. </st><st c="12304">Kuzgun karası saçları dalga dalga yakasına dökülüyordu. </st><st c="12360">Ne zaman düşünceli ya da kafası karışık olsa, daha açık bir tona bürünürdü zümrüt gözleri. </st><st c="12451">Göçmen çocuğuydu; bir ülkeden bir ülkeye savrulmuş, yabanlarda gurbetlerde büyümüştü. </st><st c="12537">Türkiye, Almanya, Avusturya, yine Almanya ve bir kez daha Türkiye... </st><st c="12606">Yol boyunca serseri çivilere takılmış bir hırka nasıl sökülürse iplik iplik, onun da geçmişinin izleri orada burada kalmıştı. </st><st c="12732">Onunla tanışana kadar, Leyla hiç bu kadar çok memlekette evi olmuş ama kendisini hiçbir yere tam olarak ait hissetmemiş birine rastlamamıştı.</st></p>
			<p><st c="12873">Gerçek adı –yani Alman pasaportunda yazılı haliyle– Ali’ydi aslında.</st></p>
			<p><st c="12942">Okulda, yıllar boyunca, sırf Türk olduğu için ırkçı öğrencilerin alaylarına, hakaretlerine ve zaman zaman da yumruklarına maruz kalmıştı. </st><st c="13081">Derken içlerinden biri onun sanat tutkusunu öğrenmişti. </st><st c="13137">Bu onlara, Ali her sabah sınıfa girdiğinde onunla daha da fazla alay etmeleri için bahane olmuştu.</st><span> </span><span><st c="13235">İşte karşınızda Aliiii... </st><st c="13262">Salak, kendini sanıyor Daliiii!</st></span> </p>
			<p><st c="13293">Bu bitmeyen iğneleyici sözler ruhuna işliyor, kanatıyordu canını. </st><st c="13360">Ama bir gün, yeni gelen bir öğretmen sınıftaki herkesten kendilerini tek tek tanıtmalarını istediğinde ilk o ayağa fırladı. </st><st c="13484">Kendine güvenli, sakin bir gülümsemeyle, “Merhaba, benim adım Ali ama herkes bana D/Ali der. </st><st c="13577">Benim de hoşuma gidiyor dünyaca ünlü bir ressamın ismini taşımak!” dedi. </st></p>
			<p><st c="13650">Diğer çocuklar hayretle baktılar. </st><st c="13684">Kimse onun, negatif lakabını alıp pozitif bir şekilde sahipleneceğini ummamıştı doğrusu.</st></p>
			<p><st c="13772">O günden sonra bütün o kötü niyetli sözler kesildi ama bu kez de Ali, inatçılığı ve bağımsız ruhuyla, bir zamanlar canını yakan lakabı seve seve kullanmaya başladı.</st></p>
			<p><st c="13937">Her ikisi de Ege’nin bir köyünden olan anne ve babası 1960’ların başlarında </st><span><st c="14014">Gastarbeiter,</st></span><st c="14027"> “konuk işçi” olarak Almanya’ya gitmişlerdi – gelip çalışsınlar, sonra geri dönsünler beklentisiyle “davet edilen misafirler”di onlar. </st><st c="14162">Onlara ihtiyaç kalmayınca toparlanıp gitmeleri bekleniyordu. </st><st c="14223">Önce babası –1961’de– buraya varmış, bir hostel odasını yarısı okuma yazma bilmeyen on işçiyle paylaşmıştı başlarda. </st><st c="14340">Geceleri, lambanın soluk ışığında, okuma yazma bilenler bilmeyenlerin mektuplarını yazarlardı. </st><st c="14435">O kadar sıkışık bir alanda yaşayınca, bir ay içinde herkes aile sırlarından kabızlık dertlerine kadar her şeyi öğrenmişti birbiri hakkında. </st></p>
			<p><st c="14575">Bir sene sonra karısı ile D/Ali’yi ve ikiz kızlarını yanına almıştı adamcağız. </st><st c="14654">Ne var ki başta işler tam da umdukları gibi yürümedi. </st><st c="14708">Boşa çıkan bir Avusturya’ya taşınma denemesinden sonra aile yeniden Almanya’ya döndü. </st><st c="14794">Köln’deki Ford fabrikasına işçi lazımdı. </st><st c="14835">Yağmur yağdığında sokakları asfalt kokan, evlerin hepsinin birbirine benzediği ve alt kattaki yaşlı kadının onlardan gelen en ufak seste polisi çağırmakla tehdit ettiği bir mahalleye yerleştiler. </st><st c="15031">Annesi hepsine yumuşacık terlikler aldı. </st><st c="15072">Ses çıkmasın, alt kattaki kadın rahatsız olmasın diye ha bire alçak sesle konuşmaya alıştılar. </st><st c="15167">Televizyonu kısık sesle seyrediyorlar, akşamları ne müzik dinliyor ne de sifon çekiyorlardı. </st></p>
			<p><st c="15260">D/Ali’nin erkek kardeşi burada doğdu ve burada, Ren Nehri’nin mırıl mırıl akan sularını ninni niyetine dinleyerek hep birlikte büyüdüler. </st></p>
			<p><st c="15398">D/Ali’nin koyu renk saçlarıyla köşeli çenesini aldığı babası Türkiye’ye geri dönmekten bahsederdi sık sık. </st><st c="15505">Yeterince para biriktirdiklerinde bu soğuk, küstah ülkeyle bir işleri kalmayacak, kalkıp gideceklerdi. </st><st c="15608">Köyünde bir ev yaptırıyordu. </st><st c="15637">Arkasında meyve bahçesi olan, havuzlu, büyükçe bir ev. </st><st c="15692">Geceleri vadinin sesini ve arada sırada öten güvercinlerin ıslıklarını dinleyeceklerdi ve artık yumuşak terlikler giyip alçak sesle konuşmaları gerekmeyecekti. </st><st c="15852">Yıllar geçtikçe, babası daha büyük bir titizlikle planlar olmuştu dönüşlerini. </st><st c="15931">Halbuki ailede başka hiç kimse ciddiye almıyordu onun bu laflarını, hezeyanlarını. </st><st c="16014">Almanya idi onların memleketi. </st><st c="16045">Almanya idi ait oldukları yer, böyle düşünüyordu çocuklar – babaları bu gerçeği kabul edemese de.</st></p>
			<p><st c="16142">D/Ali liseye geçtiğinde, onun sanatçı olmaya yazgılı olduğu bütün öğretmenleri ve sınıf arkadaşları için gayet açıktı artık. </st><st c="16268">Ancak sanat tutkusu aile içinde hiç desteklenmiyordu. </st><st c="16322">En sevdiği öğretmeni kalkıp onlarla konuşmaya geldiğinde bile anne babası durumu anlayamadılar. </st><st c="16418">D/Ali, o öğleden sonra hissettiği utancı hiç unutmayacaktı: İriyarı bir kadın olan Bayan Krieger bir sandalyenin üstüne tünemiş, küçük çay bardağını zarifçe elinde dengeleyerek, anne babasına oğullarının </st><span><st c="16622">gerçekten</st></span><st c="16631"> yetenekli olduğunu ve eğer bu aşamada ders aldırılırsa sanat ve tasarım okulunu kazanabileceğini anlatmaya çalışıyordu tekrar tekrar. </st><st c="16766">Öğretmeni konuşurken D/Ali babasını seyrediyordu göz ucuyla. </st><st c="16827">Babası gözlerine yansımayan yapay bir gülümsemeyle dinler gibi yapıyor; kendisine oğlunu nasıl büyütmesi gerektiği konusunda ders vermeye kalkan bu somon gibi pembe tenli, kısa sarı saçlı Alman kadınına acımayla karışık bir mesafeyle bakıyordu. </st><st c="17072">Elin kadını kalkmış ondan oğlunu resim okuluna göndermesini istiyordu! </st><st c="17143">Dinlemedi bile. </st></p>
			<p><st c="17159">D/Ali on sekiz yaşındayken, kız kardeşleri bir arkadaşlarının evindeki bir partiye gittiler. </st><st c="17252">O gece bir şeyler çok fena ters gitti. </st><st c="17291">İkizlerden biri, yalnızca sekize kadar izni olduğu halde, eve dönmedi. </st><st c="17362">Ertesi sabah otoyolun kenarında baygın halde bulundu. </st><st c="17416">Ambulansla hastaneye kaldırıldı ve orada alkol koması teşhisi ile tedavi altına alındı. </st><st c="17504">Midesi yıkandıktan sonra o kadar perişandı ki sanki ruhu da boşalmış gibi hissediyordu kendini. </st><st c="17600">D/Ali’nin annesi o gün gece vardiyasında çalışan kocasından sakladı bu hadiseyi. </st></p>
			<p><st c="17681">Ne var ki dedikodu hızlı yayılır ve her göçmen topluluğu da, ne kadar büyük olursa olsun, bir köy gibidir, herkesin her şeyi duyduğu. </st><st c="17815">Skandal çok geçmeden babalarının kulağına gitti. </st><st c="17864">O da, bütün bir vadiyi enine boyuna etkisi altına alan öfkeli bir fırtına gibi, bütün ailesini cezalandırdı. </st><st c="17973">Çocuklar Türkiye’ye geri gideceklerdi. </st><st c="18012">Hepsi. </st><st c="18019">Anneyle baba emekliliğe kadar Almanya’da kalacaklardı ama çocuklar artık İstanbul’da, akrabalarının yanında yaşayacaklardı. </st><st c="18143">Avrupa kız evlat –hele de iki kız birden– yetiştirmeye uygun bir yer değildi. </st><st c="18221">D/Ali de İstanbul’da üniversiteye gidecek ve gözünü kardeşlerinin üstünden ayırmayacaktı. </st><st c="18311">Herhangi bir terslik olursa vaziyetten D/Ali sorumlu tutulacaktı. </st><st c="18377">Buydu babalarının kararı. </st></p>
			<p><st c="18403">Ve böylece D/Ali, on dokuz yaşında, aksanlı Türkçesi ve iflah olmaz Alman halleriyle vardı İstanbul’a. </st><st c="18506">Almanya’da kendisini yabancı gibi hissetmeye alışmıştı ama İstanbul’da yaşamaya başlayana dek Türkiye’de de aynı şeyi, hatta belki daha kötüsünü hissedeceğini hiç düşünmemişti. </st><st c="18683">Mesele sadece aksanı ya da cümlelerinin sonuna istemsizce serpiştirdiği </st><span><st c="18755">Ja</st></span><st c="18757">’lar ve </st><span><st c="18766">Ach so</st></span><st c="18772">’lar değildi. </st><st c="18787">Ayak uyduramıyordu gördükleri ve duyduklarına; hep bir boşluk duygusu vardı ruhunda, hep bir arayış. </st></p>
			<p><st c="18888">Öfke. </st><st c="18894">Şehirdeki o ilk aylarda, kendini sık sık ani öfke ataklarının pençesinde buldu; Almanya’dan ya da Türkiye’den ziyade dünyanın düzenine, aileleri paramparça eden bu kapitalist rejime, işçilerin terinden, emeğinden ve hüsranlarından beslenen burjuva sınıfına, hiçbir yere ait olmasına izin vermeyen bu aksak sisteme kızıyordu. </st><st c="19219">Lisedeyken Marksizm hakkında çok şey okumuş, Berlin’de Freikorps tarafından öldürülüp cesedi bir kanala atılan cesur ve zeki kadın Rosa Luxemburg’a her zaman büyük hayranlık duymuştu. </st><st c="19403">Hatta Kreuzberg’in içinden sakin sakin akan o kanalı birçok kez ziyaret etmiş, bir keresinde de gizlice bir çiçek atmıştı – Rosa için bir kırmızı gül. </st></p>
			<p><st c="19554">Ama ancak İstanbul Üniversitesi’ne başlayınca, ancak o zaman, radikal bir sol grubun içinde buldu kendisini. </st><st c="19663">Yoldaşları da D/Ali gibi kurulu düzeni yıkmak ve her şeyi sil baştan kurmak istiyorlardı. </st></p>
			<p><st c="19753">İşte 1968 Temmuzu’nda, Altıncı Filo karşıtı gösterileri dağıtan polis ekiplerinden kaçarken Leyla’nın kapısında beliren D/Ali böyle bir insandı. </st><st c="19898">Radikal fikirleri, karmaşık geçmişi, merhametli sevecen kalbi ve içli gülüşüyle beraber birçok bilinmeyeni ve tehlikeyi getirecekti beraberinde.</st></p>
			<p><img src="image/1fish.png" alt="" /></p>
			<p><st c="20042">“Nasıl düştün buralara?” diye sorardı erkekler Leyla’ya hep.</st></p>
			<p><st c="20103">Ve Leyla her seferinde, karşısındaki adam ne duymak istiyorsa ona göre farklı bir hikâye uydururdu – müşteri ihtiyaçlarına göre ısmarlama hazırlanmış bir öykü anlatırdı. </st><st c="20274">Beter Ana’dan öğrendiği bir beceriydi bu.</st></p>
			<p><st c="20315">Ama D/Ali’ye yapamazdı bunu. </st><st c="20345">Gerçi o da bu soruyu hiç sormadı zaten. </st></p>
			<p><st c="20385">Ona bir kez bile sormadı “nasıl düştüğünü”. </st><st c="20429">Onun yerine, başka sualler sordu Leyla’ya. </st><st c="20472">Hakkında başka şeyler öğrenmek istedi – Van’da çocukken ettiği kahvaltıların tadı nasıldı mesela, geçmiş kışlardan hatırladığı en canlı lezzetler nelerdi ve şayet her şehre bir koku verecek olsaydı İstanbul’un kokusu ne olurdu? </st><st c="20700">Eğer “özgürlük” bir yiyecek türü olsa Leyla’nın damağında nasıl bir tat bırakırdı? </st><st c="20783">Peki ya “vatan” kelimesinin tadı? </st></p>
			<p><st c="20817">D/Ali dünyayı, hatta sevgi ve mutluluk gibi hayattaki en soyut duyguları bile, hep tatlar ve kokular aracılığıyla algılıyor gibiydi. </st><st c="20950">Zaman içinde, ikisinin birlikte oynadığı bir oyuna dönüştü bu: Anları ve anıları alıp tatlara ve kokulara dönüştürüyorlardı.</st></p>
			<p><st c="21074">Saatlerce dinleyebilirdi onu Leyla. </st><st c="21111">Sesinin ritminin tadını çıkararak, hiç sıkılmadan dinleyebilirdi. </st><st c="21177">Onun yanındayken, çok uzun zamandır deneyimlemediği bir hafiflik hissiyle sarmalanıyordu. </st><st c="21267">Bir daha hissedemeyeceğini düşündüğü türden bir umut sızıyordu damarlarına, kalbinin daha hızlı atmasına neden oluyordu. </st><st c="21388">Küçücük bir kızken Van’daki evlerinin çatısında oturup, gelecek kaygısı nedir bilmeden etrafı seyrettiği zamanlarda hissettiklerini hatırlatıyordu bunlar ona. </st></p>
			<p><st c="21547">O günden sonra D/Ali, Leyla’yı görmeye gelmeye devam etti. </st><st c="21606">Beklenmedik anlarda, kapıda beliriveriyordu yeniden, yeniden. </st><st c="21668">Girişteki polisler kuşkulu bakışlarla süzseler de onu, alışmışlardı artık geliş gidişlerine. </st><st c="21761">Kapıdaki emektar temizlikçiler de öyle. </st><st c="21801">Aşina bir yüz olacaktı bu gidişle genelevler sokağında, bir kez olsun Leyla’ya dokunmadığı halde. </st></p>
			<p><st c="21899">Leyla’yı D/Ali’ye dair belki de en çok şaşırtan şey, ta en başından itibaren ona “eşit” davranmasıydı. </st><st c="22002">Sanki genelev değildi de, gittiği üniversitenin binalarından, sınıflarından biriydi burası. </st><st c="22094">Sanki Leyla da loş ve tozlu koridorlarda ara ara karşılaştığı bir öğrenciydi. </st><st c="22172">Böyle davranıyordu ona D/Ali, arkadaşlarından biri gibi. </st><st c="22229">Ne tepeden, ne acıma yüklü bakışlarla bakıyordu ona. </st><st c="22282">Her şeyden çok bu olmuştu Leyla’yı gafil avlayan. </st><st c="22332">Bu şehirde hiçbir erkek ona böyle davranmamıştı bugüne dek. </st><st c="22392">Belki de bir yanılsamaydı bu eşitlik hissi, öyle olmalıydı mutlaka, gerçekse bile kalıcı olmasını bekleyecek kadar nahif değildi. </st><st c="22522">Ama gene de Leyla için çok kıymetliydi bu his. </st><st c="22569">İnanmakta güçlük çekse de bu duruma, her seferinde görüyordu ki ona ilgiyle, sevecenlikle ve hatta saygıyla yaklaşıyordu D/Ali, kullanacak bir et parçasıymış gibi değil. </st></p>
			<p><st c="22739">D/Ali’yi anlamaya çalışmak daha evvel hiç ayak basmadığı bir zeminde, karmaşık bir aynalar dehlizinde ilerlemek gibiydi. </st><st c="22860">Bir yandan onu keşfederken, belki bir yandan da kendi kendini bulacaktı. </st><st c="22933">Çoktan yitirdiği bir yanını. </st></p>
			<p><st c="22962">D/Ali etraftayken Leyla’nın gözlerinin nasıl parladığını, yüzünün nasıl da güldüğünü herkes görebiliyordu ama heyecanına yoğun bir suçluluk dalgasının eşlik ettiğini çok az kişi biliyordu. </st></p>
			<p><st c="23151">“Artık buraya gelmemelisin” dedi Leyla bir gün en nihayetinde. </st><st c="23214">“Seni düşündüğüm için söylüyorum bunu. </st><st c="23253">Sefil bir yer burası, görmüyor musun? </st><st c="23291">İnsanın ruhunu kirletir. </st><st c="23316">Sakın bana bir şey olmaz diye düşünme, çünkü seni de çekip alır içine; burası bir bataklık. </st><st c="23408">Ne işi var senin gibi insanın burada?” </st></p>
			<p><st c="23447">D/Ali bir şey demedi bir an. </st></p>
			<p><st c="23476">“Gelme artık, istemiyorum. </st><st c="23503">Hem zaten niye geliyorsun ki buraya bu kadar sık, madem şey bile...”</st></p>
			<p><st c="23571">Cümlesini yarım bıraktı. </st><st c="23597">Bir an bocaladı. </st><st c="23614">D/Ali’nin onunla hâlâ yatmamış olmasına laf ediyormuş gibi çıkmıştı ağzından cümleler. </st><st c="23701">Halbuki, onun bu sıra dışı yanı Leyla’nın hoşuna gidiyordu; saygı duyduğu bir haldi bu. </st><st c="23789">D/Ali’nin ona verdiği kıymetli bir armağan gibi sımsıkı tutunuyordu buna nicedir. </st><st c="23871">Ama tuhaftır, D/Ali ondan fiziksel olarak uzak durdukça, Leyla da ilk defa içinde hiç bilmediği bir arzunun uyanışına tanık oluyordu. </st><st c="24005">Bunca zaman birçok erkek tanımış, hiçbirini sevmemişti. </st><st c="24061">Değil sevmek, tek bir duygu kırıntısı bile hissetmemek için yüreğini mühürlemişti. </st><st c="24144">Ya da öyle zannetmişti. </st><st c="24168">Şimdiyse, D/Ali’ye arzu dolu bir nazarla bakabiliyordu, kendi haline kendi de şaşırıyordu. </st><st c="24259">Bir an geçiriveriyordu zihninden, D/Ali’nin boynuna dokunmanın ya da çenesinin kenarındaki o minik yara izini öpmenin nasıl bir his olacağını. </st><st c="24402">Bunları düşünürken yakalıyordu kendisini. </st></p>
			<p><st c="24444">“Geliyorum, çünkü seni görmek hoşuma gidiyor, bu kadar basit” dedi D/Ali alçacık bir sesle. </st></p>
			<p><st c="24536">“Normal bir yer mi burası? </st><st c="24563">Ahlaklı bir yer mi?”</st></p>
			<p><st c="24583">“Kim normal ki Leyla? </st><st c="24606">Hangimiz? </st><st c="24616">Bu kadar çarpık bir düzende kimin normal olduğunu da bilmiyorum, ahlaklı geçinenlere de inanmıyorum.”</st></p>
			<p><img src="image/1fish.png" alt="" /></p>
			<p><st c="24717">D/Ali derdi ki; “doğal”, “normal” “ahlaklı” gibi sözcükleri gereğinden fazla kullanan ve bol keseden atıp tutan insanlara dikkat edeceksin. </st><st c="24858">Bunlar ya bir şeyi örtmeye çalışıyorlardır ya da Tabiat Ana’nın huyundan suyundan bihaber cahillerdir. </st><st c="24961">Doğayı ve doğanın o muazzam karmaşasını anlamazlar. </st><st c="25013">Mesela bu insanlara, salyangozların, solucanların ve siyah levreklerin hermafrodit olduklarını, erkek denizatlarının pekâlâ doğum yapabildiklerini, erkek palyaço balıklarının hayatlarının ortasında birdenbire dişiye dönüştüklerini veya erkek sübyelerin travesti olduklarını söylesen şaşırırlardı. </st><st c="25310">“Daha neler!” diye itiraz ederlerdi. </st><st c="25347">Onlara kalsa eşcinsellik, travestilik de “doğal” değildi, iyi de bizzat tabiatın parçasıydı tüm bunlar, bunu bilmez ya da bilmezden gelirlerdi. </st><st c="25491">Velhasıl tabiatı yakından incelemiş her insan </st><span><st c="25537">doğal</st></span><st c="25542"> sözcüğünü kullanmadan önce iki kere düşünürdü. </st></p>
			<p><st c="25590">D/Ali derdi ki; esas “ahlaksızlık” insanın insana zulmüdür, kötülüğüdür, gaddarlığıdır. </st><st c="25678">Esas “anormallik” ise süregiden eşitsizliktir, haksızlıktır, sömürüdür. </st><st c="25750">Konuşmamız gereken ana konu da budur. </st></p>
			<p><st c="25788">“Tamam anlıyorum ama çok paran gidiyor. </st><st c="25828">Beter Ana saat başına ücretini alıyor.”</st></p>
			<p><st c="25867">“Ah, bilmez miyim!” dedi D/Ali mutsuz mutsuz. </st><st c="25914">“Yoluyor beni hatun.”</st></p>
			<p><st c="25935">Gözleri gözlerine takıldı bir an. </st><st c="25970">Dedi ki D/Ali: “Ama bir an seninle çıktığımızı düşünelim, sen beni yemeğe davet etmiş ol ya da ben seni. </st><st c="26075">Ne yapacaktık? </st><st c="26090">Sinemaya gidecektik, sonra da şık bir restorana ve bir de dans salonuna...”</st></p>
			<p><st c="26165">“Şık bir restoran! </st><st c="26185">Dans salonu!” diye tekrarladı Leyla gülümseyerek. </st></p>
			<p><st c="26235">“Demek istediğim, para harcayacaktık.”</st></p>
			<p><st c="26273">“O farklı. </st><st c="26285">İnsanlar dışarı çıkar, gezer tozar, para harcar, o başka. </st><st c="26343">Anan baban alın teriyle kazandıkları paraları buralarda çarçur ettiğini bilseler dehşete düşerler.”</st></p>
			<p><st c="26442">“Bizimkilerden beş kuruş almıyorum ben bir kere.”</st></p>
			<p><st c="26492">“Sahi mi? </st><st c="26503">Ama ben sanmıştım ki... </st><st c="26527">O zaman nasıl para yetiştirebiliyorsun buraya?”</st></p>
			<p><st c="26574">“Çalışıyorum.” Göz kırptı D/Ali.</st></p>
			<p><st c="26607">“Nerede?”</st></p>
			<p><st c="26617">“Orada burada, her yerde.”</st></p>
			<p><st c="26644">“Kimin için?”</st></p>
			<p><st c="26658">“Devrim için çalışıyorum!”</st></p>
			<p><st c="26685">Leyla bakışlarını kaçırdı, huzursuz olmuştu. </st><st c="26731">Hayatında bir kez daha beyniyle kalbi arasında sıkışıp kalıyordu. </st><st c="26797">Beyni, karşısındaki bu düşünceli, nazik, duyarlı genç adamda bilmediği nice sırlar olabileceğini söylüyor, hatta onun yasadışı hallere karışmış olabileceğini fısıldıyor, çok dikkatli davranması gerektiği konusunda uyarıyordu onu. </st><st c="27027">Oysa kalbi –tıpkı yeni doğmuş bir bebekken tuzdan bir örtünün altında yattığı zamanki gibi– temkini elden bırakmış, doludizgin yaşamak, doya doya tatmak ve sevmek istiyor, onu ha bire daha da ileri itiyordu.</st></p>
			<p><st c="27234">Sonuçta Leyla, gene kalbini dinledi. </st><st c="27272">D/Ali’nin ziyaretlerine karşı çıkmaktan vazgeçti. </st><st c="27322">Bazı haftalar her gün geliyordu genç adam, bazense yalnızca hafta sonları. </st><st c="27397">Leyla onun çoğu gece yoldaşlarıyla birlikte, o uzun, karanlık gölgesini boş sokaklara düşürerek dışarılarda dolaştığını yüreği titreyerek seziyor ama neler yaptıklarını sormamayı tercih ediyordu.</st></p>
			<p><st c="27592">“Seninki damladı yine!” diye bağırırdı aşağıdan Beter Ana, imalı bir tonla. </st></p>
			<p><st c="27669">D/Ali her geldiğinde tekrarlanırdı bu sahne. </st><st c="27714">Ve eğer o esnada Leyla’nın yanında müşteri varsa D/Ali’nin girişteki sandalyeye çöküp uzunca bir müddet beklemesi gerekirdi. </st><st c="27839">İşte böyle zamanlarda Leyla utançtan ölecek gibi olurdu: Sonra D/Ali’yi yukarıya, başka bir erkeğin kokusunun sindiği odaya davet ettiğinde o kadar kötü ve kirli hissederdi ki kendini yüreğini bir burkaç gibi oyardı keder. </st><st c="28062">Ama D/Ali bu durumdan rahatsızlık duyuyorsa bile bir kez olsun belli etmezdi. </st><st c="28140">Sessiz bir odaklanma vardı genç adamın hareketlerinde, sanki Leyla dünyanın merkeziydi ve onun dışındaki her şey birer ayrıntıdan ibaretti. </st><st c="28280">Gülümseyerek Leyla’yı seyrederdi. </st><st c="28314">Mekânı da havadaki kokuları da fark etmez gibiydi. </st><st c="28365">İçten gelen, hesapsız bir nezaketi vardı daima. </st><st c="28413">O oturup sigara sararken, konuşurlardı. </st><st c="28453">Birbirlerine söyleyecek ne çok sözleri vardı. </st><st c="28499">Her seferinde, tastamam bir saatin sonunda “hoşça kal” deyip gittiğinde, odanın her köşesine bir boşluk yayılırdı adeta. </st><st c="28620">Leyla’yı bütün bütün yutardı o boşluk. </st><st c="28659">D/Ali yokken hiçbir şeyden keyif almazdı. </st></p>
			<p><st c="28701">D/Ali ona minicik armağanlar getirmeyi hiç ihmal etmezdi – içine bir şeyler yazsın diye bir defter, saçı için kadife bir kurdele, kendi kuyruğunu yutan yılan şeklinde bir yüzük ve bazen de sürpriz dolgulu çikolatalar: karamelli, vişne ezmeli, fındık pralinli... </st><st c="28963">Birlikte yatağın üstüne oturur, kutuyu açar, önce hangisini yiyeceklerini uzun uzun düşünür ve sonra tam bir saat boyunca konuşur, konuşurlardı. </st></p>
			<p><st c="29108">Böyle bir gün ilk defa ona dokundu D/Ali. </st><st c="29150">Hiç beklenmedik bir anda, Leyla’nın sırtındaki asit yanığından kalan yara izine dokundu usulca. </st><st c="29246">Elini şefkatle gezdirdi yaranın etrafında. </st><st c="29289">Dokunuşu, tıpkı suları ikiye ayıran bir peygamber gibi, Leyla’nın yüreğini yarıp geçti sanki. </st></p>
			<p><st c="29383">“Senin resmini yapmak istiyorum” dedi D/Ali. </st><st c="29428">“İzin verir misin?”</st></p>
			<p><st c="29447">“Benim resmimi mi?” </st></p>
			<p><st c="29468">“O kadar güzelsin ki.”</st></p>
			<p><st c="29490">Leyla hafifçe kızarıp gözlerini yere indirdi. </st><st c="29537">Yeniden baktığında, tıpkı tahmin ettiği gibi gülümserken buldu onu. </st></p>
			<p><st c="29605">Bir sonraki sefer, yanında bir şövale ile içinde kıl fırçalar, yağlıboyalar, palet bıçakları, çizim defterleri ve beziryağı olan bir tahta kutuyla çıkıp geldi D/Ali. </st><st c="29771">Genelevler sokağı, genelevler sokağı olalı beri böyle bir sahne görmemişti. </st></p>
			<p><st c="29847">“Ne yapmam gerekiyor şimdi? </st><st c="29875">Poz mu vereyim?” diye sordu Leyla boyaları incelerken.</st></p>
			<p><st c="29929">“Hiçbir şey yapma, sadece kendin ol.”</st></p>
			<p><st c="29967">Leyla kırmızı krepten kısa eteği ve onun takımı boncuklu bikini üstüyle yatağın üzerinde oturdu. </st><st c="30065">Saçlarını gevşek bir topuz yapmış; yüzünü, sanki sonsuza dek kapalı kalmasını dilediği kapıdan uzağa doğru çevirmişti hafifçe. </st><st c="30192">Öylece geçti o saat. </st><st c="30213">D/Ali o kadar mutlu görünüyordu ki onun resmini yaparken kıyamadı mutluluğunu bozmaya Leyla. </st></p>
			<p><st c="30306">Delikanlı, bir dahaki gelişinde kullanmak üzere tuvali gardıropta bıraktı. </st><st c="30381">Her seferinde aynı durum tekrarlandı. </st><st c="30419">Yaklaşık bir buçuk hafta sonra, resim bittiğinde, Leyla gördü ki asit yanığı izinin olduğu yere minicik, bembeyaz bir kelebek kondurmuştu D/Ali.</st></p>
			<p><st c="30563">“Ne şimdi bu tablonun ismi?”</st></p>
			<p><st c="30592">“Kelebek ve genç kadın.”</st></p>
			<p><img src="image/1fish.png" alt="" /></p>
			<p><st c="30617">“Dikkatli ol” dedi Zeynep122. </st><st c="30648">“Adam sanatçı. </st><st c="30663">Ve inan bana, </st><span><st c="30677">hayati</st></span><st c="30683">, sanatçılar bencil olur. </st><st c="30709">Bir tek kendilerini önemserler. </st><st c="30741">İstediklerini elde eder etmez ortadan kaybolurlar.”</st></p>
			<p><st c="30792">Oysa herkesi şaşırtan bir şekilde, haftalar, aylar geçse bile, D/Ali gelmeye devam etti. </st><st c="30882">Fahişeler önceleri merak içinde seyrettiler olan biteni. </st><st c="30939">Derken başladılar dalga geçmeye: “Besbelli iktidarsız herif”, “Bu şapşal yatakta bir halt beceremiyordur”, “İbne kesin”, “Geldi gene ressam bozuntusu”... </st></p>
			<p><st c="31093">Bir süre sonra yapacak şakaları kalmayınca, bu sefer de yağlıboya ve terebentin kokularından şikâyet etmeye koyuldular. </st><st c="31213">Kıskandıklarını bildiğinden umursamıyordu onları Tekila Leyla. </st><st c="31276">Ama Beter Ana da homurdanmaya başlayıp, etrafta </st><span><st c="31324">solcu molcu komünist momunist </st></span><st c="31354">istemediğini birkaç kez tekrarlayınca, Leyla onu artık göremeyeceğinden endişe etmeye başladı.</st></p>
			<p><st c="31448">İşte o günlerden birinde D/Ali, durumu sezmiş gibi, Beter Ana’ya beklenmedik bir öneriyle yaklaştı.</st></p>
			<p><st c="31548">“Şu duvardaki natürmort... </st><st c="31576">Yani, alınmayın ama o fulyalarla limonlar çok uyduruk görünüyor. </st><st c="31641">Oraya şöyle güzel, alımlı bir portre assak nasıl olur?”</st></p>
			<p><st c="31696">“Asılıydı bir tane aslında” dedi Beter Ana hemen. </st><st c="31747">Ama portrenin Sultan Abdülaziz’e ait olduğunu söylemek istemedi, ne olur ne olmaz, gene bir müşteri celallenir. </st><st c="31859">“Ama kaldırmam icap etti.”</st></p>
			<p><st c="31885">“</st><span><st c="31887">Ach so</st></span><st c="31893">, yazık olmuş. </st><st c="31908">O zaman belki yeni bir portre lazım buraya. </st><st c="31952">Ne dersiniz, yapayım mı bir resminizi – ücretsiz?” </st></p>
			<p><st c="32003">Belinin etrafındaki yağ katmanlarını keyifle titreten boğuk bir kahkaha attı Beter Ana. </st><st c="32091">“Kimin? </st><st c="32099">Benim mi? </st><st c="32109">Ya git işine delikanlı, saçmalama. </st><st c="32144">Model miyim ulan? </st><st c="32162">Kocakarıyı mı resmedeceksin? </st><st c="32191">Güzel bile değilim ben. </st><st c="32215">Git başkasını bul.” </st></p>
			<p><st c="32235">D/Ali gülmedi, sabırla bekledi. </st></p>
			<p><st c="32267">Duraksadı Beter Ana; birden ciddileşti. </st><st c="32307">“Şaka yapıyorsun di mi?”</st></p>
			<p><st c="32331">“Yok, ciddiyim. </st><st c="32348">Çok güzel olacak tablo, eminim.”</st></p>
			<p><st c="32380">Aynı hafta, Beter Ana, başladı D/Ali için poz vermeye. </st><st c="32436">Hem hünerini göstersin hem de şişman gıdısını saklasın diye örgüsünü göğsünün önünde tutarak kıpırdamadan duruşunu görenler gözlerine inanamadılar. </st></p>
			<p><st c="32584">Tablo bittiğinde tuvaldeki kadın orijinal modelin çok daha mutlu, daha genç ve daha zayıf bir versiyonu olmuştu. </st><st c="32697">D/Ali haklıydı. </st><st c="32713">Göz alıcıydı resim. </st></p>
			<p><st c="32733">Şimdi de bütün fahişeler ondan resimlerini yapmasını istiyorlardı. </st></p>
			<p><st c="32800">Kıskanma sırası Leyla’ya gelmişti. </st></p>
			<p><img src="image/1fish.png" alt="" /></p>
			<p><st c="32835">Böyledir işte ezelden beri. </st><st c="32863">Âşık olmayagörsün insan, atağa kalkar zaman. </st><st c="32908">Eskisi gibi olamaz artık hiçbir şey, başlar dünya daha hızlı dönmeye. </st></p>
		</div>
<div id="charCountTotal" value="32978"></div></body>
</html>
