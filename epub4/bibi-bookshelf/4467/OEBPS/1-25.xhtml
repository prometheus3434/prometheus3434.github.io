<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-29" xml:lang="tr-TR">
		<div>
			<p id="_idParaDest-27"><st c="0">Matem</st></p>
			<p><st c="6">Akşam karanlığı çökerken, Leyla’nın arkadaşları –hâlâ diğerlerine yetişememiş olan Nostalji Nalan hariç– Kaftanlı Kafka Sokağı’ndaki apartmana vardılar. </st><st c="160">Her birinde bir yedek anahtar bulunduğundan içeri girmeleri sorun olmayacaktı. </st></p>
			<p><st c="239">Sokak kapısına yaklaşırlarken Sabotaj Sinan’ın yüzünden bir tereddüt ifadesi geçti. </st><st c="323">Göğsünde ani bir sıkışma hissetti. </st><st c="358">Leyla’nın dairesine girmeye, onun yokluğunun bıraktığı boşlukla yüz yüze gelmeye hazır değildi. </st><st c="454">Ayakları varmadı bir türlü. </st><st c="482">Gönlü elvermedi. </st><st c="499">Gitmek, o kadar sevdiği bu insanlardan uzaklaşmak için şiddetli bir istek duydu. </st><st c="580">Yalnız kalmaya ihtiyacı vardı, en azından bir süre için.</st></p>
			<p><st c="636">“Ya, belki de ben bir ofise gidip baksam iyi olur. </st><st c="688">O kadar alelacele çıktım ki.”</st></p>
			<p><st c="717">O sabah haberi aldığında ceketini kaptığı gibi kapıdan fırlamıştı. </st><st c="785">Nereye gittiğini soranlara, çocuklarından birinin gıda zehirlenmesi geçirdiğini, acilen eve dönmesi gerektiğini söyleyivermişti. </st><st c="914">“Mantar, akşam yediği mantardan olmalı!” Pek akıllıca bir mazeret değildi belki ama daha iyisi aklına gelmemişti o esnada. </st><st c="1037">İş arkadaşlarına gerçeği söylemesi mümkün değildi. </st><st c="1088">Hiçbiri bilmiyordu Leyla ile olan ahbaplığını. </st><st c="1135">Senelerdir bunu bir sır olarak saklamıştı. </st></p>
			<p><st c="1178">Ama şimdi düşünüyordu da karısı şayet herhangi bir sebepten gün içinde ofisi aradıysa yalanı ortaya çıkmış olabilirdi pekâlâ. </st><st c="1304">İşte o zaman başı büyük derde girerdi – hem evde hem işyerinde.</st></p>
			<p><st c="1367">“Bu saatte mi, emin misin?” diye sordu Cemile. </st><st c="1415">“Geç değil mi?”</st></p>
			<p><st c="1430">“Sadece bir uğrayıp her şey yolunda mı diye bakacağım. </st><st c="1486">Hemen geri gelirim.”</st></p>
			<p><st c="1506">“Tamam, geç kalma” dedi Hollywood Hümeyra.</st></p>
			<p><st c="1549">“Trafiğin yoğun zamanı... </st><st c="1576">Elimden geleni yaparım.”</st></p>
			<p><st c="1600">Sabotaj Sinan arabalardan nefret ederdi ama klostrofobisi nedeniyle sıkış tepiş otobüs ya da vapurlara binemediği için –ki günün bu saatinde bütün otobüsler ve vapurlar o haldeydi– arabaya muhtaçtı maalesef. </st></p>
			<p><st c="1809">Üç kadın kaldırımda durup Sabotaj’ın ardından baktılar. </st><st c="1865">Adımları biraz sarsakçaydı; sanki zeminin sağlamlığına güveni kalmamış gibi yerdeki döşeme taşlarına dikmişti gözlerini. </st><st c="1986">Çökmüş omuzları ve bükülmüş boynuyla tüm yaşam enerjisi boşalıp gitmiş gibi görünüyordu. </st><st c="2075">Leyla’nın ölümü ta derinden sarsmıştı benliğini. </st><st c="2124">Ceketinin yakasını hızını artıran rüzgâra karşı kaldırarak bir insan denizinin içinde gözden kayboldu.</st></p>
			<p><st c="2226">Zeynep122 çaktırmadan gözyaşlarını silip, gözlüğünü yukarı itti. </st><st c="2292">Diğer ikisine döndü ardından. </st><st c="2322">“Siz gidin” dedi. </st></p>
			<p><st c="2340">“Sen?”</st></p>
			<p><st c="2346">“Ben bakkala uğrayacağım. </st><st c="2373">Leyla’nın ruhu için helva kavurmam lazım.”</st></p>
			<p><st c="2415">“Tamam, peki” dedi Hümeyra. </st><st c="2444">“Apartman kapısını açık bırakırım... </st><st c="2481">Çarli için.”</st></p>
			<p><st c="2493">Başıyla onayladı Zeynep122. </st><st c="2522">Evvela sağ ayağını attı, “Bismillahirrahmanirrahim” diyerek. </st><st c="2583">Usulca yolun karşısına geçti. </st><st c="2613">Bebekliğinden beri pençesinde olduğu genetik hastalığın deforme ettiği vücudu normalden daha hızlı yaşlanıyordu – sanki hayat dediğin son hızla bitirmesi gereken bir yarıştı. </st><st c="2788">Ama Zeynep122 nadiren şikâyet ederdi halinden ve ettiğinde de sadece Allah duyardı bunu, başka kimse değil. </st></p>
			<p><st c="2896">Arkadaşlarının aksine Zeynep122 dindardı. </st><st c="2938">Gerçek bir inanandı. </st><st c="2959">Beş vakit namazını kılar, alkolden uzak durur ve ramazanda sektirmeden oruç tutardı. </st><st c="3044">Lübnan’dayken Kuran’ı kaç kez pür dikkat okumuş, mevcut baskılarını itinayla karşılaştırmıştı. </st><st c="3139">Nice sureleri, hatta kimi cüzleri eksiksiz okuyabilirdi ezberden. </st><st c="3205">Ama onun nazarında din, zamanda donup kalmış bir kutsal öğretiler silsilesinden ziyade, nefes alıp veren, durmadan hareket eden, organik bir varlıktı. </st><st c="3356">Bir karışımdı adeta. </st><st c="3377">Yazılı kelamı sözlü geleneklerle karıştırır, içine bir tutam da batıl inanç ve folklor katardı. </st><st c="3473">Ve şu anda inanıyordu ki Leyla’nın ruhunu sonsuz yolculuğuna uğurlamak için acilen yapması gereken şeyler vardı. </st><st c="3586">Bunun için fazla zamanı da yoktu üstelik. </st><st c="3628">Ruhlar çevikti, gayet hızlı hareket ederlerdi. </st><st c="3675">Kilometreleri saliseler içinde kat eder, fersah fersah mesafeleri bir nefeste geçerlerdi. </st></p>
			<p><st c="3765">Sandal ağacı macunu, kâfuru, gülsuyu... </st><st c="3805">bulmalıydı bir an evvel. </st><st c="3830">Bir de mutlaka helva yapmalıydı. </st><st c="3863">Bolca hazırlamalıydı ki helvayı, tanıdık tanımadık demeden konu komşuya ve yoldan geçen bilumum yabancıya dağıtabilsin. </st><st c="3983">Hiçbir ayrıntı eksik kalmamalıydı. </st><st c="4018">Kimi arkadaşlarının –özellikle Nostalji Nalan’ın– bu yaptıklarına anlam ya da kıymet vermeyeceğini biliyordu elbette.</st></p>
			<p><st c="4135">Kaybedecek zaman olmadığı için en yakın bakkala yöneldi Zeynep122. </st></p>
			<p><st c="4203">Normalde oraya pek gitmezdi. </st><st c="4232">Bilirdi ki Leyla hiç sevmezdi sahibini.</st></p>
			<p><img src="image/1fish.png" alt="" /></p>
			<p><st c="4271">Dükkân, dizi dizi konservelerin ve kutu kutu ürünlerin yer aldığı, yerden tavana kadar uzanan raflarla dolu loş ve basıkça ve havasız bir mekândı. </st><st c="4419">İçeride, mahallelinin “B.B.” diye bildiği adam duruyordu – nam-ı diğer “Bağnaz Bakkal”. </st><st c="4507">Yıllar içinde rengini de, parıltısını da yitirmiş olan tahta tezgâha yaslanmış duruyordu adam. </st><st c="4602">Uzun, koyu ve kıvırcık sakalını çekiştirerek akşam gazetelerinden birine dalmış, dudaklarını kıpırdata kıpırdata okuyordu. </st><st c="4725">Tekila Leyla’nın fotoğrafı vardı açık sayfada. </st><st c="4772">“Bir ay içinde dördüncü esrarengiz cinayet” yazıyordu altında. </st><st c="4835">“İstanbul’da hayat kadınları korku içinde!”</st></p>
			<p><st c="4878">Yapılan incelemede, on yıldan uzun bir süre önce ruhsatlı bir genelevden ayrılan Leyla isimli kadının daha sonra yeniden sokaklarda çalışmaya başladığı öğrenilmiştir. </st><st c="5046">Olay yerinde para ve mücevherat bulunmayışı nedeniyle polis kadının saldırı sırasında soyulmuş olduğundan şüphe ediyor. </st><st c="5166">Cinayetin, geçtiğimiz ay içinde hepsi de boğazları sıkılarak öldürülen üç hayat kadınının dosyalarıyla bağlantılı olabileceği ihtimaline ağırlık veriliyor. </st><st c="5322">Bu ölümler, İstanbul’un hayat kadınları arasında cinayet ve darp oranının, ortalama olarak diğer kadınların gördüğü şiddetin en az on sekiz katı olduğu gerçeğine ışık tutuyor. </st><st c="5498">Çoğu hayat kadını cinayeti asla aydınlatılamıyor ve katiller yakalanamıyor. </st><st c="5574">Bu durum kısmen de olsa sektör çalışanlarının polise bilgi vermeyi reddetmesinden kaynaklanıyor. </st><st c="5671">Buna rağmen yapılan açıklamada polisin birtakım önemli ipuçlarının üzerinde durduğu belirtildi. </st><st c="5767">Emniyet müdür yardımcısı basına verdiği demeçte...</st></p>
			<p><st c="5817">Bakkal, Zeynep122’nin yaklaştığını görür görmez gazeteyi katlayıp çekmeceye tıktı. </st><st c="5901">Kendisini toparlaması birkaç saniyesini aldı. </st><st c="5947">Yüzüne sevecen bir ifade takındı.</st></p>
			<p><st c="5980">“Selamünaleyküm!” dedi adam aceleyle.</st></p>
			<p><st c="6018">“Ya aleykümselam” diye yanıtladı Zeynep122, boyundan uzun bir fasulye çuvalının yanında durup.</st></p>
			<p><st c="6113">“Komşum duydum olanları, başınız sağ olsun, vah vah.” Adam boynunu uzatıp çenesini öne çıkararak müşterisini şöyle bir süzdü merak ve acıma dolu bir bakışla. </st><st c="6272">“Televizyonda bile söylediler valla, öğleden sonra haberlerini gördün mü? </st><st c="6346">Orada da vardı.”</st></p>
			<p><st c="6362">“Yok, görmedim” dedi Zeynep122, lafı uzatmadan.</st></p>
			<p><st c="6410">“Yani olacak iş değil. </st><st c="6434">Kimse bu manyak sapık katil, çabucak yakalarlar inşallah. </st><st c="6492">Ortalık serseri dolu, işsiz güçsüz ayaktakımı serserilerden biri çıkarsa hiç şaşırmam.” Kendi kendini onaylarcasına şevkle salladı başını bakkal. </st><st c="6638">“O çapulcular para için her şeyi yaparlar. </st><st c="6681">Belliydi böyle olacağı. </st><st c="6705">Bunca senedir ortalık Kürt doldu. </st><st c="6739">Sonra geldi Araplar. </st><st c="6760">Bir de Çingeneler, en beteri. </st><st c="6790">Tanınmaz hale geldi bu şehir.”</st></p>
			<p><st c="6820">“Benim de Arap olduğumu unutuyorsun bakkal efendi.”</st></p>
			<p><st c="6872">Gülümsedi adam. </st><st c="6889">“İlahi komşum, seni kastetmedim tabii.”</st></p>
			<p><st c="6928">Zeynep122 gözlerini fasulyelere dikti. </st><st c="6968">Leyla burada olsa ağzının payını vermişti şimdi bu herifin,</st><span> </span><st c="7027">diye geçirdi içinden. </st><st c="7050">Ama Nalan gibi sertçe yapmazdı bunu. </st><st c="7087">Yumuşakça yapardı. </st><st c="7106">Hep narindi Leyla’nın üslubu, çatır çatır haklarını korurken ya da densizlere laf yetiştirirken bile sakindi. </st></p>
			<p><st c="7216">Ne var ki Leyla yoktu artık ve çatışmadan da, çelişkiden de hiç hazzetmeyen Zeynep122 sinirine dokunan insanlarla nasıl baş edeceğini kestiremiyordu. </st></p>
			<p><st c="7366">Başını kaldırıp yeniden baktığında bakkalın hâlâ onu süzdüğünü, belki de konuşmasını beklediğini gördü. </st><st c="7470">“Pardon, daldım bir an.”</st></p>
			<p><st c="7494">Adam bilmiş bir ifadeyle kafasını salladı. </st><st c="7538">“Ee üzüntüden, kederden tabii. </st><st c="7569">Bu dördüncü kurbanmış bir ay içinde, yazık günah bu kadınlara. </st><st c="7632">Tamam, düşmüş olabilirler ama kimse bu şekilde ölmeyi hak etmiyor ki. </st><st c="7702">Öyle değil mi?”</st></p>
			<p><st c="7717">Cevap vermedi Zeynep122. </st></p>
			<p><st c="7743">“Aman yanlış anlama komşum, kimseyi yargılıyor değilim. </st><st c="7799">Hep söylerim zaten, Allah herkese münasip gördüğü cezayı verir. </st><st c="7863">Tek bir günahın bile aradan kaynamasına izin vermez. </st><st c="7916">Şimdi Allah için Leyla’nın da günahı çoktu. </st><st c="7960">Onların da hesabını verecek ahirette bir bir. </st><st c="8006">Ama sonu gene de böyle olmamalıydı tabii.”</st></p>
			<p><st c="8048">Zeynep122 elini alnına götürdü. </st><st c="8081">Başına bıçak gibi bir ağrı saplandı. </st><st c="8118">Midesinde bir bulantı hissetti. </st><st c="8150">Tuhaf. </st><st c="8157">Migreni olmamıştı hiçbir zaman. </st><st c="8189">Leyla’ydı bu dertten mustarip olan.</st></p>
			<p><st c="8224">“Ee? </st><st c="8230">Cenaze ne zaman? </st><st c="8247">Ailesi ayarladı mı her şeyi?”</st></p>
			<p><st c="8276">Zeynep122 soruyu duyar duymaz gözlerini kaçırdı. </st><st c="8326">Bu sümsük ve cibilliyetsiz herife hakikati söylemeye niyeti yoktu. </st><st c="8393">Ailesi onu istemediği için, seneler evvel reddettiği ve ölüsüne bile sahip çıkmadığı için Leyla’nın Kimsesizler Mezarlığı’na gömüldüğünü anlatmayacaktı. </st><st c="8546">“Kusura bakma Emin Efendi, acelem var da. </st><st c="8588">Bir şişe sütle bir paket de tereyağı alabilir miyim? </st><st c="8641">Ha, bir de irmik.”</st></p>
			<p><st c="8659">“Olur, olur, elbette. </st><st c="8682">Helva mı yapacaksınız?” diye sordu bakkal. </st><st c="8725">“Yapın ya, sevaptır. </st><st c="8746">Belki faydası olur bir parça günahlarını sildirmeye.” </st></p>
			<p><st c="8800">Leyla’nın günahından sana ne be adam, sana mı kaldı yargılamak demek istedi Zeynep122 aniden, bir kez daha yuttu dilinde biriken kelimeleri.</st></p>
			<p><st c="8940">“Bana da helva getirmeyi unutmayın. </st><st c="8977">Parasını da dert etmeyin, bugün malzemeler benden.”</st></p>
			<p><st c="9028">“Yok, teşekkür ederim, olmaz, kabul edemem.” Zeynep122 parmak uçlarında yükselerek parayı tezgâhın üstüne bıraktı ve bir adım geri çekildi. </st><st c="9169">Karnı guruldadı – bütün gün bir şey yemediğini hatırladı.</st></p>
			<p><st c="9226">“Ee, bir şey daha vardı: Gülsuyu, sandal ağacı macunu ve kâfuru da almam lazım. </st><st c="9307">Burda var mıydı acaba?”</st></p>
			<p><st c="9330">Bağnaz Bakkal gururla gülümseyerek baktı kadına. </st><st c="9380">“Tabii var bacım. </st><st c="9398">Emrin olur. </st><st c="9410">Dükkânımda ne ararsan bulunur. </st><st c="9441">Leyla neden buradan daha sık alışveriş etmezdi hiçbir zaman anlamadım zaten.”</st></p>
		</div>
<div id="charCountTotal" value="9518"></div></body>
</html>
