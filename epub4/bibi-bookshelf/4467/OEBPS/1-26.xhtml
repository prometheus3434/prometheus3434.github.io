<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-30" xml:lang="tr-TR">
		<div>
			<p id="_idParaDest-28"><st c="0">Leyla’nın evi</st></p>
			<p><st c="14">Gezintisinden nihayet dönen Çapkın Çarli apartman kapısını aralık bulunca pek sevindi. </st><st c="102">Binanın içine süzülüp, tasmasındaki zilleri çılgınca çınlatarak merdivenleri bir çırpıda çıktı. </st></p>
			<p><st c="198">Kedi, Leyla’nın dairesine yaklaştığı sırada kapı içeriden açıldı ve Hollywood Hümeyra elinde bir çöp torbasıyla belirdi. </st><st c="319">Torbayı kenara bıraktı. </st><st c="343">Kapıcı gelir alırdı geç vakit. </st><st c="374">Tam geri dönecekken kediyi fark etti. </st><st c="412">Bir adım öne çıktı, geniş kalçaları ışığı kesiyordu.</st></p>
			<p><st c="464">“Çapkın Çarli! </st><st c="480">Meraktan çatladık. </st><st c="499">Nerede kaldın be oğlum? </st><st c="523">Gel, gel.”</st></p>
			<p><st c="533">Kedi kuyruğunu salladı. </st><st c="558">Hümeyra’nın, derisi mavi-yeşil varislerle kaplı, kalın, güdük bacaklarına sürtündü.</st></p>
			<p><st c="641">“Ah, seni şımarık şey. </st><st c="665">Hadi gel içeri.” Ve Hümeyra saatlerdir ilk kez bir nebze olsun gülümsedi. </st></p>
			<p><st c="739">Çapkın Çarli hemen sıyrılarak, aynı zamanda oturma odası ve misafir odası görevlerini de üstlenen yemek odasına gitti doğruca. </st><st c="866">Altına minik bir battaniye yerleştirilmiş sepetinin içine atladı. </st><st c="932">Bir gözünü açık, bir gözünü kapalı tutmak suretiyle şöyle bir etrafı taradı; sanki her detayı hafızasına kaydediyor, o dışarıdayken hiçbir şeyin değişmediğinden emin olmaya çalışıyordu.</st></p>
			<p><st c="1117">Bazı şeylerin tamirata ihtiyacı olsa da, pastel renkleri, güneye bakan pencereleri, yüksek tavanı, köhne ama tatlı şöminesi, kenarlardan kalkmaya başlamış mavili-yaldızlı duvar kâğıtları, alçak kristal avizeleri, eğimli ve yer yer çatlamış olsa da tertemiz silinmiş meşe döşeme tahtalarıyla son derece şirindi daire. </st><st c="1435">Her bir duvarda farklı farklı boyutlarda çerçevelenmiş tablolar vardı. </st><st c="1506">Hepsi de D/Ali’ye aitti.</st></p>
			<p><st c="1530">Öndeki iki büyük pencere Galata Kulesi’ne bakıyordu. </st><st c="1584">Buna şimdi inanması güç de olsa bir zamanlar şehrin en yüksek binasının kendisi olduğunu hatırlatır gibi uzaklardaki apartman bloklarını ve gökdelenleri öfkeyle süzen tarihi kule. </st></p>
			<p><st c="1764">Hümeyra Leyla’nın yatak odasına girmiş, dalgın dalgın mırıldanarak ıvır zıvır dolu kutuları elden geçiriyordu. </st><st c="1875">Geleneksel bir ezgiydi söylediği. </st><st c="1909">Nereden aklına gelmişti şimdi bilemiyordu. </st><st c="1952">Sesi yorgun ve hüzünlü ama gene de tok ve güzeldi. </st><st c="2003">Yıllarca İstanbul’un izbe gece kulüplerinde şarkı söylemiş, düşük bütçeli Türk filmlerinde oynamıştı – hatta onun için hâlâ utanç kaynağı olan bir iki tane açık saçık film de vardı repertuvarında. </st><st c="2200">Tüm bunlardan dolayı Hollywood lakabını takmışlardı ona. </st></p>
			<p><st c="2257">Bir zamanlar vücudu güzel, yaşı gençti, bacakları ise varislerle tanışmamıştı daha. </st><st c="2341">Ama tehlikeliydi o günlerde yaşadığı hayat. </st><st c="2385">Bir keresinde birbirine düşman iki mafya grubunun çapraz ateşi altında kalıp yaralanmış, başka bir zaman da akli dengesi yerinde olmayan bir hayranı tarafından dizinden vurulmuştu. </st><st c="2566">Artık çok yaşlıydı öyle bir hayata ayak uydurmak için. </st><st c="2621">Geceler boyunca soluyup durduğu ikinci el dumanlar astımını iyice azdırmıştı. </st><st c="2699">Bu yüzden işte cebinde hep bir astım spreyi taşır, sık sık da kullanırdı. </st><st c="2773">Yıllar içinde çok kilo almıştı – on yıllar boyunca bonbon gibi ağzına atıp durduğu bin bir çeşit hapın bir sürü yan etkisinden biriydi bu. </st><st c="2912">Uyku hapları, antidepresanlar, antipsikotikler... </st></p>
			<p><st c="2962">Hümeyra’nın seneler boyu gözlemlediği bir şey vardı: fazla kilolu olmak ile melankoliye yatkın olmak arasında belirgin bir benzerlik olduğunu düşünüyordu sanki bu toplum. </st><st c="3133">Her iki durumda da mağduru suçluyordu kamuoyu. </st><st c="3180">Başka hiçbir sağlık sorunu benzer bir muamele görmüyordu nedense. </st><st c="3246">Farklı hastalıkları olan insanlar hiç değilse bir parça anlayış ve manevi destek görüyorlardı etraftan. </st><st c="3350">Ama obez insanlarla depresyondakiler pek bir sempati görmüyorlardı başkalarından. </st><span><st c="3432">İştahını kontrol etseydin... </st><st c="3461">az ye sen de. </st><st c="3475">Düşüncelerini kontrol etseydin... </st><st c="3509">az evhamlan sen de.</st></span><st c="3528"> Oysa Hümeyra ne kilosunun ne de müzmin bunalımlarının kişisel bir tercih olmadığını biliyordu. </st><st c="3624">Grupta bir tek Leyla olmuştu bunu anlayan.</st></p>
			<p><st c="3666">“Neden sürekli depresyonla savaşmaya çalışıyorsun?” diye sormuştu bir keresinde Leyla. </st></p>
			<p><st c="3754">“Doğrusu o değil mi? </st><st c="3775">Direnmem, savaşmam lazım. </st><st c="3801">Herkes öyle söylüyor.”</st></p>
			<p><st c="3823">“Annem –gerçi ben ona teyze derdim ya– o da sık sık aynı böyle hissederdi. </st><st c="3899">Hatta daha beterdi onun depresyonu. </st><st c="3935">İnsanlar ona hep bunalımlarıyla savaşmasını söylerlerdi. </st><st c="3992">Ama bana öyle geliyor ki bir şeyi düşmanımız olarak gördüğümüz an onu olduğundan daha güçlü hale getiriyoruz. </st><st c="4102">Bumerang gibi. </st><st c="4117">Sen alıp atıyorsun, o dönüp gelip aynı güçle sana vuruyor. </st><st c="4176">Belki de yapman gereken şey depresyonunla </st><span><st c="4218">ahbap</st></span><st c="4223"> olmaktır.”</st></p>
			<p><st c="4234">“Amma tuhaf laf ettin Leyla. </st><st c="4264">Nasıl yapılır ki o?”</st></p>
			<p><st c="4284">“Şöyle düşün: Arkadaş dediğin karanlıkta beraber yürüyebildiğin, sana birçok şey öğreten biri değil mi? </st><st c="4389">Depresyon da biraz öyle. </st><st c="4414">Sana yoldaş şu anda. </st><st c="4435">Beraber yürüyorsunuz. </st><st c="4457">Ama bu da demektir ki senden ayrı bir varlık o. </st><st c="4505">Yani sen depresyon ile aynı değilsin, ondan ibaret de değilsin.”</st></p>
			<p><st c="4569">Leyla defalarca Hümeyra’yı, antidepresanları azaltıp bir hobi edinmeye, spora başlamaya ya da mesela bir kadın sığınma evinde gönüllü çalışarak kendisininkine benzer hikâyeleri olanlara yardım etmeye teşvik etmişti. </st><st c="4786">Ancak haksız yere hayatın sillesini yemiş insanların etrafında bulunmak inanılmaz zor geliyordu Hümeyra’ya. </st><st c="4894">Denemişti denemesine. </st><st c="4916">Ama çok çekmiş birine ne diyebilir, nasıl avuntu verebilirdi, emin değildi. </st><st c="4992">Bütün çabaları ve iyi niyetli sözlerinin içi boşmuş, hepsi havaya gidiyormuş gibi gelmişti. </st><st c="5084">Kendisi sürekli korkular ve kaygıların saldırısı altındayken başkalarına nasıl umut ve teselli verebilirdi ki? </st></p>
			<p><st c="5195">Leyla ise seneler içinde tasavvuf üstüne kitaplar almıştı ona; sonra da Hint felsefesi, hatta yoga – bütün bunlara D/Ali’nin ölümünden sonra merak sarmıştı kendisi de. </st><st c="5363">Ama Hümeyra kitapları okumak niyetiyle ne zaman eline alsa şöyle bir karıştırmaktan öteye gidememiş, merakı çabuk tükenmişti. </st><st c="5489">Ona öyle geliyordu ki, aslında ondan daha sağlıklı, daha mutlu ya da genel olarak daha şanslı olan insanlar için tasarlanmıştı bütün bu yogalar mogalar. </st><st c="5642">Eğer doğru dürüst meditasyon yapabilmek için zihnini susturman gerekiyorsa, meditasyon nasıl yardımcı olabilirdi ki zihnini susturmaya? </st><st c="5778">İçinde bitmeyen bir tedirginlikle yaşıyordu Hümeyra. </st></p>
			<p><st c="5831">Artık Leyla yoktu ve kapkara bir korku, kapalı kalmış bir sinek gibi Hümeyra’nın kafasının içinde oradan oraya atıyordu kendisini. </st><st c="5962">Hastaneden ayrıldıktan sonra bir Xanax almıştı ama işe yaradığı söylenemezdi pek. </st><st c="6044">Şiddet dolu imgeler üşüşmüştü zihnine. </st><st c="6083">Zulüm. </st><st c="6090">Katliam. </st><st c="6099">Anlamsız, gerekçesiz bir kötülük. </st><st c="6133">Gümüş rengi arabalar, gecenin içindeki bıçaklar gibi parlıyordu gözlerinin önünde. </st><st c="6216">Hümeyra titreyerek yorgun parmaklarını çıtlattı; devasa topuzunun açılmaya başladığından, ince saç tutamlarının ensesine düştüğünden bihaberdi. </st><st c="6360">Yatağın altında bir öbek eski fotoğraf buldu ama bakmaya cesaret edemedi, canı yanıyordu. </st><st c="6450">Tam o esnada bir iskemlenin arkasına serilmiş olan fuşya rengi şifon elbiseyi gördü. </st><st c="6535">Yüzü dondu birdenbire. </st><st c="6558">Leyla’nın en sevdiği elbiseydi bu. </st></p>
		</div>
<div id="charCountTotal" value="6593"></div></body>
</html>
