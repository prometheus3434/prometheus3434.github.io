<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-18" xml:lang="tr-TR">
		<div>
			<p id="_idParaDest-15"><st c="0">Zeynep’in hikâyesi</st></p>
			<p><st c="18">Zeynep, İstanbul’dan bin beş yüz kilometre uzakta, Kuzey Lübnan’daki ücra bir dağ köyünde doğmuştu. </st><st c="119">O yörenin Sünni aileleri nesillerdir kendi aralarında evlenirlerdi. </st><st c="187">Köyde cücelik o kadar yaygındı ki dış dünyadan sık sık meraklı ziyaretçiler –gazeteciler, bilim insanları ve benzerleri– buraya akın ederdi. </st><st c="328">Zeynep’in kız ve erkek kardeşleri ortalama boyluydular ve zamanı gelince hepsi birer birer evlenip gitmişlerdi. </st><st c="440">Her ikisi de küçük insanlar olan anne babalarının bu özelliği kardeşler içinde bir tek Zeynep’e geçmişti. </st><st c="546">Ne tuhaf şeydi kardeşler içindeki tek cüce olmak. </st><st c="596">Kendini daha baştan mimlenmiş hissetmek. </st><st c="637">Ne zor şeydi. </st></p>
			<p><st c="651">Zeynep’in hayatı, İstanbullu bir fotoğrafçının gelip kapılarını çaldığı gün değişti. </st><st c="736">Gençten bir adam. </st><st c="754">Hoş bakışlı, biçimli suratlı. </st><st c="784">Zeynep’in fotoğrafını çekmek için izin istiyordu. </st><st c="834">Sanatçı, bölgede seyahat ederek Ortadoğu’daki bilinmeyen hayatları belgeliyordu. </st><st c="915">Dediğine göre epeydir tam da Zeynep gibi birini arıyordu. </st><st c="973">Açıkça dile getirmese de anlıyordu Zeynep ne demek istediğini. </st><st c="1036">Hem kadın, hem Ortadoğulu, hem cüceydi. </st><st c="1076">Bir fotoğrafçı için belki de çarpıcı bir malzemeydi. </st><st c="1129">Avrupa’da bir sergi açmak istiyordu adam. </st><st c="1171">Hele Arap kadın cüceler Batılılar için tam bir muammaydı. </st><st c="1229">“Ve ben de bu fotoğrafların Avrupa başkentlerinde sergilenmesini istiyorum.”</st></p>
			<p><st c="1305">Zeynep babasının buna razı olacağını asla tahmin etmemişti ama yanıldı. </st><st c="1378">Sözü de, kararı da ona bıraktı babası. </st><st c="1417">Dilediği takdirde fotoğrafçıyla çalışabilirdi – ama bir şartla: Ailenin adı ve yeri yazılmayacaktı. </st></p>
			<p><st c="1517">Böylece Zeynep günlerce poz verdi fotoğrafçıya. </st><st c="1565">Yetenekli bir sanatçı olmakla birlikte, insan kalbinden hiç anlamıyordu adam. </st><st c="1643">Ne zaman odaya girse modelinin yanaklarına yayılan o narin pembeliği fark edemedi. </st><st c="1726">Yüzden fazla fotoğraf çektikten sonra memnun mesut çıkıp gitti – Zeynep’in yüzünün, sergisinin en önemli parçası olacağını söyleyerek. </st></p>
			<p><st c="1861">Aynı yıl, Zeynep’in sağlığı kötüye gitmeye başladı. </st><st c="1913">Ablalarından biriyle Beyrut’a gitti ve başkentte bir süre kaldı. </st><st c="1978">Ve orada, sıradağların gölgesinde, art arda gidilen hastane ziyaretlerinin arasında, bir fal ustasından kadim müneccimlik sanatını ve fal bakmayı öğrendi. </st><st c="2133">Her şeyi okuyabiliyordu artık: çay yaprakları, şarap tortusu, kahve telvesi... </st><st c="2212">Zeynep hayatında ilk kez sıra dışı fiziğinin onun için bir avantaj olabileceğini hissediyordu. </st><st c="2307">İnsanlar geleceklerini bir cüceye okutma fikrini büyüleyici buluyorlardı adeta – sanki boyunun ufaklığı sayesinde iyi saatte olsunlarla arasında özel bir ilişki varmış gibi. </st><st c="2481">Sokaklarda alaya alınıyor veya insanların acıma duygularını uyandırıyor olabilirdi ama fal odasının mahremiyeti içinde hayranlık ve saygı görüyordu. </st><st c="2630">Hoşuna gitmişti bu. </st><st c="2650">Sanatını geliştirdi. </st></p>
			<p><st c="2671">Yeni becerisi sayesinde para kazanmaya başladı Zeynep. </st><st c="2726">Fazla değildi eline geçen miktar, zaten kimseden fazla bir şey talep etmezdi ama kazandığı birkaç kuruş ona umut vermeye yetmişti. </st><st c="2857">Ne var ki umut insan ruhunda zincirleme reaksiyon yaratabilen tehlikeli bir şeydi. </st><st c="2940">İnsanların münasebetsiz bakışlarından bıkmış, evlenme ya da bir iş bulma ihtimali olmadığını bilerek bir lanet gibi taşımıştı nicedir bedenini. </st><st c="3084">Yeterince para biriktirir biriktirmez, alıp başını gitme hayalleri kurma izni verdi kendisine. </st><st c="3179">Kendini baştan yaratabileceği bir yere gidecekti. </st><st c="3229">Çocukluğundan beri ona anlatılan her hikâye aynı mesajı vermiyor muydu? </st><st c="3301">Cebinde bir umut kırıntısı olduktan sonra, insan çölleri aşabilir, dağlara tırmanabilir, okyanusları geçebilir, canavarları yenebilirdi. </st><st c="3438">O hikâyelerin kahramanlarının istisnasız hepsi erkekti ve hiçbiri de Zeynep’in boyunda değildi ama bunun önemi yoktu. </st><st c="3556">Onlar cesaret ettiyse o da edebilirdi. </st></p>
			<p><st c="3595">Eve döndükten sonra haftalar boyunca, oralardan gitmesine, kendi yolunu bulmasına izin versinler diye dil döküp ikna etmeye çalıştı yaşlı anne babasını. </st><st c="3748">Hayatı boyunca hayırlı bir evlat olmuştu Zeynep; onların rızası olmadan yurtdışına ya da başka bir yere gitmesinin imkânı yoktu, eğer reddetselerdi kalırdı orada. </st><st c="3911">Kardeşleri tam bir delilik olarak gördükleri bu hayale şiddetle karşı çıkıyorlardı. </st><st c="3995">Ama Zeynep kararlıydı. </st><st c="4018">Allah onları bu kadar farklı yaratmışken Zeynep’in kalbinin derinlerinde neler hissettiğini nereden bileceklerdi? </st><st c="4132">Toplumun kenarına tırnaklarıyla tutunmaya çalışan küçük bir insan olmanın nasıl bir şey olduğunu nereden bilecekti onlar? </st></p>
			<p><st c="4254">Sonunda, onu herkesten daha iyi anlayan babası oldu yine. </st><st c="4312">“Annenle ben yaşlanıyoruz. </st><st c="4339">Biz gittiğimizde senin bir başına ne yapacağını sorup duruyorum nicedir kendime. </st><st c="4420">Ablaların mutlaka iyi bakarlar sana. </st><st c="4457">Ama ben senin ne kadar gururlu olduğunu biliyorum. </st><st c="4508">Hep kendi boyunda biriyle evlenmeni istedim ama olmadı.”</st></p>
			<p><st c="4564">Zeynep babasının elini öptü. </st><st c="4594">Ona kaderinde evliliğin olmadığını; çoğu geceler, başını yastığına koyduğunda karşısında Seyyah Meleklerden Derdail’i gördüğünü ve sonrasında bunun düş mü, yoksa gerçek mi olduğunu kestiremediğini; belki de insanın memleketinin, doğduğu yer değil ölmeyi seçtiği yer olduğunu; Allah’ın ona verdiği ömrün geri kalanında –şu dünyadaki yıllarında– o güne dek ailede hiç kimsenin yapmadığını yaparak </st><span><st c="4989">gezginler</st></span><st c="4998"> arasına karışmayı istediğini de açıklayabilseydi keşke.</st></p>
			<p><st c="5054">Babası, sanki bu söyleyemediği sözlerin hepsini duymuş gibi derin bir nefes alıp başını yana eğdi. </st><st c="5154">“Madem gitmen gerekiyor, o zaman gideceksin </st><span><st c="5198">ya ruhi</st></span><st c="5205">” dedi. </st><st c="5214">“Burada doğdun diye hep burada mı geçecek ömrün? </st><st c="5263">İyi arkadaşlar edin. </st><st c="5284">Güvenilir arkadaşlar. </st><st c="5306">Yalnızlık Allah’a mahsustur. </st><st c="5335">Ve unutma, hayat denen şu çölde aptal tek başına seyahat edermiş, akıllıysa kervanla.”</st></p>
			<p><img src="image/1fish.png" alt="" /></p>
			<p><st c="5421">Nisan 1964. </st><st c="5434">Suriye’yi “demokratik sosyalist cumhuriyet” olarak tanımlayan yeni anayasanın kabulünden bir gün sonra, Keseb kasabasına vardı Zeynep. </st><st c="5569">Bir Ermeni ailenin yardımıyla sınırı aşıp Türkiye’ye geçti. </st><st c="5629">Uzak bir hatıradan, gizli bir arzudan öte belli bir nedeni olmasa da İstanbul’a gitmeye kararlıydı; fotoğrafçının –hayatta sevdiği tek adamın– yüzü zihninin bir köşesinde, hafızasını kurcalıyordu hâlâ. </st><st c="5831">Akla gelebilecek en ürkütücü düşüncelerin pençesinde, bir kamyonun arkasındaki karton kutuların arasına saklandı. </st><st c="5945">Şoför ne zaman frene bassa Zeynep feci bir şeyler olacak diye korkuyordu ama yolculuk şaşırtıcı derecede olaysız geçti. </st></p>
			<p><st c="6065">İstanbul’da ekmek parası bulmak o kadar kolay değildi ama. </st><st c="6124">Kimse onu işe almak istemiyordu. </st><st c="6157">Dili bilmeden falcılık da yapamıyordu. </st><st c="6196">Haftalarca iş aradıktan sonra Kırık Uçlar adlı bir kuaförde çalışmaya başladı. </st><st c="6275">Buradaki görevi zahmetli, kazandığı para ancak ucu ucuna yetecek kadar sınırlıydı; dükkân sahibi de katı ve asabiydi. </st><st c="6393">Her gün uzun saatler ayakta kalmakta zorlanıyor, dayanılmaz sırt ağrıları çekiyordu. </st><st c="6478">Yine de vazgeçmedi. </st><st c="6498">Aylar geldi geçti, tam bir yıl oldu.</st></p>
			<p><st c="6534">Devamlı müşterilerden biri, birkaç haftada bir gelip saçlarını her seferinde sarının farklı bir tonuna boyatan tıknazca, katmer gerdanlı, iri memeli bir kadın Zeynep’i pek severdi. </st></p>
			<p><st c="6716">“Gelip benim yanımda çalışsana” deyiverdi kadın bir gün. </st></p>
			<p><st c="6773">“Nasıl bir yer ki?” diye sordu Zeynep.</st></p>
			<p><st c="6811">“Kerhane.” </st></p>
			<p><st c="6823">“Ne?!”</st></p>
			<p><st c="6829">“Aman dur, yanlış anlama. </st><st c="6856">Öyle iş demedim. </st><st c="6873">Hani burada ne yapıyorsan aynısını yapacaksın. </st><st c="6920">Ortalığı süpürürsün, kahve çay yaparsın, bulaşıkları yıkarsın... </st><st c="6985">Anladın mı? </st><st c="6997">Başka bir şey gelmesin aklına.” </st></p>
			<p><st c="7029">Susuverdi Zeynep, dinledi.</st></p>
			<p><st c="7055">“Hem bil ki ben düzgün bir yer işletiyorum. </st><st c="7100">Tamamen yasal.” </st></p>
			<p><st c="7116">“Yasal mı?”</st></p>
			<p><st c="7127">“Tabii ya. </st><st c="7139">Geçmişimiz ta Osmanlı’ya uzanır, o kadar köklüyüz yani. </st><st c="7195">Yalnız bunu her önüne gelene söyleme. </st><st c="7233">Bazılarının kulağına hoş gelmiyor, besbelli. </st><st c="7278">Her neyse, eğer gelip benim yanımda çalışırsan iyi muamele göreceğinden emin olabilirsin. </st><st c="7368">Buradakiyle aynı işi yapar, daha çok kazanırsın. </st><st c="7417">Kimse de seni hırpalamaz, hor görmez. </st><st c="7455">Düşün bakalım...”</st></p>
			<p><st c="7472">Ve işte, kalkıp bir başına Kuzey Lübnan’ın yüksek dağlarından İstanbul’un alçak tepelerine gelen Zeynep122, Tekila Leyla’nın yaşamına böylece dahil olmuş oldu. </st></p>
		</div>
<div id="charCountTotal" value="7633"></div></body>
</html>
