<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-12" xml:lang="tr-TR">
		<div>
			<p id="_idParaDest-9"><st c="0">Sinan’ın hikâyesi</st></p>
			<p><st c="18">Evleri eczanenin üst katındaydı. </st><st c="52">Bir tarafı büyük ve küçükbaş hayvanların keyifle otladığı bir çayırlığa, diğer tarafı eski, bakımsız bir mezarlığa bakan minicik bir daire. </st><st c="192">Sinan’ın odası sabahları güneş ışığıyla yıkanır ama günbatımından sonra kasvete bürünürdü. </st><st c="283">O da tam o saatlerde dönerdi okuldan. </st><st c="321">Her gün kapıyı boynunda asılı duran anahtarıyla açar, annesinin işten dönmesini beklerdi. </st><st c="411">Mutfak tezgâhında yiyecek bir şeyler olurdu muhakkak onun için. </st><st c="475">Hafif şeyler hazırlardı annesi hep, zahmetli yemekler pişirecek zamanı yoktu. </st><st c="553">Beslenme çantasına da kolay atıştırmalıklar koyardı – peynirli tost, bir iki meyve ve Sinan’ın bütün itirazlarına rağmen, haşlanmış katı yumurta. </st><st c="699">Sınıftaki oğlanlar onunla dalga geçerlerdi bu sebepten, yumurta kokusundan şikâyet ederlerdi. </st><st c="793">Onlar hep leziz ev yapımı yemekler getirirlerdi okula – yaprak sarma, biber dolması, kıymalı börek... </st><st c="895">Onların anneleri ev kadınıydı. </st><st c="926">Bu şehirde herkesin annesi ev kadınıydı – ya da öyle geliyordu Sinan’a. </st><st c="998">Onunki hariç.</st></p>
			<p><st c="1011">Diğer bütün çocukların kocaman aileleri vardı; durmadan kuzenlerinden, teyzelerinden, kız ve erkek kardeşlerinden, büyükanne ve büyükbabalarından söz ederlerdi. </st><st c="1173">Oysa Sinan’ın evinde yalnızca o ve annesi vardı. </st><st c="1222">Babası geçen baharda öldüğünden beri ikisi baş başa kalmışlardı. </st><st c="1287">Ani bir kalp krizi. </st><st c="1307">Annesi hâlâ aynı odada –senelerce kocasıyla paylaştığı yatak odasında– yatıyordu. </st><st c="1389">Sinan bir keresinde kapı aralığından içeriye bakınca, annesini sanki sokulmaya alışık olduğu o bedeni arar gibi bir eliyle yatağın diğer yanını okşar, diğer eliyle de boynuna ve göğüslerine dokunurken görmüştü. </st><st c="1600">Nice sonra idrak edebilmişti annesinin ağladığını. </st><st c="1651">Midesinde bir sızı hissetmiş, içi çaresizlikle titremişti. </st><st c="1710">İlk kez görüyordu annesini ağlarken. </st></p>
			<p><st c="1747">Babası askerdi, Türk ordusunun bir neferi. </st><st c="1790">İlerlemeye, akla, Batılılaşmaya, aydınlanmaya inanırdı. </st><st c="1846">Tüm bu kavramları, anlamlarına henüz aklı ermese de, duymaya alışkındı çocuk. </st><st c="1924">Babası bu ülkenin günün birinde medeni ve aydınlık bir ülke olacağını –Avrupa ülkeleri seviyesine çıkacağını– söylerdi hep.</st><span><st c="2047"> İnsan doğduğu coğrafyayı değiştiremez ama kaderini değiştirebilir. </st></span><st c="2115">Öyle derdi. </st><st c="2127">Bu doğu şehrinde insanların çoğu, dinin ve katı geleneklerin ağırlığı altında ezilse de, ilerici ve doğru bir eğitimle geçmişin boyunduruğundan kurtarılabilirlerdi. </st><st c="2292">Babası buna inanıyordu. </st><st c="2316">Annesi de. </st><st c="2327">Birlikte çalışıp didinirlerdi; parlak bir gelecek kurmaya kararlı, ideal bir Cumhuriyet çiftiydiler. </st><st c="2428">İkisi de birbirinden güçlü iradeli, birbirinden cesur yürekli, bir asker ve bir eczacı. </st><st c="2516">Ve onların tek evladıydı Sinan. </st><st c="2548">Anne babasının en iyi yanlarını almış olmalıydı ama ne kişilik ne görüntü açısından aslında onlara pek de benzemediğinden korkuyordu.</st></p>
			<p><st c="2681">Babası uzun boylu, ince yapılıydı; saçları cam gibi parlak ve düzgündü. </st><st c="2754">Çocuk defalarca aynanın önünde dikilip birtakım şekil verici sıvılar ve tarakla kendi saçlarını babasınınki gibi yapmaya çalışmıştı. </st><st c="2887">Zeytinyağı, limon suyu, ayakkabı cilası denemiş, hatta bir keresinde bir parça tereyağı kullanarak ortalığı berbat etmişti. </st><st c="3011">Hiçbiri işe yaramamıştı. </st><st c="3036">Bu tombik vücudu ve beceriksiz halleriyle, o mükemmel gülüşlü, mükemmel duruşlu askerin oğlu olduğuna kim inanırdı? </st><st c="3152">Babası belki artık yoktu ama varlığı hâlâ her şeyde hissediliyordu. </st><st c="3220">Kendisi ölecek olsa arkasında bu kadar büyük bir boşluk bırakacağını hiç sanmıyordu çocuk. </st><st c="3311">Bazen annesini ona bezgin ve düşünceli gözlerle bakarken yakalar, neden babamın yerine benim ölmediğimi mi merak ediyor acaba diye düşünürdü. </st><st c="3453">Öyle anlarda kendisini o kadar yalnız ve öylesine çirkin hissederdi ki hareket bile edemez hale gelirdi. </st><st c="3558">Sonra, tam en bedbin anında, annesi gelip sevgiyle sarılırdı ona ve Sinan aklından geçenlerden utanırdı. </st><st c="3663">Hem utanır hem de içten içe sevinirdi. </st><st c="3702">Yine de ne kadar uğraşırsa uğraşsın ve ne kadar değişirse değişsin annesini bir şekilde düş kırıklığına uğratacağı şüphesinden kurtulamazdı.</st></p>
			<p><st c="3842">Pencereden dışarı bir bakış attı – hızlı, kaçamak bir bakış. </st><st c="3904">Mezarlıktan korkuyordu. </st><st c="3928">Tuhaf, ürpertici bir kokusu vardı; özellikle sonbaharda, tüm dünya toprak tonlarına büründüğünde iyice artıyordu koku. </st><st c="4047">Ailesinde kuşaklar boyunca erkekler, zamanından çok erken ölüp gitmişlerdi. </st><st c="4123">Babası, dedesi, büyük dedesi... </st><st c="4155">Duygularını kontrol etmeye ne kadar uğraşırsa uğraşsın, bir gün kendisinin de buraya gömülme sırasının geleceği korkusundan bir türlü kurtulamıyordu çocuk. </st><st c="4311">Ne zaman annesi, kocasının mezarını temizlemek, çiçek dikmek ya da hiçbir şey yapmadan orada öylece oturmak için mezarlığı ziyaret etse –ki bunu sık sık yapardı– Sinan penceresinden gizlice seyrederdi onu. </st><st c="4517">Annesini asla makyajsız ya da saçı azıcık olsun dağılmış halde görmediği için onun o tozun toprağın üstünde oturmuş, giysilerine ölü yapraklar yapışmış halini seyrederken irkilir, sanki kadıncağız bir yabancıya dönüşmüş gibi ondan biraz ürkerdi.</st></p>
			<p><st c="4762">Mahallede genç, yaşlı herkes eczaneye uğrardı. </st><st c="4810">Bazen kara çarşaflı kadınlar gelirdi, çocuklarını arkalarında çekiştirerek. </st><st c="4886">Bir keresinde bir kadının, ikide birde çocuğu olmasın diye bir çare sorduğunu duymuştu Sinan. </st><st c="4980">Zaten on bir çocuğu vardı dediğine göre. </st><st c="5021">Annesi küçük, kare bir paket verip göndermişti kadını. </st><st c="5076">Bir hafta sonra kadın şiddetli karın ağrısından şikâyet ederek geri dönmüştü. </st></p>
			<p><st c="5154">“Yuttun mu?” diye bağırmıştı annesi. </st><st c="5191">“Prezervatifleri mi?”</st></p>
			<p><st c="5212">Sinan, üst katta hiç kımıldamadan duruyordu, kulak kesilmişti. </st></p>
			<p><st c="5276">“Senin için değildi ki onlar, kocan içindi!”</st></p>
			<p><st c="5320">“Biliyorum” dedi kadın, yorgun bir sesle. </st><st c="5363">“Ama herifimi ikna edemedim kullanmaya, bari kendim alayım dedim. </st><st c="5429">Belki işe yarar diye düşündüm.”</st></p>
			<p><st c="5460">Annesi öyle öfkelenmişti ki kadın gittikten sonra bile kendi kendine söylenmeye devam etti. </st></p>
			<p><st c="5553">“Cahil, ahmak köylüler! </st><st c="5577">Tavşan gibi ürüyorlar! </st><st c="5600">Eğitimsizlerin sayısı eğitimlilerden çoksa bu zavallı ülke nasıl modernleşecek? </st><st c="5680">Biz bir çocuk yapıp özene bezene yetiştiriyoruz. </st><st c="5729">Bunlar o arada on tane yapıyorlar. </st><st c="5764">Bakamasalar da umurlarında mı? </st><st c="5795">Saldım çayıra, Mevlam kayıra!”</st></p>
			<p><st c="5825">Annesi ölülere karşı daha yumuşaktı da yaşayanlara karşı her zaman öyle değildi. </st><st c="5907">Oysa oğlan asıl yaşayanlara yumuşak davranılması gerektiğini düşünürdü, çünkü şu dünyaya bir mana vermeye çabalayanlar onlardı ne de olsa, değil mi? </st><st c="6056">Kafasına yapışmış tereyağı parçalarıyla kendisi, midesinde o prezervatif denen şeylerle o köylü kadın... </st><st c="6161">Eğitimlisi de eğitimsizi de, moderni de modern olmayanı da, doğulusu da batılısı da, Türkü de Kürdü de, yetişkini de çocuğu da, herkes biraz kaybolmuş, herkes biraz arayış halinde, her insan bir parça kırılgan ve şaşkın görünüyordu. </st><st c="6394">Böyle düşünüyordu çocuk. </st><st c="6419">Ve mükemmel olmayan insanların yanında kendini daha rahat hissediyordu. </st></p>
		</div>
<div id="charCountTotal" value="6491"></div></body>
</html>
