<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-17" xml:lang="tr-TR">
		<div>
			<p id="_idParaDest-14"><st c="0">Sekiz dakika</st></p>
			<p><st c="12">Sekiz dakika geçmişti öleli. </st><st c="42">Tekila Leyla’nın beyni arşivinden bambaşka bir anı bulup çıkardı şimdi. </st><st c="114">Kimselere anlatmadığı bir anı. </st><st c="145">Sülfürik asitle ilgili. </st></p>
			<p><st c="169">Mart 1966. </st><st c="180">Genelevler sokağı. </st><st c="199">Leyla üst kattaki odasında yatağına oturmuş, kapağında Sophia Loren’in resmi olan bir </st><span><st c="285">Hayat</st></span><st c="290"> mecmuasının sayfalarını çeviriyordu dalgın dalgın. </st><st c="342">Düşüncelere dalıp gitmiş, yazıları okumadan öylece bakıyordu – ta ki alt kattan Beter Ana’nın sesini işitinceye dek. </st></p>
			<p><st c="459">Hemen dergiyi bıraktı. </st><st c="482">Usul usul ayağa kalkıp gerindi. </st><st c="514">Ağırlığı altında ezildiği bir yükmüş gibi yorgun bedenini taşıyarak koridordan geçti. </st><st c="600">Merdivenlerden indi. </st><st c="621">Orta yaşlı bir müşteri Beter Ana’nın yanında durmuş, sırtı yarı dönük, duvardaki sarı çiçekli, narenciyeli tabloyu inceliyordu. </st><st c="749">Leyla hemen tanıdı onu. </st><st c="773">Yüzünü görmesine bile gerek yoktu. </st><st c="808">Elindeki purodan tanıdı adamı. </st><st c="839">Bütün fahişelerin mümkün mertebe uzak durmaya çalıştıkları nalet bir tipti bu. </st><st c="918">Zalim, kaba, ağzı bozuk biriydi; hatta birkaç seferinde o kadar saldırganlaşmıştı ki mekâna girmesi yasaklanmıştı. </st><st c="1033">Ama bugün Beter Ana tarafından affedilmiş gibi görünüyordu – bir kez daha. </st><st c="1108">Leyla’nın yüzü asıldı. </st></p>
			<p><st c="1131">Bir sürü cebi olan haki renkli bir yelek vardı adamın üzerinde. </st><st c="1195">Her şeyden önce bu oldu Leyla’nın dikkatini çeken. </st><st c="1246">Ancak bir foto muhabirinin böyle bir şeye ihtiyacı olur, diye düşündü – ya da saklayacak çok şeyi olan birinin. </st><st c="1358">Adamın tavırları nedense bir denizanasını getirdi aklına Leyla’nın; açık denizde değil de cam bir kavanozda, saydam kollarıyla o kapalı alanda asılı kalmış bir denizanasını. </st><st c="1532">Vücudunda hiç kemik ya da omurga yoktu sanki, varlığı gevşek bir kütleden ibaretti, her an sıvılaşabilirmiş gibi.</st></p>
			<p><st c="1645">Beter Ana, avuçlarını masaya koyup koca gövdesiyle öne eğilerek adama göz kırptı. </st></p>
			<p><st c="1728">“İşte geldi paşam. </st><st c="1747">Tekila Leyla! </st><st c="1761">Elimdekilerin en iyilerinden biridir.”</st></p>
			<p><st c="1799">“Ne biçim isimmiş o öyle?” diye sordu adam, Leyla’yı tepeden tırnağa süzerken. </st></p>
			<p><st c="1879">“Bilsen paşam, pek sabırsızdır bu kızımız. </st><st c="1922">Hayat hızlı aksın ister. </st><st c="1947">Ama sağlamdır da; ekşiyi de, acıyı da içer kana kana, tıpkı tekila yuvarlar gibi. </st><st c="2029">Ben verdim bu ismi ona.”</st></p>
			<p><st c="2053">Bir kahkaha attı adam. </st><st c="2077">Mutsuz bir kahkaha. </st><st c="2097">Karanlık bir kahkaha. </st><st c="2119">“O zaman tam benlikmiş.”</st></p>
			<p><img src="image/1fish.png" alt="" /></p>
			<p><st c="2143">Yukarıda, daha birkaç dakika önce Sophia Loren’in biçimli vücuduna ve beyaz dantel elbisesine baktığı odada, elbiselerini usulca çıkardı Leyla. </st><st c="2288">Çiçekli eteğini ve giymekten nefret ettiği pembe fırfırlı bikini üstünü sıyırdı etinden. </st><st c="2377">Naylon çoraplarını da. </st><st c="2400">Ama kadife terliklerini çıkarmadı, sanki kendisini daha güvende hissetmesine yarıyorlarmış gibi.</st></p>
			<p><st c="2496">“O şişko karı bizi seyrediyor mudur dersin?”</st></p>
			<p><st c="2541">Leyla şaşkın şaşkın baktı adama. </st><st c="2575">“Ne?”</st></p>
			<p><st c="2580">“Aşağıdaki mama. </st><st c="2598">Bizi dikizliyor olabilir.”</st></p>
			<p><st c="2624">“Daha neler. </st><st c="2638">Tabii ki hayır.”</st></p>
			<p><st c="2654">“Yok sen anlamazsın. </st><st c="2676">Bak, orada işte!” Duvardaki bir çatlağı işaret ediyordu adam. </st><st c="2738">“Gözbebeğini görüyor musun kadının? </st><st c="2774">Bak nasıl hareket ediyor. </st><st c="2800">Şeytan!”</st></p>
			<p><st c="2808">“Yahu yok orada bir şey.”</st></p>
			<p><st c="2834">Adam gözlerini kısarak baktı Leyla’ya, bakışları bariz bir nefret ve hınçla puslanmıştı. </st><st c="2924">“Sen de onun yanında çalışıyorsun, sana neden güveneyim ki? </st><st c="2984">Şeytan’ın uşağı.”</st></p>
			<p><st c="3001">Leyla birdenbire korkuya kapıldı. </st><st c="3036">Gayriihtiyari bir adım geri attı, içinde büyüyen bir bulantı hissiyle. </st><st c="3107">Daha önce neden düşünememişti ki? </st><st c="3141">Akli dengesi yerinde değildi adamın besbelli. </st><st c="3187">Ve odada baş başaydılar. </st></p>
			<p><st c="3212">“Casuslar bizi izliyor.”</st></p>
			<p><st c="3236">“İnan ki kimse yok orada, gel bir otur, sakinleş” dedi Leyla, adamı yatıştırmaya çalışarak.</st></p>
			<p><st c="3328">“Kes sesini! </st><st c="3342">Aptal orospu, bir şey bildiğin yok” diye bağırdı adam, ani bir öfkeyle. </st><st c="3414">Aynı hızla sesini alçalttı. </st><st c="3442">“Konuşmamızı da kaydediyorlar. </st><st c="3473">Her yere gözcü yerleştirmişler. </st><st c="3505">Ben anladım. </st><st c="3518">Benden kaçmaz.”</st></p>
			<p><st c="3533">Ceplerini yokluyordu şimdi, kelimeleri anlaşılmaz bir mırıltıya dönüşmüştü. </st><st c="3610">Bir şişe çıkardı cebinden. </st><st c="3637">Mantarını açınca bastırılmış bir iniltiye benzer bir ses çıktı. </st></p>
			<p><st c="3701">Leyla paniğe kapılmıştı. </st><st c="3726">Şaşkınlıkla, önce şişenin içinde ne olduğunu anlamak için adama doğru hamle etti ama sonra fikrini değiştirerek geriledi ve kapıya yöneldi. </st><st c="3866">O bayıldığı terlikleri ayağında olmasa daha hızlı kaçabilirdi belki. </st><st c="3935">Ayağı takıldı, dengesini kaybetti ve adamın bir saniye önce ona doğru savurduğu sıvı sırtına geldi. </st></p>
			<p><st c="4035">Sülfürik asit. </st><st c="4050">Geri kalanını da kızın yüzüne dökmeyi planlıyordu adam. </st><st c="4106">Ama Tekila Leyla etini yakan korkunç zehre rağmen koridora fırlayıp kaçmayı başardı. </st><st c="4191">Hissettiği acı hiçbir şeye benzemiyordu. </st><st c="4232">Bir köşeye atılmış eski bir süpürge gibi duvara yaslandı; soluk soluğaydı, titriyordu. </st><st c="4319">Başı döndüğü halde merdivenlere doğru güçbela sürükledi bedenini ve yere yığılmamak için tırabzana sımsıkı yapıştı. </st><st c="4435">Ses çıkarmayı başardığında, ağzından dökülen o yabani çığlık kırılıp bin parçaya bölünerek genelevin her köşesine yağdı.</st></p>
			<p><img src="image/1fish.png" alt="" /></p>
			<p><st c="4555">Döşemede, asidin döküldüğü yerde bir delik kaldı saldırıdan geriye. </st><st c="4624">Sırtında bir türlü tamamen iyileşemeyen yarasının hâlâ acıyan, çiğ renkli izi ile hastaneden taburcu olan Leyla sık sık yerdeki o noktanın yanına oturuyordu. </st><st c="4782">Parmağını izin etrafında gezdiriyor, onun düzensiz şeklini, pütürlü kenarlarını hissediyordu; sanki döşeme tahtalarıyla arasında bir sır var gibiydi. </st><st c="4932">O koyu deliğe yeterince uzun ve dikkatle baktığında, kakuleli kahvenin yüzeyindeki girdapçıklar gibi dönmeye başlıyordu. </st><st c="5053">Tıpkı çocukken halının üstündeki geyiğin hareket ettiğini gördüğü gibi, şimdi de bir asit deliğinin dönüşünü seyrediyordu. </st></p>
			<p><st c="5176">“Yüzüne de gelebilirdi. </st><st c="5200">Şükret haline” diyordu Beter Ana.</st></p>
			<p><st c="5233">Müşteriler de aynı fikirdeydiler. </st><st c="5268">“Yat kalk dua et valla.”</st></p>
			<p><st c="5292">Yara izi çalışmasına engel olmadığı için ne kadar şanslı olduğunu söylüyorlardı hep. </st><st c="5378">Bilakis, Leyla eskisinden de popülerdi şimdi, daha çok talep görüyordu. </st><st c="5450">Hikâyesi olan bir fahişeydi o artık ve erkekler bundan hoşlanıyorlardı sanki. </st></p>
			<p><st c="5528">Saldırıdan sonra, genelevler sokağındaki polis memurlarının sayısını artırdılar – yaklaşık iki hafta boyu. </st><st c="5635">1966 baharında, şiddet şehrin her köşesinde yükselişteydi, karşıt politik gruplar çatışıyor, kan kanla yıkanıyor, öğrenciler üniversite kampuslarında vuruluyor, sokaklardaki bildirilerin, sloganların dili daha öfkeli, daha acil bir tona bürünüyordu. </st><st c="5885">Çok geçmeden o yedek polis memurları bambaşka yerlere kaydırıldılar. </st></p>
			<p><img src="image/1fish.png" alt="" /></p>
			<p><st c="5954">Saldırıdan sonra uzun süre, diğer kadınlardan –ki çoğu yaşça ondan büyüktüler– elinden geldiğince uzak durdu Leyla. </st><st c="6070">Hiç dinmeyen iğneleyici sözleri ve üstü kapalı alaylarıyla yakıyorlardı canını. </st><st c="6150">Gerektiğinde karşılık verip, kendini savunuyordu ama ekseriya kimseye bulaşmamaya özen gösteriyordu. </st><st c="6251">Depresyon yaygındı bu sokakta, ateş odunun içine nasıl işlerse öyle işlerdi kadınların ruhlarına. </st><st c="6349">Kimse bu yabancı sözcüğü kullanmazdı ama. </st><span><st c="6391">Dökülüyo</st></span><st c="6399">, derlerdi hep. </st><st c="6415">Kendilerine değil de kendileri dışındaki herkese ve her şeye. </st><span><st c="6477">Yemekler dökülüyo. </st><st c="6496">Maaşlar dökülüyo. </st><st c="6514">Ayaklarım pişti sıcaktan, bu ayakkabılar dökülüyo...</st></span> </p>
			<p><st c="6566">Leyla’nın sohbet etmeyi sevdiği tek bir kişi vardı bu evde. </st><st c="6627">Yaşını kestirmesi zor bu Arap kadın o kadar kısa boyluydu ki giysilerini çocuk mağazasından alması gerekiyordu. </st><st c="6739">Adı Zaynab122’ydi ve ruh haline bağlı olarak ismini Zainab, Zeinab, Zayneb, Zeynep... </st><st c="6825">olarak yazabiliyordu. </st><st c="6847">Adını 122 değişik şekilde yazabildiğini iddia ederdi. </st><st c="6901">Bu sayı aynı zamanda, tamı tamına 122 santim olan boyuna da bir göndermeydi. </st><st c="6978">Bir sürü lakap takmıştı insanlar ona: Cüce, Bastıbacak, Dolma, Pigme ya da Parmak Kız gibi – ve bunlardan çok daha beterleri, terbiyesizleri. </st><st c="7120">Gün boyu insanların ona gözlerini dikip bakmalarından ve boyunun kaç santim olduğunu açık açık sormalarından ya da içten içe merak etmelerinden o kadar bıkmıştı ki, boyunun ölçüsünü adına eklemişti, bir tür meydan okuma olarak. </st><st c="7348">Kolları gövdesine göre oransız, parmakları yassı ve kısaydı ve boynu neredeyse yok gibiydi. </st><st c="7440">Geniş alnı, yarık damağı ve birbirinden ayrık duran, zeki bakışlı, barut grisi gözleri yüzünün öne çıkan özellikleriydi. </st><st c="7561">Türkçesi akıcıydı ama genizden konuşması ve aksanı köklerini açık ediyordu.</st></p>
			<p><st c="7636">Yerleri paspaslar, tuvaletleri temizler, odaları süpürür, fahişelerin her ihtiyacına koşar, canla başla çalışırdı Zeynep122. </st><st c="7762">Bunların hiçbiri kolay işler değildi onun için, çünkü uzuvlarının kısa olması yetmezmiş gibi omurgasında da yamukluk vardı ve bu yüzden uzun saatler ayakta kalmakta zorlanıyordu. </st></p>
			<p><st c="7941">Boş zamanlarında fal bakardı – ama sadece sevdiklerine. </st><st c="7997">Leyla’ya her gün mutlaka iki kere kahve yapardı. </st><st c="8046">Bir sabah, bir akşam. </st><st c="8068">Leyla içip bitirince Zeynep122 fincanı alıp dibindeki koyu telveye dikerdi gözlerini. </st><st c="8154">Geçmişten ya da gelecekten değil, şimdiki zamandan konuşmayı tercih ederdi. </st><st c="8230">Öngörüleri birkaç günden başlayıp en fazla birkaç aya kadar uzanırdı. </st><st c="8300">Ama bir öğleden sonra Zeynep122 kendi kuralını bozdu.</st></p>
			<p><st c="8353">“Bugün fincanın sürprizlerle dolu, ah be şeker! </st><st c="8402">Hiç böyle muştulu bir fal görmedim valla.”</st></p>
			<p><st c="8444">Yatakta yan yana oturuyorlardı. </st><st c="8477">Dışarıdan, yolun aşağısında bir yerlerden, oynak bir melodi geldi ve Leyla’ya çocukluğundaki dondurma kamyonetlerini hatırlattı.</st></p>
			<p><st c="8605">“Bak! </st><st c="8612">Yüksek bir dağın tepesine konmuş bir kartal” dedi Zeynep122, fincanı çevirerek. </st><st c="8692">“Başının üstünde de bir hale var. </st><st c="8726">Hayra alamet. </st><st c="8740">Ama bir de kuzgun var orada.”</st></p>
			<p><st c="8769">“O ne peki? </st><st c="8782">Yani şerre alamet, öyle mi?”</st></p>
			<p><st c="8810">“Yoo, illa da öyle yorma. </st><st c="8837">Çatışma alametidir kuzgun.” Zeynep122 fincanı bir kere daha çevirdi, birden çehresi aydınlandı. </st><st c="8933">“Aman Allahım, bunu görmen lazım, müthiş!”</st></p>
			<p><st c="8975">Leyla merakla öne eğildi ve gözlerini kısarak fincanın içine baktı. </st><st c="9044">Orada tek görebildiği, birbirine karışmış birtakım kahverengi lekelerle beyaz lekeler oldu. </st></p>
			<p><st c="9136">“Biriyle tanışacaksın. </st><st c="9159">Uzun, ince yapılı, yakışıklı...” Zeynep122 daha hızlı konuşuyordu şimdi, kelimeleri ateşten sıçrayan kıvılcımlar gibiydi. </st><st c="9281">“Çiçeklerden bir yol, büyük bir aşk demek bu. </st><st c="9327">Adamın elinde yüzük var. </st><st c="9352">Amanın... </st><st c="9362">evlilik görüyorum. </st><st c="9381">Kız evleniyorsun sen!” </st></p>
			<p><st c="9404">Leyla sırtını doğrultup avucunun içine baktı. </st><st c="9450">Sanki ta uzaklardaki yakıcı bir güneşe ya da ulaşması imkânsız bir geleceğe bakıyormuş gibi kısıldı gözleri. </st><st c="9559">Yeniden konuştuğunda sesi dümdüz, duygusuzdu. </st><st c="9605">“Alay ediyorsun benimle.”</st></p>
			<p><st c="9630">“Vallahi etmiyorum, yapar mıyım öyle şey?”</st></p>
			<p><st c="9673">Leyla tereddüt etti. </st><st c="9695">Böyle laflar sarf eden bir başkası olsaydı, şimdiye çoktan kalkıp odayı terk etmişti. </st><st c="9781">Ama Zeynep122, kendisi sürekli alay konusu edildiği halde kimse hakkında kem bir kelime söylemeyen, kimseyi incitmeyen biriydi. </st></p>
			<p><st c="9909">Zeynep122, Türkçede doğru sözcükleri bulmaya çalıştığı zamanlar hep yaptığı gibi başını yana eğdi. </st><st c="10008">“Eğer çok heyecan yaptıysam affedersin, elimde değil. </st><st c="10062">Yani... </st><st c="10070">bu kadar umutlu bir fala rastlamayalı yıllar oldu. </st><st c="10121">Ne gördüysem onu söyledim vallahi.”</st></p>
			<p><st c="10156">Leyla omuz silkti. </st><st c="10176">“Altı üstü kahve. </st><st c="10194">Niye fala bakıyoruz onu bile bilmiyorum, ahmaklık bizimkisi. </st><st c="10255">Kendi kendimize umutlanıyoruz beyhude.”</st></p>
			<p><st c="10294">Zeynep122 gözlüğünü çıkardı, mendiliyle silip yeniden taktı. </st><st c="10356">“Bana inanmıyorsun, canın sağ olsun.”</st></p>
			<p><st c="10393">Leyla öylece durup kaldı, gözleri odanın dışındaki bir şeylere odaklanmıştı. </st><st c="10471">“Birine inanmak ciddi iştir” dedi. </st><st c="10506">Ve bir an için, Van’daki mutfakta, onu doğuran kadının salata ve solucan doğrayışını seyreden o küçük kız oldu yeniden. </st><st c="10626">“Öylesine söyleyemezsin. </st><st c="10651">İnanmak ciddi bir taahhüttür.”</st></p>
			<p><st c="10681">Zeynep122 Leyla’nın yüzüne baktı; uzun, meraklı bir bakıştı. </st><st c="10743">“Eh, peki neden benim sözlerimi ciddiye almıyorsun? </st><st c="10795">Bak ben sana diyorum: bir gün buradan sırtında gelinlikle çıkacaksın. </st><st c="10865">Bırak da bu hayal sana güç versin.”</st></p>
			<p><st c="10900">“Hayallere ihtiyacım yok benim.”</st></p>
			<p><st c="10933">“Senin ağzından duyduğum en aptalca şey bu” dedi Zeynep122. </st><st c="10994">“Hepimizin hayallere ihtiyacı vardır </st><span><st c="11031">habibi</st></span><st c="11037">. Bir gün herkesi şaşırtacaksın sen. </st><st c="11074">‘Bak şu Leyla’ya, dağları yerinden oynattı’ diyecekler. </st><st c="11130">‘Önce bir genelevden diğerine geçti; o berbat mamayla ilişkisini kesecek cesareti buldu kendinde. </st><st c="11228">Şimdi de sokağı hepten terk ediyor. </st><st c="11264">Ne kadınmış be!’ Sen gittikten seneler sonra bile böyle konuşacaklar arkandan. </st><st c="11343">Onlara umut vereceksin.”</st></p>
			<p><st c="11367">İtiraz etmek için soluk aldı Leyla ama bir şey demedi.</st></p>
			<p><st c="11422">“Ve o gün geldiğinde, beni de yanında götürmeni istiyorum. </st><st c="11482">Beraber gidelim. </st><st c="11499">Hem duvağını tutacak birine ihtiyacın olacak. </st><st c="11545">O kadar uzun olacak ki!”</st></p>
			<p><st c="11569">İstese de, ağzının köşelerinde oynaşan hafif gülümsemeye direnemedi Leyla. </st><st c="11645">“Okuldayken... </st><st c="11660">Van’da... </st><st c="11670">gelin olmuş bir prensesin resmini görmüştüm! </st><span><st c="11715">Hayat</st></span><st c="11720"> mecmuasında. </st><st c="11734">Gelinliği, gördüğüm en güzel şeydi, duvağı da seksen metreydi en az, düşünebiliyor musun?”</st></p>
			<p><st c="11824">Zeynep122 lavaboya doğru giderken gülümsedi. </st><st c="11870">Parmak uçlarında yükselip suyu açtı. </st><st c="11907">Bunu ustasından öğrenmişti: Eğer kahve telvesi olağanüstü güzellikte haberler verirse fincanın hemen yıkanması lazımdı. </st><st c="12027">Yoksa kader araya girip işleri bozabilirdi yeniden, huyuydu ne de olsa. </st><st c="12099">Fincanı nazikçe kurulayıp pencerenin pervazına bıraktı.</st></p>
			<p><st c="12154">“Sarayın önündeki duruşu bir meleği andırıyordu” diye devam etti Leyla. </st><st c="12227">“Sabotaj resmi kesip bana vermişti saklayayım diye.”</st></p>
			<p><st c="12279">“Sabotaj da kim?” diye sordu Zeynep122.</st></p>
			<p><st c="12319">“Ah.” Leyla’nın yüzü gölgelendi. </st><st c="12353">“Okuldan arkadaşımdı. </st><st c="12375">Çok severdim.”</st></p>
			<p><st c="12389">“Peki o geline geri dönersek...” dedi Zeynep122. </st><st c="12439">“Duvağı seksen metreydi mi demiştin? </st><st c="12476">O hiçbir şey değil </st><span><st c="12495">habibi</st></span><st c="12501">. Çünkü, diyorum sana, belki prenses mirenses değilsin ama şayet fincanında gördüğüm şey doğruysa senin gelinliğin ondan da uzun olacak.”</st></p>
			<p><st c="12638">Böyle dedi ve döşemedeki asit deliğine basarak yürüyüp çıktı. </st></p>
			<p><st c="12701">Zeynep122, iyimser kadın, müneccim, mümin, mütevazı; “inanç” ile “aşk”ı eşanlamlı sayan ve dolayısıyla Yaradan’ı da “Maşuk” diye bilen kadın.</st></p>
			<p><st c="12842">Zeynep122, Tekila Leyla’nın beş kadim dostundan biri. </st></p>
		</div>
<div id="charCountTotal" value="12897"></div></body>
</html>
