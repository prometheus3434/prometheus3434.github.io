<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-37" xml:lang="tr-TR">
		<div>
			<p id="_idParaDest-35"><st c="0">Yol</st></p>
			<p><st c="3">Büyükdere Caddesi’nin köşesinde, meşhur bir kebapçının karşısında, nice dikkatsiz sürücüyü ağına düşürmüş ve daha nicelerini düşüreceği de aşikâr olan bir radar vardı. </st><st c="172">Zaman zaman, bir devriye aracı oradaki sık çalıların arkasına saklanır, kavşaktan son hızla geçen sürücüleri yakalardı.</st></p>
			<p><st c="291">Sürücüler açısından buradaki hız tuzağının hayli tehlikeli addedilmesinin sebebi bunun ne zaman faaliyette olup ne zaman olmadığının katiyen önceden bilinememesiydi. </st><st c="458">Bazen şafaktan itibaren orada oluyordu trafik polisleri, bazen yalnızca öğleden sonra şöyle bir uğruyorlardı. </st><st c="568">Hiç ortada görünmedikleri günler de oluyordu ve o zaman insan dükkânı hepten kapatıp gittiklerini zannedebiliyordu. </st><st c="684">Ama sonra bazı günler de mavili-beyazlı bir araba sürekli orada oluyor, ölümcül saldırısı için doğru zamanı kollayan bir panter gibi sabırla bekliyordu.</st></p>
			<p><st c="836">Ama polis memurları açısından bakınca meseleye, burası İstanbul’daki en belalı noktalardan biriydi. </st><st c="937">Durdurup ceza kesecek hiç sürücü olmadığından değil, aksine, cezayı hak eden sürücü sayısı haddinden fazla olduğundan. </st><st c="1056">Ve her ne kadar deste deste ceza kesmeleri devlete gelir sağlasa da devlet denilen devasa yapının şükran gösterdiği nerede görülmüştü ki? </st><st c="1194">Onlara da göstermeyecekti elbet. </st><st c="1227">O nedenle polisler, böyle saatlerce tetikte olmalarının kime ne faydası olduğunu kendi kendilerine sormadan edemiyorlardı. </st><st c="1350">Hem de bir sürü sakıncası, tehlikesi olan bir işti onlarınki. </st><st c="1412">Arada bir, çevirdikleri arabalardan biri kodaman bir devlet görevlisinin, kodaman bir işadamının, hâkimin ya da generalin oğluna, yeğenine, karısına ya da metresine ait çıkıyordu. </st><st c="1592">O zaman da polislerin başı kocaman bir derde giriyordu. </st></p>
			<p><st c="1648">Bir meslektaşlarının başına gelmişti zaten – düzgün, namuslu bir adamdı. </st><st c="1721">Çelik mavisi bir Porsche’yi trafikte aşırı süratli araba kullanmaktan durdurmuştu – genç sürücü direksiyonu bırakmış, üstelik pizza yiyordu ve bir de kırmızı ışıkta geçmişti. </st><st c="1896">Gerçi bunlar İstanbul’da her gün bir dolu sürücünün işlediği türden kabahatlerdi. </st><st c="1978">Ne de olsa şayet Paris aşkın, Kudüs Tanrı’nın, Las Vegas günahların şehriyse dedikleri gibi, İstanbul da aynı-anda-birkaç-iş-birden-yapmanın şehriydi. </st><st c="2129">Ama polis memuru bunu bilmezmiş gibi Porsche’yi durdurmuştu yine de. </st></p>
			<p><st c="2198">“Kırmızı ışıkta geçtiniz...”</st></p>
			<p><st c="2226">“Öyle mi?” Sürücü memurun sözünü kesmişti. </st><st c="2270">“Sen benim amcamın kim olduğunu biliyor musun?”</st></p>
			<p><st c="2317">Kafası çalışan her memurun kulak vereceği bir ipucu gizliydi bu sözlerde. </st><st c="2392">Toplumun her katmanındaki binlerce vatandaş benzeri imaları her gün duyar ve mesajı hemen alırdı. </st><st c="2490">Cezalara ayar çekilebileceğini, kuralların eğilip bükülebileceğini, istisnaların yapılabileceğini anlarlardı. </st><st c="2600">Devlet memurlarının geçici körlük yaşayabileceğini ve kulaklarının da bazen sağırlaşabileceğini bilirlerdi. </st><st c="2708">Ama bu polis memuru, her ne kadar işin acemisi olmasa da, dermansız bir dertten mustaripti: idealizm. </st><st c="2810">Adamcağız idealistti. </st><st c="2832">Sürücünün sözlerini duyunca hemen geri adam atacağına, “Bana ne amcanın kim olduğundan” dedi. </st><st c="2926">“Kimse kim, beni ilgilendirmez. </st><st c="2958">Kural kuraldır.”</st></p>
			<p><st c="2974">Bunun böyle olmadığını çocuklar bile bilirdi halbuki. </st><st c="3029">Kural dediğin </st><span><st c="3043">bazen</st></span><st c="3048"> kuraldı. </st><st c="3058">Diğer zamanlarda, duruma göre, kimi zaman boş bir laf, saçma bir ifade ya da anlamsız bir şakadan ibaretti kurallar. </st><st c="3175">Her türden şeyin içinden rahatlıkla geçebileceği kadar büyük delikleri olan eleklerdi kurallar... </st><st c="3273">gerek bu ülkede gerekse bütün Ortadoğu’da, kuraldan başka her şeydi kurallar. </st><st c="3351">Bunu unutmak, memurun işine mal olmuştu. </st><st c="3392">Sürücünün amcası –hükümette bakanmış meğer– adamcağızın doğu sınırında, kilometrelerce gidilse de tek bir arabaya rastlanmayan, kuş uçmaz kervan geçmez bir köye atanmasına sebep olmuştu.</st></p>
			<p><st c="3578">İşte bu nedenle o gece bu meşhur noktada görevlendirilmiş iki devriye polisi kimseye ceza yazmaya pek hevesli değillerdi. </st><st c="3701">Arkalarına yaslanmış, radyodaki futbol maçını –önemli bir şey değil, ikinci lig maçıydı– dinliyorlardı. </st><st c="3805">Daha genç olanı nişanlısından bahsetmeye başladı. </st><st c="3855">Durmaksızın yapıyordu bunu. </st><st c="3883">Diğer memur, adamı ha bire nişanlısından bahsetmeye iten şeyin ne olduğunu bir türlü anlayamıyordu; halbuki kendisi karısını aklına ne kadar az getirse o kadar iyiydi; hiç değilse vazifede olduğu birkaç huzurlu saat boyunca. </st><st c="4108">İzin isteyip, sigara içmek için dışarı çıktı ve gözlerini boş yola dikerek sigarasını yaktı. </st><st c="4201">İşinden nefret ediyordu. </st><st c="4226">Bu pek de alışkın olmadığı bir duyguydu. </st><st c="4267">Daha önce de görevinden sıkıldığı, yorulduğu, bunaldığı zamanlar olmuştu ama nefret yeni bir hadiseydi ve bu hissin yoğunluğuyla baş etmekte zorlanıyordu. </st></p>
			<p><st c="4422">Başını kaldırdı. </st><st c="4439">Uzaklarda kopkoyu bir bulut duvarı görünce irkildi bir an. </st><st c="4498">Sıkı bir fırtına geliyordu anlaşılan. </st><st c="4536">İçine bir kaygı düştü. </st><st c="4559">Yine geçen seferki gibi şehrin her yerinde bodrum katlarını yağmur suyu basmasa bari, diye düşündü. </st><st c="4659">O tam bunları geçirirken zihninden, yüksek sesli, gıcırtılı bir gürültü duydu. </st><st c="4738">Tüyleri diken diken oldu. </st><st c="4764">Lastiklerin asfalt üzerinde çıkardığı garip ses karşısında sırtından aşağı bir ürperti indi. </st><st c="4857">Daha tam dönmeye fırsat bulamadan gözünün ucuyla bir hareket fark etti. </st><st c="4929">Sonra da aracı gördü: Yoldan aşağı haldır huldur gelen bir canavar, görünmez bir finiş çizgisine doğru dörtnala giden metalden yapılmış bir yarış atıydı adeta mübarek. </st></p>
			<p><st c="5097">Bir kamyonetti bu – eski model bir Chevrolet Silverado. </st><st c="5153">İstanbul’da benzerine az rastlanan, Avustralya ya da Amerika’nın geniş yollarına daha çok yakışacak türden bir araç. </st><st c="5270">Görünüşe bakılırsa rengi bir zamanlar parlak ve şen bir kanarya sarısı olmalıydı ama şimdi üzeri kir ve pas lekeleriyle kaplıydı. </st><st c="5400">Polis memurunun asıl dikkatini çeken, direksiyondaki tip olmuştu ama. </st><st c="5470">Sürücü koltuğunda kızıl saçları sağa sola savrulan iriyarı bir kadın oturuyordu, ağzından da bir sigara sarkıyordu.</st></p>
			<p><st c="5585">Kamyonet hızla geçerken memur arkada birbirlerine sokulup oturmuş insanları fark etti. </st><st c="5673">Rüzgâra karşı sımsıkı tutunmuşlardı birbirlerine. </st><st c="5723">Ve her ne kadar tek tek yüzlerini seçmek zor olsa da büzüşüp oturma şekillerinden, bir hayli rahatsız oldukları anlaşılıyordu. </st><st c="5850">Ellerinde kazma, kürek ve çapaya benzeyen aletler vardı. </st></p>
			<p><st c="5907">Araba daha da hızlandı aniden. </st><st c="5938">Arkada oturan kilolu bir kadın dengesini kaybedince bir çığlık attı ve elinde tuttuğu kazmayı düşürüverdi. </st><st c="6045">Alet tangır tungur yola yuvarlandı. </st><st c="6081">Derken hepsi birden gözden kayboldular – kamyonet, sürücüsü, yolcular.</st></p>
			<p><st c="6151">Polis memuru sigarasını yere atıp ayağıyla ezdi ve yutkunarak, az önce tanık olduğu durumu anlamaya çalıştı. </st><st c="6261">Kapıyı açarken elleri titriyordu.</st></p>
			<p><st c="6294">Meslektaşı da yola bakıyordu. </st><st c="6325">Konuştuğunda sesi heyecan doluydu. </st><st c="6360">“Aman Allah, gördün, değil mi? </st><st c="6391">Neydi o? </st><st c="6400">Kazma mı?”</st></p>
			<p><st c="6410">“Öyle görünüyor” dedi daha yaşlı olan memur, sakin ve kontrollü davranmak için elinden geleni yapıyordu. </st><st c="6516">“Git al bakalım. </st><st c="6533">Delil olarak bize gerekebilir, hem orada bırakamayız zaten.”</st></p>
			<p><st c="6593">“İçimden bir ses o kamyonettekilerin tek derdinin çabucak bir yere yetişmek olmadığını söylüyor... </st><st c="6693">tuhaf bir şeyler dönüyor gibiydi sanki” dedi genç memur ve telsizi açtı. </st><st c="6766">“İki-üç-altı no’lu devriyeden merkeze. </st><st c="6805">Duyuyor musunuz?”</st></p>
			<p><st c="6822">“Dinliyorum İki-üç-altı.”</st></p>
			<p><st c="6848">“Chevrolet kamyonet. </st><st c="6870">Sürat yapıyor. </st><st c="6885">Tehlikeli olabilir.”</st></p>
			<p><st c="6905">“Başka yolcu var mı?”</st></p>
			<p><st c="6927">“Doğrudur.” Sesi çatladı. </st><st c="6954">“Şüpheli yük – arkada dört kişi var. </st><st c="6991">Kilyos yönünde hızla ilerliyorlar.”</st></p>
			<p><st c="7026">“Kilyos? </st><st c="7036">Teyit edin.”</st></p>
			<p><st c="7048">Polis memuru verdiği tanımı ve istikameti tekrarladıktan sonra merkezin bu bilgileri bölgedeki polis birimlerine aktarmasını bekledi.</st></p>
			<p><st c="7182">Araç telsizindeki statik çıtırtısı azalarak kesilince genç memur, “Neden Kilyos’a gidiyorlar acaba?” dedi. </st><st c="7290">“Bu saatte hiçbir şey yoktur ki orada. </st><st c="7329">Sessiz, sakin bir köy.”</st></p>
			<p><st c="7352">“Tabii eğer sahile gitmiyorlarsa. </st><st c="7387">Belki ay ışığında parti filan yapacaklardır, kim bilir!”</st></p>
			<p><st c="7443">“Ay ışığında parti...” diye tekrarladı genç memur, sesinde azıcık bir kıskançlık vardı sanki.</st></p>
			<p><st c="7537">“Ya da o sefil mezarlığa gidiyorlardır belki.”</st></p>
			<p><st c="7584">“Hangi mezarlık?”</st></p>
			<p><st c="7602">“Ya, bilirsin be. </st><st c="7621">Deniz kenarındaki şu tuhaf, ürkütücü yer. </st><st c="7663">Eski kalenin yakınında” dedi daha yaşlı olan, düşünceli düşünceli. </st><st c="7730">“Gecenin geç bir saatinde, çok yıllar önce, serserinin tekini kovalıyorduk, piç kurusu mezarlığa kaçtı. </st><st c="7834">Peşinden gittim – Allahım, ne safmışım. </st><st c="7874">Karanlıkta ayağım bir şeye takıldı. </st><st c="7910">Ağaç kökü müydü, yoksa bir uyluk kemiği mi? </st><st c="7954">Cesaret edip bakamadım. </st><st c="7978">Düşe kalka devam ettim. </st><st c="8002">İleriden bir ses geldi – derinlerden, pes bir inilti. </st><st c="8056">İnsan sesi olmadığından emindim ama hayvan sesi gibi de değildi. </st><st c="8121">Geriye dönüp, geldiğim yöne koşmaya başladım. </st><st c="8167">Sonra –ekmek Kuran çarpsın bak– ses beni takip etmeye başladı! </st><st c="8230">Havada böyle tuhaf, ekşi bir koku vardı. </st><st c="8271">Hayatımda o kadar korktuğumu bilmem. </st><st c="8308">Kendimi bir şekilde dışarı atmayı başardım ama ertesi gün bizim hanım, ‘Sen dün gece ne yaptın?’ diye sordu. </st><st c="8417">‘Giysilerin çok fena kokuyor!’”</st></p>
			<p><st c="8448">“Vay be, hiç bilmiyordum.”</st></p>
			<p><st c="8475">Daha yaşlı olan başını sallayarak konuştu: “Valla şansın varmış. </st><st c="8541">Bilmesen daha hayırlı. </st><st c="8564">Kimseye faydası olmayan yerlerden biri işte. </st><st c="8609">Sadece düşkünler kendilerini Kimsesizler Mezarlığı’nda bulurlar. </st><st c="8674">Sadece düşkünler...”</st></p>
		</div>
<div id="charCountTotal" value="8694"></div></body>
</html>
