<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ON DAKİKA OTUZ SEKİZ SANİYE</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-9" xml:lang="tr-TR">
		<div>
			<p id="_idParaDest-6"><st c="0">Üç dakika</st></p>
			<p><st c="10">Kalbi duralı üç dakika olmuştu ve Tekila Leyla şimdi de kakuleli kahveyi hatırladı – sert, yoğun, koyu. </st><st c="115">Zihninin her zaman İstanbul’daki genelevler sokağı ile ilişkilendirdiği bir tat. </st><st c="196">Bunun çocukluk anılarının hemen ardından gelmesi garipti. </st><st c="254">Ama insan hafızası, eğlenirken içkiyi biraz fazla kaçırmış birine benzerdi: Ne kadar gayret etse de dümdüz yürüyemezdi. </st><st c="374">Geri dönüşlerle dolu bir labirentin içinde düşe kalka ilerler, sık sık baş döndürücü zikzaklar yapardı. </st><st c="478">Velhasıl hafıza dediğin düz bir çizgide ilerlemezdi. </st></p>
			<p><st c="531">Dolayısıyla Leyla da Eylül 1967’yi hatırlıyordu şimdi. </st><st c="586">Rıhtımın orada, Haliç yakınlarında, Karaköy limanından bir taş atımı mesafede, sıra sıra dizilmiş ruhsatlı genelevlerin arasında uzanan bir çıkmaz – İstanbul’un en eski genelevlerini barındıran sokak. </st><st c="787">Bir Ermeni okulu, bir Rum kilisesi, bir Sefarat sinagoğu, bir Sufi tekkesi ve bir de Rus Ortodoks şapeli vardı yakınlarda – artık pek çoklarının hatırlamadığı bir geçmişin kalıntıları, kurumuş bir ekmeğin kırıntıları gibi serpiştirilmişlerdi civara. </st><st c="1037">Bir vakitler ticaretle zenginleşmiş bir kıyı bölgesi olan, varlıklı Levanten ve Yahudi topluluklarına ev sahipliği yapan ve Osmanlı’nın bankacılık ve taşımacılık sektörlerine merkezlik eden mahalle, şimdilerde çok başka türden alışverişlere tanıklık ediyordu. </st><st c="1297">Söze dökülmemiş mesajlar rüzgârla iletiliyor; para, kazanıldığı kadar hızlı el değiştiriyordu.</st></p>
			<p><st c="1391">Limanın çevresindeki alan her zaman o kadar kalabalık olurdu ki yayalar yengeç gibi yan yan ilerlemek zorunda kalırlardı. </st><st c="1514">Mini etekli genç kadınlar kol kola yürür; sürücüler araba camlarından laf atar; kahvehane çırakları, ellerinde çay tepsileriyle oradan oraya koşturup durur; sırt çantalarının ağırlığı altında belleri bükülmüş turistler sanki yeni uyanmış gibi etrafa şaşkınlıkla bakınırlar; boyacı çocuklar fırçalarını oyuncu fotolarıyla süslenmiş –namuslu pozlar önde, çıplak olanlar arkada olacak şekilde– pirinçten yapılma boya kutularına vururdu. </st><st c="1948">Salatalık soyup tuzlayan, turşu suyu satan, leblebi kavuran satıcılar birbirlerinin sesini bastırmaya çalışarak bağırır, araç sürücüleriyse tamamen gereksiz yere kornalarını öttürürlerdi. </st><st c="2136">Tütün, ter, parfüm, kızartma ve arada –her ne kadar yasadışı olsa da– esrar kokuları denizin tuzlu kokusuna karışırdı. </st></p>
			<p><st c="2255">Yan sokaklar ve geçitlerin hepsi birer kâğıt nehrine dönmüştü nicedir. </st><st c="2326">Duvarlara, işçileri ve köylüleri yaklaşmakta olan devrime katılmaya davet eden sosyalist, komünist ve anarşist posterler yapıştırılmıştı. </st><st c="2464">Posterler yer yer yırtılıp aşırı sağcı sloganlarla tahrif edilmiş, boyayla üstlerine ülkücülerin amblemleri çizilmişti. </st><st c="2584">Eski püskü süpürgeli, yorgun görünüşlü, düşük omuzlu çöpçüler, arkalarını döndükleri an yeni bildirilerin yağmur gibi yağacağını bilmenin getirdiği yılgınlıkla çöpleri toplarlardı. </st></p>
			<p><st c="2765">Rıhtımdan birkaç dakikalık yürüme mesafesinde, dik bir yokuşa bağlanan sokaklardan biriydi genelevler sokağı. </st><st c="2875">Boyanmayı beyhude bekleyen bir demir kapı burayı dışarıdaki dünyadan ayırırdı. </st><st c="2954">Kapının önünde sekiz saatlik vardiyalarla çalışan birkaç polis memuru dururdu. </st><st c="3033">Bu memurlardan bazıları işlerinden bariz şekilde nefret eder; bu adı kötüye çıkmış meşum sokağı da, sokağın eşiğinden geçen herkesi de –kadın olsun, erkek olsun– hor görürlerdi. </st><st c="3211">Kaba tavırlarında dile dökülmemiş bir kınama olur, sert bakışlarını kapıya yığılan ve içeri girmeye can atan ama sıra olmaya tenezzül etmeyen sabırsız müşterilere dikerlerdi. </st><st c="3386">Bazı memurlar ise bunu herhangi bir vazifeden farksız görüp, kendilerine söylenen emirleri harfiyen yerine getirir, gerisine karışmazlardı. </st><st c="3526">Ama bazı polis memurları da, müşterileri gizliden gizliye kıskanır, birkaç saat için bile olsa onlarla yer değiştirebilmeyi isterlerdi. </st></p>
			<p><st c="3662">Leyla’nın çalıştığı genelev bölgenin en eskilerinden biriydi. </st><st c="3724">Girişteki tek floresan lamba, birer birer tutuşup yanan bin kibrit gücünde titreşirdi. </st><st c="3811">Hava ucuz parfüm kokusuyla ağırlaşmış; çeşmeler kireç tortusu bağlamış; tavan, yıllar yılı içilen sigaraların dumanları yüzünden yapış yapış, kahverengi katran ve nikotin lekeleriyle kaplanmıştı. </st><st c="4007">Kanlanmış bir gözün damarları kadar incecik bir sürü çatlak, karmaşık bir dantel deseni gibi yayılırdı temel duvarları boyunca. </st><st c="4135">Leyla’nın penceresinin hemen dışında, saçakların altından boş bir eşekarısı kovanı sarkıyordu – yuvarlak, kâğıt gibi ve esrarengiz. </st><st c="4267">Bir gizli evren. </st><st c="4284">Arada sırada, kovana dokunmak, açıp o mükemmel mimarisini ortaya çıkarmak gelirdi Leyla’nın içinden ama her seferinde, doğanın bir bütün olarak kalsın diye yarattığı bir şeyi bozmaya hakkı olmadığını söylerdi kendi kendine. </st></p>
			<p><st c="4508">Burası Leyla’nın aynı sokak üzerindeki ikinci adresiydi. </st><st c="4565">İlk başlarda başka bir evde çalışmıştı. </st><st c="4605">Orası o kadar tahammül edilmezdi ki bir yılı bile dolmadan, daha önce hiç kimsenin yapmaya cesaret edemediği ve o günden beri de kimsenin yapamadığı bir şey yapmıştı: Az sayıdaki eşyasını toplamış, tek sağlam mantosunu sırtına geçirmiş ve yandaki geneleve sığınmak üzere çıkıp gitmişti. </st><st c="4892">Bu haber çevre ahalisini iki uzlaşmaz kampa ayırmıştı: Kimileri onun derhal ilk geneleve geri verilmesi gerektiğini söylüyordu; yoksa her önüne gelen aynı şeyi yapmaya başlar, iş ahlakının yazılmamış kuralları ihlal edilir ve tüm meslek anarşi ve kaosa sürüklenirdi; kimileriyse, sığınma talep edecek kadar çaresiz durumda olan herkese vicdan ve insanlık namına sığınma hakkı tanınmalıdır, diyordu. </st><st c="5291">Nihayetinde, Leyla’nın gösterdiği cesaret ve metanet kadar, getireceği taze para ihtimalinden de hoşlanan ikinci genelevin maması olaya el koymuştu. </st><st c="5440">Kanı kıza ısınmıştı, onu kendi evine kabul etti. </st><st c="5489">Ama önce diğer evdeki meslektaşına yüklüce bir meblağ ödemesi, en içten özürlerini sunması ve böyle bir durumun tekrarlanmasına asla izin vermeyeceğine dair yemin billah sözler dökmesi gerekmişti. </st></p>
			<p><st c="5686">Yeni mamanın dolgun bir vücudu ve kararlı bir yürüyüşü vardı; allıklı yanakları deri parçaları gibi yüzünün iki yanından sarkardı. </st><st c="5817">Müdavimlerden olsun olmasın, içeri adım atan her adama “paşam” diye hitap etmek gibi garip bir huyu vardı. </st><st c="5924">Birkaç haftada bir Kırık Uçlar adlı bir kuaföre gidip saçlarını sarının farklı bir tonuna boyatırdı. </st><st c="6025">Fazlaca ayrık duran pörtlek gözleri ona daimi bir şaşkınlık ifadesi verse de aslında nadiren hayret ederdi dünyanın hallerine. </st><st c="6152">Çatlak kılcal damarlardan oluşan bir ağ, yamaçtan aşağı kendisine yol açan dereler gibi yayılıyordu haşmetli burnunun kenarlarına. </st><st c="6283">Gerçek adını kimse bilmezdi. </st><st c="6312">Fahişeler de, müşteriler de yüzüne karşı “Şeker Ana”, arkasından “Beter Ana” derlerdi kadına. </st><st c="6406">Diğer mamalarla kıyaslanınca fena biri sayılmazdı ama her şeyi aşırıya kaçırma eğilimi vardı: Fazla sigara içer, fazla küfreder, fazla bağırır çağırırdı; kızınca da sevinince de ayarı yoktu; genel olarak “aşırıya kaçan” bir varlıktı velhasıl hayatlarında. </st></p>
			<p><st c="6662">“Ta on dokuzuncu yüzyılda kurulmuşuz” diyerek övünmeyi severdi Beter Ana, sesine gururlu bir nağme vererek. </st><st c="6770">“Hem de bizzat yüce padişahımız Sultan Abdülaziz tarafından.”</st></p>
			<p><st c="6831">Sultanın çerçeveli bir portresini çalışma masasının arkasına asmıştı – ta ki günün birinde aşırı milliyetçi eğilimlere sahip bir müşteri onu herkesin içinde azarlayana kadar.</st></p>
			<p><st c="7006">“Bana bak kadın, ileri geri konuşma. </st><st c="7044">Üç kıta beş denizin fatihi bir sultan İstanbul’da böyle bir pislik yuvasının açılmasına ne diye izin versin ki?” diye sormuştu adam. </st></p>
			<p><st c="7177">Beter Ana kaygıyla mendilini bükerek kekelemişti. </st><st c="7227">“Valla bence...”</st></p>
			<p><st c="7243">“Sence ne olduğu kimin umurunda? </st><st c="7277">Tarihçi mi kesildin başımıza?”</st></p>
			<p><st c="7307">Beter Ana yeni alınmış kaşlarını kaldırıp susmuştu.</st></p>
			<p><st c="7359">“Ya da belki de profesörsündür!” Gülmüştü adam.</st></p>
			<p><st c="7407">Beter Ana’nın omuzları çöküvermişti belli belirsiz.</st></p>
			<p><st c="7459">“Şakası yok bu işin. </st><st c="7481">Cahil kadın başına tarihimizi saptırmaya hakkın yok” demişti adam, aniden ciddileşerek. </st><st c="7569">“Doğrusunu öğrensen iyi edersin. </st><st c="7602">Tarihimizde genelev filan yoktu. </st><st c="7635">Şayet mesleğini gizli saklı icra etmek isteyen birkaç hanım vardıysa, onlar da ya Hıristiyan ya Yahudi’ydiler muhakkak – ya da Allahsız Çingeneler. </st><st c="7783">Çünkü, diyorum sana, hiçbir mazbut Müslüman kadın böyle bir ahlaksızlığa alet olmazdı eskiden. </st><st c="7878">Şimdiye kadar yani. </st><st c="7898">Modern çağ, namussuzluk çağı. </st><st c="7928">Her şey bozuldu, her şey!”</st></p>
			<p><st c="7954">Bu söylevin ardından Beter Ana sessiz sedasızca Sultan Abdülaziz’in portresini indirivermişti duvardan. </st><st c="8059">Onun yerine sarı fulyalar ve narenciye çiçeklerinin resmedildiği bir natürmort asmıştı. </st><st c="8147">Ama ikinci tablo ilkinden daha küçük olduğundan sultanın çerçevesinin, kuma çizilmiş bir haritayı andıran ince ve solgun izi duvarda öylece duruyordu hâlâ. </st></p>
			<p><st c="8303">Müşteriye gelince, bir sonraki ziyaretinde mama onu yürekten bir tatlılıkla, gülücükler saçarak ve yerlere kadar eğilerek karşılamıştı. </st><st c="8439">Gören de der ki unutmuş gitmiş hadiseyi. </st><st c="8480">Adama fıstık gibi bir kız ikram etmişti o gün. </st></p>
			<p><st c="8527">“Vallahi şanslısın. </st><st c="8547">Çünkü bizi bırakıyor bu taze. </st><st c="8577">Ne yazık ki öyle paşam. </st><st c="8601">Yarın sabah köyüne dönüyor haspam. </st><st c="8636">Borçlarını ödemeyi başardı. </st><st c="8664">Elden ne gelir? </st><st c="8680">Ömrünün kalan günlerini nedamet getirerek geçireceğini söylüyor. </st><st c="8745">‘Aferin’ dedim ben de sonunda. </st><st c="8776">‘Bari bizim için de dua et.’”</st></p>
			<p><st c="8805">Yalandı elbette; hem de gayet utanmazca bir yalan. </st><st c="8857">Söz konusu kadın ayrılıyordu ayrılmasına ama bambaşka bir sebepten. </st><st c="8925">Son hastane ziyaretinde hem belsoğukluğu hem de frengi testleri pozitif gelmişti. </st><st c="9007">Çalışması yasaklanmıştı; bu enfeksiyonlardan tamamen kurtulana kadar işten uzak kalması gerekiyordu. </st><st c="9108">Beter Ana adamın parasını alıp çekmeceye koyarken bu minik ayrıntıdan hiç söz etmemişti. </st><st c="9197">Zira adamın kendisine ne kadar kaba davrandığını unutmamıştı. </st><st c="9259">Kimse ama kimse onunla öyle konuşamazdı, hele de çalışanlarının yanında. </st><st c="9332">İstanbul unutkanlıklar şehri olabilirdi ama bu büyük metropolün aksine, Beter Ana’nın hafızası gayet mükemmeldi. </st><st c="9445">Kendisine yapılmış her ayıbı, her kusuru tek tek hatırlar ve zamanı geldiğinde intikamını mutlaka alırdı.</st></p>
			<p><img src="image/1fish.png" alt="" /></p>
			<p><st c="9550">Genelevin içinde renkler soluk ve donuktu: ruhsuz bir kahverengi, bayat bir sarı ve bayatlamış yiyecekleri hatırlatan yavan bir yeşil. </st><st c="9686">Akşam ezanı şehrin kurşun kubbeleri ile çatılarının üstünde yankılanmaya başlar başlamaz Beter Ana ışıkları –ipe dizilmiş çivit mavisi, koyu mor, leylak rengi ve yakut kırmızısı çıplak ampulleri– yakardı. </st><st c="9891">İşte o zaman tüm mekân, sanki çılgın bir perinin sihirli değneğinden geçmiş gibi tuhaf bir ışık huzmesiyle yıkanırdı. </st></p>
			<p><st c="10009">Girişin hemen yanında, içeri giren herkesin ilk gördüğü şey olan, üzeri elle karalanmış, büyük bir tabela vardı. </st><st c="10122">Üstünde şöyle yazıyordu:</st></p>
			<p><st c="10146">VATANDAŞ!</st></p>
			<p><st c="10156">Şayet frengi ve benzeri zührevi hastalıklardan korunmak istiyorsan, şunları yapmalısın: </st></p>
			<p><st c="10245">1- Bir kadınla odaya girmeden önce onun muayene cüzdanını görmeyi talep et. </st><st c="10321">Sağlıklı olup olmadığını kontrol et!</st></p>
			<p><st c="10357">2- Kaput kullan. </st><st c="10375">Her seferinde mutlaka yeni bir tane kullan. </st><st c="10419">Burada fazla para isterler diye düşünme; ev sahibesine sor, o sana uygun bir fiyat verecektir. </st></p>
			<p><st c="10514">3- Eğer hastalık kaptığına dair herhangi bir şüphen varsa hiç buralarda durma, doğruca doktora git.</st></p>
			<p><st c="10613">4- Zührevi hastalıkların önlemi alınabilir, aşırılıktan kaçınılabilir, yeter ki herkes kendisini, ailesini ve etrafını korumaya kararlı olsun! </st></p>
			<p><st c="10757">Çalışma saatleri sabah ondan akşam on bire kadardı. </st><st c="10809">Günde iki kez kahve molası vardı Leyla’nın: yarım saat öğleden sonra, on beş dakika da akşam. </st><st c="10903">Beter Ana akşamları mola verilmesini uygun bulmazdı ama Leyla günlük kakuleli kahve dozunu almazsa çok fena migreninin tuttuğunu söyleyerek ayak diremişti.</st></p>
			<p><st c="11058">Her sabah, kapılar açılır açılmaz kadınlar girişteki cam panelin arkasında, tahta sandalye ve taburelerin üstündeki yerlerini alırlardı. </st><st c="11196">Geneleve yeni gelmiş olanlar yalnızca duruşlarıyla bile ayrılabilirlerdi eskilerden. </st><st c="11281">Elleri kucaklarında otururlardı yeniler; aniden bilmedikleri bir yerde uyanmış gibi bakışlarını bir noktada odaklayamaz ve ekseriya uzaklara bakarlardı. </st><st c="11434">Daha uzun zamandır buralarda olanlar ise daha gamsız ve rahat tavırlarla ortalıkta dolaşır, durmadan hareket ederlerdi – tırnaklarının içini temizler, sivrisinek ısırıklarını kaşır, yelpazelenir, aynada yüzlerini inceler, kaşlarını alır, birbirlerinin saçlarını örerlerdi. </st><st c="11707">Göz teması kurmaktan korkmaz, ortalıkta gruplar halinde, çifter çifter ya da tek başına dolanan adamları ilgisiz gözlerle seyrederlerdi.</st></p>
			<p><st c="11843">Kadınların birkaçı bu uzun bekleme saatlerinde nakış yapmayı ya da örgüye filan başlamayı istedilerse de Beter Ana’ya bunu kabul ettiremediler. </st></p>
			<p><st c="11988">“Örgü örmek mi? </st><st c="12004">Duyduğum en dangalakça fikir! </st><st c="12034">Heriflere evdeki dırdır karılarını hatırlatmak mı niyetiniz? </st><st c="12095">Ya da daha kötüsü, annelerini? </st><st c="12126">Tabii ki hayır! </st><st c="12142">Biz onlara asla görmedikleri şeyleri sunarız burada.”</st></p>
			<p><st c="12195">Burası aynı çıkmaz sokağa dizilmiş on dört genelevden biri olduğundan, müşteriler biliyordu ki başka seçenekleri vardı. </st><st c="12316">Bir aşağı bir yukarı yürür, durup bakar, sigara içip düşünür taşınır, seçeneklerini gözden geçirirlerdi. </st><st c="12421">Eğer karar vermek için hâlâ zamana ihtiyaçları varsa bir sokak satıcısının yanında durup hıyar turşusu suyu içer ya da kerhane tatlısı yerlerdi. </st><st c="12566">Leyla deneyimlerinden öğrenmişti ki eğer bir adam ilk üç dakikada kararını vermiyorsa asla vermezdi. </st><st c="12667">Üç dakikanın sonunda dikkati bir başkasına kayardı. </st></p>
			<p><st c="12719">Fahişelerin çoğu müşterilere seslenmekten kaçınır, arada sırada bir öpücük göndermek ya da göz kırpmakla, biraz dekolte göstermek ya da eteklerini hafif sıyırmakla yetinirlerdi. </st><st c="12897">Beter Ana kızların fazla hevesli görünmelerini uygun bulmazdı. </st><st c="12960">Böyle davranmanın malı ucuzlattığını söylerdi. </st><st c="13007">Ama kendi kalitelerinden emin değillermiş gibi soğuk nevale de durmamalıydılar. </st><st c="13087">“İnce, seviyeli bir denge” tutturulmalıydı – öyle diyordu Beter Ana, hoş kendisi pek de öyle ince, seviyeli, dengeli bir insan sayılmazdı ama belki de kendisinde olmayan özellikleri çalışanlarından bekliyordu. </st></p>
			<p><img src="image/1fish.png" alt="" /></p>
			<p><st c="13297">Leyla’nın odası ikinci katta, sağdaki ilk odaydı. </st><st c="13347">“Evin en iyi yeri” derdi herkes. </st><st c="13380">Herhangi bir lüksü ya da Boğaz manzarası filan olduğundan değil, ezkaza bir şeyler ters giderse sesi aşağıdan kolayca duyulabileceği için. </st><st c="13519">Koridorun diğer ucundaki odalar en kötüleriydi. </st><st c="13567">Avazın çıktığı kadar bağırsan bile kimse koşup gelemezdi yardıma. </st></p>
			<p><st c="13633">Adamlar ayakkabılarının altını silsinler diye kapısının önüne yarımay şeklinde bir paspas koymuştu Leyla. </st><st c="13739">Oda çok az bir eşyayla döşenmişti: Üzerinde çiçekli yatak örtüsü ve onunla takım fırfırlı eteği olan iki kişilik yatak alanın çoğunu kaplıyordu. </st><st c="13884">Yatağın yanında, Leyla’nın, mektuplarını ve parasal değeri olmasa da onun için manevi anlam taşıyan kimi küçük nesneleri sakladığı kilitli çekmeceli bir komodin vardı. </st><st c="14052">Güneşten solmuş eski püskü perdeler, dilimlenmiş karpuz rengindeydi – karpuz çekirdeğine benzeyen siyah noktalar da sigara yanıklarıydı aslında. </st><st c="14197">Köşede çatlak bir lavabo ile üzerinde pirinçten yapılmış bir cezvenin dengesizce durduğu bir gaz ocağı ve onun yanında da bir çift terlik – küçük saten güller ve boncuklarla süslenmiş mavi kadife terlikler. </st><st c="14404">Leyla’nın sahip olduğu en güzel şeydi bunlar. </st></p>
			<p><st c="14450">Sahip olduğu tek güzel şeydi bunlar. </st></p>
			<p><st c="14487">Duvara yaslanmış duran ceviz gardırobun kapısı tam kapanmıyordu bir türlü. </st><st c="14562">İçinde, askılardaki giysilerin altında bir yığın dergi, bir bisküvi kutusu dolusu prezervatif, uzun zamandır hiç kullanılmamış küf kokulu bir battaniye vardı. </st><st c="14721">Karşı duvarda asılı olan aynanın çerçevesine fotoğraflar ve kartpostallar iliştirilmişti: incecik bir puro tüttüren Brigitte Bardot, hayvan postundan yapılma bir bikiniyle poz veren Raquel Welch, bir Hint yogisiyle birlikte bir halının üstünde oturmuş Beatles üyeleri ve sarışın kız arkadaşları ve Leyla’nın hiç görmediği ama bir gün keşfetmeyi çok istediği birtakım yerlerin –Berlin, Londra, Paris, Amsterdam, Roma, Tokyo...– fotoğrafları: bir başkentte sabah güneşinde ışıldayan bir nehir, hafif karla kaplanmış barok bir meydan, gecenin ışıklarını üstünde mücevher gibi taşıyan bir bulvar... </st></p>
			<p><st c="15316">Odası birçok açıdan ayrıcalıklıydı; adeta Leyla’nın statüsünü gösteriyordu. </st><st c="15392">Diğer kızların çoğunun ondan çok daha az konforu vardı. </st><st c="15448">Beter Ana Leyla’yı severdi – kısmen dürüst ve çalışkan olduğu için, kısmen de Beter Ana’nın onlarca yıl önce Balkanlar’da bıraktığı kız kardeşine şaşırtıcı derecede benzediği için.</st></p>
			<p><st c="15628">Bu sokağa ilk getirildiğinde –polisin gayet iyi tanıdığı, biri kadın biri erkek, iki sabıkalı sahtekâr tarafından ilk geneleve satıldığında– daha on yedi yaşındaydı Leyla. </st><st c="15801">Yaklaşık üç yıl önceydi bu, ama daha şimdiden sanki bambaşka bir hayatmış gibi geliyordu ona. </st><st c="15895">O eski günler hakkında hiç konuşmazdı, tıpkı evden neden kaçtığını ve kalacak bir yeri olmadan, cebinde sadece beş lira yirmi kuruşla İstanbul’a nasıl geldiğini hiç anlatmadığı gibi. </st><st c="16078">Hafızasını bir mezarlık gibi görürdü; hayatının farklı bölümleri gömülüydü orada, hepsi ayrı ayrı mezarlarda yatıyorlardı ve Leyla’nın onları yeniden canlandırmaya hiç niyeti yoktu.</st></p>
			<p><st c="16259">Bu sokaktaki ilk aylar öyle karanlıktı ve günler bir palamar gibi öyle bir umutsuzluğa bağlıyordu ki onu, çok kez intiharı geçirmişti aklından. </st><st c="16404">Hızlı, sessiz bir ölüm pekâlâ olabilirdi. </st><st c="16446">Kaç kez planlamıştı intiharı. </st><st c="16476">O zamanlar her ayrıntı onu huzursuz eder, her ses gök gürültüsü gibi gelirdi kulaklarına. </st><st c="16566">Nispeten daha güvenli bir yer olan Beter Ana’nın evine geldikten sonra bile daha fazla dayanabileceğini, yaşamaya devam edebileceğini düşünmüyordu. </st><st c="16714">Tuvaletlerden gelen pis koku, mutfaktaki fare pislikleri, bodrumdaki karafatmalar, bir müşterinin ağzındaki uçuklar, diğer fahişelerden birinin elindeki siğiller, mamanın bluzundaki yemek lekeleri, orada burada uçuşan karasinekler... </st><st c="16948">her şey kontrolsüzce kaşınmasına neden oluyordu. </st><st c="16997">Geceleri başını yastığa koyduğunda burnuna gelen hafif, bakırımsı kokunun çürüyen et kokusu olduğuna karar vermişti ve mikropların tırnaklarının altında biriktiğinden, kanına karıştığından endişe ediyordu. </st><st c="17203">Korkunç bir hastalık kaptığından emindi. </st><st c="17244">Gözle görünmeyen parazitler teninin altında ve üstünde kaynaşıyordu. </st><st c="17313">Fahişelerin haftada bir gittiği mahalle hamamında vücudu kıpkırmızı olana dek yıkanıp keselenir, döndüğünde de yatak çarşaflarıyla yastıklarını kaynatırdı. </st><st c="17469">Ne yapsa nafileydi. </st><st c="17489">Her seferinde geri geliyordu parazitler.</st></p>
			<p><st c="17529">“</st><span><st c="17531">Pisikolocik</st></span><st c="17542"> bence” derdi Beter Ana. </st><st c="17567">“Daha önce de gördüm. </st><st c="17589">Bak yavrum, ben temiz bir mekân işletiyorum burada. </st><st c="17641">Beğenmiyorsan tıpış tıpış geri gidersin. </st><st c="17682">Ama diyorum sana, hepsi senin kafanın içinde. </st><st c="17728">Söyle bakayım, annen de temizlik hastası falan mıydı senin?” </st></p>
			<p><st c="17789">Bu soru şak diye durdurmuştu Leyla’yı. </st><st c="17828">Kaşıntı filan kalmamıştı. </st><st c="17854">Hayatta istediği en son şey Binnaz Teyze’yi ve Van’daki o büyük, hüzünlü evi hatırlamaktı.</st></p>
			<p><img src="image/1fish.png" alt="" /></p>
			<p><st c="17944">Leyla’nın odasındaki tek pencere arka tarafa bakıyordu: içinde tek bir huş ağacı olan küçük bir avluya ve giriş katındaki mobilya atölyesi haricinde tamamen boş duran yıkık dökük binaya. </st><st c="18132">İçeride yaklaşık kırk tane adam, günün on üç saati boyunca toz ve cila ve adını bile bilmedikleri birtakım kimyasallar soluyarak harıl harıl çalışırlardı. </st><st c="18287">Yarısı yasadışı göçmenlerdi. </st><st c="18316">Hiçbirinin sigortası yoktu. </st><st c="18344">Ve çoğunun yaşı yirmi beşin altındaydı. </st><st c="18384">Uzun süre yapılabilecek bir iş değildi zaten bu. </st><st c="18433">Reçine buharları akciğerlerini mahvediyordu. </st></p>
			<p><st c="18478">İşçilerin başında, nadiren konuşan ve asla gülümsemeyen, sakallı bir ustabaşı vardı. </st><st c="18563">Cuma günleri, ustabaşı, başında takkesi, elinde tespihiyle camiye gider gitmez adamlar camları açıp kafalarını dışarıya uzatarak fahişeleri dikizlemeye çalışırlardı. </st><st c="18729">Genelevin perdeleri çoğunlukla kapalı tutulduğundan fazla bir şey göremezlerdi. </st><st c="18809">Ama belki bir gün yuvarlak bir kalça ya da çıplak bir uyluk görebiliriz diye asla vazgeçmezlerdi. </st><st c="18907">Yakaladıkları baştan çıkarıcı manzaralar hakkında birbirlerine hava atıp gülüşürlerdi; tepeden tırnağa her yerlerini kaplayan toz yüzlerini kırıştırır, saçlarını kırlaştırırdı ama bu halleriyle yaşlı adamlardan ziyade iki âlemin arasına sıkışıp kalmış hayaletler gibi görünürlerdi. </st><st c="19189">Avlunun karşı tarafında, kadınlar genellikle onlara kayıtsız kalırlardı ama arada sırada içlerinden biri ya meraktan ya da acıdığı için aniden camda belirip pervaza yaslanır, memeleri kollarının üstünde tombul tombul görünürken sessizce sigara içerdi. </st></p>
			<p><st c="19441">İşçilerin birkaçının sesi pek güzeldi ve sözleri birbirlerinin ağzından ala ala türkü söylemeyi severlerdi. </st><st c="19549">Ne para yetiştirebildikleri ne de başarılı olabildikleri, acımasız, haksız ve bunca eşitsiz bir dünyada, bedava olan tek keyif müzikti. </st><st c="19685">Onlar da bol bol ve coşkuyla söylerlerdi. </st><st c="19727">Pencerelerde siluetlerini gördükleri kadınlara, onların o etten ziyade uçucu gölgeden oluşan esrarengiz bedenlerine türküler yakarlardı – Kürtçe, Türkçe, Arapça, Farsça, Afganca, Gürcüce, Çerkezce, Urduca... </st></p>
			<p><st c="19935">Bir keresinde, duyduğu sesin güzelliğinden etkilenen Leyla, o güne dek sıkı sıkıya kapalı tuttuğu perdesini açıp mobilya atölyesine doğru bakmıştı. </st><st c="20083">Orada, genç bir adam başını kaldırıp gözlerini ona dikmiş, selde kaybolan âşıklarla ilgili bir türkü söylüyordu; Leyla’nın hayatında duyduğu en acıklı türküydü bu. </st><st c="20247">Badem biçimli gözleri perdahlı demir rengindeydi adamın; dikkat çeken bir çene yapısı ve belirgin bir çene gamzesi vardı. </st><st c="20369">Ama Leyla’yı asıl çarpan şey, adamın bakışlarındaki yumuşaklık olmuştu. </st><st c="20441">Hırsın bulandırmadığı bakışlardı bunlar. </st><st c="20482">Bembeyaz dişlerini göstererek mahçup bir edayla gülümsedi genç adam ve Leyla da ona gülümsedi elde olmadan. </st><st c="20590">Bu şehir sürekli şaşırtıyordu Leyla’yı. </st><st c="20630">Tüm bu curcunanın ve hengâmenin ve kötülüklerin içinde bile hiç beklenmedik masumiyet kırıntıları saklıydı. </st><st c="20738">Öyle ki insan o anların gerçek ve duru olduklarını anlayıncaya kadar çoktan kaybolmuş oluyorlardı. </st></p>
			<p><st c="20837">“Bacım adın ne?” diye seslendi genç adam.</st></p>
			<p><st c="20878">Tereddüt etti önce söyleyip söylememekte. </st><st c="20921">“Leyla. </st><st c="20929">Ya senin?”</st></p>
			<p><st c="20939">“Benim mi? </st><st c="20951">Benim adım yok daha.”</st></p>
			<p><st c="20972">“Yok mu? </st><st c="20982">Herkesin bir adı var.”</st></p>
			<p><st c="21004">“Valla ben ismimi sevmiyorum. </st><st c="21035">İstersen ‘Hiç’ de bana.”</st></p>
			<p><st c="21059">“Hiç diye isim mi olur?”</st></p>
			<p><st c="21084">“Olur, olur.”</st></p>
			<p><st c="21098">Bir sonraki cuma, Leyla yeniden baktığında, genç adam orada değildi. </st><st c="21168">Sonraki hafta da yoktu. </st><st c="21192">Gittiğini düşündü Leyla. </st><st c="21217">Bir pencereden gördüğü o yabancının sonsuza dek ortadan kaybolduğunu varsaydı. </st></p>
			<p><st c="21296">Ama İstanbul onu şaşırtmaya devam edecekti. </st><st c="21340">Tam bir yıl sonra Leyla onu bir kez daha görecekti – şans eseri. </st><st c="21405">Yalnız bu sefer “Hiç” bir kadın olarak çıkacaktı karşısına. </st></p>
			<p><img src="image/1fish.png" alt="" /></p>
			<p><st c="21465">Beter Ana artık Leyla’yı hatırlı müşterilerine göndermeye de başlamıştı. </st><st c="21538">Genelev devlet denetimindeydi ve tesis sınırları içinde yapılan her işlem yasaldı ama dışarıdakiler izinsizdi – ve dolayısıyla vergisizdi. </st><st c="21677">Bu yeni girişimle ciddi risk alıyordu Beter Ana – ama kârlı bir riskti bu. </st><st c="21752">Yakalanırsa başı belaya girebilir, mahkemeye çıkarılır ve büyük ihtimalle hapse atılırdı. </st><st c="21842">Gerçi Leyla’ya güveniyor, yakalansa bile kimin için çalıştığını polise söylemeyeceğini biliyordu.</st></p>
			<p><st c="21939">“Ağzın sıkıdır senin, değil mi yavrum? </st><st c="21979">Aferin benim kızıma.”</st></p>
			<p><st c="22000">Bir gece, polis Boğaz’ın her iki yakasındaki düzinelerce gece kulübünü, barı ve ruhsatsız içki dükkânını bastı ve yaşı küçük müşteriler, uyuşturucu kullanıcıları ve seks işçileri gözaltına alındı. </st><st c="22198">Leyla da kendisini uzun boylu, yapılı bir kadınla bir hücrede baş başa buldu. </st><st c="22276">Kadın adının Nalan olduğunu söyledikten sonra kendisini bir köşeye attı ve dalgın dalgın bir türkü mırıldanıp tırnaklarıyla da tempo tutmaya başladı.</st></p>
			<p><st c="22425">O tanıdık türküyü –daha önce de söylediği ağıtı– söylemese tanıyamazdı Leyla onu asla. </st><st c="22513">Merakla bu yabancı kadını inceledi evvela; parlak, sıcak, kahverengi gözlerine, köşeli çenesine ve çenesindeki gamzeye baktı.</st></p>
			<p><st c="22638">“Hiç? </st><st c="22645">Sen misin?” dedi Leyla büyük bir şaşkınlıkla. </st><st c="22691">“Beni hatırladın mı?”</st></p>
			<p><st c="22712">Kadın başını yana eğip belirsiz bir ifadeyle baktı bir an. </st><st c="22772">Sonra yüzüne yayılan tatlı bir gülümsemeyle havaya sıçradı; neredeyse başını alçak tavana çarpıyordu.</st></p>
			<p><st c="22873">“Genelevdeki kız! </st><st c="22892">Ayol ne işin var senin burada?”</st></p>
			<p><st c="22923">O gece, gözaltında, ikisi de pislik içindeki döşeklerde uyuyamadılar ve önce karanlıkta, sonra şafakla gelen alacakaranlıkta uzun uzun konuşup birbirlerine yoldaşlık ettiler. </st><st c="23099">İlk karşılaştıkları sırada mobilya atölyesinde geçici olarak çalıştığını, cinsiyet değişimi tedavisi için para biriktirdiğini anlattı Nalan. </st><st c="23240">Tedavi beklediğinden daha zorlu ve pahalı çıkmıştı ve plastik cerrahı da hıyarın tekiydi. </st><st c="23330">Ama yakınmamaya –en azından bunu pek yüksek sesle yapmamaya– çalışıyordu, zira çıktığı bu yolculuğu ne olursa olsun tamamlamaya kararlıydı. </st><st c="23470">Tüm yaşamı boyunca içine hapsolduğu o beden, bilmediği bir dildeki bir sözcük kadar yabancıydı ona. </st><st c="23570">Orta Anadolu’da, çiftçilik ve küçükbaş hayvancılık yapan varlıklı bir ailenin çocuğu olarak doğmuş, İstanbul’a da yüce Allah’ın “kusura bakmasın, günah yazmasın” ama yaptığı bu bariz hatayı düzeltmek için gelmişti. </st></p>
			<p><st c="23785">Sabah olduğunda, her ne kadar bütün gece oturmaktan sırtı ağrısa ve bacakları kütük gibi ağırlaşmış olsa da üzerinden bir yük kalkmış gibi hissetti Leyla – çoktandır unuttuğu bir hafiflik hissi kaplamıştı içini.</st></p>
			<p><st c="23996">Canları fena halde çay isteyen iki kadın serbest kalır kalmaz hemen bir börekçiye oturup birer bardak çay ısmarladılar. </st><st c="24117">O ilk bardağı bir sürü bardak izledi. </st><st c="24155">O günden sonra bağlarını hiç kopartmadılar ve düzenli olarak aynı köşe dükkânda buluştular. </st><st c="24247">Ayrı olduklarında bile, birbirlerine anlatacak çok şeyleri olduğunu fark ederek yazışmaya başladılar. </st><st c="24349">Nalan Leyla’ya sık sık, arkasına tükenmezkalemle bir şeyler karalanmış, yazım hatasından geçilmeyen kartpostallar yollardı. </st><st c="24473">Oysa Leyla mektup kâğıdını tercih eder, dolmakalem kullanarak, yıllar önce Van’daki okulda öğrendiği şekilde düzgün ve dikkatle yazardı. </st><st c="24610">Arada sırada, tam yazarken durup Binnaz Teyze’yi düşünür, onun alfabe korkusunu hatırlardı. </st><st c="24702">Leyla ailesine pek çok kere yazmış ama onlardan hiç haber almamıştı. </st><st c="24771">Ne yapıyorlardı acaba mektuplarına – bir kutuya koyup gözlerden ırak bir köşede saklıyorlar mıydı, yoksa yırtıp atıyor ya da yakıyorlar mıydı? </st><st c="24914">Postacı geri mi götürüyordu mektuplarını, götürüyorsa nereye, hangi adrese? </st><st c="24990">İstenmeyen ve hatta açılıp okunmayan tüm mektupların saklandığı bir yer mi vardı bu dünyada? </st></p>
			<p><st c="25083">Nalan, Taksim Meydanı yakınlarındaki Kazancı Yokuşu’nda, rutubetli bir bodrum katında oturuyordu – yer döşemeleri eğimli, pencere çerçeveleri çarpık, duvarlar yamuk yumuktu ve dairenin planı o kadar tuhaftı ki, mimar kafası güzelken çizmiş herhalde diye düşünmemek elde değildi. </st><st c="25362">Nalan, dört diğer trans kadın ve sadece onun birbirinden ayırabildiği kaplumbağaları, Tutti ve Frutti ile paylaşıyordu bu alanı. </st><st c="25491">Her sağanakta ya borular patlayacak ya da tuvaletler taşacak gibi oluyordu ama neyse ki Nalan’ın gördüğü kadarıyla Tutti ve Frutti iyi yüzücülerdi. </st></p>
			<p><st c="25639">“Hiç”, Nalan kadar kendisine güvenen bir kadın için uygun bir lakap olmadığından, Leyla ona “Hiç” yerine “Nostalji” demeye karar verecekti zamanla – geçmişe özlem duyduğundan değildi bu; aksine gayet memnundu Nalan geçmişini tamamen arkada bıraktığına ama şehirde derin bir memleket hasreti çekiyordu. </st><st c="25941">Taşrayı, onun bin bir duru kokusunu ve cömert bir gökyüzünün altında açık havada uyuyabilmeyi, yıldızlarla sohbet etmeyi özlüyordu. </st><st c="26073">Hem oralarda, sürekli arkasını kollamak zorunda değildi insan burada, İstanbul’da olduğu gibi.</st></p>
			<p><st c="26167">Cesur ve hayat ve enerji dolu, düşmanlarına karşı yılmaz ve yırtıcı, sevdiklerine ise sonuna kadar sadık, sevecen ve korumacı: Nostalji Nalan, Leyla’nın İstanbul’da edindiği ikinci arkadaşı.</st></p>
			<p><st c="26358">Nostalji Nalan. </st><st c="26375">Beş kadim dostundan biri.</st></p>
		</div>
<div id="charCountTotal" value="26400"></div></body>
</html>
