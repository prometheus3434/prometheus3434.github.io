<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>notrolizer</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">SONSÖZ</h1>

  <p class="normal">“BİR!”</p>

  <p class="normal">Birden üç yaşındaki haline geri döndü. Hayatında yaşadığı en yoğun anımsayıştı bu. Oradaydı, o küçük bedenin içindeydi, yanındaki öğretmeninin yukarıdan gelen sesini duyarken gece göğüne bakıyordu; o boşluğa düşmekten, sonsuza dek düşmekten korkuyordu. Kaskatı bir halde düşecekti, hiç durmadan düşecekti ve boşluğun sonu hiç gelmeyecekti.</p>

  <p class="normal">“SIFIR!”</p>

  <p class="normal">Beyazlık.</p>

  <p class="normal">Anna Phasia yatak odasında tek başınaydı. Şehir kubbesinin tepesinde uzanan gece göğüne bakıyordu. Yıldızlar o kadar çoktu ki ve hepsi o kadar uzaktaydı ki. Karanlık, bütün ışıkları cüceleştiriyordu.</p>

  <p class="normal">Khan’la yaptığı görüşme aklından çıkmıyordu. Khan’ın gözlerindeki kendini salmışlıkla kararlılık karışımı ifadeyi daha önce hiç görmemişti... sadece Khan’da değil, hiç kimsede. O ifade gözünün önünden gitmiyordu. Sanki Khan bir kez daha, gitmeden önce içine bir şey bırakmıştı, varlığının özüne dokunan ve duygularını harekete geçiren bir şey. Yitirdiği bebeğinin aksine, bu sefer kendisinden alamayacakları bir şey. Ruhundaki boşluğa yayılan, oradan bir kederi bulup çıkaran...</p>

  <p class="normal">Anna Phasia’nın şimdi sırtını döndüğü gökyüzünün ötesinde, Mars’tan milyonlarca kilometre uzakta, gezegenlerin ve yıldızların, kuasarların ve kara deliklerin, güneş sistemlerinin ve galaksilerin arasında uzanan uzay boşluğunda bir insan bedeni salınmaktaydı. Erkekti, ayakta durma pozisyonundaydı, kolları önündeki bir çubuğu tutarcasına dirseklerden bükülüydü. İki metre ötesine kadar uzanan, kaynağı belirsiz bir ışıkla sarmalanmıştı. Smokinliydi ve hareketsizdi.</p>

  <p class="normal">Kaşları olanları anlamaya çalışıyormuşçasına çatıktı. Ağzının kıvrımları yüzüne metanet katıyordu. Kahverengi gözleri sabit ve dikkatliydi.</p>

  <p class="normal">Bu gözler bazen kımıldar gibiydiler, ama emin olmak güçtü. Belki de bu izlenim sadece ışık oyunlarının yol açtığı bir yanılsamaydı. Yine de onlardaki bilinç ve odaklanma inkâr edilemezdi. Giderek küçülen Mars’a bakıyorlardı, uzayın hiç bitmeyen tek bir ana dönüşmüş sonsuz dinginliğinde.</p>

  <div class="calibre1" id="calibre_pb_6"></div>
</body>
</html>
