<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>notrolizer</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">1</h1>

  <p class="normal">IMT kafeteryasında, beyaz gömlekli zenci garsonun birkaç saniye önce önüne bıraktığı beyaz fincanın içindeki renksiz sıcak suya, rulo bir kutunun içinden çıkardığı kahve tabletini atarken ve karşısındaki, Mars manzarasıyla kafeteryanın solunabilir atmosferini birbirinden ayıran, solar radyasyon filtreli camın ardındaki gri enginliğe çevresinde toplanmış çocuklardan ikisinin omuzlarına kollarını atmış halde bakan daracık beyaz üniformalı anaokulu görevlisi kadını süzerken, I Khan Shun Lee’nin aklına civarındaki onca beyazlığa ve gençlik cıvıltısına şaşılacak kadar tezat, ufuktaki dağ kadar karanlık bir fikir, ölümün tuhaflığı fikri geldi. Camın ardındaki sonsuzluğu tıpkı o çocuklar gibi ilk kez görüşünü anımsıyordu... steril, beyaz duvarların geometrik kısıtlılığında geçen üç yıldan<sup class="calibre2"><a class="footnote-link" href="../Text/notrolizer_split_006.html#footnote-100-1" id="footnote-100-1-backlink">[1]</a></sup> sonra karşısında doğanın hiç de steril ve kısıtlı olmayan evrenini görüverince ürkmüştü. Huşu hissetmişti, sadece bir çocuğun hissedebileceği şekilde. Ufukta zirvesi görünmeyen ve etrafındaki her şeyi cüceleştiren muazzam bir dağ vardı, sonradan güneş sisteminin en yüksek dağı ve volkanı olduğunu öğreneceği, 24 kilometre yüksekliğindeki Olympus Mons. Karşısında göz alabildiğine uzanan bir arazi (bulundukları bölgenin adının Tharsis olduğunu da sonradan öğrenecekti), yukarıda dipsiz bir karanlık ve karanlığın içinde titreşen sayısız parıltılar. Sınıfta yerçekimiyle ilgili öğrendiklerini anımsamıştı o zaman... yerçekimi olmasa havalanıp tavana çarpacağını düşünmek başta eğlenceli gelmişti, oysa uzaya ilk kez bakarken, yerçekimi olmasa ve tavan da olmasa o karanlığa düşeceğini anlamıştı, hiç durmadan düşecekti, hayatının sonuna kadar, öldükten sonra da, milyonlarca yıl sonra bile hâlâ karanlığın içine düşüyor olacaktı ve bu hiç eğlenceli değildi.</p>

  <p class="normal">Kahvesini yudumlarken gülümsedi. O zamanlar çocuk aklıyla şunu düşünememişti tabii: sonsuza kadar düşse de, öldüğünde artık bedeninde olmayacağı için fark etmeyecekti. Başka bir yerde olacaktı, ama nerede? Belki de hiçbir yerde. Büyümek buydu herhalde, hiçbir yerde olmadığını hayal etmeyi deneyebilmekti. Büyümek aynı zamanda durumları kontrol altına alabilme yetisi kazanmaktı. Uzayda ölmemek için astronot giysileri imal etmekti, doymak için yapay ortamlarda canlılar yetiştirmekti, normalde bulunmamanız gereken yerlere gittiğinizde doğanın sergilediği acımasızlıkla başa çıkabilmekti. Öte yandan insanlar ne ölümlerini, ne de sonrasını kontrol edebiliyorlardı. Kendilerinin ve başkalarının ölümlerini çabuklaştırabiliyorlardı, bazen bir çocuğun beğenmediği bir oyuncağı kırabilmesi gibi. Bazen ölümü erteleyebiliyorlardı, ama gelişindeki kaçınılmazlığı ortadan kaldıramıyorlardı. Demek ki ölümün karşısında herkes hâlâ çocuktu ve kökenleri milyonlarca yıl öncesine dayanan insanoğlu bu konuda henüz büyüyebilmiş değildi. Tersine köşeye sıkıştırılmıştı ve çevresini sarmış kara pelerinin içi yıldızlarla, gezegenlerle doluydu.</p>

  <p class="normal">İnsanoğlunun kendini ve hemcinslerini yok etme güdüsünün sebebi büyüme arzusu olabilir miydi? Ölüme bir çeşit mağrurca, ama acizce başkaldırı? Bilinmeyeni tanıdıklaştırma, sırlarını rutinlere ekleme yoluyla ürkütücülüğünü azaltma çabası?</p>

  <p class="normal">Büyümenin zor olduğu bir evren, diye düşünüp tekrar gülümseyerek kahvesini yudumlarken birden gövdesinin üst kısmının öne fırladığını ve alt dudağıyla çenesinin fincanına çarptığını, dökülen kahvenin tenine bir saniye önce var olmayan bir hassaslık ve çığlıklar kattığını hissetti. “Pardon,” dedi sağından, tepesinden gelen tanıdık bir erkek sesi. Khan bir eliyle fincanı bırakarak diğerinin tersiyle çenesini sildikten ve giysilerindeki hasarı gözleriyle çabucak tarayıp önemsiz bulduktan sonra başını kaldırıp masanın diğer tarafına baktığında karşısında Jack’in sırıtan yüzünü gördü. Jack’in gözbebekleri her zamanki gibi fazlasıyla iriydi ve etraflarındaki yeşilin gri tonu, yüz ifadesine güven uyandırmayan bir soğukluk ve vahşilik katıyordu. Jack “Yollar yine ana baba günü,” dedikten sonra gövdesinin üst kısmını hızla Khan’ın soluna doğru çevirerek, işaret parmağını bir kabadayının abartılı özgüveni ile tuvalete gitmek isteyen bir öğrencinin telaşının tuhaf bir karışımıyla kaldırıp ağzıyla bir kahve sözcüklerini şekillendirdi. “Bir de başımıza yeni moda çıktı: elektrik kesintileri. Bu şehirden bıktım artık. Senin kule gibisi yok ha.”</p>

  <p class="normal">“Otuz beş dakika geç kaldın,” dedi Khan, Jack’in bakışlarını tekrar yakalar yakalamaz. Kesişen dikkatlerinin aralarında oluşturduğu görünmez tünelin uzak ucuna gönderdiği soğukluk dalgasıyla birlikte hafifçe aşağı kıvrılan ağız kenarları, kendi sözünü onaylayıcı bir kalkan işlevi gördü.</p>

  <p class="normal">“Dedim ya, yollar sıkışıktı. Sızlanmana gerek yok,” diye karşılık veren Jack, konuya olan ilgisizliğini vurgulamak için dönüp arkasındaki anaokulu öğretmeninin vücudunu tepeden tırnağa süzdü. Tekrar Khan’a baktığında, hasmının ritmini bozacak nihai darbeyi indirme arzusuyla “Ya eskiden anaokulları böyle değildi, ya da ben böyle değildim,” dedi.</p>

  <p class="normal">Jack’in horgörü sergileme konusundaki doğal yeteneğinin bilincinde olan Khan, onunla kendi sahasında baş etme şansının bulunmadığını bilecek kadar kendini tanıyordu. Elindeki tek avantajına hayal gücünden yoksun bir kararlılıkla sarılmak muhtemelen tek şansıydı. Bunu tereddütsüz yaptı.</p>

  <p class="normal">“Yoo, neden sızlanayım?” dedi, anaokuluyla ilgili lafın aralarındaki atmosferden silinmesini bir an sabırla bekledikten sonra. “Sen istediğini alamadığın zaman sızlanmayacaksan mesele yok.”</p>

  <p class="normal">Aralarında buz gibi bir bakışma oldu. Seni ihbar edebilirim, dedi Jack sessizce.</p>

  <p class="normal">Bedelini ödersin, diye karşılık verdi Khan gözleriyle.</p>

  <p class="normal">Jack, Khan’ın kararlılığını görünce yeni bir durumla karşı karşıya olduğunu fark etti.</p>

  <p class="normal">Dirseklerini masaya dayayıp avuçlarını burnunun biraz önünde, parmak uçlarını tavana dönük tutarak birleştirdi.</p>

  <p class="normal">“Bugün kafam dağınık. Ellyn ile uyum raporumuz dün geldi. 58 almışız. Geceyi onda geçirdim.”</p>

  <p class="normal">New New York’ta çocuk yapabilecek yetide olan çiftlerin uyum raporu almadan cinsel ilişkiye girmeleri yasaktı. Altmış dokuz Mars yılı önce, o zamanın teknokrat yöneticileri olan bilim adamları, akrabalık üzerine kurulu bir aile anlayışını benimsemeyen bir insan topluluğunu idare etmenin daha kolay olacağına karar vermişlerdi. Bilgisayarlardaki tarih kayıtlarını inceleyen Khan’ın anladığı kadarıyla, özellikle genetik bilimciler Dünya gezegeninde yaşarken araştırma izinleri almakta güçlük çekmişlerdi. Oysa insanoğlunun varlığını sürdürebilmek için genetik düzenlemelere ihtiyaç duyduğu kanısı aralarında tam da o zamanlar yaygınlaşmaya başlamıştı.</p>

  <p class="normal">Cinsel ilişkiye girmek isteyen çiftler IMT’nin, yani Innovative Mars Technologies kurumunun bünyesindeki Kamu Sağlığı Teşkilatı’nın bilim heyetine yazılı başvuruda bulunmak zorundaydılar. Ardından Nüfus Planlama Departmanı’nın laboratuvarlarında adayların kayıtlardaki gen haritaları karşılaştırılarak ve test sonuçları değerlendirilerek, üretecekleri çocuğun standartların altında olup olmayacağına ilişkin bir değerlendirme yapılıyordu. Oldukça geniş bir yorum ve tahmin payı içeren bu değerlendirmenin sayısal karşılığının yüz üzerinden elli ya da daha düşük olması durumunda adaylara cinsel ilişki izni verilmiyordu. Bu yasağı çiğnedikleri kanıtlanan kişiler şehrin dışına, artık onlar için bir çeşit ağır ceza hapishanesi anlamına gelmeye başlayan açık Mars yüzeyine çalışmaya gönderiliyorlardı. Onaylanmamış bir ilişkiden cenin oluşması durumunda anneye kürtaj yapılıyordu.</p>

  <p class="normal">Khan kondom ve ilaç gibi doğum kontrol yöntemlerinin neden bir süredir yasak olduğunu kendine sorduğunda şu sonuçlara varmıştı: Birincisi bilim adamları muhtemelen insan vücutlarına ilaç vermekten olabildiğince kaçınmaya çalışıyorlardı. Dünya gezegeni yitirildiğinden (veya yitirildiği sanılmaya başlandığından) beri genetik bilimi giderek insanoğlunun kurtarıcısı olarak görülür hale gelmişti. İnsanoğlunun günün birinde gezegenlere ve mekanik araçlara gerek duymadan uzay boşluğunda sağ kalabileceği umudu bir ütopyadan çok, giderek artan bir coşkuyla, uzak bir geleceğe ilişkin bir kehanet olarak görülmekteydi. Araştırmacılar genler üzerindeki hassas çalışmalarının ürünlerinin taşıdığı belirsizlikleri olabildiğince azaltma kaygısındaydılar. İlaçların, planladıkları bünyelerde yol açabileceği genetik etkileri tahmin etmeye zorlanmak istemiyorlardı. İkinci sebepse kaçınılmaz bir şekilde rastlanan ihlallerin onlara üzerinde yasal deneyler yapabilecekleri ceninler sağlamasıydı.</p>

  <p class="normal">İzin alan çiftlere uyum oranlarına göre çocuk yapma kotası tanınıyordu. %50-70 arası uyum bir çocuk, %70-90 arası uyum iki çocuk, %90-100 arası uyumsa üç çocuk kotası demekti. Çiftler kotalarını tamamladıklarında kısırlaştırılıyor, böylece artık izne gerek duymadan, kendileri gibi kısır olan herkesle cinsel ilişki kurabiliyorlardı. Kısırlarla kısır olmayanların birbirleriyle cinsel ilişkiye girmeleri yasaktı.</p>

  <p class="normal">“Kısırlaşma yolunda ilk adımı attın yani,” dedi Khan. “Kutlarım.”</p>

  <p class="normal">“İlgisi yok,” dedi Jack. “Bu aldığım üçüncü izin. Bildiğin gibi hâlâ çocuksuzum.”</p>

  <p class="normal">“Diğerleri ne oldu?”</p>

  <p class="normal">“İlki benden sıkıldı. Ben de ikincisinden sıkıldım.”</p>

  <p class="normal">“Belki bu sefer ikiniz birden sıkılırsınız,” dedi Khan. “Bu arada kimlik kartınla birlikte başka bir şeyi de unutmamışsındır umarım.”</p>

  <p class="normal">“Unutmadım,” dedi Jack. Elini kırmızı polyester ceketinin cebine atmışken, o sırada garsonun sıcak su dolu fincanla kahve tabletini önüne bırakmasıyla birlikte geriye yaslanıp elini çıkardı. Khan tablete hoşnutsuzlukla baktı. IMT kafeteryalarındaki kahveyi sevmediğinden, kendi sevdiği markanın tüplerini dışarıdan alıp cebinde taşırdı.</p>

  <p class="normal">Garson gittikten sonra Jack etrafa kaşlarını çatarak bakınıp öne eğilerek, cebinden şeffaf naylon poşete konmuş bir disk çıkardı. Poşetin içinde aynı zamanda üç tane mavi hap vardı. Jack avcuyla üstünü örttüğü poşeti yavaşça Khan’a doğru itti.</p>

  <p class="normal">Khan avcunu Jack’in elinin üstüne koyarken, bu kez huzursuzluğun kendi içine yayıldığını hissetti. Onları böyle el ele gören biri durumu yanlış yorumlayabilirdi. Ayrıca Khan, Jack gibi biriyle abartılı bir samimiyet halinde görülme fikrinden içgüdüsel olarak nefret etmişti. Oysa planı yolunda giderse bu gezegendeki hiç kimseyi bir daha görmek zorunda kalmayacaktı. Gitmezse de arkasından konuşulanları umursaması gerekmeyecekti, çünkü bir daha IMT’nin herhangi bir departmanında iş bulamayacaktı... hapisten çıktığında.</p>

  <p class="normal">Jack elini yavaşça geri çekince, Khan’ın elinin altında sadece diskli ve haplı poşet kaldı. İlk, ilkel dijital disklerin devasa boyutlarda olduğunu bilgisayar kayıtlarında okumuş, ayrıca fotoğraflarını görmüştü. Şimdikilerse bir avuç içine rahatlıkla sığabilecek boyutlardaydı. Poşeti avcundan ayırmadan yavaşça kendine doğru çekti.</p>

  <p class="normal">Elini masanın kenarına iyice yaklaştırınca durdurdu. Jack’in gözlerinin içine baktı. “Bu meselenin ne kadar önemli olduğunu yeterince vurguladım,” dedi. “Verdiğin program işe yaramayacaksa söylemek için hâlâ vaktin var. Ama buradan çıkıp gidersem çok geç olacak. İyi düşün. Beni kandırıyorsan ve şimdi gerçeği söylersen, biraz paradan vazgeçmiş olursun o kadar. Ama söylemezsen çok daha fazlasını kaybedeceksin.”</p>

  <p class="normal">Jack’in gözlerinde Khan’ın blöf yapmadığını görmenin kaygısı belirdi bir an; hemen ardından kaşları ikinci kez tehdit edilmenin öfkesiyle çatıldı. “Bana bak,” dedi, “bu kadar korkuyorsan git başkasından al. Geldiğimden beri saçmalayıp duruyorsun. İstemiyorsan ver diskle hapları gideyim.” Hayalinde, cebinde başka kimsenin para vermeyeceği bir diskle ve üç tane sıradan hapla, ama banka hesabında oldukça işine yarayabilecek yüklü bir meblağdan yoksun bir halde kalkıp gittiği canlanınca ses tonunu ve sözlerini çabucak yumuşattı. “Bu program işine yarayacak,” dedi. “Sana istediğin, işine yarayacak programı getirebileceğimi bilmesen bana gelmezdin zaten.”</p>

  <p class="normal">Doğru söylüyordu, şakaklarında ter damlacıkları belirmiş olsa da. Gerçi sorgulanan, Jack’in istenen programı getirip getiremeyeceği değil, bunu yapıp yapmadığıydı. Yine de Khan daha fazla uzatmamayı yeğledi. Programın işe yarayıp yaramayacağını ancak geri dönmek için çok geç olduğunda anlayacaktı.</p>

  <p class="normal">Jack’le gözlemevi kulesindeki bilgisayarlarından biri bozulduğunda tanışmıştı. Bilgisayardaki sorunun tamiri uzayınca, üç yüz elli metre yükseklikteki kule tepesinin aşağıda akan sosyal hayattan soyutlanmışlığında yaptıkları sohbetler sırasında Khan, bu adamın Serotonax düşkünlüğünü keşfetmiş ve ileride işine yarayabilecek bir bilgi kırıntısı olarak aklında tutmuştu.</p>

  <p class="normal">Serotonax reçeteli satılan ve birkaç tane kullanıldığında uyuşturucu etkisi gösterebilen bir antidepresandı. Jack gözlemevinin tenhalığını fırsat bilip, göz alabildiğine uzanan Mars manzarası eşliğinde haplarını içmişti ve Khan buna göz yummuş, adamın anlattıklarını dinlerken Serotonax’ın etkilerini gözlemleme fırsatı bulmuştu. Bunun bir yan etkisi, Jack’in kişiliğini de gözlemlemek durumunda kalmaktı ve Khan gördüklerinden hoşlanmamıştı. Jack manik depresif davranışlar ve Khan’ın yersiz bulduğu saldırgan bir kibir sergilemişti. Aralarındaki tanışıklık hiçbir zaman derinleşerek arkadaşlığa ya da dostluğa dönüşmemişti.</p>

  <p class="normal">Khan diskli ve haplı poşeti ceketinin iç cebine koyup, aynı cepten çıkardığı moneta kartının tuşlarına basarak Jack’in banka hesabına anlaştıkları parayı yatırırken ve aralarında herhangi bir tartışma yaşanmamışçasına “Buranın kahvesi berbat. Nasıl içebiliyorsun anlamıyorum,” derken, Jack ile arasındaki farkın sadece yaradılıştan, birinin içe ve diğerinin dışa dönük mizaçlı olmalarından değil, tercihlerden de kaynaklandığını düşündü. Ama tercihleri belirleyen mizaç değil miydi? Hayır, dedi kafatasının içindeki seslerden biri diğerine, mizaç asla tamamen kaybolmayacak bir alışkanlıktır, bir anlığına da olsa durdurulamaz bir otomatik tepkidir; ama o anlık tepkinin hemen ardından, eyleme geçmeden önce zihnin kendi kararını verebileceği ve iradenin bu kararı uygulayabileceği bir an gelir. Yani, diye devam etti bu ses, artık diğer sesten eser kalmamış olmasını umursamadan, peş peşe tutarlı kararlar alıp uygulamak kendimize ikinci bir mizaç yaratmamız için yeterli.</p>

  <p class="normal">Bunları düşünürken gözleriyle parmakları, zihnine sadece arada sırada danışarak hızla, uyum içinde çalışmaktaydılar. Banka işlemlerini tamamladıktan sonra Jack’e “Hesabını kontrol et,” dedi. Jack kendi moneta kartını çıkardı, tuşlarına basıp ekranına baktı. Gördükleri yüz ifadesini bir anda yumuşattı ve gözlerini parlattı.</p>

  <p class="normal">Khan, Jack’i yeni kazandığı parasıyla baş başa bırakmak üzere ayağa kalktı. “Hepsini bir gecede harcama,” dedikten sonra sırtını döndü ve ilk adımını atar atmaz etrafındaki dünyanın dalgalandığını hissetti... rüyalarında sık yaşadığı, adımını boşluğa atma hissine kapıldı. Dengesini korumaya çalışırken Jack’in arkasından “Yavaş,” dediğini işitti ve her nedense bunu gözlerini moneta kartının ekranından ayırmadan yaptığına emin oldu. Karnından göğsüne doğru bir dalga yükseldi. Destek aramak için savrulan sol kolu bir masanın yuvarlak kenarına denk geldi. Masayı iterek kendini birkaç adım daha atmaya zorlarken, çevresindeki odanın dönmekte olduğunu fark etti. Kulaklarında kalabalığın daha önce fark etmediği uğultusu vardı. Dizleri titriyordu. Kapının yanındaki kasaya vardığını göz ucuyla fark edince, düşüncelerini toplamaya çalışarak parmak uçlarını sağ arka cebine daldırıp moneta kartını çıkardı. Kartı titremediğini umduğu eliyle kasanın slotundan geçirerek hesabı öderken, sadece kendi hesabını ödemeye o haldeyken bile özen gösterdi. Kapıya yöneldiği anda baş dönmesi iyice arttı. Artık bilinci kafasından ve oradaki düşüncelerden uzakta, daha yüksek bir yerde asılı gibiydi. Arkasını yarım çember şeklinde sarmış kalabalığın ortasından bir çocuk ağlamasının yükseldiğini işitti. Aynı anda sol inciğinden elektrik akımına benzer bir his geçti. Hâlâ duyduğu o ses camın ardındaki manzaradan ürkmüş bir anaokulu öğrencisinden mi gelmekteydi, yoksa şimdi Khan’ın belleğinde dört yaşındayken yatakhane ranzasından atlayıp da bacağını kırdığında, muşamba kaplı döşemede saatlerce tek başına yattığında çıkardığı seslerin kaydedilmiş bir anısı mı canlanmıştı? Önündeki kapının tıslayarak iki yana açıldığını işitti ve yüzünü hafif bir esinti okşadı. Bir adım atıp T şeklinde birleşmiş iki koridorun kesişim noktasına çıkarken, kapının aynı tıslamayla ardından kapandığını işitti.</p>

  <p class="normal">Şimdi yeni bir dünyada izole olmuş haldeydi. Burası dingindi, çocuklardan ve çocukluktan uzaktı, sorgulamaların yerini yapılacak işlerin aldığı bir yerdi. İnsanlar birbirleriyle pek ilgilenmeden bir yerlere gitmekteydiler. Fakat ağır çekim hareket ediyorlardı. Khan derin, steril soluklar aldı. Az önce yaptığı eylemlerin etkisini yeni hissediyor, ömrü boyunca içini daraltan bir sıkıntıdan, ağır bir bunaltıdan kurtulduğunu fark ediyordu. Hayatında ilk kez gerçekten özgürleşiyordu ve sayılı isyan eylemleriyle ulaşmaya çabaladığı sonuç ilk kez bu kadar netleşiyordu. Gözleri bir buçuk metre kadar önünden geçip gitmekte olan bir kadına yöneldi. Kadın kumral saçını sımsıkı toplayıp arkadan topuz yapmıştı. Khan’ın bakışları kadının kulağının birkaç santim altında, boynunda odaklandı. Orası kadının enerji merkeziydi, canının toplandığı yerdi. O anda her nedense buna emin oldu.</p>

  <p class="normal">İlerisindeki tavanda birbirine paralel üç sıra halinde uzanan, çubuk şeklindeki floresan lambaların altında yürümeye başladı. Baş dönmesi artık tamamen geçmişti. Işıklar fazla parlak görünüyordu o kadar. Birkaç asansör kapısını geride bıraktıktan sonra üstünde “L 25-50” yazan kapıların önünde durdu. İki yanına birer adam geldi. Kapıların açılmasından sonra inen olmayınca, üç metre enindeki asansöre hep birlikte adım attılar. Asansörün dörtte üçü doluydu. Khan en üstteki, sönük düğmeye bastı ve beklemeye başladı. Asansör sarsılarak harekete geçti.</p>

  <p class="normal">Yükseldikçe insan kalabalığını aşağıda bırakan Khan, bu histen hâlâ hoşlanmaktaydı. En üst kata ulaştığında asansörde yalnızca birkaç kişi kalmıştı. Asansörden iner inmez sola saptı, ibadethanenin önünden geçti (içerisinin tenhalığı, bu düşman gezegende teknokrasiyle yönetilen insanların genelinin, bilimin sunabildiği pratik çözümleri ölümden sonrasına ilişkin vaatlere yeğlemeye meyilli olduklarını düşündürüyordu), çıkmaz bir koridorun ucundaki bir başka, çok daha küçük asansöre bindi. Bu seferkinde sadece üç düğme vardı. Yine en üsttekine bastı. Etrafındaki duvarlar yerlerini camlara bıraktılar ve sağ çaprazında şehir kubbesinin dışında yükselen bir kule belirirken, çevresinde Mars manzarası tüm görkemiyle ve tehditkârlığıyla gözler önüne serildi.</p>

  <p class="normal">New New York’un etrafında dört şehir vardı. Bunlardan biri yine Amerikalılara, biri İngilizlere, biri Fransızlara, biriyse Almanlara aitti. Çinlilerin, Japonların, Rusların ve Hintlilerin şehirleriyse (onlar da toplam beş taneydi) Valles Marineris’in batı ucundaydı.</p>

  <p class="normal">Tepedeki gözlemevi katına varınca asansörden çıktı. Şimdi Mars’taki tüm insan popülasyonundan yukarıdaydı, tek kişi hariç. Karşısında, Mars yüzeyinin üç yüz elli metre üstünde, boşlukta dümdüz uzanan ve sanki şehir kubbesini delip geçerek diğer tarafta, yani Mars atmosferinde birkaç metre ilerleyip dik açıyla sağa sapan, beyaz zeminli, üzeri yarım boru şeklinde camla kaplı geçidin sağ çaprazdan görebildiği diğer ucundaki kapının ardındaki cam kabinde oturduğunu bildiği zenci güvenlik görevlisi Nola’yla baş başaydı.</p>

  <p class="normal">Koridorda yürümeye başladı. Şehir kubbesinin içinden diğer tarafa, koridorun Mars atmosferinde uzanan yarısına geçmeye yaklaştıkça, Mars yüzeyinde kazı yaparak cezasını tamamlarken yaşadığı bir hissin, hiçbir insanın başa çıkamayacağı kadar muazzam ve sinsi bir vahşilikle karşı karşıya olduğu hissinin düşük yoğunluklu bir versiyonuna kapıldı. Diğer tarafa geçer geçmez en yakındaki pencereye gidip aşağıdaki Mars toprağına baktığında, bu hisse hafif bir baş dönmesi eşlik etti.</p>

  <p class="normal">Koridorun ortasına geri dönüp yoluna devam etti.</p>

  <p class="normal">Sanki her adımda insanların dünyasını geride bırakıyordu; toplumun karmaşasından, mücadelelerinden uzaklaşıyordu. Dört bir yanı uzayla çevrildikçe, boşluğun gerçekliğiyle yüzleşiyor ve onun kendisiyle konuştuğunu fark ediyordu.</p>

  <p class="normal">Köşeden saptıktan sonra birkaç metre ilerisindeki kapıya doğru yürümeye başladı. Kapıya yaklaştıkça üzerindeki, binlerce kez gördüğü yazı bir kez daha netleşti: OGO CENTER P3X-F339. Sağ taraftaki slottan erişim kartını geçirmesiyle birlikte soldan sağa kayarak açılan, tıpkı koridor gibi bembeyaz kapının eşiğinden içeri girdi.</p>

  <p class="normal">Batmakta olan Mars güneşi, lobinin girişinin sağındaki, üst kısmı camla kaplı kabininde oturan Nola’nın ufukla iç içe geçmiş koyu kahverengi çehresini kızıla boyuyordu. Nola gözlerini günbatımından ayırmadan “Seni gördüğüme neden şaşırmadım?” diye sordu. “Her gün gördüğün için,” diyen Khan yoluna devam edecekken duraksadı. İnsanların dünyasındaki bu son gününde, gündelik hayatının daha önce üzerinde durmamayı yeğlediği her ayrıntısı gibi, yıllardır inziva boyutunun girişinde bekçilik yapmış bu zenci kadının çehresi de sanki daha önce sahip olmadığı bir ilginçlikle bezenmişti. Gözlerinde her zamanki donuk dikkatin yerini Khan’ın daha önce farkına varmadığı derinliklerde parıldayan umut yüklü bir hüznün zarafeti almıştı. “Herkesin gün içinde kendine en yakın hissettiği bir vakit vardır,” diye devam etti Nola. Khan’ın durup kendisine baktığını göz ucuyla görüyordu şüphesiz. “Benim vaktim bu.” Khan yüzünü sola çevirip, karanlığın karşısında gerilerken gökyüzünden ışığını geri toplayan güneşe Nola’yla birlikte baktı.</p>

  <p class="normal">“Çocuğumun erkek mi yoksa kız mı olduğunu bilmek isterdim,” dedi Nola. “Onu benden üç yıl önce aldılar. İçimdeyken benimleydi, hareketlerini hissediyordum, avcumu karnıma koyup ona sevgimi gönderiyordum. Sedyeyle doğumhaneye taşınırken kapıldığım dehşeti paylaştığını hissettim. Sonra narkoz verdiler. Uyandığımda karnım inmişti ve çevremde kimseler yoktu. Bebeğimin ağlamasını belki uykumda duymuşumdur diye hafızamı yokladım. Onun gerçek olduğunu, bu dünyada var olduğunu gösterecek bir kanıt arıyordum.”</p>

  <p class="normal">Khan’ın aklına kafeteryada gördüğü anaokulu öğrencileri geldi. Belki de Nola’nın çocuğu onların arasındaydı. Belki de aşağıda tıpkı annesi gibi günbatımını seyretmekteydi hâlâ. Şu anda gerçekleşmesi ihtimal dahilinde olan bu rastlantıyı fark edebilecek tek kişi olması, yaşamın sessiz sedasız derinliği karşısında afallamasına yol açtı. Nola’nın dünyasıyla ilişkisi en hafif deyişle üstünkörüyken, kadının hayatının mahrem özüne ortak oluvermişti.</p>

  <p class="normal">Anna Phasia’dan olma çocuğunu anımsadı. O çocuk kürtajla öldürülmüştü. Anna Phasia’yla Khan, yasadışı ilişkilerinin bedelini açık Mars yüzeyindeki maden çalışmalarına katılarak ödemişlerdi. Anna Phasia taşıyıcı şoförlüğü yaparken Khan yeraltına, kazı yapmaya gönderilmişti.</p>

  <p class="normal">Kendi çocuğunun cinsiyeti neydi acaba? Bunu daha önce merak etmemiş olmasına şaşırdı. Çocuk alındığında dört aylıktı, cinsiyeti belirginleşmişti muhtemelen.</p>

  <p class="normal">Nola’nın yüzüne bakınca dudaklarının titrediğini gördü. Nola bu yönünü hep mi sergilemişti, yoksa Khan’ın bu ayrılış gününde yaşadığı yoğunluk, kadının içine uzanmış ve orada gizlice olup bitenleri çekerek yüzeye mi çıkarmıştı?</p>

  <p class="normal">Birden Nola’dan uzaklaşmak istedi ve bunu hissettiği anda kadının gözleri üstüne çevrildi. Nola’nın her nasılsa Khan’ın ruh halindeki değişimi sezdiği, bakışmaya başlamalarından itibaren gözlerinde seçilen donuk ve inceleyici dikkatten anlaşılıyordu. Nola’nın gündelik yüzünün geri gelişindeki anilik neredeyse şaşırtıcı olmuştu.</p>

  <p class="normal">Khan başını sallayıp kadınla vedalaşarak yoluna devam etti. Sanki tek başınalığına uzanan yoldaki son engelden de kurtulmuş, insanlarla kolayca kesilip atılamayacak duygusal bağlar kurmanın eşiğinden bir kez daha son anda dönmüştü.</p>

  <p class="normal">Nola’nın kabiniyle gözlemevinin arasında bulunan, zemini beyaz ve parlak, geri kalanı camdan yapılma, saydam, geniş ve uzun koridorda yürürken, alacakaranlığın kendi vakti olmadığını düşündü. O küçük güneşin çöl manzarasının ardında gözden kaybolmasına, gri göğün giderek kararmasına tanık olmak iç karartıcıydı.</p>

  <p class="normal">Mars’ta alacakaranlık günbatımından sonra iki saat kadar sürebiliyordu. Yüksek atmosferdeki toz tabakası, gün ışığını Mars’ın gece tarafına yayıyordu.</p>

  <p class="normal">Gözlemevinin kapısına varınca erişim kartını slottan geçirip içeri girdi. Kapı ardından kapandığında, artık son dört yıldır hayatının büyük bir kısmını geçirdiği yerde, çalışma odasında kendisiyle ve cihazlarıyla baş başaydı. Beş şehir devletten oluşan Afrenge Birliği’nin tepesindeki, yörüngedeki KARTAL-1 ve KARTAL-2 uyduları, gözlemevindeki iki bilgisayara uzayla ve Mars atmosferiyle ilgili veriler gönderiyorlardı. Valles Marineris’teki beş şehirlik birliğin, Ijachru’nun üstündeyse KARTAL-3 uydusu konumlandırılmıştı.</p>

  <p class="normal">Uzaktan kumandayla ve otomatik sistemlerle idare edilen, NNY’ye ait bu uydular, şehirlerden herhangi birine tehdit oluşturabilecek meteorları parçalayabilecek lazer toplarıyla donatılmışlardı. Bu toplar aynı kolaylıkla aşağıdaki şehirlere de yöneltilebileceğinden, New New York’a diğer şehir devletler üstünde tartışmasız bir otorite sağlamışlardı. New New York devleti, diğer şehir devletlerin yörüngeye uydu fırlatmalarına izin vermiyordu; onların sadece tepelere ve dağlara optik teleskoplar ve vadilere radyoteleskop antenleri kurmalarına izin vardı.</p>

  <p class="normal">Khan’ın işi kolay sayılırdı, çünkü yapılması gerekenlerin çoğunu bilgisayarlar hallediyordu. Ona kalan genellikle, acil bir durumda yapay zekânın sunduğu optimum çözüm önerisini o durumun özel bağlamında değerlendirmekten ve gerekli gördüğünde, onaylamadan önce değişiklikler yapmaktan ibaretti.</p>

  <p class="normal">Acil durumlarla ilgilenmek dışında bir başka işi uzayda kara delik aramaktı. Ama bunu bir işten çok hobi olarak görmeyi seviyordu, çünkü aciliyeti yoktu.</p>

  <p class="normal">Odanın kuzey ve batı taraflarındaki iki pencereye birer bilgisayar monitörü bakıyordu. Doğu tarafındaki kapının aralığından Khan’ın dağınık yatağının orta kısmı görünüyordu.</p>

  <p class="normal">Batıya bakan monitörün başına oturdu. Analiz programlarını çabucak kontrol ettikten (bütün ışıklar yeşildi) ve Jack’ten aldığı programı biraz deneyip memnun kaldıktan sonra e-posta kutusunu açtı ve gelen mektupları okumaya başladı.</p>

  <p class="normal">Gönderen: Mark Berkowitz</p>

  <p class="normal">Tarih: 09.03.106, 12:03</p>

  <p class="normal">Konu: Hey Khan!</p>

  <p class="normal">En son ne zaman konuşmuştuk? Beş altı sene olmuştur herhalde. Gerçi şimdi de konuşmuyoruz, yazışıyoruz. Neyse işte. Mektubunu alınca çok şaşırdım tabii. Sevindim de. Bizim yaşımızda yeni arkadaşlıklar kurmak kolay olmuyor, bilirsin. İnsanlara katlanmak zor geliyor.</p>

  <p class="normal">Eee, ne var ne yok? IMT’deki kadınlar nasıl? Ha ha. Şaka yapıyorum. Beni bilirsin. Açıkçası yorgunluktan pestilim çıkıyor dostum. Dışarıda ne var, ne yok hiç bilmiyorum. Okul yılları ne güzeldi. Baksana, bizim Jen Baynes’i görüyor musun? O da IMT’de çalışıyormuş galiba.</p>

  <p class="normal">Benim çalıştığım yer berbat. Ortalık teknisyenden geçilmiyor. Bizim katta sekreter bile yok. Bazen düşünüyorum da, keşke hep okul yıllarında kalsaymışız. Hatta bir de dersler olmasaymış...</p>

  <p class="normal">Roman yazdığını söylemişsin. Eee, tek başına o kuleye kapanırsan olacağı bu. Arada sırada aşağı in de insan içine çık. Gel bir şeyler içelim...</p>

  <p class="normal">Romanında kullanmak için PX-T9 model elektronik kilitlerle ilgili bilgi gerektiğini söylemişsin. Açıkçası buna biraz şaşırdım. Onlar dördüncü seviye güvenlik paketlerinin parçası. Sadece devlete satıyoruz. Modelin ismini bilmene bile şaşırdım. Neyse, sorduğun soruya cevap vereyim. Bu kilitlerin çipleri genellikle odanın içine bakan tarafta olur. Bir kilidin hassas tarafının dışarı bakması saçma olurdu zaten. O çip parçalanırsa çark mekanizması kilitlenir ve kapı olduğu yerde kalır.</p>

  <p class="normal">Çipin tam yerini sormuşsun. Bu modelde sağ alt köşede bizim şirketin mavi logosu var. O logonun sol üst köşesinin arkasında. (Sol derken, sana göre sol, logoya göre değil.)</p>

  <p class="normal">Umarım yardımcı olabilmişimdir. Kitabının teşekkür kısmında beni ihmal etme. Hatta romanda şirketlerde dönen dolaplardan bahsedeceksen gel de istemediğin kadar anlatayım. Ha ha. Şaka yapıyorum dostum şaka, beni bilirsin. Ama içki teklifinde ciddiyim. Eskilerden kim kaldı?</p>

  <p class="normal">Görüşürüz,</p>

  <p class="normal">Mark</p>

  <p class="normal">NOT: Jen Baynes’e selam söyle.</p>

  <p class="normal">Gönderen: AktiveVision</p>

  <p class="normal">Tarih: 09.03.106, 12:47</p>

  <p class="normal">Konu: Yeni Dünyalar Keşfedin!</p>

  <p class="normal">Uzayın karanlığından sıkıldınız mı? Komşunuzun vücudunu merak mı ediyorsunuz? Göz renginiz giysilerinize uysun mu istiyorsunuz? Gözlerinizi kapatarak film izlemeye ne dersiniz?</p>

  <p class="normal">Yeni AktiveVision kontakt lensler sizlere bütün bu imkânları ve daha fazlasını sunuyor!</p>

  <p class="normal">Model özellikleri:</p>

  <p class="normal">- Kızılötesi ve morötesi görüş modları</p>

  <p class="normal">- Termal görüntüleme</p>

  <p class="normal">- Gece görüşü modu</p>

  <p class="normal">- Röntgen ışını modu</p>

  <p class="normal">- İris rengi değiştirme<sup class="calibre2"><a class="footnote-link" href="../Text/notrolizer_split_006.html#footnote-100-2" id="footnote-100-2-backlink">[2]</a></sup></p>

  <p class="normal">- Video izleme/video kayıt (18 saat)<sup class="calibre2"><a class="footnote-link" href="../Text/notrolizer_split_006.html#footnote-100-3" id="footnote-100-3-backlink">[3]</a></sup></p>

  <p class="normal">- Şarjlı uzaktan kumanda<sup class="calibre2"><a class="footnote-link" href="../Text/notrolizer_split_006.html#footnote-100-4" id="footnote-100-4-backlink">[4]</a></sup></p>

  <p class="normal">- Odak ayarlama seçeneği<sup class="calibre2"><a class="footnote-link" href="../Text/notrolizer_split_006.html#footnote-100-5" id="footnote-100-5-backlink">[5]</a></sup></p>

  <p class="normal">Lenslerimiz gözleri tahriş etmez, kızarıklığa, sulanmaya, kaşıntıya yol açmaz.</p>

  <p class="normal">Peşin fiyatına taksit avantajlarımızdan yararlanmak için sitemizi ziyaret edin: http://mww.aktivevision.com/</p>

  <p class="normal">AktiveVision - Neden doğanın verdikleriyle yetinesiniz?</p>

  <p class="normal">Gönderen: Jen Baynes</p>

  <p class="normal">Tarih: 09.03.106, 14:22</p>

  <p class="normal">Konu: RD’de görüşürüz!</p>

  <p class="normal">Bugün nasıl geçecek bilmiyorum. Real Deal’da yemek yiyeceğim!! O kadar heyecanlıyım ki! Düşünsene, tozlar, lapalar değil, gerçek yemekler! Etler, şaraplar, salatalar!! Sana nasıl teşekkür edeceğimi bilemiyorum. Bu en büyük ikinci hayalimdi (birincisi de gerçekleşiyor biliyorsun, gelecek ay evleniyorum!)</p>

  <p class="normal">Bay Graves’i ikna etmek kolay olmadı. Aramızda kalsın ama biraz huysuz bir ihtiyar. Karısı ölmüş. Tek başına yaşıyor. Bazen merdivenlerde karşılaşıyorduk. Sürekli dalgın bir hali vardı. Bir keresinde selam vereyim dedim, tatlı bir uykudan uyandırmışım gibi ters ters baktı. Ama sen o teklifi yapınca samimiyet kurmayı kafaya koydum. Real Deal’la arama girmesine izin veremezdim!</p>

  <p class="normal">Geldiği saatlerde apartmanın birinci katında beklemeye başladım. İlk birkaç gün bir şey olmadı. Selamlarımı ısrarla duymazdan geldi. Sonra bir akşam ağır bir torba taşıyordu. Alışveriş yapmış. Hemen inip torbanın bir sapından tuttum, yukarı çıkarmasına yardım ettim. Kapıda biraz konuştuk. Ondan sonra buzlar eridi.</p>

  <p class="normal">Bir akşam evine gittim. Çok sıkıcı. İçeriye kasvet çökmüş. Orada konuşurken senden bahsettim. Gözlemevinde çalıştığını, çok sevdiğim bir arkadaşım olduğunu, onun çalışmalarına hayranlık duyduğunu söyledim. Başta nazlandı, ama sonra yakında evleneceğimi ve RD’den daha güzel bir düğün hediyesi düşünemediğimi söyledim. Hem bilim adamı olarak hayvanların, bitkilerin tadını merak etmiyor musunuz dedim. O da RD’ye hiç gitmemiş.</p>

  <p class="normal">Aslında üçümüzün hesabını ödeyecek kadar parayı nereden buldun bilmiyorum, ama peşin ödeme yapmışsın. Gerisi beni ilgilendirmez zaten.</p>

  <p class="normal">Rezervasyon kartım gelince o kadar şaşırdım ki! İyi ki baştan geldi, yoksa ciddi olduğuna hayatta inanmazdım. Orada bol bol fotoğraf çektirmek niyetindeyim. Şansım varsa bu gece vali de orada yiyordur. Bir punduna getirip yanında fotoğraf çektirsem ofistekilerin ağzı açık kalır!</p>

  <p class="normal">Artık gidip hazırlanmaya devam edeyim. Gece 11’de görüşürüz ve her şey için teşekkürler!</p>

  <p class="normal">Gönderen: NNY Milli Savunma Bakanlığı İç Denetim Birimi Başkanlığı</p>

  <p class="normal">Tarih: 09.03.106, 14:56</p>

  <p class="normal">Konu: Uyarı Cezası</p>

  <p class="normal">Bay Shun Lee,</p>

  <p class="normal">NNY Hava Kuvvetleri Komutanlığı Ulusal Havacılık ve Uzay Dairesi’ne 09.02.106, 13:34 tarihinde göndermiş olduğunuz uydu kaynaklı UFO videosunun aktarımının tamamlanmasını müteakip elinizde kalan her türlü kopyayı on beş dakika içinde geri kazanılamaz biçimde imha etmemekle 21.13.84 tarihli ve 925 sayılı Milli Savunma Bakanlığı Görev ve Teşkilâtı Hakkında Kanun’un dördüncü maddesinin birinci fıkrasının (c) bendine aykırı hareket ettiğiniz birimimizce tespit edilmiştir. İhlali yinelemeniz halinde hakkınızda disiplin soruşturması açılacaktır.</p>

  <p class="normal">Ted Beaumont,</p>

  <p class="normal">MSBİDB Personel Dairesi Müdürlüğü Kâtip Yardımcısı.</p>

  <p class="normal">Khan arkasına yaslanıp ellerini ensesine koyarak ufka baktı. Dünya gezegeni oralarda bir yerdeydi. Mars ve Dünya savaştaydılar ve halkın bundan haberi yoktu.</p>

  <p class="normal">Halk, Dünya nüfusunun bir salgın hastalık yüzünden yok olduğunu sanıyordu.</p>

  <p class="normal">Khan’ın ekranında bazen Dünya’dan Mars’a doğru yola çıkan cisimler beliriyordu. Belirgin hareket tarzları uydu savunma sistemini otomatikman harekete geçiriyordu ve bu cisimlere Khan’ın fikri sorulmadan ateş açılıyordu. En son üç hafta önce böyle üç cisme ateş açılmıştı ve ikisi parçalanmış, biriyse Dünya gezegenine geri dönmüştü.</p>

  <p class="normal">Mars bu savaşta şimdilik savunmada kalan taraf gibi görünüyordu. Zaten neyle saldırıya geçecekti ki? Doğal kaynak sıkıntısı bu gezegende her zaman en büyük sorundu. Ayrıca orduya yapılan harcamaların boyutu, bu fonun büyük kısmının açık Mars yüzeyini yaşanabilir kılma çalışmalarına aktarılmasını isteyen çevrecileri şimdiden ayaklandırmıştı.</p>

  <p class="normal">NNY güçlü bir şehir devletti, ama başka bir gezegeni istila edebilecek kadar güçlü değildi.</p>

  <p class="normal">Diğer şehir devletlerininse savaştan haberdar oldukları bile şüpheliydi. Muhtemelen haberdardılar, çünkü Mars yüzeyinde de olsa gözlemevleri vardı.</p>

  <p class="normal">NNY diğer tüm şehir devletlerin desteğini alırsa belki bir karşı saldırı kuvveti oluşturabilirdi. Belki de bu desteği şimdiden almaktaydı. Ama hayır, Afrenge’yle Ijachru’nun arasındaki husumet fazla derindi. Yine de NNY tehditle biraz destek alabilirdi. Ayrıca belki de ortak bir düşmana sahip olmak statükoyu değiştirirdi.</p>

  <p class="normal">Doğası yaşanabilir bir gezegene sahip olma umuduna kapılmak.</p>

  <p class="normal">Savaşın sebebi yerleşilip yönetilecek ikinci bir gezegene sahip olma arzusuydu muhtemelen. Söylenenin aksine yetmiş sekiz Mars senesi önce Dünya’da ölümcül bir salgın hastalık baş göstermediyse, insan popülasyonu büyük ihtimalle daha da artmıştı. Gezegenin ekosistemleri iyiden iyiye baskı altında olmalıydılar. Mars’ta ilk insan kolonisinin kurulmasından, yani Mars takviminin başlangıcından beri yüz altı Mars senesi geçmişti. Dünya’dakilerin kolonileştirecek bir gezegene ihtiyacı vardı, Mars’takilerinse doğal kaynakları çok daha zengin bir gezegene.</p>

  <p class="normal">Öyleyse neden uzlaşmamışlardı?</p>

  <p class="normal">Akla önce egoların çatışması geliyordu, ama asıl sebep daha derin olmalıydı. İki taraf da doğal kaynakların herkese yetmeyeceğinin farkındaydılar. İnsan türünün kurtulabilmesi için popülasyonun azalması gerekiyordu ve şimdi en önemli mesele hangi tarafın azalacağıydı.</p>

  <p class="normal">Dünyalıların kurgu eserlerinde Marslıların saldırıları işlenmişti hep. Dünya’nın Mars’a saldırmak zorunda kalacağı pek tahmin edilmemişti anlaşılan.</p>

  <p class="normal">Bir teoriye göre, Dünya’daki yaşamın kaynağı Mars’tı. Mars’a çarpan meteorların kopardığı veya patlayan volkanlardan fırlayan parçaların, Dünya’ya mikroorganizmalar taşımış olabileceği düşünülüyordu. Bu doğruysa, Marslılar yurtlarına geri dönmüşlerdi o kadar ve şimdi mikroorganik ataları gibi Dünya’ya kapağı atmanın peşindeydiler.</p>

  <p class="normal">Dünya isimli klasörden bir video seçti. Ekranda bir kayran belirdi. Açıklığın ardındaki ağaçlar sıktı, ikindi esintisiyle dalgalanan yaprakları hışırdıyordu. Görüntüde ne insan vardı, ne de insana ait bir iz... sonsuz gelen bir dinginlik, hüzmelerin arasındaki yeşil tonları, titreşen gölgeler ve dimdik yükselen kahverengi ağaç gövdeleri vardı sadece.</p>

  <p class="normal">Şimdi bir kuş ötecekti. Bir kuş öttü. Khan düzinelerce kez duyduğu bu sesten hâlâ haz alıyordu. O tek ötüşte doğanın aktif bilinci, sonsuzluğun sükunetinde sabırsızca yapılan bir çağrı vardı. O ses fark yaratandı, düzen bozandı, parlayıp sönendi. Canından harcadığını fark etmeyecek kadar hayat dolu olandı. Eninde sonunda dinginliğe yenilecekti, ama dinginlik asla onun kıvılcımına sahip olmayacaktı.</p>

  <p class="normal">Böyle bir dünyada yaşamak nasıl olurdu? Kubbeli şehirlerde kısılı kalmadan, açık havayı soluyarak, bitkilerin ve hayvanların arasında, teninde rüzgârı hissederek yaşamak? İnsanüstü güçler taşımak gibi olurdu. Bilindik dünyada yapılamayanların yapılabildiği, yaşanamayanların yaşanabildiği bir rüya dünyasını deneyimlemek olurdu... en azından o dünyaya da alışana dek.</p>

  <p class="normal">Masanın çekmecesini açtı. İçindeki bir fotoğrafı çıkarıp masaya, monitörle arasına koydu. Fotoğrafta altmış yaşlarında, başının tepesi kel, gözlüklü, top sakallı bir adam vardı. Yaka düğmesi açık, ince mavi çizgili beyaz gömleğinin üstüne bir laboratuvar önlüğü giymişti.</p>

  <p class="normal">Bu adam bir zamanlar Dünya gezegeninde yaşamıştı. Sonra Mars’a kolonici olarak gönderilmişti. Dünya’daki bütün insanların bir pandemi yüzünden öldüğü “haberinin” duyurulmasından sonra, kalan yaşamını Mars’ta sürdürmüştü. Khan, Dünya’dan Mars’a gelen herkesin yüz hatlarını, bir bilgisayar programı kullanarak kendisininkiyle karşılaştırmış ve bu adamın, atalarından biri olduğunu saptamıştı.</p>

  <p class="normal">Adam bir mikrobiyologtu ve Mars kolonicileri arasındaki tek Türk’tü. İsmi Ayhan Şanlı’ydı. Khan bu isimdeki kendisine yabancı gelen ş ve ı harflerine şaşırmıştı. Telaffuzu araştırdıktan sonra, yazılışının kendi dilinde “I Khan Shun Lee”ye denk düşeceğine karar vermiş ve mahkeme kararıyla bu ismi almıştı.</p>

  <p class="normal">Khan, Ayhan Şanlı’nın kimden çocuğu olduğunu kayıtlarda bulamamıştı ve yüz tanımlama programı bu konuda yardımcı olmamıştı. Dolayısıyla bildiği en eski atası oydu.</p>

  <p class="normal">Türklerin nasıl bir millet olduğunu araştırmıştı. Asya tarihini okurken karşılaştığı hindi, tatar ve mongol gibi kelimelere şaşırmıştı. Dünya gezegeninde, Batılılarla Doğuluların arası açıktı anlaşılan.</p>

  <p class="normal">Ayhan Şanlı, Dünya’daki herkesin öldüğünü duyunca ne hissetmişti acaba? Kendini soyunun son ferdi olarak görmüş olmalıydı. Sağ kalan tek Türk. Büyük bir sorumluluk hissetmiş olmalıydı. Khan’ın varlığı bunu destekliyordu.</p>

  <p class="normal">Fotoğrafı masada bırakarak ayağa kalkıp odasına yöneldi.</p>

  <p class="normal">Bu daracık mekândaki eşyalar tek kişilik bir yataktan, bir komodinden ve bir gardıroptan ibaretti. Odanın diğer ucundaki kapıdan bir banyoya giriliyordu. Oda konforsuzdu, ama Mars man-<br class="chapter" />
  zarası paha biçilmezdi. NNY’de Mars manzaralı daireler ateş pahasıydı, hele bu kadar yüksekte olanını bulmak imkânsızdı.</p>

  <p class="normal">O dağınık yatağın üstünde, yüzlerce metre aşağıda akan hayattan uzakta kaç gece öylece uzanmıştı? Kaç gece onca yolu inmeye üşendiğinden yukarıda kalmıştı ve sonunda aşağısını bir seçenek olarak düşünmekten bile vazgeçmesi için ne kadar zaman geçmesi gerekmişti? Burada geçirdiği dört yılda tek başınalığı perçinlenmişti, yalnız olmadığı illüzyonundan geriye en ufak bir kalıntı bile kalmamıştı.</p>

  <p class="normal">Geceleri karanlıkta saatlerce uzandığını, vücudunun içinde gezindiğini anımsıyordu. İnsanların dikkatlerinden uzakta, boşluğun ortasında, bilincinin dokunduğu kaslardan salınan anıların içine girmişti. Rüyalar gerçekliğe sızdıkça, onu diğer insanların arasına çekmeye çalışan güç geri gelip bedenine yapışmış ve içini sürekli dizginlediği gergin bir kuvvetle doldurmuştu.</p>

  <p class="normal">Gardırobu açıp içinden o gece için kiraladığı smokini çıkardı. Mat siyah ceketle bembeyaz gömleğe hoşnutlukla baktıktan sonra gözüne ilişen papyondan ilk fırsatta, yani RD’den çıkar çıkmaz kurtulmaya karar verdi. Ceketin ışık vuran kısımlarının koyu fümeye dönüşmesi hoştu.</p>

  <p class="normal">Smokini giydikten sonra (papyonu şimdilik ceketinin sağ yan cebine, Jack’ten aldığı küçük naylon poşetiyse diğer yan cebine koydu) eğilip kolunu yatağın altına soktu ve oradan yarım metrelik, kalınca bir demir çubuk çıkardı. Çubuğu gardıroptan aldığı bir sırt çantasının içine yerleştirdi. Sırt çantası smokinle tuhaf duracaktı ama en azından podmobiline binince orada bırakabilirdi. Çantaya aynı zamanda yine yatağın altından çıkardığı bir rulo koli bantını koydu.</p>

  <p class="normal">Çıkarken dönüp odaya son bir kez baktı. Burayı bir daha görmeyecekti ve buna üzülmüyordu. Oda işlevini tamamlamıştı.</p>

  <p class="normal">Gündelik dünyasının ilk dış halkasına, çalışma odasına geçti. Burayı kesinlikle özlemeyecekti.</p>

  <p class="normal">Masanın üzerine koyduğu üç Serotonax hapını ezip toz haline getirerek, çekmeceden çıkardığı küçük bir cam tüpün içine döktü ve kapattığı tüpü yan cebine, poşetin yanına koydu.</p>

  <p class="normal">Ön kapıyı açtı. Gece çökmüş ve upuzun koridorun ışıkları yanmıştı. Koridorun etrafındaki dünya zifiri karanlık görünüyordu. İlk adımını atınca ayak sesi koridor boyunca yankılandı. İkinci adımını atarken, kapının ardından kapandığını işitti. Sanki artık geri dönüş olmadığının habercisiydi bu.</p>

  <p class="normal">Koridorda yürümeye devam etti. Sırt çantası sol omzundaydı ve kayıp durması dikkat dağıtıcıydı. Sonunda sapından tutarak sol elinde taşımaya karar verdi.</p>

  <p class="normal">Nola’nın kabinine yaklaştığında kadının yerinde olmadığını gördü. Belki de tuvalete gitmişti. Sebebi ne olursa olsun, artık orada olmaması ikinci bir alamet ve hoş bir jest gibi geldi. Yolu açıktı.</p>

  <p class="normal">İkinci kapıdan ve L şeklindeki koridordan geçip asansöre bindi.</p>

  <p class="normal">Aşağı indiğinde ve önündeki kapılar açıldığında karşısında beliren koridordan, takım elbiseli bir adam uzun adımlarla geçmekteydi. Khan koridora çıkarken, faal iş ortamının tanıdık kokusunu içine çekti. Bu gündelik hayat düzeninin döngüsünde rahatlatıcı bir taraf, güven verici bir sıkıcılık vardı. Sanki günlerin benzer şekilde geçip gitmesi, geçip gitmeyi hep sürdürecekleri telkininde bulunarak, ölüm fikrini ileriki tarihlere kovmaya yarıyordu. Sahte bir güvenlik hissi, güvensizlik hissine yeğlenebiliyordu.</p>

  <p class="normal">Büyük asansörlerden birine binip binanın yer altındaki otoparkına indi. Kiralık podmobilinin yolu, önüne park edilmiş bir başka podmobil tarafından tıkanmıştı. Khan gündelik dünyasının kendisini mücadele etmeden bırakmak istemediğini düşündü. Podmobilinin camına bir elektronik not yapıştırılmıştı: Acelem vardı ve yer bulamadım, kusura bakmayın. Ararsanız hemen gelirim. Bir telefon numarası da yazılmıştı. Khan sol bileğindeki telefon halkasına dokundu, açılan çifte ekranda numarayı tuşladı ve telefona çıkan adama içinde bulunduğu güç durumu açıkladı. Adam sahiden de çok bekletmeden, on dakika sonra geldi. Ziyaretçi olduğu spor kıyafetinden belliydi. Geldiğinde park yeri bulamadığını ve acil bir işi olduğunu söyleyip özür diledi. Khan “Önemli değil,” diyerek yalan söyledi. Adam aracını çekince Khan podmobiline binip, sırt çantasını arka koltuğun altına sıkıştırarak aracı çalıştırdı. Manyetik bir alanın üstünde hareket eden podmobil, yerden birkaç santim yükselip havada süzülerek ilerlemeye başladı.</p>

  <p class="normal">Otoparktan çıktığında, iş çıkışı trafiği başlamıştı bile. Serbest zamanlarını yolda harcamaya gönülsüz insanlar bol bol korna çalmaktan çekinmiyorlardı. Kafeler doluydu, barlar içinse vakit henüz erken sayılırdı. Manzarasızlığı sebebiyle arsa fiyatları daha düşük olan şehir merkezine yaklaştıkça, sokak köşelerinde fahişeler görmeye başladı. NNY’de bu mesleği doğurgan kadınların icra etmesine izin verilmiyordu; genç fahişeler nadirdi ve onların sokaklarda müşteri aramalarına gerek yoktu.</p>

  <p class="normal">İlerledikçe sokaklar fakirleşiyordu ve ışıltılı, temiz mağazalarla kafelerin yerini üzerlerine grafitiler yazılmış, boyaları yer yer dökülmüş kirli apartmanlar alıyordu; şık insanlar kalabalığı yerini döküntü podmobillere yaslanmış veya köşebaşlarında toplanmış, gelen geçeni seyreden atletli ve eşofmanlı gençlere, alışveriş torbaları taşıyan tek tük ev kadınlarına ve güneşin batmasıyla birlikte kapı önlerinde belirmeye başlamış torbacılara, yankesicilere, gaspçılara, soygunculara, kadın satıcılarına, fahişelere, kumarbazlara, bar ve pavyon çalışanlarına bırakıyordu.</p>

  <p class="normal">NNY’de çocuklar ilkokul eğitimi aldıktan sonra yetenek sınavına giriyor ve puanlarına göre bir meslek lisesine veya normal liseye gönderiliyorlardı. Ardından isterlerse üniversite sınavına giriyorlardı ve bu yoksul semtlerin sakinlerinin çoğu üniversite bitirmemiş kişilerden oluşmaktaydı.</p>

  <p class="normal">Khan kendi ebeveyninin nerede oturduklarını, ne iş yaptıklarını, hâlâ görüşüp görüşmediklerini, yaşayıp yaşamadıklarını merak etti. Tıpkı bebek gibi bu konuya da pek kafa yormamıştı; özellikle kendi ayaklarının üstünde durabilmeye başladıktan sonra, eskisi kadar merak etmez hale gelmişti.</p>

  <p class="normal">Navigasyon cihazı ona aradığı adrese ulaştığını bipleyerek haber verince podmobili kaldırım kenarında bulduğu ilk boş yere park etti. Rastlantı eseri, tam da hedefi olan lunaparkın beş metre boyunda bir astronot başlığı şeklindeki ön kapısının karşısında yer bulmuştu. Taşıttan inip sokağın diğer tarafına geçerek o başlığın kalkık ön camının altına doğru yürürken, girişin ardında iki yanda uzanan büyük çadırların arkasında bir dönmedolabın hareket ettiğini gördü ve içeri girerken kulaklarına çarpışan arabaların, tilt makinelerinin, çığırtkanların bir kalabalığın uğultusuna karışan sesleri gelmeye başladı.</p>

  <p class="normal">Lunaparkın içinde yürürken, dikdörtgen şeklindeki bir kumar masasının etrafında toplanmış kalabalığın arasındaki, yirmilerinin başlarında sarışın bir delikanlı dikkatini çekti. Çocuk masanın üstündeki sayılardan birinin üstüne fişler koymuş, zar atılmasını beklemekteydi. Zar atılırken yanındaki hırpani kılıklı, onun yaşlarında bir genç, fişleri göstererek “Bunları ben koydum!” diye atıldı. Khan, sarışın delikanlının bu saldırı karşısında gafil avlanışının zihinsel fotoğrafını çekti ve bir an zaman durmuşçasına aklında uzun uzadıya evirip çevirdi. İnce ve çatlak bir sesle “Hayır, ben!” diye itiraz eden sarışın delikanlının yüzünde korku, savunmasızlık ve şaşkınlık vardı. İnsanın kendini bir anda hiç beklemediği bir durumda bulabilmesi şaşırtıcıydı, böyle durumlara hazırlıksız yakalanmaksa bazen üzücüydü. Zarlar atıldıktan ve fişlerin kaybedildiği belli olduktan sonra, müdahaleci genç “Al işte!” dercesine bir el hareketiyle sarışın delikanlıya sırtını dönüp uzaklaştı.</p>

  <p class="normal">Khan bir çadırın önünde duran, yaklaşık iki metre boyunda, kaslı kollarını göğsünde kavuşturmuş, üzerinde sadece gövdesini örten kolsuz ve bacaksız siyah bir tayt, başındaysa enine siyah çizgilerle bezeli uzun ve beyaz bir silindir şapka bulunan, bıyıksız ve çember sakallı adama yaklaştı. Yaklaşırken, vücudu hiç kımıldamayan adamın gözleriyle tepeden kendisini izlediğini fark etti. Adamın karşısında durdu ve başını kaldırmadan onun göğsüne konuşarak “Dean Sanders’ı nerede bulabilirim?” diye sordu. Ne göğüsten, ne de daha yukarıdan yanıt geldi. “Falcılık yapıyormuş?” diye ısrar etti Khan. Devasa kollardan birinin, bir kaya yığınından koparcasına hareket ederek yana uzanıp dönmedolabın arkasını işaret ettiğini gördü. O sırada çadırın içinden yükselen bir çığlık, inişe geçerek hafif bir iniltiyle son buldu. Khan bu seste acının mı yoksa hazzın mı egemen olduğunu anlayamamıştı. İçeriyi görmeye çalıştı, ama çadırın girişinin hemen arkası siyah bir perdeyle kapatılmıştı. Açıklayıcı bir yazı görme umuduyla çadırın yüzeyine boş yere bakındı. “İçeride ne var?” diye sordu, bu kez karşısındaki adamın yüzüne bakarak. “Bilmen gereken bir şey yok,” dedi adam. O sırada yaşlı, şapkalı bir adam yanlarından iki büklüm geçerek içeri girdi. Khan aralanan perdenin ardında sadece sarı bir ışık görebildi. “Bakabilir miyim?” diye sordu. “Hayır,” dedi karşısındaki adam. Kollarını tekrar kavuşturmuştu. “O ihtiyarın girmesine izin verdin ama?” dedi Khan. Adamın heykelsi yüzü sanki birden ortadan yarıldı ve ardında ağzının yarısı horgörüyle gülümseyen, ince ve uzun bir çehre belirdi. “O adamın kim olduğunu biliyor musun?” “Bilmiyorum,” dedi Khan. “Öyleyse sana tavsiyem, bilmediğin konularla ilgilenme,” diye karşılık verdi adam.</p>

  <p class="normal">İstenmediği yerde daha fazla durmamasının iyi olabileceğini düşünen Khan, adamın yanından ayrılıp dönmedolaba doğru yürürken saatine göz attı. Fazla zamanının kalmadığını görünce adımlarını hızlandırdı. Lunaparkın arka tarafına vardıktan sonra, çadırların arasından yürürken bir tanesinin önünde, üzerinde açık siyah bir el resmi bulunan tabelayı gördü. Yaklaşınca avcun üstündeki beyaz “Psişik Falcınız: Fortuno” yazısını fark etti.</p>

  <p class="normal">Bu çadırın önünde girmesini engelleyecek kimse yoktu. İçeri girince kendini uzun, siyah bir koridorun girişindeki turnikenin önünde buldu. Turnikenin kasasındaki moneta kartı slotunun yukarısında “10 Moneta” yazısı vardı. Khan bir an düşündükten sonra turnikeye tırmanıp diğer tarafa atladı.</p>

  <p class="normal">Koridorda yürürken parmak uçlarını duvara sürttü. Duvar siyaha boyanmış plastiğe benziyordu. Birden kendini yine yeryüzünün üç yüz elli metre yukarısındaymış, boşlukla çevriliymiş ve gözlemevine yürüyormuş gibi hissetti. Aradaki fark yalnızca şimdi içinde bulunduğu karanlık tarafından tamamen sarmalanmasıydı ve lunaparkın giderek hafifleyen, ilerledikçe ardında bıraktığı uğultusuydu. Sarışın delikanlının yüzünü, silindir şapkalı adamın gizli çehresini anımsadı. O görüntüler şimdi başka bir boyuta aittiler; karanlığın dünyasında sadece anıları, aydınlık adacıklar halinde salınıyordu.</p>

  <p class="normal">İleride loş bir ışık belirdi. Yaklaştıkça bu ışığın takriben beş metre çapında, yuvarlak bir odadan geldiğini gördü. Odaya girince etrafındaki duvarı ortasından çevreleyen bir resmi fark etti. Bir ejderha resmiydi ve gövdesi kapının üstünden dolanıyordu, başıyla kuyruğuysa hasımlıkta diretircesine karşı karşıyaydılar. İkisinin tam ortasındaki, otuz santim çapında, siyah hoparlörden bir cızırtı geldi ve aynı anda, odanın tavanının kenarlarına düzenli aralıklarla yerleştirilmiş lambalar birkaç kez titreştikten sonra kısıldılar. İyice loşlaşan odaya bir tütsü kokusu yayıldı. Cızırtı, kablo temassızlığı varmışçasına kesik kesik devam ediyordu. Bir erkeğin öksürdüğü ve ardından genzini temizlediği duyuldu.</p>

  <p class="normal">“Astım mı?” diye sordu Khan.</p>

  <p class="normal">Bir an sessizlik oldu.</p>

  <p class="normal">“Evet,” dedi hoparlörden gelen erkek sesi, cızırtılar eşliğinde. “Nereden bildin?”</p>

  <p class="normal">“Kendi çapımda bir falcıyım diyelim.” Birden tok bir darbe sesi geldi ve cızırtılar kesildi. Khan ejderhanın gözüne bakınca havada ince dumanların salındığını fark etti.</p>

  <p class="normal">“Peki sen bir falcı olarak neler bilebilirsin?” diye sordu hoparlöre, ısrarcı bir sesle.</p>

  <p class="normal">“Örneğin... giriş ücretini ödemediğini bilebilirim.”</p>

  <p class="normal">“Dolayısıyla,” dedi Khan, “ne adımı biliyorsun, ne işimi, ne de doğum tarihimi. Çünkü moneta kartımdaki kimlik bilgilerimi okuyamadın. İnternetten hakkımda araştırma yapamadın. Kim olduğuma dair hiçbir fikrin yok.”</p>

  <p class="normal">“Doğru, ama para ödemediğine göre müşterim değilsin. Yani teknik açıdan konuşursak, hakkında daha fazlasını bilmeme gerek yok.” Hoparlörden gelen ses anlık bir duraksamadan sonra ekledi: “Belki buraya gelmenin sebebi hariç.”</p>

  <p class="normal">“Müşterin olabileceğimi düşünmüyor musun?”</p>

  <p class="normal">“O turnikeye tırmanmayı yeğlediğine göre hayır. Şu aşamada küçük bir ihtimal gibi görünüyor.”</p>

  <p class="normal">“Işıkların kısılması, tütsü filan ne içindi peki?”</p>

  <p class="normal">“Hoparlörü açınca otomatikman devreye giren bir sistem var.”</p>

  <p class="normal">“Anlıyorum.” Khan odaya göz gezdirip, kapı olabilecek bir dikdörtgen aradı. Lambaların loşluğu duvarı başlangıçtaki kadar net görmesini engelliyordu. “Para almadan fal baktığın oluyor mu hiç?”</p>

  <p class="normal">“Hayır, ama gitmeni sağlayacaksa senin için bir istisna yapabilirim. Vakit geç oldu ve beni gerçekten huzursuzlandırmaya başladın.”</p>

  <p class="normal">“Tamam öyleyse. Bekliyorum.”</p>

  <p class="normal">Tekrar sessizlik. “Senin kaderin...” dedi hoparlörden gelen ses, birden gürleşerek. Bir saniye sonra bir cızırtı patlaması duyuldu.</p>

  <p class="normal">“Evet?” dedi Khan, sesinde gizlemediği bir hevesle.</p>

  <p class="normal">Lambaların tavandan inen hüzmelerinde dumanlar salınıyordu.</p>

  <p class="normal">“...kendi dünyanda kısılı kalmak.”</p>

  <p class="normal">Sessizlik.</p>

  <p class="normal">“Kendi dünyamda kısılı kalmak?” diye tekrarladı Khan.</p>

  <p class="normal">“Evet. Tatmin olduysan artık gidebilir miyiz?”</p>

  <p class="normal">“Böyle bir şeyi tatmin olayım diye söylemiş olamazsın.”</p>

  <p class="normal">“Kehanetimi kast ediyorsan hayır, aklıma ilk gelen şeyi söyledim. Aklıma neden öyle bir şey geldiğini sorma çünkü bilmiyorum ve ilgilenmiyorum ve artık bu konuşmayı bitirmek istiyorum, tamam mı?”</p>

  <p class="normal">“Sana geçmişinle ilgili bir anı anlatacağım; sonra kararına göre kalır ya da giderim.”</p>

  <p class="normal">“Hemen şimdi gitmezsen güvenliği çağıracağım,” dedi ses, bu kez bezgince. “Bu arada içeride tabancam var,” diye ekledi ani bir hevesle, yüksek sesle düşünürcesine.</p>

  <p class="normal">“Maden ocağındaydın,” dedi Khan. “Yerin altını kazıyordun. Birden bir metal sesi işittin. Dönüp bakınca toprağın içinde bir metal kenar gördün. Yanındaki mahkûmla bakıştınız. Sonra o mahkûm elini metal kenara uzattı ve dokundu. Sen dokunmadın. Doğru mu?”</p>

  <p class="normal">Şimdi hoparlörden yayılan sessizlikte şüphenin gerilimi vardı.</p>

  <p class="normal">“Kimsin?”</p>

  <p class="normal">“Dışarı gel de gör.”</p>

  <p class="normal">“Khan?”</p>

  <p class="normal">Khan yanıt vermedi. Birkaç tıkırtıdan sonra duvarda, hoparlörün yirmi santim kadar altında kapı şeklinde bir dikdörtgen dışarı doğru açıldı. Sergilenen karanlık boşluğun girişinde takriben bir altmış boyunda, sarı saçları kaşlarına kadar inmiş, pis sakallı bir adam duruyordu. Üzerinde eteği dışarıda olan kısa kollu bir lacivert gömlek, beyaz bir pantolon ve kirli görünen bir çift beyaz spor ayakkabısı vardı.</p>

  <p class="normal">“Burada ne işin var?” diye sordu adam. “Yani, seni gördüğüme sevindim tabii... Kabalık etmek istemem...”</p>

  <p class="normal">Khan sağ elini kaldırıp onu susturdu. “Oturarak konuşalım mı Dean?”</p>

  <p class="normal">“Tabii, olur,” dedi Dean, şaşkınlığından sıyrılmaya başlayarak. “Gelsene.” Sırtını dönerek, girişinde durduğu odanın içine dalıp gözden kayboldu.</p>

  <p class="normal">Khan onu takip etti. İçeri girdiğinde sağ tarafta, koyu kırmızı bir ışıkla tepeden aydınlanan, mikrofonlu bir kumanda paneli ve bir ofis koltuğu gördü. Odanın geri kalanı karanlık olduğundan, etrafta sadece gelişigüzel saçılmış kolileri andıran belli belirsiz şekiller seçebildi.</p>

  <p class="normal">Karanlıkta yürürken, önünde duran Dean’le çarpışmasına ramak kaldı. Dean neden karanlıkta öylece durduğuna ilişkin bir ipucu vermeden, sol elini kaldırarak Khan’a peşinden gelmesini işaret edip iki adım önündeki bir kapıdan geçerek gözden kayboldu. Peşinden giden Khan kendini penceresiz, dikdörtgen, geniş, duvarlarının alt kısımları mavi ve üst kısımlarıyla tavanı sarı, tavanının ortasındaki ışık yayan tek bir eğri halojen çubuk ampülle aydınlanan; mobilyaları karşılıklı duran ve biri diğerinden yarım metre kadar kısa iki kanepeden, bunların arasındaki kahverengi ve basık bir kare orta sehpadan ve yanlarındaki, duvara yaslanmış, kapakları duvarların mavisinin bir ton açığı ve geri kalanı grimsi, üç çekmeceli bir dolaptan ibaret olan bir odada buldu.</p>

  <p class="normal">Dean üç çekmeceli dolaba doğru kararlı adımlarla yürümekteydi.</p>

  <p class="normal">“Dean?” diye seslendi Khan.</p>

  <p class="normal">Dean sehpanın yanında durup Khan’a döndü.</p>

  <p class="normal">“Onu gördün, değil mi?” dedi Khan.</p>

  <p class="normal">“Kimi?”</p>

  <p class="normal">“Rüyalarda gezen adamı.”</p>

  <p class="normal">Bakıştılar.</p>

  <p class="normal">“Hem rüyalarıma, hem de başkalarının rüyalarına giren birisini mi?” diye sordu Dean.</p>

  <p class="normal">“Evet.”</p>

  <p class="normal">“Öyle birini görsem bile, başkalarının rüyalarına da girip girmediğini nereden bilebilirim ki?”</p>

  <p class="normal">“Bunu yaptığını söylerse?”</p>

  <p class="normal">“Rüyamda gördüğüm bir yabancının sözüne ne kadar güvenebilirim bilmiyorum.”</p>

  <p class="normal">“Öyleyse emin olmak için onu görmüş bir başkasıyla konuşman gerekir.”</p>

  <p class="normal">“Bunun da garantisi yok ama uzatmamak için evet diyeyim. Öyle biri olduğumu mu düşünmüştün?”</p>

  <p class="normal">“Evet.”</p>

  <p class="normal">Sustular. Uzaktaki kalabalığın uğultusu, bu kez diğer taraftan geliyordu.</p>

  <p class="normal">“Yani rüyanda bir adam gördün, bu adam sana başka insanların da rüyalarına girdiğini söyledi... buraya kadar doğru anlamış mıyım?”</p>

  <p class="normal">“Evet.”</p>

  <p class="normal">“Sonra bana geldin?”</p>

  <p class="normal">“Çünkü sen de oradaydın.”</p>

  <p class="normal">“Neredeydim? Rüyanda mı?”</p>

  <p class="normal">“Hayır. Tabutu bulduğumuz yerdeydin.”</p>

  <p class="normal">“Bulduğumuz neydi bilmiyoruz,” dedi Dean.</p>

  <p class="normal">“Tabuta benziyordu.”</p>

  <p class="normal">“Benziyordu, ama tabut muydu değil miydi bilmiyoruz.”</p>

  <p class="normal">“Bilmediğimize göre tabut değildi diyemezsin.”</p>

  <p class="normal">Dean başını kaşıdı. “Bunları konuşmamızın bir sebebi var mı?” Pis sakallı çenesini kaşıdı. Kaşıyarak boğazına indikçe tırnaklarının çıkardığı sesler kalınlaşıyordu. “Yani, senin için zor bir dönemdi biliyorum. Hangimiz için değildi ki? Hâlâ o günleri düşünmeni anlıyorum...”</p>

  <p class="normal">“Bir şeyler yaptılar,” dedi Khan. “O tabutla bir şeyler yaptılar, bir şeyi harekete geçirdiler. Bir... varlık hissediyorum.” Alnı kırıştı. “Etrafındaki görüntü çok nettir. Nesneler görürsün. Sonra üzerlerine siyah bir gölge düşer ve hepsinin tek bir tablonun parçaları olduğunu fark edersin. Gölge o tablonun üstünde kımıldıyordur, canlıdır, kaynağından bağımsızdır ve onu gördükçe altındaki görüntü sahteleşmeye başlar, tablolaştıkça sahteleşir. Gölgenin karanlığı sanki uzayın boşluğuna açılan bir çeşit kara ışıktır. Varlığı o kadar gerçek hale gelir ki, dünyanın geri kalanı silikleşir. Onun başka bir dünyadan olduğunu hissediyorum.”</p>

  <p class="normal">Dean dolabın önüne gitmişti. Plastik bir çekmeceden çıkardığı pet şişeyi kaldırıp içindeki koyu yeşil sıvıyı Khan’a gösterdi. Sonra karşılık beklemeden sırtını dönüp, aynı çekmeceden çıkardığı iki plastik bardağa içki döktü. Dönüp bardaklardan birini Khan’a uzattı.</p>

  <p class="normal">Khan yaklaşıp bardağı aldı. Normalde içki içmediği halde Mars’taki son gününün şerefine fondip yapmaya niyetlenmişken, o gün mümkün olduğunca az içmesinin daha iyi olacağını düşününce bardaklı eli havada bir an asılı kaldı. Sonra elini ağzına daha yavaşça götürerek bardağın kenarını dudaklarının arasına soktu. Sıvının üst dudağını yalamasına izin verdi. Dilinin ucuyla içkiye dokunduktan sonra bardağı yanındaki sehpaya bıraktı.</p>

  <p class="normal">“Peki, sırf mantığını anlamak adına soruyorum. Başka bir dünyadansa, bu dünyada nasıl belirebiliyor?” Dean sağdaki kanepeye oturmuştu. Khan onun karşısındaki kanepeye geçti.</p>

  <p class="normal">“Bunların önemi yok. Önemli olan... seni görmeye geldim, o adamı görüp görmediğini anlamak istiyordum, görmediğini anladım.”</p>

  <p class="normal">“Bunu anlamak için mi geldin yani?”</p>

  <p class="normal">“Hayır, ama anlamam iyi oldu. Gelmemin sebebi şu: hayatımın dediğin gibi zor bir döneminde yanımdaydın, seçme şansın olduğu için değil, ama yanımdakilerden biriydin ve bunun benim için bir önemi olduğunu söylemeye geldim.”</p>

  <p class="normal">Dean şaşırmış gibiydi. “Bunu söylemek için mi beni buldun?”</p>

  <p class="normal">“Evet.”</p>

  <p class="normal">“Neden?”</p>

  <p class="normal">“Ayrıntılara inmek istemiyorum. Ama istersen bir çeşit terapi olarak düşün. Diyelim ki hayatımın yeni bir dönemine giriyorum ve eski dönemin hesaplarını kapatmam gerekiyor.”</p>

  <p class="normal">“Anladım. Karma, Tao filan gibi bir şey.”</p>

  <p class="normal">“Gibi.”</p>

  <p class="normal">Dean işaret parmağını bardağının kenarında gezdirdi. “O adamı görmüş olsam ayrıntılara inecektin.”</p>

  <p class="normal">“Evet.”</p>

  <p class="normal">“Gerçi demin ağzından bir şeyler kaçırdın.”</p>

  <p class="normal">“Ağzımdan kaçırmak değildi. Dediğim gibi, o tabutu bulduğumda yanımdaydın ve o kadarını bilmeni istedim.”</p>

  <p class="normal">Yine sustular. Birden dışarıdan keskin bir düdük sesi geldi. Kalabalığın uğultusunun yükseldiğini işittiler.</p>

  <p class="normal">“Peki yapman gerekenler bu kadar mı?”</p>

  <p class="normal">“Aslında hayır. Hesabı tamamen kapatmak için, sana bir iyilik yapmam gerekiyor diyelim.”</p>

  <p class="normal">“Nasıl bir iyilikten bahsediyorsun?”</p>

  <p class="normal">“İmkânım dahilinde olan herhangi bir şey. Örneğin paramın yeteceği bir armağan.”</p>

  <p class="normal">“Senin işin de epey zahmetliymiş.” Dean içkisini bitirdi ve bardağını tekrar doldurdu. “İyi ki geldin. Buralarda doğru dürüst konuşacak kimse yok. Sıkıntıdan patlıyorum. Ama belki de kafayı yememi istiyorlar, müşterilere iyice tuhaf laflar edeyim diye.”</p>

  <p class="normal">“Dışarıyı görene içerisi dar geliyor, değil mi?” dedi Khan. Gülüştüler. Kadeh kaldırdılar. Khan, yine eli yarı yoldayken, içmemesi gerektiğini hatırladı. Bu sefer bardağı sehpaya geri bırakmadan önce koklamakla yetindi.</p>

  <p class="normal">“Böyle bir işi yapmak nereden aklına geldi?” diye sordu.</p>

  <p class="normal">“Biliyorsun, eskiden çalıştığım şirketin vergi kaçırmasına yardım ettiğim için mahkûm edilmiştim,” dedi Dean. “O şirkette tam on yedi yıl çalışmıştım. Çöküşe geçtiğini hissedince önce panik ataklar başladı. Kendimi her şeyin yolunda gideceğine, o şirketin köklü olduğuna ve batmayacağına, bana sahip çıkacağına inandırmaya çalıştım. Sanki bunun tersine inanmak, çöküşün gerçekleşmesine katkıda bulunmak olacaktı. İyimserliğimi çevremdeki iş arkadaşlarıma da aşılamaya çalıştım. Ama ortalıkta çok fazla karamsarlık ve negatif enerji vardı. Her gün iş yerinde giderek daha fazla hissettiğim bu ağırlığı taşımakta zorlanıyordum. Bir süre sonra maaşları kestiler. Aylarca hesabıma para girmedi. Sürekli birikimlerimden harcıyordum. Sonunda o moral bozukluğu içindeyken, müdürüm beni şirketin vergi kaçırmasına yardım etmemin durumu düzelteceğine ikna etti. Yakalandım ve yargılanıp mahkûm edildikten sonra dibe vurduğumu hissettim. Dışarıda, maden ocağında çalışarak geçirdiğim aylar boyunca kendimle hesaplaştım, geçmişimi geride bıraktığımı, bir arınma devresinde olduğumu, yaşadığım çilelerin sadece temiz bir sayfa açmak için gerekli bedel olduğunu düşündüm. Ama cezamı tamamladıktan sonra serbest bırakıldığımda, sabıkam yüzünden muhasebecilik yapamadım. Mesleki açıdan tek uzmanlık alanım oydu ve yaşım ilerlemişken başka bir mesleğe sıfırdan başlamak çok zor ve onur kırıcı geliyordu. Direnebildiğim kadar direndim, ama sonunda tüm birikimlerim suyunu çekince gururumu bir kenara bıraktım. Gazete ilanlarını takip ettim, başvurular yaptım, mülakatlara gittim ve nihayet bu işi buldum. Beni çok zorlamıyor ve insanları dinlemeden konuşmak için para almakta hoşuma giden bir taraf var.”</p>

  <p class="normal">“Haklısın, kulağa fena gelmiyor,” dedi Khan. “Ayrıca dışarıdaki kalabalıktan az çok uzak kalabiliyorsun ve bu iyi bir şey.” Duraksayıp odaya bakındı. “Boş zamanlarını hep burada mı geçiriyorsun?”</p>

  <p class="normal">“Evet. Dediğim gibi burada pek kafa dengi insan bulamadım. Geceleri içki içiyorum, bir şeyler yazıyorum.”</p>

  <p class="normal">“Neler yazıyorsun?”</p>

  <p class="normal">“Bir seri katil öyküsüne başladım.”</p>

  <p class="normal">“Öyle mi?” Khan ilgiyle öne eğildi. “Biraz bahsetsene.”</p>

  <p class="normal">“Bu seri katil, işini iyi yapmayan insanları öldürüyor. Mesela bir apartmanın önünden geçiyor diyelim. Saçına küçük bir şeyler düştüğünü hissediyor. Yukarı bakınca bir pencere ustasının aşağıdakilere aldırmadan özensizce montaj yaptığını görüyor. Birkaç saat sonra evin sahipleri geldiklerinde ustanın cesedini buluyorlar. Veya seri katilimiz bir süpermarketten alışveriş yaparken, moneta kartından fazladan beş moneta çekildiğini fark ediyor. Kasiyer o gece bir ara sokakta öldürülüyor.”</p>

  <p class="normal">“Ölüm böyle ufak tefek dikkatsizlikler için ağır bir ceza değil mi sence?”</p>

  <p class="normal">“Aslında benimki idealist bir seri katil. İşini çok iyi yapanları veya kendisinin lehine hata yapanları ödüllendirmek istiyor. Mesela o kasiyer moneta kartından beş moneta fazla değil de eksik çekmiş olsa, seri katilimiz onu ödüllendirecek. Ama nedense hatalar hep aleyhine yapılıyor. Bu yüzden de hep cinayet işlemek durumunda kalıyor.”</p>

  <p class="normal">“Ben de bir ara öykü yazmayı düşünmüştüm,” dedi Khan.</p>

  <p class="normal">“Seninki nasıldı?”</p>

  <p class="normal">“Benim karakterim süper gücü olan bir adamdı.”</p>

  <p class="normal">“Nasıl bir süper güç?”</p>

  <p class="normal">“Tehlikeleri önceden görebiliyordu.”</p>

  <p class="normal">“Altıncı his gibi mi?”</p>

  <p class="normal">“Sayılır. Bu kontrolünde olan bir güç değildi, kendiliğinden harekete geçiyordu. Birisiyle tanışıyordu diyelim. Bu kişi selam verince karakterimin zihninde ansızın bir olaylar zinciri beliriyordu ve bu zincirin sonunda kendisini bir belanın beklediğini görüyordu. Belanın ayrıntılarını değil, sadece varlığını görüyordu ve o kişiyle sohbeti ilerletmeden oradan uzaklaşıyordu.”</p>

  <p class="normal">Dean acı acı güldü. “Böyle bir önsezi çok işime yarayabilirdi.”</p>

  <p class="normal">“Belaları önceden haber veren görünmez duyargalar hepimizin işine yarardı eminim,” dedi Khan. Gözlerini aşağı çevirip, iç içe geçmiş ellerinin birbirine sürtünen baş parmaklarına baktı. Bunu yapmaya başladığını fark etmemişti.</p>

  <p class="normal">Dean’in “Eskiden korunduğuma inanırdım,” diyen sesini işitti. “Ufak tefek aksilikler yaşasam da, hayat memat meselelerinde bir gücün devreye girdiğini ve kılpayı kurtulmamı sağladığını hissederdim.” Khan başını kaldırıp Dean’in yüzüne baktı; bu çehrenin yıllar önceki hücre arkadaşınınkinden daha buruşuk ve çökmüş olduğunu gördü birden. Buna daha önce dikkat etmemiş olması şaşırtıcıydı. Sanki karşısında bir stereogram vardı ve bu ikinci görüntüyü gördükten sonra artık gözünü ondan alamıyordu. O çizgilerin her biri, katlanılmış bir zorluğun silinmez izi gibi durmaktaydı.</p>

  <p class="normal">“İnancımı ne zaman, yolun hangi aşamasında yitirdim bilmiyorum,” diye devam etti Dean. “Belki de korunmaya değer olmadığımı düşünmeye başladım, yaptıklarım yüzünden... yapamadıklarım yüzünden.”</p>

  <p class="normal">“Bence yapamadıkların yüzünden,” dedi Khan. “Kendini seven bir insan, ne yaparsa yapsın temelde iyi olduğuna, dolayısıyla bağışlanmayı hak ettiğine inanır. Ama başarısız olduğuna inanan bir insanın kendini sevmesi zordur.”</p>

  <p class="normal">“Olabilir,” dedi Dean. Khan onun arkasına yaslandığını, sehpanın kenarına donuk gözlerle baktığını gördü. Dean uzaklaşmış gibiydi, soğukluğunda saldırganlık olmasa da.</p>

  <p class="normal">Khan saatine baktı. “Benden istediğin bir iyilik var mı?”</p>

  <p class="normal">“Acelen mi var?”</p>

  <p class="normal">“Bugün bir kişiye daha iyilik yapmam gerekiyor da.”</p>

  <p class="normal">“Anna Phasia’ya mı?”</p>

  <p class="normal">“Evet.”</p>

  <p class="normal">“Tamam öyleyse, seni tutmayayım. Görüşmek iyi oldu. Bunun dışında ayrıca iyilik yapmana gerek yok.”</p>

  <p class="normal">Khan “Sağol,” diyecekken sustu. İyilik yapmak zorunda kalmadığı için teşekkür ettiğinin sanılabileceğini düşünmüştü. Aslında gerçekten de o yüzden teşekkür etmek istediğini fark etti. Sessizlik uzadı. Sonunda Khan ellerini ovuşturup dizlerine yaslayarak doğruldu. Dean de ayaklandı. Sehpanın üstünden el sıkıştılar.</p>

  <p class="normal">Khan’ın peşi sıra gelen Dean, ona çadırın çıkışına kadar konuşmadan eşlik etti. Ayrılırken son kez bakıştıklarında Khan, Dean’in kahverengi gözlerinde karanlığın seslerine kulak kabartmaktan yorulmuş kayıp bir çocuğun bakışlarını gördü.</p>

  <p class="normal">Kendi dünyamda kısılı kalmakmış, diye düşündü lunaparktan çıkarken.</p>

  <p class="normal">Bu kehanete para ödemediğine memnundu.</p>
</body>
</html>
