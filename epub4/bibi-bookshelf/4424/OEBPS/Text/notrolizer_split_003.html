<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>notrolizer</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">2</h1>

  <p class="normal">Podmobilden inip villaların yapay çimlerle kaplı geniş ön bahçelerinin arasında uzanan yılankavi yola ayak bastığında, derin bir sessizlikle ve uzaklardaki, bazılarının ardında hayal meyal hareket eden insanlar seçilen aydınlık pencerelerle karşılaştı (karanlık pencereler bunların yanında uykuya yatmış gibiydiler). Bu insanlardan bir tanesinin silüeti penceresinin tam ortasında durmaktaydı, bahçeye yüzünün mü yoksa sırtının mı dönük olduğu Khan’ın bulunduğu yerden anlaşılmıyordu; bir tanesi, odasının duvarındaki değişken mavi tonlara bakılırsa televizyon seyretmekteydi; iki tanesi birbirlerine eğilmişlerdi ve birer martini kadehini tutar gibiydiler. Khan villaların bahçe kapılarındaki küçük elektronik panolarda yazılı numaralara bakarak yürümeye başlarken, ebeveynden çocuğa mirasın olmadığı bir dünyada böyle evlerde oturabilecek kadar zengin insanların varlığını kavranması güç bulduğunu, bu semtte yaşadığını hayal etmekte zorlandığını fark etti.</p>

  <p class="normal">Aradığı numaralı bahçe kapısının önüne varınca, kapalı kapının önünde durup etrafa bakınarak bir düğme, hoparlör ya da kamera aradı. Hiçbiri yoktu. Demir kapının parmaklıklarının arasından bahçeye bakarken sol yanından gelen bir erkek sesinin “Kimi aramıştınız?” dediğini işitti. O yöne dönünce, bahçe kapısının hemen yanında ve kahverengi duvara yaslı halde duran bir metre kadar boyundaki, otantik görünüşlü gri bir kayadan tekrar gelen ses bu kez “Bu tarafa lütfen,” dedi. Khan kayaya yaklaşınca, tepesinde küçük bir ekranın gömülü olduğunu fark etti. Ekranda gördüğü, tüm düğmeleri ilikli bej bir gömlek giymiş ve başında aynı renkte, sivri uçlarından biri öne ve diğeri arkaya bakan enine basık bir şapka bulunan, otuz yaşlarında, asker görünüşlü, sarışın ve mavi gözlü bir adam “Kimi aramıştınız?” sorusunu, ilk seferki tonlamasının aynısıyla yineledi. Khan adamın bu soruyu şimdiye kadar muhtemelen yüzlerce kez sorduğunu düşündü. “Bayan Anna Phasia’yla görüşmek istiyorum,” dedi.</p>

  <p class="normal">“İsminiz lütfen?”</p>

  <p class="normal">“Khan demeniz yeterli.”</p>

  <p class="normal">Ekrandaki adam duraksadı. “Nereden geliyorsunuz?”</p>

  <p class="normal">Khan adama baktı.</p>

  <p class="normal">“Evimden geliyorum.”</p>

  <p class="normal">“Yani, sizi bir yerden mi gönderdiler diye sordum.”</p>

  <p class="normal">“Hayır, kendi kendime geldim, ismim Khan ve Bayan Anna Phasia’yla konuşmak istiyorum.”</p>

  <p class="normal">“Bir saniye lütfen.”</p>

  <p class="normal">Ekran karardı.</p>

  <p class="normal">Khan başını kaldırıp gökyüzüne baktı. Bu gece hava açıktı ve yıldızlar ışıl ışıldı. Oyalanmak için, KARTAL-1’in şimdiki konumunu saptamaya çalıştı.</p>

  <p class="normal">Ani bir seziyle gözlerini tekrar ekrana indirdiğinde Anna Phasia’nın bakışlarıyla karşılaştı. Gökyüzüne ne kadar zamandır baktığını veya Anna Phasia’nın kendisini ne kadar zamandır sessizce izlediğini bilmiyordu. Kadının hep buzdan şimşekleri çağrıştıran uçuk mavi gözlerini inceleyince soldakinde dikkat, güç ve merak (ve bunların ardında donuk bir yalnızlık), sağdakindeyse genç kızsı bir sorgulama gördü. Anna Phasia siyah saçını tepeden düğümlenmiş turunculu morlu, tüle benzer bir eşarpla toplamıştı ve dudakları parlak kırmızı rujluydu.</p>

  <p class="normal">“Burada ne işin var?” diye sordu Anna Phasia.</p>

  <p class="normal">“Seninle konuşmalıyım.”</p>

  <p class="normal">“Hangi konuda?” Kadın bunu sorarken kaşlarını hafifçe çatmıştı.</p>

  <p class="normal">“Ekrandan değil. Yüz yüze.”</p>

  <p class="normal">“Khan, biliyorsun ki artık evliyim ve...”</p>

  <p class="normal">“Kocanın iş gezisinde olduğunu biliyorum,” diye sözünü kesti Khan. “Atarashii Tokyo’ya gitti ve önümüzdeki haftaya kadar orada kalacak. Bak, sadece on dakika yeter. Gerçekten sorun çıkarmayacağım. Söz veriyorum.”</p>

  <p class="normal">Anna Phasia’nın yüzünde ihtiyatlı bir bezginlik belirdi. “Umarım aklında bir delilik yoktur.”</p>

  <p class="normal">Ekran tekrar karardı ve bu kez öyle kaldı. Khan’ın arkasında metalik bir tangırtı koptu ve bahçe kapısı onun tarafına doğru yavaşça kayarak açılmaya başladı. Khan bahçenin içine uzanan yolun tam ortasında durup, kapının tamamen açılmasını bekledikten sonra içeri girdi.</p>

  <p class="normal">Bahçe yolunu düzenli aralıklarla aydınlatan lambaların arasından villaya doğru yürürken, Dean’e Anna Phasia’ya iyilik yapmak konusunda belki de tamamen dürüst davranmadığını düşündü. Anna Phasia’ya vermeyi düşündüğü şeyin armağan olup olmayacağı tartışılırdı.</p>

  <p class="normal">Villaya yaklaşırken az önceki erkek sesinin yukarıdan, tam olarak saptayamadığı bir yerden “Sola lütfen,” dediğini işitince, birkaç adım sonra söyleneni yaptı. Villanın daha az aydınlatılan yan cephesi boyunca, yapay ağaçlarla çalıların arasında ilerledi. Binanın köşesine vardığında biraz ilerideki, camlardan ve beyaz bir iskeletten oluşma, dikdörtgen yapıyı fark etti. Yapıyı incelemek için duraksayınca sesin “Devam edin,” uyarısında bulunması gözetlendiğini düşünmesine ve tekrar yola koyulurken huzursuzluğa kapılmasına yol açtı.</p>

  <p class="normal">Yapıya yaklaştıkça, camlarının ardından gelen, diğer ucundaki donuk mavi bir ışığı seçmeye başladı. Kapıyı açıp içeri girince yoğun, parfümsü bir kokuyla karşılaştı; içeriyi gözleriyle tararken ve kapıyı ardından kapatırken incelediği ve tadını çıkardığı bu kokunun aslında ilk kez aldığı birçok kokunun karışımı olduğunu fark etti. Nerede olduğunu anlayınca hayrete kapıldı: ilkokuldayken bir okul gezisi sırasında dışarıdan gördüğü muazzam devlet seralarının küçük bir versiyonunun içindeydi (öğretmenleri bu seralar sayesinde hayatta kaldıklarını, onların şehrin akciğerleri olduklarını söylemişti. Khan bitkilere bronşlar denip denemeyeceğini sorunca kadın duraksamış ve ardından bunun iyi bir benzetme olmadığına karar vermişti, ama ellerini dizlerine koyarak Khan’a eğilip ona ilgiyle bakmıştı, çevrelerinde öğretmenin bu dalgınlığını fırsat bilen çocukların uğultusu hızla yükselirken). Karşısında Dünya videolarında gördüğüne benzer ağaçlar ve çalılar, iki yanında uzanan raflardaysa ince saplı renk renk bitkiler, kahverengi toprak dolu ve borular bağlanmış beyaz kapların içinde duruyorlardı.</p>

  <p class="normal">Khan’ın kapıldığı huşuya yeni bir his eşlik etmeye başladı: dehşet. Şimdiye kadar, şehirdeki herkesin hayatını sürdürmesi için vazgeçilmez olan seraların sadece devlet tarafından işletildiğini varsaymıştı; belki de herhangi bir bireyin kendi bahçesinde küçük de olsa bir sera dolusu bitki yetiştirecek kadar zengin olabileceğini aklına getirmediğinden, bu inancını sorgulamaya asla gerek duymamıştı. Şimdi bulunduğu mekân, kelimelere dökmekte zorlanacağı bir saygısızlıkla ve ihanetle karşı karşıya olduğunu hissetmesine yol açıyordu. Sanki çocukluğundan beri içinden atmak için mücadele verdiği bir inanca, doğduğundan beri içinde yaşadığı sistemin kendisi gibi, halktan insanlar için ulaşılmaz olduğu ve sadece bu halkın iyiliğini istediği inancına nihai bir darbe inmişti. Canlılara düşman bir gezegendeki bilime tapan bir toplumun egemen zihniyetinin elverdiğince kutsal görülen bu bitkilere, Dünya gezegeninin insanoğluna hâlâ hayat veren bu yadigârlarına sahip olmak, onların yaşamlarını elinde tutmak için tek önkoşulun yeterince para olmasında, neredeyse bir bebeğin açık Mars yüzeyine koruyucu giysisiz bırakıldığını görmek kadar yürek paralayıcı bir taraf vardı.</p>

  <p class="normal">Serada birkaç yavaş adımla ilerledikten sonra sağdaki kaplardan birine yönelip içindeki, turuncu bir gözle bakan beyaz bitkiye yaklaştı. “Bunlara çiçek deniyor,” dedi Anna Phasia’nın soldan gelen sesi. Khan gözlerini ayırmadan baktığı çiçeğe eğildi. “Bitkilerin cinsel organları,” dedi Anna Phasia, bu kez daha yakından. “Hoş, değil mi?”</p>

  <p class="normal">“Dokununca hissediyorlar mı?” Khan işaret parmağını turuncu gözü çevreleyen, elips şeklindeki minik parçalardan oluşma beyaz halkaya yaklaştırdı.</p>

  <p class="normal">“Bilmem, bunu merak etmek hiç aklıma gelmemişti.” Anna Phasia şimdi Khan’ın yanındaydı. Khan onun kabın üst kenarına koyduğu kırmızı ojeli elini göz ucuyla gördü.</p>

  <p class="normal">Parmak ucunu bitkinin beyazlığına sürttü. Bir tepki almayınca burnunu yaklaştırıp kokladı.</p>

  <p class="normal">“Bu cins topraktayken kokmuyor,” dedi Anna Phasia.</p>

  <p class="normal">“Topraktan çıkarılınca ölmüyorlar mı?”</p>

  <p class="normal">“Evet,” dedi Anna Phasia. “Ölüyorlar.”</p>

  <p class="normal">Khan yüzünü ona çevirdi ve birden çok yakındılar. Anna Phasia’nın biraz yan yatmış yüzündeki gözleri Khan’ınkilere korkusuzca bakıyordu. Dudaklarında Khan’ın onda daha önce görmediği bir ifade vardı: hazların tadına ağır ağır varmaya alışkın birinin hafif, yayvan gülümseyişi.</p>

  <p class="normal">“Burada ne arıyorsun Khan?” dedi Anna Phasia doğrularak. “Hadi söyle artık.”</p>

  <p class="normal">“Bu gece gidiyorum,” dedi Khan. “Döneceğimi sanmıyorum. Seni son bir kez görmek istedim.”</p>

  <p class="normal">“Hangi şehre gidiyorsun?”</p>

  <p class="normal">Khan bu soruyu nasıl yanıtlayacağını düşündü. Yalan söylemek istemiyordu.</p>

  <p class="normal">“Bu şehrin dışına gidiyorum işte,” dedi. Konuyu değiştirmek için ekledi: “Senin hayatın nasıl?”</p>

  <p class="normal">“Gördüğün gibi,” dedi Anna Phasia, bakımlı ellerini kaldırıp etrafını göstererek. “Hobilerimle uğraşıyorum.”</p>

  <p class="normal">“Evet,” dedi Khan. “İyi görünüyorsun.”</p>

  <p class="normal">“Sen de tuhaf görünüyorsun.” Anna Phasia, Khan’ın yüzünü inceleyerek yaklaştı. “Mutsuz değilsin. Mutlu da değilsin. Sanki mutluluğun olmadığı bir yerde ona en yakın şeyi, tatmini bulmuşsun. Sende bir rahatlık hissediyorum. Değişmişsin.”</p>

  <p class="normal">“İkimiz de değişmişiz,” dedi Khan. “Bu hallerimizin tanışması iyi oldu.”</p>

  <p class="normal">“Büyümüşsün. Nasıl başardın bunu? Çok zor bir şey bu.”</p>

  <p class="normal">Khan konuşmadan sağ elini kaldırıp, ortadaki üç parmağının uçlarını kendi göğüs kemiği açısının üstüne koydu. Anna Phasia’nınkilerden ayırmadığı gözleri önce bir soruyla, sonra tedirginlikle karşılaştı. Sakin olmamaya gerek olmadığını gözleriyle, tüm yüzünün ifadesiyle söylerken, Anna Phasia’nın anlık bir duraksamadan sonra bunu kabullendiğini ve bakışına aynı soğukkanlılıkla karşılık vermeye başladığını gördü. Şimdi sessizce birbirlerini inceliyorlardı. Ayrılığı düşünmemeye çalıştıkları bir zamanı hatırlayan Khan’ın içinden bir sızı geçti. Bu hissi parmak uçlarına doğru çekerken, Anna Phasia’nın siyah sol gözbebeğinin içinde dikkatleri kesişince, hafızasında birden küçük, loş bir odadaki bir yatağın üstünde sessizce oturup birbirlerine sarılışları, alınlarını birbirlerinin omzuna yaslayışları canlandı ve yıllardır aklına gelmemiş olan bu anı öyle belirgindi ki, öyle muazzam bir barajın kapağını açıyordu ki, Khan aynı anda iki dünyada birden yaşamaya başladığı izlenimine kapıldı; ikisinde de zihni sadece gözlemlerindeydi ve varlığının geri kalanı hislerden ve hissedişlerden ibaretti. Unutmuş olması şimdi hayret verici gelen ayrıntılar, parçalanan bir pencereden üstüne yağan cam kırıkları gibiydiler... Anna Phasia’nın gebeliğinin rutin bir kan tahlilinde ortaya çıkmasından sonra dairesinin önüne gelen ve “Açın kapıyı!” diye bağırarak ön kapıyı yumruklayan polisin gürültüsünü parmak uçları birbirlerinin yanaklarındayken duymaları; ilk sevişmelerinde Anna Phasia’nın yukarıdan soluk soluğa bakarak yaşlı gözlerinde çok uzun sürmüş bir kâbusun karanlığında ışığa el yordamıyla yönelen birinin ifadesiyle “Sen o’sun,” demesi; yakalanacaklarından korkarak ayrılmaya çalıştıklarında Khan’ın bütün bir günü sokaklarda yürüyerek geçirirken kapıldığı hiç bitmeyecekmiş gibi gelen yapayalnızlık hissinin ortasında Anna Phasia’nın yüzünün belirip durması ve ona geri döneceğini anladığı an; haftalarca süren ayrılıktan sonra ilk kez duruşma salonunda yan yana getirildiklerinde ve aynı anda yüzlerini çevirip birbirlerine baktıklarında kapıldığı acizlik hissinin bunu bir daha asla yaşamamaya karar verdiren yakıcılığı (belki de yetişkinliğe attığı adımın hemen öncesinde, içindeki gerçek duyguları yeşerten ağacın kavrulma anında); ilk gecelerinin sabahında Khan’ın kimseye görünmeden apartmandan çıkmak üzere yatak odasının giriş kapısına yöneldiği sırada sırtını kapının yanındaki duvara dayayan Anna Phasia’nın onu tişörtünün göğüs kısımlarından tutup kendine çekerek vücuduna yaslaması ve dudaklarından öpmesi ve bir bacağını bükerek ve iç kısmını Khan’ın bacağının yan tarafına sürterek dizini kaldırdığında Khan’ın aklından daha önce hiçbir kızın kendisi için bunu yapmadığı düşüncesinin geçmesi...</p>

  <p class="normal">Anıların uyandırdığı hisleri parmak uçlarında topladığını ve elini pençe şekline getirerek onları göğsünden çekip aldığını hayal etti ve avcunu birden Anna Phasia’nın göğsünün ortasına yapıştırdı, parmakları yelpaze gibi açıktı ve kendi içinden aldığı duyguları Anna Phasia’nın hem elbisesinin üstünden, hem de vücudunun çıplak bir kısmından hissettiği teninin altına ittiğine inandı. Bu sırada, kendisine ait gördüğü bir pozitifliği geri almaya özen gösterdi. Serçe parmağı Anna Phasia’nın sol memesinin yumuşak cildinin üstünde yatıyordu ve meme ucuna yakındı, işaret parmağının ucuysa kadının boynunun yan tarafının alt kısmının hassas derisine yaslıydı ve sanki avcu Anna Phasia’nın içini kendine çekiyor, onun göğsünün giderek daha hızlı inip kalkmasına ve yüzüne bir kızarıklığın yayılmasına, kalp atışlarının ve nefesinin hızlanmasına ve gözlerinin baygınlaşmasına yol açıyordu; bakışlarındaki kesilmeyen temasta hızla biriken bir yoğunluk, sanki çevrelerindeki havayı enerjiyle dolduruyor ve bedenlerini tek bir kürenin iki yarısına dönüştürüyordu.</p>

  <p class="normal">Khan elini geri çekilmeye zorladı ve kolunu indirdi. Sessizce durup birbirlerini süzdüler.</p>

  <p class="normal">“Bu neydi?” diye sordu Anna Phasia.</p>

  <p class="normal">“Tuhaflıklarımdan biri işte,” dedi Khan.</p>

  <p class="normal">“Kolay bir yanıt.”</p>

  <p class="normal">“Sembolik bir hareketti,” dedi Khan. “Kapanıştı.”</p>

  <p class="normal">“Evet,” dedi Anna Phasia. Gülümsedi. Khan da gülümsedi. O an sağlıklıydılar, güçlüydüler, görünüşleri ve davranışları değişmiş olsa da bir zamanlar birbirlerinin özüne dokunmuş olmanın verdiği rahatlığın tadını çıkarabilecek kadar baş başaydılar. Khan’ın erkekliğiyle Anna Phasia’nın kadınlığı, birbirlerinin keyfine hareketsizlikle varan zihinlerinin kontrolünde karşı karşıyaydılar ve aralarındaki bağsızlık birbirlerini yepyeni bir şekilde takdir etmelerini sağlıyordu.</p>

  <p class="normal">Khan şu anda, Anna Phasia’nın karşısında olmaktan hoşlandığı bir erkekti. Ama hayatının her anında olabileceği ya da olmak isteyeceği erkek bu değildi ve benzer bir durumun Anna Phasia için de geçerli olduğunu, şimdi yaşadıkları paylaşımın bir kerelik olduğunu bilmenin ikisini de özgür kıldığını hissediyordu.</p>

  <p class="normal">“Artık gitmeliyim,” dedi.</p>

  <p class="normal">“Tahmin ettim,” dedi Anna Phasia. “İyi yolculuklar.”</p>

  <p class="normal">“Sağol,” dedi Khan. “Hoşçakal,” derken sağ elini kaldırıp parmak uçlarını oynattı.</p>

  <p class="normal">“Güle güle,” dedi Anna Phasia, gülümsemeyi sürdürerek.</p>

  <p class="normal">Khan ona sırtını dönüp seradan çıkarken bugün ikinci kez, ama bu sefer mutlak bir şekilde hafiflediğini hissetti. Kapanış artık tamamlanmıştı ve kendisini geride tutan hiçbir şey kalmamıştı. Sanki biriktikçe hayatını ağırlaştıran deneyimleriyle arasındaki, giderek uzayan bir kuyruk gibi peşi sıra gelen bağları bir makasla kesip atıvermişti ve şimdi önünde uzanan, henüz hiçbir yaşanmışlıkla damgalanmamış gelecekle istediği gibi yüzleşmekte serbestti.</p>

  <p class="normal">Bahçe kapısına yaklaşırken telefonu çaldı. Sol kolunu kaldırıp işaret parmağının ucunu bileğindeki ince, siyah halkaya dokundurunca iki yana açılıveren ekranda Jen Baynes’in her nasılsa aynı anda hem sabırsız, hem sakin görünen çehresi belirdi. Khan parmağını ekranın sol yarısına dokundurarak aramayı kabul etti.</p>

  <p class="normal">“Neredesin?” dedi Jen Baynes kısık sesle.</p>

  <p class="normal">“Geliyorum.”</p>

  <p class="normal">“Ya çabuk olsana. Bak profesörü zor ikna ettim zaten, her an kaçtı kaçacak.”</p>

  <p class="normal">Arka planda, bir kuyrukta beklemekte olan siyah giysili insanlar kımıldanmaktaydı ve gelen kesintisiz uğultuda korna sesleri duyuluyordu.</p>

  <p class="normal">“On beş-yirmi dakika sonra oradayım,” dedi Khan adımlarını hızlandırarak.</p>

  <p class="normal">“Tamam, hadi.” Ekran karardı.</p>

  <p class="normal">Khan yürürken cebinden çıkarıp taktığı papyonun duruşunu, podmobilin sürücü koltuğuna oturup kapısını kapattıktan sonra dikiz aynasını kendine çevirerek kontrol etti. Tatmin olmuş bir halde aynayı eski haline getirdikten sonra podmobili çalıştırdı ve yola çıktı.</p>

  <p class="normal">On beş dakika sonra, aracını Real Deal’ın ancak iki sokak ötesine park edebildi. Restoranın önüne geldiğinde binanın ön cephesinin bir yarısı boyunca uzanan ve sokağın diğer ucunda gözden kaybolan kuyruğun başından başlayıp yürüyerek, sıradakilere teker teker bakmaya girişti. İki metre kadar sonra Jen Baynes’in “Bakın profesör, geldi işte!” diyen neşeli haykırışını işitti. O tarafa yöneldiğinde, üzerinde mini etekli ve askılı, siyah, dar bir elbise bulunan ve saçını arkadan topuz yapmış, ağır makyajlı Jen Baynes’in sağ elini başının yukarısında sallayarak kendisine gülümsediğini ve arkasında siyah smokinli, beyaz gömlekli ve melon şapkalı, yaşlı bir adamın, etraftaki şamatacı kalabalıktan ürkmüş de gizlenircesine, iki büklüm durduğunu gördü. “Khan!” dedi Jen Baynes, gülümseyerek iki elini birden uzatıp. “Seni çok merak ettik. Ne de olsa sensiz giremeyiz biliyorsun!” Khan kendisine uzatılan elleri birkaç saniyeliğine parmak uçlarından tutup “Selam Jen, sahte mücevherlerin harika görünüyor,” dedikten ve kadının gülümsemesinin bir an donmasına tanık olduktan sonra yüzünü profesöre çevirdiğinde, bütün kırışıklıklarının uçları aşağı dönük gibi görünen, derisi altı uzun zamandır boşmuşçasına sarkık, zayıf bir çehrenin çatık kaşlarıyla ve donuk siyah gözleriyle karşılaştı.</p>

  <p class="normal">“Bu yaptığın saygısızlık delikanlı!” diye bağırdı Bay Graves, zayıf ve şimdi hiddetle titreyen bedeninden beklenmeyecek kadar gür bir sesle. Khan sağ yanağında bir ıslaklık noktasının belirdiğini hissetti. “Sen kimsin ki beni bekletiyorsun? Hadsiz!”</p>

  <p class="normal">“Sakin olun lütfen,” dedi Khan, yanağını silme dürtüsünü bastırarak.</p>

  <p class="normal">“Ben sakin olmam!” dedi Bay Graves, başını geriye çekip, sağ işaret parmağını şakağının hizasına kaldırıp, boyunun kısalığına karşın o an Khan’a tepeden bakarmış gibi görünmeyi her nasılsa becererek.</p>

  <p class="normal">Anlıyorum, diye düşündü Khan.</p>

  <p class="normal">“Sizi bekletmek gibi bir hadsizliğin aklımın ucundan bile geçmesi asla mümkün olamaz efendim,” dedi, ellerini belinin arkasında, sol bileğini sağ eliyle tutarak kavuşturup gövdesini başıyla birlikte profesörün üstüne doğru hafifçe, onunla göz temasını kesmeden eğerek. “Çalışmalarınızın uzun zamandır hayranıyım. Değeriniz maalesef hak ettiğiniz kadar bilinmese de, kuantum kromodinamiğine çığır açıcı bir yaklaşım getirdiniz. Sizinle tanışmak benim için bir onurdur efendim.” O an kuyruğun ilerlemeye başlaması üzerine, sağ elini şimdi biraz şaşkın görünen profesörün sol üst kolunun arkasına yaslayıp, yan taraflarında açılan boşluğu diğer kolunu dümdüz, davet edercesine uzatarak gösterdi. “Buyrun. Toplumumuz en değerli bilim adamlarına yeterince ilgi göstermiyor olabilir, ama ben bu gece onun ihmalkârlığını bir nebze olsun telafi etmekte kararlıyım efendim. Siz her şeyi bana bırakın.”</p>

  <p class="normal">Profesör somurtarak sol kolunu silkeleyip Khan’ın elinden kurtardı, ama biraz yatışmış gibiydi. Şimdi Khan’ın yüzünü, kızmak için her an yeni bir sebebe rastlayabilirmişçesine inceliyordu.</p>

  <p class="normal">“Eee, haydi, ilerleyelim öyleyse?” diye araya girdi Jen Baynes, neşesini hiç yitirmemiş sesiyle.</p>

  <p class="normal">Kuyruk hızlı ilerliyordu. Jen Baynes’in, eski sevgililerinden aldığı mektuplardan oluşma koleksiyonunu evlendikten sonra da saklayıp saklamaması gerektiğini yüksek sesle merak etmesi dışında gergin bir sessizlik içinde geçen yaklaşık on dakikanın ardından kendilerini binanın girişinde, iki yanında birer korumayla duran rezervasyon görevlisinin karşısında bulduklarında Khan adama kimlik kartı yerine de geçen moneta kartını uzattı. Görevli, Khan’a anlık bir bakış fırlatarak aldığı ve ardından elindeki elektronik panele yan tarafından taktığı kartı, ekranı kontrol ettikten sonra çıkarıp Khan’a geri verdi ve arkasındaki, bir metaller ve plastikler şehrinde oldukça görkemli ve yabancı duran ahşap, çift kanatlı, kahverengi kapıyı göstererek “İçeride size yardımcı olacaklar,” dedi.</p>

  <p class="normal">Khan önden giderek kapının bir kanadını açtı ve tutup kenarda durarak, Jen’in ve koluna girmiş profesörün geçmelerini bekleyip ardından peşlerine düştü. İçinde bulundukları koridorun darlığı, tekrar önlerinden yürümesini engelliyordu. Profesörün ağır adımlarıyla geçen yirmi saniyeden sonra belinin ortasında hafifçe ittiren bir elin temasını hisseden Khan, dönüp baktığında arkasında şimdiden bir kuyruk oluşmaya başladığını gördü.</p>

  <p class="normal">“Biraz çabuk,” diye fısıldadı Jen Baynes’e.</p>

  <p class="normal">Kadın “Ne yapayım? Profesörün hızı bu kadar,” diye alçak sesle, başını hafifçe geriye çevirerek karşılık verdi.</p>

  <p class="normal">“Sağır değilim,” dedi profesör, onlara yan yan bakarak ve hızını değiştirmeden.</p>

  <p class="normal">Koridordan çıktıklarında geniş ve uzun bir yemek salonuyla karşılaştılar. Tavandan çift sıra halinde sarkan açık kahverengi avizeler, turuncu ve beyaz ışıklar saçıyorlardı; üzerlerinde yapay çiçekli birer ince ve uzun cam vazo bulunan büyük, yuvarlak, mavili beyazlı örtülü ve kahverengi sandalyeli masaların arasında yer yer, küçük, yapay ağaçlar görülüyordu ve duvarlardaki, altın sarısı kabartmalarla çerçevelenmiş tablolarda çeşitli manzaralar (günbatımında bir Mars kırında sürreal bir şekilde duran, tepesi kırık ve bazıları devrilmiş, Roma tarzı sütunlar; uzayda Satürn’ün halkasına doğru salınıyor gibi görünen bir şarap şişesi ve ona uzanan çıplak bir erkek eli; bir çiçek bahçesinin ortasına kurulmuş masada karşılıklı oturan ve bardaklarını arka plandaki güneşin tam ortasında buluşturacak şekilde kaldırmış, kadeh tokuşturan zarif bir çiftin silüetleri) sergilenmekteydi. İçeride boş bir masa görmek ilk bakışta güçtü ve gülüşen, sofra takımlarını tıngırdatan ve şıngırdatan, sohbet eden kalabalığın arasında bir düzine kadar garson, hummalı ama telaşsız bir şekilde, soğuk bir özgüvenle koşturmaktaydılar.</p>

  <p class="normal">Khan kendisinin ve yanındakilerin kıyafetlerinin, girişteki sütunlardan birinin önünde tek sıra halinde duran üniformalı üç adam tarafından incelendiğini ve ardından, en gençleri olan sarışın bir delikanlının, aralarında önceden işbölümü yapılmışçasına harekete geçip yaklaştığını gördü. Delikanlı yürürken sağ elinin parmak uçlarını kulağına bastırarak bir konuşmaya kulak kabartırmış gibi göründü ve karşılarına gelince “Bay Shun Lee, Bay Graves ve Bayan Baynes?” diye sordu. Khan’ın “Evet,” karşılığını vermesi üzerine “Beni takip edin lütfen. Sizi kabininize götüreyim,” diyerek yemek salonunun içlerine doğru yürümeye başladı.</p>

  <p class="normal">“Aaa, kabinde mi oturacağız?” diye sordu Jen Baynes, görevlinin peşine hep birlikte düşerlerken.</p>

  <p class="normal">“Rezervasyonunuz böyle hanımefendi,” dedi genç görevli, geriye bakmadan.</p>

  <p class="normal">“Kabinler daha hesaplı,” dedi Khan arkalarından. “Hem biz bize oluruz işte, fena mı?”</p>

  <p class="normal">“İyi, iyi,” dedi Bay Graves. “Bu gürültü şimdiden kafamı şişirdi.”</p>

  <p class="normal">Masaların arasından geçerlerken Jen Baynes birden sağ çaprazındaki geniş ve kalabalık bir masayı göstererek “İşte vali orada!” diye haykırdı. “Birlikte fotoğraf çektirmek istesem ayıp olur mu ki?”</p>

  <p class="normal">“Fotoğraf çekmek yasak hanımefendi,” dedi görevli.</p>

  <p class="normal">“Ama o yasak, bu yasak!” dedi Jen Baynes hınçla. “Şu kadının kıyafetine bak,” diye ekledi, gözü valinin karısına ilişince. “Tam kokoş! Gazetelerde daha zayıf çıkıyordu, rötuş yapıyorlar herhalde.”</p>

  <p class="normal">“Çalışmalarınız nasıl gidiyor profesör?” diye sordu Khan, adama arkadan yanaşarak. “En son kuark gluon plazmalarının askeri kullanım potansiyeliyle ilgili bir makaleniz yayınlanmıştı. Gerçi o konuda kitap bile yazılır ama,” diye ekledi, profesörün yanında yürümeye başlayarak, “öyle hassas bir meseleyi kuramsaldan fazla uzaklaşmadan irdelemeniz de büyük cesaret. Sonuçta bu yazıları rakiplerimiz de okuyabilir.”</p>

  <p class="normal">“Kesinlikle delikanlı! Yoksa daha neler yazardım ama...”</p>

  <p class="normal">“Ya, biliyor musunuz? Geçen sene bir arkadaşım evlenmişti,” dedi Jen Baynes, birden onlara dönerek. “Şimdi kocasıyla ne zaman kavga etse adam ‘Gelinliğin çok kötüydü,’ diyormuş! Güzel bir şey bulmam lazım.”</p>

  <p class="normal">“Kabininiz,” dedi görevli; sırtını sağ duvara vermişti ve ortasında yuvarlak, buğulu bir cam bulunan koyu kahverengi bir kapıyı açık tutmaktaydı. Tek sıra halinde girdikleri “kabin”, ortasında bir masayla üç sandalye duran, dört metreye üç metre ebatlarında, yüksek tavanlı bir odaydı. Masanın örtüsü altın sarısıydı ve ahşap sandalyeleri mat kırmızıydı, duvarların üst yarısı turkuvaz ve alt yarısıyla tavan bejdi, zemin ise bej desenli koyu mavi bir halıyla kaplıydı.</p>

  <p class="normal">Khan’la profesör karşılıklı oturdular; Jen Baynes ise kapının karşısına geçti. Başını kaldırıp, odaya girmemiş olan görevliye işaret parmağını kaldırdığı ve ağzını açtığı anda genç adam “Sizinle ilgilenecekler,” diyerek gözden kayboldu. Kendiliğinden kapanan kapı, odaya şaşılacak kadar derin bir sessizlik getirdi.</p>

  <p class="normal">Jen Baynes genzini temizledi, profesör gözlerini kısarak başını öne uzattı, Khan dirseklerini masaya dayadı.</p>

  <p class="normal">Masanın ortasında bir şişe şarap ve üç kadeh duruyordu.</p>

  <p class="normal">Khan, etiketinde “Gewurztraminer” yazan şişeye elini uzattı.</p>

  <p class="normal">“Beyaz galiba!” dedi Jen Baynes. “İnternetten baktım, bazıları kırmızı, bazıları beyaz oluyormuş.”</p>

  <p class="normal">“Bana renksiz görünüyor,” dedi Khan, şişeyi kaldırıp içine bakarken. Şişenin ağzındaki, yarısı dışarıda duran mantar tıpayı tamamen çıkarıp, profesörünkinden başlayarak kadehlere şarap doldurdu. Şişeyi elinden bırakırken diğer elini yan cebine soktu, Serotonax tüpünü parmak uçlarıyla buldu, kapağını baş parmağıyla açtı ve tüpü içindekileri dökmemeye özen göstererek, gizlice dışarı çıkarıp avcunun içinde sakladı. Jen Baynes’le profesörün kadehlerine uzandıklarını görünce “Durun! Hemen içmeyin!” diye atıldı, diğer avcunu sanki bir felaketi son anda önleme telaşıyla profesöre doğru kaldırarak. “Servisi ben yaptığım için önce şarabı koklayıp onaylamam gerekiyor. Adet böyle.”</p>

  <p class="normal">“Aman, biz bizeyiz, kim görecek?” dedi Jen Baynes. “Hem internette hiç öyle bir adet okumadım.” Yine de elini geri çekti.</p>

  <p class="normal">“Olsun,” dedi Khan. “Her şeyin bir yolu yordamı var. Madem pahalı bir yere geldik, hakkını verelim. Şimdi, bunun için ayağa kalkmam gerekiyor.” Doğrulurken, gözleri Bay Graves’in ceketine kendiliğinden ilişivermişçesine ekledi: “Aaa, profesör, üstünüze şarap mı dökmüşüm? Çok özür dilerim. Durun sileyim hemen.” Sandalyesini sağ baldırıyla itip masanın etrafından hızla dolanarak profesöre yaklaştı ve birden ayağı takılmışçasına kendini adamın üstüne bırakırken, sol eliyle tüpün içindeki tozu Bay Graves’in kadehine döküverdi ve sağ elini yaşlı adamın sol omzuna, artık gerçekten düşmeme telaşıyla yaslarken ve geriye kaymaya başlayan o cılız bedenin sert kemiklerini avcunda hissederken Jen Baynes’in, elindeki boş tüpe faltaşı gibi açık gözlerle baktığını fark etti. Tüpü tekrar avcunda gizleyip elinin kenarını masanın üstüne yaslayarak oradan son anda destek alırken ve bunun etkisiyle yan dönerken ve diğer eliyle masanın kenarına tutunarak düşmekten kurtulup doğrulurken, Jen Baynes’e bakışlarıyla bir ketumluk tavsiyesinde bulunmayı başardı. Profesör sandalyesini gıcırdatarak masaya gerisingeri yaklaştırırken “Ne yapıyorsun yahu? Delirdin mi sen!” diye bağırdı.</p>

  <p class="normal">“Kusura bakmayın,” dedi Khan sandalyesine geri dönerken, sağ elini kaldırarak ve adama yatıştırıcı bir enerji gönderdiğini hayal ederek. Profesörün duraksadığını ve bir dozun yetmediğini görünce, elini tekrar kaldırarak “Kusura bakmayın,” telkinini yineledi. “Ceketinize şarap damlattım sanmıştım da. Sonra da ayağım takıldı. Çok özür dilerim.” Sandalyesine oturunca genzini temizledi ve tüpü yan cebine geri koyarken “Neyse,” dedi. “İlk kadehi fondip yapmamız gerekiyor. Etkisini ancak öyle hissedebiliriz. Haydi, şerefe!” diyerek kadehine uzandı. “Haydi, haydi,” diyerek ve gülümseyerek teşvikte bulundu, kadehi sapından tutarken. “Bu fırsat kaçmaz. Gerçek şarap içiyorsunuz, düşünsenize! Bir daha nereden buluruz? Haydi profesör, son makalenizin şerefine!” dedi kadehini kaldırarak. Bunu duyan profesör kadehini kaldırdı ve ardından Jen Baynes de aynısını yaptı. “Unutmayın, bir dikişte!” dedi Khan; Jen Baynes’e bu kez biraz manyakça olduğunu umduğu bir ifadeyle bakarak, az önceki sessiz tavsiyesini yineledi. “Profesörün yeni makalesinin şerefine!” diye haykırdı. Kadehini uzattı, kadeh tokuşturdular ve Khan şarabını bir dikişte içerken, diğerlerinin de aynı şeyi yapmalarını göz ucuyla izledi.</p>

  <p class="normal">Ağzına buruk bir tat yayılırken, Dean’in yanındayken içki içmediğine sevindi. Bu kadar şarapla sarhoş olmazdı herhalde.</p>

  <p class="normal">Bay Graves’in, boşalmış kadehinin camına yapışmış beyaz Serotonax tozu taneciklerini yüzünü ekşiterek incelediğini görünce, “Şarabın tortusudur profesör,” dedi.</p>

  <p class="normal">Serotonax ölümcül, sakatlayıcı ya da bağımlılaştırıcı bir etkisine rastlanmamış, sosyalleştiriciliği sebebiyle genellikle sohbet ortamlarında kullanılan bir antidepresandı. Etkisi hafifti ve Khan profesörün “gevşemesini” garantilemek için üç tane birden kullanmayı uygun görmüştü.</p>

  <p class="normal">“Ya, aklıma ne geldi,” dedi Jen Baynes. “İçmeden önce koklaman gerekmiyor muydu?”</p>

  <p class="normal">“Boşver,” dedi Khan. “Asıl önemlisi ilk kadehi fondip yapmaktı.”</p>

  <p class="normal">O sırada kapı açıldı ve içeri giren bir garson “Ordövrleriniz,” diyerek, elinde taşıdığı gümüşi bir tepsideki üç tabağı önlerine hızla bıraktı.</p>

  <p class="normal">“Bu nedir?” dedi Jen Baynes kendi tabağına eğilirken.</p>

  <p class="normal">“Yulaflı bisküvi üstünde mousse de fois gras,” diye karşılık veren garson çıkmaya davrandı.</p>

  <p class="normal">“Menü vermiyor musunuz?” diye seslendi Jen Baynes.</p>

  <p class="normal">“Sizinki tabldot hanımefendi,” dedi garson çıkarken. “Alakart değil.”</p>

  <p class="normal">“Nasıl?” dedi Jen Baynes, kapanan kapıya.</p>

  <p class="normal">“Yani fiks menü diyor,” dedi Khan. “Biz seçmiyoruz.” Jen Baynes’in somurttuğunu görünce “Gelinliğini ne zaman alacaksın?” sorusunu ekledi.</p>

  <p class="normal">“Artık alayım değil mi!” dedi Jen Baynes birden neşelenerek ve sol elinin tersini kucağındaki sağ avcuna vurarak. Bay Graves’e dönüp, ellerini adamın ön koluna koyarak “Profesör, sizce duvağım kırmızı olsun mu?” diye sordu.</p>

  <p class="normal">“Bilmem,” dedi bu ani soru karşısında bocalayan adam. “Tonuna göre güzel olabilir herhalde.”</p>

  <p class="normal">“Aşkolsun profesör! Ne giysen güzel durur demiyorsunuz da!”</p>

  <p class="normal">Jen Baynes profesörün sağ ön kolunu muzip bir ifadeyle tokatlarken Khan tabağına eğilerek oradaki üç parça yiyecekten birini alıp ısırdı ve çiğnerken sanki ağzı ve çenesi bir haz dalgasıyla uyuştu. Hayatında ilk kez böyle yoğun tatlar alıyordu, mümkün olabileceklerini hayal bile etmemişti ve serbest avcunu çenesine yaslayıp öylece dururken Jen Baynes’in “Mmm, bu resmen seks,” dediğini işitti.</p>

  <p class="normal">Profesör bile aldığı tatlar karşısında afallamış gibiydi. O noktadan sonra tabaklarını sessizce silip süpürdüler ve ardından sırayla gelen yemeklerle ilgilendiler: Bayır turpu kremalı kırmızı tekir füme, lazanya, Normandiya salatası, kırmızı şarap soslu pisi balığı ve patates püresi, soufflé suissesse.</p>

  <p class="normal">“Kendimi şehrin ekolojik dengesini bozmuş gibi hissediyorum,” dedi Khan, karnı doymuş bir halde arkasına yaslanırken. Yemekleri yerken zaman zaman suçluluk duygusuna kapılmıştı; kendini o balıkların ve bitkilerin cesetlerini ağzında çiğniyormuş gibi hissetmişti. Yine de, para karşılığıyla da olsa her gece sofralara böyle dağıtılabildiklerine göre bir yerlerde soyları tükenmeyecek kadar yetiştiriliyor olmalıydılar.</p>

  <p class="normal">“Düşünsenize, eskiden Dünyalılar her gün bunları yiyorlarmış,” dedi Jen Baynes. Makyaj aynasında dişlerini kontrol etmeyi yeni bitirmişti.</p>

  <p class="normal">“O gezegene geri dönebilsek biz de her gün yiyebiliriz,” dedi Khan.</p>

  <p class="normal">“Dönemeyiz ki! Hâlâ her tarafta hastalık vardır.”</p>

  <p class="normal">“Ya, öyle diyorlar. Şu hastalığı yenemedik gitti,” dedi Khan, Bay Graves’e dönüp bir sırrı paylaşıyorlarmışçasına, anlamlı bir bakış fırlatarak: “Değil mi profesör?”</p>

  <p class="normal">Adamın terlemeye, dişlerini gıcırdatmaya başlamış olduğunu ve sol parmak uçlarını tempo tutarcasına hızla, peş peşe masaya vurduğunu fark etti.</p>

  <p class="normal">O sırada içeri bir kez daha giren garson, tabakları zarif bir çeviklikle topladıktan sonra çıkarken “Birazdan bir tatlı daha gelecek: tarte tatin,” dedi.</p>

  <p class="normal">Khan adamın peşinden fırladı ve onu odanın dışında sağ pazusundan yakaladı. Başını çevirip, sorgulayıcı ve biraz huysuz bir ifadeyle bakan garsona “Tatlılar şimdilik kalsın, ben haber verince getirirsiniz,” diye fısıldadı. Sonra odaya gerisingeri eğilerek kapıdan Jen Baynes’e “Jen, biraz gelir misin?” diye seslendi.</p>

  <p class="normal">“Ne oldu ki?” dedi kadın başını kaldırıp.</p>

  <p class="normal">“Gel sen,” dedi Khan, sağ eliyle çağırarak. Doğrulan Jen Baynes’e çantasını da almasını işaret etti.</p>

  <p class="normal">Dışarıda, kapalı kapının önünde karşılıklı durduklarında Khan “Senden bir şey isteyeceğim,” dedi.</p>

  <p class="normal">“Ne?” diye sordu Jen Baynes.</p>

  <p class="normal">“Profesörle biraz yalnız kalmam gerekiyor.”</p>

  <p class="normal">“Niye ki?”</p>

  <p class="normal">“Kariyerimle ilgili hassas bir meseleyi konuşmalıyım.”</p>

  <p class="normal">“Ben varken konuşamıyor musun?”</p>

  <p class="normal">“Dedim ya, hassas bir mesele.”</p>

  <p class="normal">“Ben ne yapayım peki?”</p>

  <p class="normal">“Bana biraz zaman ver. Ortalıkta biraz gezin.”</p>

  <p class="normal">“Ya buranın neresini gezineyim?” dedi Jen Baynes, şimdi daha da kalabalıklaşmış gibi görünen, bir uğultu atmosferindeki kahkaha gökgürültülerinin ve şimşeklerinin altında kımıl kımıl uzanan bir deniz misali dalgalanan insan kalabalığıyla tıklım tıklım dolu yemek salonunu göstererek.</p>

  <p class="normal">“Bak, ileride bar var galiba, orada takılırsın.”</p>

  <p class="normal">“Barda marda takılamam ben, nişanlıyım.” Kadın birden Khan’a döndü. “Hem sen profesöre ne verdin öyle?”</p>

  <p class="normal">“Biraz gevşetici bir şey verdim. Adam nasıl huysuz görüyorsun ve onunla konuşmam şart. Merak etme, kesinlikle tehlikeli değil. Bak, beni onunla biraz yalnız bırakmana ihtiyacım var. Lütfen,” diyen Khan bir elini kadının sağ omzunun yan tarafına koyarak onu yemek salonuna doğru, yön verircesine ve teşvik edercesine, hafifçe itti.</p>

  <p class="normal">“Ama birazdan yine tatlı gelecekmiş!” diye direndi Jen Baynes. “Ya soğursa?”</p>

  <p class="normal">“Belki bu seferki zaten soğuk gelir. Olmadı geri gönderirsin ısıtırlar. Tatlıyı boşver şimdi. Yarım saate ihtiyacım var. Kariyer meselesi. Bak, bana profesörle baş başa yarım saat vermeyi kabul edersen, hesabına hemen şimdi yedi bin beş yüz moneta yatıracağım. Anlaştık mı?” Jen Baynes’in tereddüte kapıldığını görünce ısrar etti: “Kariyerim söz konusu diyorum sana. Lütfen şu parayı al ve yarım saat sonra gel. Ortalıkta dolanırsın işte, yarım saat nedir ki? Bak vali var, film yıldızları var, bak duvarlarda ne güzel resimler var. Sadece yarım saat.”</p>

  <p class="normal">“Uff, tamam,” dedi Jen Baynes. Çantasından çıkardığı moneta kartını uzattı. Khan kendi kartını çıkarıp transfer işlemini hızla tamamladı. Yaptığı tüm harcamalardan sonra, hesabında şimdi üç yüz seksen yedi moneta kalmıştı. Acil durumlara yeter, diye düşündü Khan, aklına taksi tutmak zorunda kalmaktan başka bir acil durum gelmeyince.</p>

  <p class="normal">Odaya geri döndüğünde profesörün sol dizinin titrediğini gördü.</p>

  <p class="normal">“Eee profesör, nihayet baş başa kaldık,” dedi Khan, adamın karşısına otururken.</p>

  <p class="normal">“Kaldıysak ne olmuş?” dedi profesör. Dişlerini gıcırdatmayı sürdürüyordu ve ter içindeydi.</p>

  <p class="normal">“Sizinle konuşmak istediğim bir konu var da.”</p>

  <p class="normal">Adam kendi kendine bir şeyler mırıldanıyordu ve hiperaktif bir hale geçmiş gibiydi. Kanlanmış gözlerini Khan’ınkilere dikince dudakları kımıldamayı kesti. Bakıştılar.</p>

  <p class="normal">“Nötralizör,” dedi Khan.</p>

  <p class="normal">Profesör konuşmadan bakmayı sürdürdü. Şaşırmışsa bile belli etmiyordu.</p>

  <p class="normal">“Ne olduğunu biliyor musunuz?” diye sordu Khan.</p>

  <p class="normal">“Hayır,” dedi Bay Graves. “Neyden bahsettiğini hiç bilmiyorum delikanlı.”</p>

  <p class="normal">“Ama mesele şu ki,” dedi Khan öne eğilip dirseklerini masaya yaslayarak, “bence biliyorsunuz. Sorun değil, anlıyorum,” diye devam etti birden ellerini kaldırarak. “Devlet sırrı. Konuşmanız yasak. Ama ben bu sırrı nereden biliyorum, biliyor musunuz profesör?”</p>

  <p class="normal">Gözlerini adamınkilerden ayırmadan daha da öne eğilerek, sağ işaret parmağının ucunu kendi göğüs kemiğine birkaç kez vurdu.</p>

  <p class="normal">“Çünkü onu bulan bendim. Anlıyor musunuz? Kazı yaparken buldum. Yanımda hücre arkadaşım Dean vardı. Haftalardır açtığımız bir tünelin içindeydik. Zifiri karanlığı sadece başlıklarımızdaki fenerler aydınlatıyordu. (Bu arada binlerce ton toprağın altını kazmak berbat bir his profesör.) Sonra birden matkabın kazıcı dişleri sert bir cisme çarptı. Dean fark etmedi ama ben hemen durup elimi uzattım. Toprağın içinden siyah bir metal kenar çıkmıştı. Parmak uçlarımla üstünü silerken, sandık gibi bir şeyin kenarı olduğunu anlayınca bunun ne kadar büyük bir keşif olduğunu fark ettim profesör. Onu bu kadar derine biz gömmüş olamazdık, uygarlığımız gömmüş olamazdı, çünkü buraya ilk kez iniyorduk. Yabancı bir zekânın ürünüyle karşı karşıyaydım; bilinen insanlık tarihinde bir ilki yaşıyordum. Ona ilk dokunuşunuzda siz de hissettiniz mi profesör? Yabancı bir şeyin varlığını?”</p>

  <p class="normal">“Dediğim gibi, neyden bahsettiğini bilmiyorum delikanlı. Ayrıca kalkabilseydim şimdi kalkıp giderdim.” Adam kendi itirafına şaşırmışçasına duraksadı ve sağ elinin parmak uçlarını dudaklarına bastırdı.</p>

  <p class="normal">“Kendinizi sıkmayın profesör,” dedi Khan. “İçinizi açmanız iyi bir şey. Paylaşmak için buradayız.”</p>

  <p class="normal">“Bana baksana,” dedi Bay Graves alnına dokunarak. “Yoksa bana ilaç filan mı verdin sen?”</p>

  <p class="normal">“Evet profesör,” dedi Khan. “Bu cevabı beklemiyordunuz değil mi?” diye ekledi gülümseyerek. “Şarabınıza üç tane Serotonax kattım. Merak etmeyin, etkisi birazdan geçer.”</p>

  <p class="normal">“Polis çağıracağım,” dedi Bay Graves, ayağa kalkmaya çalışarak.</p>

  <p class="normal">“Ama Vladimir buna çok kızar profesör,” dedi Khan.</p>

  <p class="normal">Şimdiden yan dönüp bir elini sandalyesinin sırtının tepesine yaslamış olan yaşlı adam dona kaldı.</p>

  <p class="normal">“Vladimir’i hatırlıyorsunuz değil mi profesör? Bana hakkınızda çok ilginç şeyler anlattı. Birlikte bir sürü yeri gezmişsiniz.”</p>

  <p class="normal">“Vladimir’i nereden tanıyorsun?” diye sordu Bay Graves, tekrar Khan’a dönüp sandalyeye yığılırcasına yaslanarak.</p>

  <p class="normal">“Vladimir bana geldi. Benimle tanıştı. Sebebini hiç söylemedi, ama galiba Nötralizör’ü bulan kişi olduğum için. Belki de ona ilk dokunan kişi olduğum için. Sanırım Nötralizör’ün üstünde hak sahibi olduğumu düşünüyor. İsminizi ondan aldım profesör. Bana yardımcı olabileceğinizi söyledi.”</p>

  <p class="normal">“Hangi konuda yardım edecek mişim?”</p>

  <p class="normal">Khan tekrar öne eğildi. “Nötralizör’ü kullanabilmeye ne zaman başladınız profesör?” Adamın duraksadığını görünce ekledi: “Dediğim gibi, Vladimir bana iyi davranmanızı istiyor. Anlıyorsunuz değil mi? Sinirlenirse neler yapabileceğini tahmin edebiliyorsunuz, değil mi?” Profesör’ün suskunluğu karşısında devam etti: “Tekrar soruyorum: Nötralizör’ü ne kadar zamandır kullanıyorsunuz?”</p>

  <p class="normal">Adam sağ dirseğini masaya koyup şakağını avcuna yasladı. Dişlerini gıcırdatması şiddetlenmişti. Şimdi çene kasları, gevşek yüz derisinin altında her kasılışta bilye gibi kabarıyordu.</p>

  <p class="normal">“Üç yıldır,” dedi. “İçinde radyo dalgalarıyla çalıştırılabilen bir bilgisayar olduğunu keşfettiğimizden beri. Aslında bilgisayarın dilini az çok çözmemiz iki yıl sürdü. Yani aslında bir yıldır.”</p>

  <p class="normal">“İçindeki bilgisayarı neden daha önce keşfedemediniz?”</p>

  <p class="normal">“İçine ulaşamadık. Numune bile alamadık. Nötralizör’ün alaşımını hâlâ bilmiyoruz. Tek bildiğimiz şimdiye kadar karşılaştığımız en sert maddeden yapıldığı, en azından dış yüzeylerinin.”</p>

  <p class="normal">“Peki ulaştığınız bilgisayardan, onu yaratan uygarlığa dair bir bilgi edinebildiniz mi?”</p>

  <p class="normal">“Hayır,” dedi profesör. “Tek işlevi Nötralizör’ü çalıştırmak gibi görünüyor.</p>

  <p class="normal">“Peki Nötralizör’ün işlevini ne zaman keşfettiniz?”</p>

  <p class="normal">“Keşfetmedik. Nötralizör’ün tam olarak ne yaptığını, ne işe yarayabileceğini henüz bilmiyoruz.”</p>

  <p class="normal">“Şimdiye kadarki gözlemleriniz neler?” diye sordu Khan.</p>

  <p class="normal">“Maddeyi ortadan kaldırabiliyor,” diye karşılık verdi Bay Graves.</p>

  <p class="normal">“Atomlara ayırmaktan bahsetmiyorsunuz sanırım,” dedi Khan.</p>

  <p class="normal">Yaşlı adam hayır anlamında kafa salladı. “İçine konan maddeler iz bırakmadan kayboluyor. Hatta Nötralizör’ün maddenin aniden ortadan kaybolmasıyla oluşan hava boşluğuyla başa çıkan çok ilginç bir mekanizması var,” diye ekledi düşünceli bir edayla.</p>

  <p class="normal">“Kaç tane insan denek kullandınız?” diye sordu Khan.</p>

  <p class="normal">Profesör yanıt vermeden ona baktı.</p>

  <p class="normal">“Haydi profesör,” dedi Khan. “Buraya kadar geldik artık. Kaç kişi?”</p>

  <p class="normal">“Üç,” dedi Bay Graves, gözlerini indirerek. “Hasta insanlardı,” diye ekledi, sağ elini masaya sallayarak. “Ölümcül hastaydılar. Kurtuluşları yoktu.”</p>

  <p class="normal">“Vladimir’in anlattığı şuydu,” dedi Khan. “Hastanede yatıyormuş ve deneyinize gönüllü olsun diye ağrı kesicilerini kesmişler.”</p>

  <p class="normal">Profesör yüzünü ekşitti. “Böyle ayrıntılardan haberim yok. Tek bildiğim kendi rızalarıyla katıldıkları.”</p>

  <p class="normal">“Peki sonra ne oldu profesör? Deneklere ne oldu?”</p>

  <p class="normal">“İlk ikisine ne olduğunu bilmiyoruz.”</p>

  <p class="normal">“Ama Vladimir geri geldi, değil mi?”</p>

  <p class="normal">“Başta sıradan rüyalar sandım,” dedi yaşlı adam. “Hepimiz öyle sandık. Sonra birbirimize bahsetmeye başlayınca, hepimizle konuştuğunu anladık.”</p>

  <p class="normal">“Vladimir’i ilk kez rüyamda görüşümü hatırlıyorum,” dedi Khan. “Bir odadaydım, şimdi hatırlayamadığım bir rüyanın ortasındaydım. Birden duvar yırtıldı ve içeri Vladimir girdi. Başka bir yerden geldiği belliydi, o rüyanın içinde fazla gerçekti. Beni belimin sol tarafından tuttu. Sanki bir iç organımı kavramıştı ve sıkıyordu. Benimle konuşmak istediğini söyledi ve o yarığın içinden geçirdi. Kendimi dev bir damarın içi gibi bir yerde buldum. Vladimir orada bana Nötralizör’den bahsetti. Artık rüyaların içinde yaşadığını söyledi. Bir sürü rüya dünyasının olduğunu, bu rüyaları görenlerden bazılarının o dünyaları kontrol ettiklerini ve içinde gezindiklerini söyledi.”</p>

  <p class="normal">“Peki diğer iki deneğe ne olduğunu söyledi mi?” diye sordu profesör. “Onlar niye geri gelmemişler?”</p>

  <p class="normal">“Vladimir’in bu konuda bir teorisi var,” dedi Khan. “Nötralizör’ün içinde beklerken, geri sayım sırasında aklından rüyaların geçtiğini söyledi. Rüya gezginliğine başlamasının bununla ilgisi olabileceğini düşünüyor.”</p>

  <p class="normal">“Hımm,” dedi profesör.</p>

  <p class="normal">“Belki de Nötralizör kişinin aklından son anda geçen düşünceyi gerçekleştiriyordur,” dedi Khan. “Ne dersiniz?”</p>

  <p class="normal">Profesör ona horgörüyle, bir embesille karşı karşıyaymışçasına baktı.</p>

  <p class="normal">“Nasıl yani, bir şeyler mi yaratıyor?”</p>

  <p class="normal">“Hayır, kastım o değildi,” dedi Khan. “Gelişmiş bir yolculuk makinesi olabilir. Gideceğiniz yeri zihninizle söylüyorsunuz ve oraya gönderiyor... hatta hayatta kalmanız için gerekli değişiklikleri yaparak. Vladimir tamamen iyileştiğini söylüyor. Hatta artık nefes almaya ihtiyaç duymuyormuş.”</p>

  <p class="normal">“Peki ya o rüyalar? Onlara gerçek denebilir mi sence?”</p>

  <p class="normal">“Bir rüya ne kadar uzarsa gerçek olmaya başlar? Bunun cevabını verebilmek önemli profesör. Bir rüyadan hiç uyanmasaydınız, bir süre sonra size gerçek gelmeye başlardı. Bu anlamda gerçek olabileceklerini düşünüyorum.”</p>

  <p class="normal">“Ama nasıl bu kadar uzun sürebiliyorlar ve biz başkalarının rüyalarına nasıl girebiliyoruz?”</p>

  <p class="normal">“Tabii ki Vladimir götürdüğü için girebiliyoruz,” dedi Khan. “Rüyaların uzunluğuna gelince, belki de komada insanların rüyalarıdır, bilmiyorum. Bu arada gittiğimiz bazı yerlerin, Dünya manzaralarına şaşılacak kadar benzediğini fark ettiniz mi profesör?”</p>

  <p class="normal">“Evet,” dedi profesör. “Dünyalıların rüyaları.”</p>

  <p class="normal">“Vladimir başka bir gezegendeki insanların da rüyalarına girebiliyor,” dedi Khan. “Hatta bizi onların rüyalarına götürebiliyor.”</p>

  <p class="normal">Sessizlik. “Peki Nötralizör adı nereden çıktı profesör?”</p>

  <p class="normal">“Benden değil,” dedi yaşlı adam. “Proje liderinin fikriydi. Sebebini bilmiyorum. Belki Nötralizör’ün maddeyi ortadan kaldırmakla etkisizleştirdiğini düşündüğü için bu ismi vermiştir.”</p>

  <p class="normal">“Fena bir isim değil,” dedi Khan. “Bir robotu çağrıştırıyor. Vladimir sevmiyor ama.”</p>

  <p class="normal">“Vladimir neden artık rüyalarıma gelmiyor? Ekipteki diğer herkese hâlâ geliyormuş. İnsanlar bana tuhaf davranmaya başladılar. Bir de arkamdan konuşuyormuş!”</p>

  <p class="normal">“Bu meseleden biraz bahsetmişti. Birlikte bir yere gitmişsiniz galiba profesör?”</p>

  <p class="normal">“Bir sürü yere gittik.”</p>

  <p class="normal">“Ama bu seferkinde bir şehre gitmişsiniz,” diye ısrar etti Khan.</p>

  <p class="normal">“Bir şehir, evet,” dedi Bay Graves, şakaklarından ter damlacıkları süzülürken dişlerini gıcırdatarak. “Kubbesizdi. Sivri çatılı evleri vardı. Millet ortalıkta koruyucu giysisiz dolaşıyordu. Çok tuhaf bir yerdi. Vladimir oranın bir liman şehri olduğunu söyledi, ama etrafta havaalanı yoktu. Zaten teknolojileri çok ilkel görünüyordu. At arabaları kullanıyorlardı! Geri zekâlılar, ellerindeki nimetlerin farkında değil gibiydiler. Sonra Vladimir bana ufka kadar uzanan muazzam bir su kütlesi gösterdi. Hiç mi hiç hayal edemezsin. Bu okyanus, dedi.”</p>

  <p class="normal">“Orayı ben de gördüm profesör,” dedi Khan. “Müthiş, değil mi?”</p>

  <p class="normal">“Durmadan kımıldıyordu,” dedi profesör, dalgın gözlerinin yukarısındaki kaşlarını çatarak. “Küçük küçük kımıltılar, şıpırtılar. Ucu bucağı yoktu. Sonra bir kadın geldi,” diye ekledi birden doğrularak. “Bir bankta oturuyorduk. Gelip karşıma dikildi. Vladimir hemen kalkıp gitti. Kadın bana oranın sahibi olduğunu söyledi.”</p>

  <p class="normal">“Onunla tanışmadım,” dedi Khan. “Bankın mı sahibiymiş?”</p>

  <p class="normal">“O şehrin, denizin filan sahibiymiş. O rüyayı gören kişiymiş, bana öyle dedi. Benden hoşlanmadığını söyledi. Pis bir enerji yayıyormuşum. Kaltağa bak! Öyle demedim tabii. Kadının dediklerine inanmasam da rüyadayım, neme lazım, hiç bulaşmayayım diye düşündüm. Karşımda durmuş bana ters ters bakıyordu. Kalkıp Vladimir’i aramaya başladım. Sonra düşüncelere dalmışken bir baktım şehrin kenarındayım, karşımda bir patika var, bir ormanın içine giriyor. Etrafta kimse yoktu, hayvan bile yoktu.” Yaşlı adam ürperdi.</p>

  <p class="normal">“Orada ne gördünüz profesör?” diye sordu Khan.</p>

  <p class="normal">“Çok... tuhaf bir şeydi,” dedi Bay Graves sanki iğrenerek. “Garip bir karaltı belirdi. Sanki film seyrederken birden ekranın ortasına siyah bir sıvı yayılmaya başlamıştı. Ürktüm. Birden omzumda bir el hissedince başımı çevirdim. Baktım Vladimir. O an uyandım. Bir daha da Vladimir’i görmedim.”</p>

  <p class="normal">“O siyah lekeyle ben de karşılaştım profesör... veya bir benzeriyle. Vladimir beni bir dere kenarına götürüp yalnız bırakmıştı. Suyun küçük taşların üstünden akışını seyrediyordum, şırıltısını dinliyordum. Parmak ucumu daldırıp serinliğini hissediyordum. Öyle güzeldi ki. Sonra deredeki yansıma değişmeye başladı. Görüntüde bir karaltı belirdi, sanki suyun içinden çıkmaya başladı. Korktum ve uyandım. Yatağımda doğruldum. Sonra o karanlık şeyi odanın içinde hissettim. Odanın havasındaydı. Yine korktum ve yine uyandım. Bu sefer gerçekten bizim dünyamızdaydım. Ama o yaratık peşimden buraya kadar geldi. Hâlâ buralarda bir yerdedir herhalde.”</p>

  <p class="normal">“Yoksa onu buraya mı getirdin?” diye sordu profesör etrafa bakınarak.</p>

  <p class="normal">“Hayır,” dedi Khan. “Son bir iki haftadır ortalıkta yok gibi. Sanırım peşimi bıraktı. Belki de musallat olacak başka birilerini bulmuştur. Görebildiğim kadarıyla bir zararı yoktu ama sinir bozucu oluyordu, hele yalnız yaşayan biri için.”</p>

  <p class="normal">“Ben geldim!” dedi Jen Baynes, birden kapıyı açıp odaya dalarak. “Eee, tarti tat mıydı neydi, onlar gelmemiş mi hâlâ?”</p>

  <p class="normal">“Yarım saat oldu mu?” diye sordu Khan.</p>

  <p class="normal">“Ya ne yarım saati? Öldüm,” diyen Jen Baynes, profesörün arkasından dolanıp sandalyesine oturdu.</p>

  <p class="normal">“Profesör, biraz rahatsız görünüyorsunuz. Gelin sizi tuvalete götüreyim,” diyen Khan kalkıp adamın yanına gitti ve onu koltuk altlarından tutup kaldırmaya çalıştı. “Vladimir size bir mesaj gönderdi, ama burada olmaz,” diye fısıldadı adamın kulağına. Birlikte kalkıp odadan çıktılar.</p>

  <p class="normal">Profesör, Serotonax’ın tam etkisini, yürürken hissetmeye başlamış gibiydi. Khan ona belinden tutarak destek veriyordu. Yemek salonundaki kalabalığın arasından geçerlerken adam şimdi kırmızı renkte olan ve ter damlayan bir suratla kafa sallamaktaydı ve yine kendi kendine mırıldanmaya başlamıştı. İki servis koridorunun önünden geçtikten sonra girişinde “WC” yazılı ve ok işaretli bir tabela bulunan koridora saptılar. Kısa koridor biraz ileriden ikiye ayrılıyordu ve Khan, profesörü girişinde bir çocuk tarafından cetvelle çizilmişe benzeyen siyah bir erkek resmi olan, soldaki koridora yöneltti.</p>

  <p class="normal">Dört metre kadar uzunluktaki bu koridor, üç yetişkinin yan yana sığabileceği genişlikteydi. Yürürlerken yanlarından tek tük adamlar geçiyordu. Khan koridorun sonunda, koridordan iki metre kadar daha geniş bir tuvalet alanıyla, on metre kadar ilerideki bir duvarı şerit halinde kaplayan geniş bir aynayla ve altında uzanan lavabolarla, iki tarafta sıralanmış koyu yeşil tuvalet kabinleriyle karşılaştı. İçerisinin tenhalığını kabin bolluğuna yoran Khan, profesörü sol uzak köşeye götürdü. İki duvarın, bir kabinle bir lavabonun arasındaki dar boşlukta yer alan dikey birleşme çizgisinin karşısında durduklarında Khan profesörün arkasından sağ tarafına geçti ve ardından sağ elini profesörün sol ceket cebinin içine uzattı.</p>

  <p class="normal">Parmak uçları bir cüzdana değmişken bileği profesörün eli tarafından kavrandı.</p>

  <p class="normal">“Kusura bakmayın profesör,” dedi Khan. “Size denek olarak başvurmak istemedim. Beni reddetmeniz ihtimalini göze alamazdım. Vladimir’in geri gelmesinden sonra, artık göndereceğiniz kişileri çok dikkatli seçeceğinizi biliyorum.” Sonra birden “Bırak!” dedi ve diğer elini dümdüz yaparak profesörün sağ belinin arka yan tarafına kılıç saplarcasına, biraz şiddetli bir darbe indirdi. Profesörün bir an o tarafa eğilip elini gevşetmesini fırsat bilerek, kendi elini adamın ceket cebine daldırdı ve cüzdanı çekip çıkardı. Hatasını anlayan profesör elini cüzdanın peşinden uzatmaya başlarken Khan onu iterek sırtını döndü ve iki büklüm olup cüzdanı açarak, içindeki kartlara bakmaya başladı. “Versene!” diye bağırdı profesör arkadan. Khan boynunun iki yanından adamın ellerinin uzandığını hissetti.</p>

  <p class="normal">“Hey, ne oluyor orada?” diyen bir erkek sesi geldi iki kabin öteden.</p>

  <p class="normal">“Bir şey yok,” diye seslendi Khan, profesörün giderek şiddetlenen saldırısına direnme çabasıyla soluk soluğa. “Arkadaş fazla içti de.”</p>

  <p class="normal">“Barbar!” diye haykırdı profesör, kulağının dibinden. “Trojan botsibot!”</p>

  <p class="normal">Khan birden profesörün tüm ağırlığını sırtında hissetti. Şimdi iki büklüm bir halde, sendeleyerek odanın ortasına doğru yürürken, pençeli bir sırt çantası taşıyor gibiydi. Profesörün parmakları yüzünü tırmalıyor ve gözlerini arıyordu. Çenesini iyice göğsüne bastırarak, cüzdandaki kartlara teker teker bakmaya başladı. Sonunda aradığını bulduğunda, burnunun üstünde profesörün parmaklarını hissediyordu: bir IMT Laboratuvarları Erişim Kartı. Kartı alıp, cüzdanı sırtındaki profesörün yüzüne bastırırken ve onu bırakıp yan dönerek, adamın göğsünü dirseğiyle iterek kendini kurtarırken ve birkaç seri adımla ondan uzaklaşarak karşısında soluk soluğa dururken, profesörün hırıltıları hiç kesilmedi. Adamın üstü başı dağılmıştı ve gözlerinde vahşi bir ifade vardı. Khan elindeki erişim kartını gizlice yan cebine koydu ve birden kolunu kaldırıp sağ sıranın en uçtaki kabinini göstererek “İçeri!” diye bağırdı. Profesör kımıldamadan, manyakça bir ifadeyle bakmayı sürdürüyordu. Khan konuşmadan ve gözlerini onunkilerden ayırmadan, ellerini iki yana açarak gerilemeye başladı. Sırtı koridorun kenarına yaslanınca hemen dönüp oraya saptı. Koridorun kenarından tuvalete baktı. Profesör aynen bıraktığı şekilde, kımıldamadan durmaktaydı.</p>

  <p class="normal">Arkasına dönüp hızlı adımlarla koridorda yürüdü. Elini tekrar yan cebine sokup, erişim kartını kavradı. Artık onu bırakmak istemiyordu. Planının birinci kısmı tamamlanmıştı ve geriye sadece ikinci kısmı kalmıştı. Parmaklarının arasındaki bu kart başarabileceğinin, yeterince çabalarsa hedefine ulaşabileceğinin ilk somut kanıtıydı.</p>

  <p class="normal">Ana koridora çıkınca ilerisinde yemek salonunu ve gelip geçen garsonları gördü. Uzun adımlarla yürürken, peş peşe dönüp arkasına bakma dürtüsünü dizginlemeye çalışıyordu. Koridordan çıkarken başını sağa çevirip kabinlerinin kapalı kapısına bakınca, elinde geniş bir tepsiyle önünden geçen bir garsonla çarpışmasına ramak kaldı. Bunun üzerine gözlerini önünden ayırmamaya karar verdi. Garsonlardan ve müşterilerden oluşma insan kalabalığının arasından geçerken ensesinde bir karıncalanma hissediyordu. Sanki her an bir el onu omzundan tutup durduruverecekti. Sonunda ön kapıya açılan koridora daldığında biraz ferahlamaya başladığını hissetti. Profesörün onu ihbar etmesi ne kadar sürerdi acaba? Khan ona tehlikesizliğinden emin olduğu dozdan fazlasını vermemeye özen göstermişti ve adamın ilerlemiş yaşı, bu dozu düşük tutmasını zorunlu kılmıştı. Kapıdan çıkıp kendini gece havasına atarken zihninde profesörün, cüzdanını göstererek birkaç garsonla telaşla konuştuğu canlandı.</p>

  <p class="normal">Kaldırımda yürürken boynundaki papyonu çıkarıp yere attı. Onu restorandan uzaklaştıran her adımda ferahlıyordu, kendini bildi bileli içinde olan sıkıntının kalkma olasılığının belirmesinin bile diriltici bir etki gösterdiğini hissediyordu. Sanki çok, çok uzun bir zamandan sonra, yaşama coşkusunu ilk kez gerçekten hissedebiliyordu. Özgür olmayan bir hayatın mutlu bir hayat olamayacağını ilk kez bu kadar derinden kavrıyordu. Anna Phasia’nın söylediği doğruydu: mutlulukla tatmin farklı şeylerdi; tatmin, hissedemeyen insanların mutluluğuydu. Rahatlığı getirebilirdi ama ruhu getiremezdi, sağduyuyu getirebilirdi ama coşkuyu getiremezdi.</p>
</body>
</html>
