<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>notrolizer</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">3</h1>

  <p class="normal">Kendini tehlikeye atmıştı. Belki de kendini bilerek bu noktaya getirmişti. Geri dönüş olmaması için. Güvenliği yeğleyip geri dönmek yerine, kendini tüm benliğiyle başarmaya adamak zorunda kalmak için.</p>

  <p class="normal">Sokakta koşmaya başladı. Vücudunda adrenalinle birlikte gezinen korkuyu hissediyordu. Bu da canlandırıcıydı.</p>

  <p class="normal">Vladimir’le gittiği dünyaların rüya ya da gerçek olmaları önemli değildi. Başkalarının rüyaları olup olmamaları önemli değildi. Khan tüm hayatını geçirdiği bu sevimsiz gezegenden, bu dev ve çorak kaya parçasından ayrılmak ve burayı bir daha asla görmemek istiyordu. Vladimir bunu başarabileceğini söylemişti. Başarma ihtimalinin olduğunu.</p>

  <p class="normal">Hiç hata yapmazsa.</p>

  <p class="normal">Sokakta, IMT Laboratuvarları Binası’nın karşı tarafına park edilmiş podmobilinin içinde otururken, derin ve uzun soluklar alarak kaslarını gevşetmeye, hâlâ hızlı atan kalbini yavaşlatmaya ve titreyen uzuvlarını yatıştırmaya çalıştı. Soğukkanlı olmamanın, şimdi yapabileceği en büyük hata olduğunu hissediyordu. İçinde, önünde hâlâ aşılacak büyük engeller bulunduğunu bilmekten kaynaklanan bir bezginlik de vardı. Bir ses ona hâlâ vazgeçip geri dönebileceğini fısıldıyordu. Profesörün erişim kartını çalmanın ve ona gizlice ilaç içirmenin toplam cezasını hesaplamaya çalıştı: belki iki üç seneyle kurtulurdu. Yine yerin altı, yine tüneller ve boğucu karanlık, daracık bir hücrede geçen geceler, rastlantısal bir hücre arkadaşı, tatlandırıcı katılmamış berbat yemekler, her gün şehir kubbesinin dışında canını tehlikeye atmak, her gün ezilerek ya da havasızlıktan ölme kaygısı yaşamak... bütün bunlara mı geri dönecekti? Ya sonrasında, lunaparktaki Dean gibi mi olacaktı: yorgun ve umutsuz?</p>

  <p class="normal">Hayır, onun gibi olmayacaktı. Hayatın bir tünelde ya da bir ofiste, bir hücrede ya da bir kubbenin altında sıkışıp kalmayı öğrenmek olduğu bir dünyaya geri dönmeyecekti. Zihninde okyanus ve bank, dere ve küçük taşlar canlandı. Bu seçenekleri bilmese, o dünyaları rüya da olsalar görmemiş, yaşamamış olsa veya onlara dilediğince ulaşma ihtimalinin bulunduğuna gerçekten inanmasa, belki yokluklarını umursamazdı. Ama artık biliyordu ve inanıyordu. Elinde bir fırsat vardı; bu şehirde, bu gezegende yaşayan çoğu insana sunulmamış bir fırsat vardı ve geriye sadece hak etme meselesi kalmıştı.</p>

  <p class="normal">Ağırlığını direksiyona verip öne eğilerek, birkaç sokak lambasıyla ve IMT binasının zemin katından gelen ışıklarla aydınlanan kısımları hariç tamamen karanlık görünen tenha sokağa bakındı. Kaldırımlarda, park edilmiş podmobillerin yanından yürüyen hiç kimse yok gibiydi.</p>

  <p class="normal">Sokağın karşı tarafındaki IMT binasına baktı. O aydınlık zemin katını üç ayrı gece boyunca, sabaha kadar seyretmişti. Cam ön cephenin ardında uzanan şık lobinin; dev bir şirket logosunu taşıyan karşı duvarın altındaki danışma masasının ve yan tarafındaki, asansörlerin bulunduğu koridorun; cam kapıların birer yanında duran yapay bitkili saksıların ve yan duvarlara yaslı koyu kahverengi kanepelerin; masanın üstündeki bilgisayarın ve genellikle o bilgisayarın başından ayrılmayan gece bekçisinin uzaktan görünüşleri hafızasına kazınmıştı. Adamın akşam yediden sabah yediye kadar çalıştığını ve geceleri binada kalan tek kişi olduğunu biliyordu. Boyunun bir doksan civarında olduğunu ve cüsseli göründüğünü biliyordu.</p>

  <p class="normal">Yan dönüp iki ön koltuğun arasından eğilerek, arka koltuğun altından sırt çantasını çıkardı ve içinden aldığı koli bandını sol yan cebine (demir çubuğu sağ eliyle tutacağını hesaplayarak) diklemesine koydu ve ardından çantadan çıkardığı çubuğu belinin arkasına, gömleğiyle ceketinin arasına, ucu pantolonunun bel kısmının altına girecek şekilde diklemesine yerleştirdi, dikiz aynasını son bir kez çevirip kendi yüzüne baktı ve podmobilden inerken bileğindeki telefon halkasını çıkarıp sürücü koltuğuna attı. Artık buna ihtiyacı yoktu.</p>

  <p class="normal">Sokağı enlemesine kat ederek binaya yaklaşırken, trafik varmışçasına sağa sola bakındı. Kaldırıma ulaştığında bekçi hâlâ başını bilgisayar ekranından kaldırmamıştı. Çift kanatlı kapıya varınca sağ elindeki erişim kartının kenarını cama tık tık vurdu. Bekçi gözlerini kaldırıp ona baktı. Khan elindeki kartı cama yaslayarak diğer elinin işaret parmağıyla gösterip “Gelir misiniz?” diye seslendi. Adamın kendisini iyi duyup duymadığına emin olmadığından, sözcükleri dudaklarıyla vurgulamaya özen gösterdi.</p>

  <p class="normal">Bekçi klavyenin bir tuşuna bastıktan sonra bezgin bir ifadeyle kalkıp salına salına yürüyerek kapıya yaklaştı. Otuz yaşlarında görünüyordu; geniş omuzları, köşeli bir yüzü, kısık mavi gözleri ve epey açık bir alnı vardı. Belinin bir tarafında bir tabanca, diğer tarafında bir cop asılıydı.</p>

  <p class="normal">“Evet?” diye sordu Khan’ın karşısına geçince, kapıları açmadan. Sesi biraz boğuk geliyordu.</p>

  <p class="normal">“Bu kartı yolda buldum,” diye seslendi Khan, işaret parmağıyla göstermeyi sürdürerek. “Profesör...” Kartı çevirip, üzerindeki ismi okurmuş gibi yaptı. “...Walter Graves’e aitmiş.”</p>

  <p class="normal">“Tamam, alayım,” dedi adam, pantolon cebinden çıkardığı bir uzaktan kumandayı kapıya doğru tutup düğmesine basarak. Kanatlar iki yana kayarak açılırken, bekçi elini Khan’a uzattı.</p>

  <p class="normal">Khan kendi elini hemen geri çekip kartı arkasına sakladı. “Kendisine bizzat teslim etmeyi yeğlerim. Emin olmak için. Hem belki bana ödül verir. Profesörü arayıp kartını bulduğumu haber verebilir misiniz?” Adamın yerinden kımıldamadığını görünce “Eminim profesör şimdi her yerde kartını arıyordur,” diye ekledi. “Onu daha fazla telaşlandırmayalım.”</p>

  <p class="normal">Bekçi iç geçirerek sırtını dönüp masaya doğru yürümeye başladı. Khan onun peşinden içeri girerken, son kez iki yanına göz atıp, sokağın tenhalığından emin oldu. Kartı hızla sol eline aktardı ve yan cebine koyarken sağ elini arkaya, ceketinin altına uzatıp demir çubuğu kavradı ve sessizce çıkardı. Adamın masaya ulaşmasına birkaç adım kalmıştı. Khan demir çubuğu iki eliyle sağdan kaldırıp gözlerini adamın başının tepesine dikti. Ölüme ya da kalıcı bir hasara yol açmamak için nereye veya nasıl vurması gerektiğini bilmiyordu. Sadece bir iki saniyesi kaldığını fark edince çubuğu adamın başının tepesine doğru savurdu. O sırada aklından yeni doğmuş bebeklerin başlarındaki yumuşak noktanın oralarda bir yerde olduğu düşüncesi geçti ve yetişkin bir insanda o bölgeye darbe almanın özellikle tehlikeli olup olmadığını merak etti. Son anda beliren bu kaygı kollarını yavaşlatınca, çubuk adamın başına hafifçe çarpıp sekti ve bekçi bunu bekliyormuşçasına birden geri dönüp, sol ön kolunun yanıyla demir çubuğu iterken sağ eliyle Khan’ın boğazına yapıştı ve onu iterek yan duvara doğru sürüklemeye başladı. Adamın sağ bileğini tutup sıkması üzerine demir çubuğu düşüren ve tangırtısını hayal meyal duyan Khan, sol eliyle boğazındaki elin bileğini kavrarken, topuklarının yere sürtünerek geri geri kaydığını hissetti. Birden sırtı ve kafasının arkası duvara çarptı ve o an adamın kızarmış yüzünü ve küçük, mavi gözlerindeki hiddeti gördü. Boğazındaki parmakların baskısına boyun kaslarını sıkarak direnmeye çalışırken, sol yumruğunu adamın şakağına var gücüyle indirdi. Adamın sersemlemesiyle sağ elini kurtarıp onun yüzüne yapıştırdı ve gözlerini ararken sol eli tabanca kılıfına indi. Kılıfın çıtçıtını açarken, adamın dikkatini dağıtmak için sağ diziyle böğrünü tekmelemeye çalıştı, ama ancak kalçasının yan tarafına erişebiliyordu ve oradaki cop, darbelerinin etkisini azaltıyordu. Yine de tabancayı kabzasından tutmayı başardı ve yukarı çekerken gövdesini adamınkine yaslayıp onu ittirdi, baş parmağıyla emniyet mandalını açtı ve nefessizlik artık görüşünü bulandırmaya başlamışken ve sağ bileği yine kavranmışken, az önce vurduğu şakağa tabancanın kabzasının sivri kenarıyla, sol kolunun güçsüzlüğünü göz önüne alarak tüm kuvvetiyle bir darbe indirdi ve adam bu darbenin etkisiyle Khan’ı birden bırakıp sendeleyerek yana savruldu. Khan birkaç adımda uzaklaştıktan sonra hızla dönüp tabancayı adama doğrulttu.</p>

  <p class="normal">“Kımıldama,” dedi ve hemen ardından “Kımıldama dedim!” diye bağırdı. Bir avcunu şakağına yaslamış görevlinin bu güç gösterisini pek ikna edici bulmadığını fark edince, kendini o adamı gerçekten vuracağını düşünmeye zorladı. Başından değil ama örneğin bir bacağından, öldürmeyecek bir yerinden vurabilirdi. Bunu yapabileceğini kendine hissettirdiği anda güvenlik görevlisinin gözlerinde kaygı belirdi.</p>

  <p class="normal">“Ellerini kaldır,” dedi Khan.</p>

  <p class="normal">Adam yavaşça, gözlerini Khan’ınkilerden ayırmadan itaat etti.</p>

  <p class="normal">“Arkanı dön,” dedi Khan, namlunun ucunu sallayarak.</p>

  <p class="normal">Adam duraksadı.</p>

  <p class="normal">“Dön dedim!” diye bağıran Khan, namluyu birden adamın sağ dizine yöneltti. Gürültü çıkmamasını yeğlerdi, ama şimdi karşısındaki adamın itaatkâr olmasını daha da çok yeğliyordu.</p>

  <p class="normal">Tetiği hafifçe çekmeye başlarken adam sırtını döndü. Khan ona arkadan yaklaşırken tabancayı sağ eline aldı, namluyu adamın ensesine dayadı ve diğer eliyle onu sol omzundan iterek yan döndürüp tekrar arkasına geçti, bu kez kürek kemiklerinin arasından itti ve aynı anda namluyu ensesine iyice bastırdı. Görevli bu yeni, sözsüz emre başta dirense de, Khan’ın yüzünü arkadan yaklaştırıp kulağına tehditkâr, yavaş bir sesle “Kafamı bozmaya başladın,” demesi üzerine, anlık bir kararsızlıktan ve Khan’ın tabancayla tekrar dürtmesinden sonra itaat etti ve ağır ağır yürüyerek masanın yan tarafına yaklaştılar. Khan sol elinin ve namlunun adamın vücuduyla, ilerlemeye teşvik edici bir teması kesmemesine özen göstererek ve onları sessiz yönlendiriciler olarak kullanarak görevliyle birlikte, masanın biraz gerisinde duran sandalyenin arkasına gitti.</p>

  <p class="normal">“Otur,” dedi namlunun ucunu sandalyeye doğru sallayarak.</p>

  <p class="normal">Adam oturdu.</p>

  <p class="normal">“Nötralizör nerede?” diye sordu Khan, adamın arkasından.</p>

  <p class="normal">Yanıt gelmedi.</p>

  <p class="normal">Khan iç geçirdi. “Profesör Graves’in laboratuvarı nerede?”</p>

  <p class="normal">“İkinci katta,” dedi adam.</p>

  <p class="normal">“Koridorun ismi?”</p>

  <p class="normal">“B4b.”</p>

  <p class="normal">“Laboratuvar koridorun neresinde?”</p>

  <p class="normal">“Sonunda.”</p>

  <p class="normal">“Laboratuvara götüren tüm koridorların ışıklarını aç.”</p>

  <p class="normal">Namluyu peşinen adamın başına dayadı.</p>

  <p class="normal">Adam bilgisayarla yarım dakika kadar uğraştıktan sonra “Açtım,” dedi.</p>

  <p class="normal">“Şimdi ayağa kalk ve bu tarafa gel,” dedi Khan. Adam yine itaat etti.</p>

  <p class="normal">“Diz çök ve ellerini arkana uzat,” dedi Khan. Adamın bunları da yapmasından sonra onun kol bileklerini cebinden çıkardığı koli bandıyla arkadan birbirine bağladı. Aynı şekilde ayak bileklerini de bağladıktan sonra ağzını bantladı ve onu yere yatırdı.</p>

  <p class="normal">Bekçiyi yerde bırakarak bilgisayarın başına geçti ve Jack’ten aldığı programı kullanarak binanın entegre güvenlik sistemine girip, onu etkisiz hale getirdi. Sonra kalktı ve koridora sapıp soldaki asansörün düğmesine bastı. Hemen açılan kapıdan girdi ve ikinci katın düğmesine bastıktan sonra beklerken, bu asansörün kendi çalıştığı IMT binasındaki modellerden daha yeni ve gelişkin olduğunu, daha sessiz ve sarsıntısız hareket ettiğini fark etti.</p>

  <p class="normal">Kapı tekrar açıldığında karşısında bej bir halıyla kaplı, duvarları gri renkli, loş bir koridor vardı. Sağa, karşı duvardaki siyah “B” harfinin bulunduğu tarafa giderek, uçtaki bir başka, daha dar koridora sapınca birden karşısında bulduğu, adım atarken dona kalmış bir güvenlik robotunun etrafından dolanırken, eli soğuk metale değince ürperdi.</p>

  <p class="normal">Şimdi yürürken, iki yanında geniş ve karanlık ofis alanları görüyordu. Sonunda 4b yazısına rastlayınca erişim kartını kullanarak kapıyı açtığında, bekçinin söylediğinin aksine, o koridorun aydınlatılmadığını fark etti. Koridorun diğer ucundaki, siyahlığın ortasında kırpılan bir göz gibi yanıp sönen kırmızı ışık her seferinde yatay, dikdörtgen bir metal kapıyı ve çıplak duvarları aydınlatıyordu.</p>

  <p class="normal">Koridorda yürümeye başladı ve ortalarına geldiğinde, ilerisinde sol taraftan hafif bir mor ışığın yayıldığını fark etti. O ışığa yaklaşınca, kapalı bir metal kapının penceresini gördü ve kapıya yaslanıp içerisini seçmeye çalıştı.</p>

  <p class="normal">Sanki yan yana ve arka arkaya sıraya dizilmiş bir sürü zırhlı adam hiç kımıldamadan ayakta durmaktaydılar. Onları hafifçe aydınlatan ışık tepeden, Khan’ın göremediği bir yerden geliyordu.</p>

  <p class="normal">Khan biraz daha bakınca, gördüklerinin robot olduğunu anladı. Baştan aşağı silahlıydılar. İçerisi hangar genişliğindeydi ve sanki orada bir tabur vardı. En yakındaki robotun omzundaki yazıyı seçebildi: M E T Z E N. Devletle iş yapan uluslararası bir savunma şirketinin ismiydi bu. Dünya’ya saldırı hazırlığı mı yapılıyordu?</p>

  <p class="normal">Kırmızı ışığa doğru yürümeye devam etti. Artık bunları düşünmek istemiyordu. Koridorun sonuna varınca, profesörün erişim kartını slottan geçirerek önündeki kapıyı açtı.</p>

  <p class="normal">Nihayet bu beyaz, ışıl ışıl odaya giriyordu. Kapının arkasından tıslayarak kapandığını işitirken, durup derin bir soluk aldı. İşte Nötralizör’le baş başaydı.</p>

  <p class="normal">Odanın sol tarafındaki kapalı, cam bölmede dik duran Nötralizör’ün parlak siyahlığı yıldızlı bir gece göğünü andırıyordu. Khan onun tamamını ilk kez görüyordu. Nötralizör iki buçuk metre yükseklikte ve bir buçuk metre genişlikteydi, dikdörtgendi ve ön cephesi, kapalı bir kapaktan ibaretti.</p>

  <p class="normal">Khan kapının sağ yanındaki, üzerinde PX-T9 yazısı ve altında bir logo bulunan kutunun önüne geçti ve tabancasını kaldırıp nişan alırken Bana göre sol, logoya göre değil, diye düşündü. Ateş edince bir gürleme koptu ve elindeki silah tepti. Şimdi kutuda, Khan’ın hedeflediği yerde bir delik vardı.</p>

  <p class="normal">Gidip kapıyı elleriyle itmeye çalışarak, açılmadığına emin olduktan sonra geri dönüp, sağ duvarda dizili bilgisayarlara yöneldi. Vladimir bu odadaki bilgisayarlardan hangisinin profesöre ait olduğunu söylemişti ve Khan bu bilgiye güveniyordu. Yine de uzak köşedeki bilgisayara doğru yürürken içinde bir huzursuzluk belirdi. Tabancayı elinden bırakırken, bilgisayarın çalışmakta olduğunu görünce sevindi. Başına oturdu ve şifreli koruma tarafından engellenince, yan cebinden çıkardığı poşetten aldığı diski bilgisayara taktı. Diskteki programın, sekiz haneli şifreyi kırmasını bekledi. Az sonra, profesörün bilgisayarında geziniyordu.</p>

  <p class="normal">Nötralizör’ü çalıştıran programı bulduğunda bir şok yaşadı: bunun için de şifre isteniyordu ve bu seferki afallatıcı bir şekilde otuz iki haneliydi. Jack’ten aldığı programı tekrar çalıştırdığında, yüzde çubuğu umutsuzluk verecek kadar yavaş dolmaya başladı. Şifre bulunana kadar yakalanabilirdi.</p>

  <p class="normal">Buraya kadar geldikten sonra başaramadığını hayal etti. Bu ihtimalin hâlâ ısrarla var olması sinir bozucuydu.</p>

  <p class="normal">Profesör o kadar uzun bir şifreyi hafızasında tutuyor olamazdı. Demek ki her gün üstünde taşıyordu ya da bilgisayarına kaydetmişti. Ama bunlar güvenlik riski doğurmaz mıydı? Belki de şifre zaten üzerinde sıklıkla taşıdığı bir şeyde yazılıydı.</p>

  <p class="normal">Profesörün erişim kartını alıp üstündeki numaranın hanelerini saydı: otuz iki.</p>

  <p class="normal">Şifre kırma programını durduracakken duraksadı. Yanılmışsa, programı baştan başlatırken önemli bir zamanı boşa harcamış olacaktı. Belki de çok geç kalmış olacaktı. Tereddütle geçirdiği her saniye bu riski arttırıyordu. Burada kaldığı sürece, tutuklanmasını engelleyecek tek şey laboratuvarın kapısıydı ve Khan o kapının ne kadar zamanda aşılabileceğini bilmiyordu.</p>

  <p class="normal">Son anda böyle bir seçimle karşı karşıya kalmasında ifade edemeyeceği kadar sinir bozucu bir taraf vardı. Sanki kendisine ne kadar planlı hareket ederse etsin, en kritik meselelerde her zaman belirsizlik içinde seçim yapmak zorunda kalacağı söyleniyordu.</p>

  <p class="normal">Bir an daha düşündükten sonra programı durdurmaya karar verdi. Programı durdurdu. Erişim kartının numarasını hata yapmamak için dizginlemeye çalıştığı bir çabuklukla yazdı ve bilgisayarın tuşuna bastı. Sonra ellerini başına koydu ve ekrana öylece bakakaldı.</p>

  <p class="normal">İşe yaramıştı! Sanki bir onay verilmişti, yoluna devam edebileceği söylenmişti.</p>

  <p class="normal">Son ciddi engeli de aşmanın rahatlığıyla Nötralizör’ün kullanım programını incelemeye girişince birinde “Organik/İnorganik”, diğerindeyse “İnorganik” yazılı iki düğmeyi kısa sürede keşfetti. Nötralizör’ün iki ayrı işleyiş modu vardı anlaşılan.</p>

  <p class="normal">“Organik/İnorganik” düğmesine basınca odada robotsu bir kadın sesinin gürlediğini işitti:<br class="chapter" />
  “AKTİVASYON SEKANSI BAŞLATILDI!” Aynı anda laboratuvarın diğer tarafındaki bölmenin cam kapısı yana kayarak açıldı.</p>

  <p class="normal">Khan arkasından gelen bir uğultu duyarken, odanın ışıklarının titreşmeye başladığını gördü ve dönüp baktığında Nötralizör’ün içinden, kapağının kenarlarından ışık saçıldığını fark etti. Sanki Nötralizör çevredeki elektrik enerjisini emiyordu. Odadaki ışık titreşimleri çoğaldı, cızırtılar yükselmeye başladı ve Khan birden karanlıkta kaldı: karşısındaki Nötralizör’ün kenarlarından yoğun, beyaz bir ışık sızıyordu ve kapkara yüzeyinin içinde gerçekten yıldızlar var gibiydi.</p>

  <p class="normal">Oda birden aydınlandı. Sonra tekrar karanlığa gömüldü. Şimdi peş peşe aydınlanıp kararıyordu. Nötralizör’den gelen uğultu giderek yükseliyordu, cızırtılar giderek şiddetlenip patlamalara dönüşüyordu. Khan şehirde son zamanlarda yaşanan elektrik kesintilerinin sebebini şimdi daha iyi anladığını düşündü.</p>

  <p class="normal">“BÖLMEYE GİRİNİZ!” dedi az önceki ses, sürekli birbirinin yerini alan iki görüntünün eşliğinde.</p>

  <p class="normal">Yürümeye başlayan Khan’ın aklından, kadının insan olmasa da daha kibar olabileceği düşüncesi geçti. O kişisellikten uzak seste tuhaf bir amansızlık vardı.</p>

  <p class="normal">Bölmeye girdikten sonra kapının ardından tıslayarak kapandığını işitti. Şimdi Nötralizör’le aynı mekânda kapalıydı. Uğultu sanki derin ve ritmik vuruşlara dönüşüyordu.</p>

  <p class="normal">Daha güçlü bir tıslama sesiyle birlikte, Nötralizör’ün kapağı açılmaya başladı. Işıklar artık öyle hızlı gelip gidiyordu ki, sanki aydınlıkla karanlık kaynaşıp bir tür daimi, titrek loşluk oluşturmuşlardı.</p>

  <p class="normal">Nötralizör’ün aralanan kapağının altından incecik, tertemiz bir ışık yelpazesi yayıldı. Odanın lambaları tekrar yanmadılar ve Khan bilgisayarların iç geçirerek can verdiklerini işitti. Uğultu da kesilmişti. Şimdi hiç ses yoktu ve sadece karanlığı kesen o muazzam ışık dilimi vardı. Kapak aralandıkça ışık dilimi kalınlaşıyordu, sanki Nötralizör’e hapsolmuş bir güneş parçası, kapağı iterek dışarı çıkmaya çalışıyordu.</p>

  <p class="normal">Işık giderek Khan’a yaklaşıyordu. Sağ koluna değdi, kapak açıldıkça Nötralizör’ün içindeki parıltı güçlendi, güçlendi ve birden Khan onun kaynağıyla yüz yüze geldiğini hissetti. Sanki fiziksel olarak bedenini geriye iten bir ışık seline kapılmıştı.</p>

  <p class="normal">Bu ışığın karşısında kör olması gerekirdi, ama olmuyordu. Bu enerjinin ortasında yanması gerekirdi, ama yanmıyordu.</p>

  <p class="normal">Khan artık ayakta durmuyor gibiydi; sanki akıntının gücüyle giderek geriye eğilmişti, bir noktada ayakları yerden kesilmişti ve şimdi genç bir güneşin içinde, onun yakmayan gücünün ortasında dümdüz uzanmış yatıyordu. Kendini salıp ağırlığını gövdesinin arka tarafına, giderek artan bir özgüvenle aktardıkça çevresi paradoksal bir şekilde bir denize dönüşmeye başlamıştı. Khan şimdi mutlak bir doluluğun içinde salınıyordu, ayaklarını bastığı bir yer yoktu, dünyasında madde kalmamıştı ve her şey içinde, ortasında, üzerinde uzandığı ve her tarafını çevreleyen, en küçük dalgalanmalarını bile hissedecek kadar üstünde odaklandığı, içinde ve dışında durmadan akan, bedenini taşıyan bu somut güçten ibaretti, hayatında şimdiye kadar bulabildiği en derin anlam buydu ve Khan bu gücün ortasında kendi bütünlüğüyle ilk kez her türlü kaygıdan sıyrılmış bir halde tanışmanın verdiği dingin mutluluğun tadını çıkarıyordu, hayatında ilk kez her şeyin tamamen yolunda olduğunu hissediyordu ve şimdi akıl almaz gelen bir hastalıktan, bölünmüşlükten nihayet kurtulmuş olduğuna inanmanın ferahlığını yaşıyordu.</p>

  <p class="normal">Uzaktan gelen bir vızıltı duymaya başladı. Bu incecik seste, denizin içine sarkıtılmış bir çapaya tutunurcasına odaklandı. Ses giderek yükseldi, yükseldi ve birden Khan’ın zihninde metal bir kapının ortasını kesen bir lazer ışını ve etrafa sıçrayan kıvılcımlar belirdi. Kapıyı kesiyorlardı! Başını biraz yana çevirince etrafının dalgalandığını hissetti. Bu dalgayı zihniyle toplayıp küre şekline getirerek kapının tarafına yönlendirdi. Kürenin geçtiği yerler, bilincinde görüntü olarak canlanıyordu: bir camın ve ardından metal bir kapının içi, bir gözlüğün ve siperliğin katılığı, kapının sergilediği dirence canı sıkılmış bir zihin. Küreyi o kafanın arka tarafından çıkmasından sonra patlatınca sahnenin tamamı aydınlandı: dört kişiydiler, ikisi ayaktaydı ve takım elbiseliydi, elleri tabancalarındaydı, ikisiyse lacivertli sarılı başlıklar takmışlardı ve kapının önünde diz çökmüşlerdi; dördünün arkasında, koridorun içlerinde, Khan’ın şimdi belirsiz ve önemsiz gelen bir süre önce bağlamış olduğu güvenlik görevlisi olanları kendince emniyetli bir mesafeden, bir elini duvara yaslayarak ve diğerini şakağında tutarak izlemekteydi.</p>

  <p class="normal">“NÖTRALİZÖR’E GİRİNİZ!” dedi deminki kadın sesi birden.</p>

  <p class="normal">Çevresinin şiddetle dalgalandığını hisseden Khan bocaladı. O acımasız ses, sanki içinde bulunduğu denizi keskinliğiyle yarmıştı. Khan uzandığı yerden, dinginliğin geri gelmesini beklemeye başladı. Titreşimler hafifliyor gibiydi.</p>

  <p class="normal">“NÖTRALİZÖR’E GİRİNİZ!” dedi ses tekrar.</p>

  <p class="normal">Khan bu kez bir perspektif değişimi yaşadı. Tabanlarının altındaki sert ve düz bir zemini hissetmeye ve yatay konumdayken kendini giderek dikey konumda bulmaya başladı. Sanki ayakta duran bedeninin içine yukarıdan, ensesinden giriyordu ve göğsüne, kafasının içine doldukça, kendi vücuduna yayıldıkça başı dönüyordu ve maddelerin dünyası aşama aşama netleşerek geri geliyordu.</p>

  <p class="normal">“NÖTRALİZÖR’E GİRİNİZ!”</p>

  <p class="normal">Maddelerin dünyası sanki geometrik şekiller halinde akan düşüncelerden oluşuyordu, enerjinin dünyasıysa bir ırmak ya da deniz gibiydi ve bu iki dünya birbirlerine dokunmadan ama interaktif bir uyumla iç içe durarak, var oluşun bütünlüğünü oluşturuyorlardı. Madde bir fikirdi, inanma gücü bu fikri gerçek kılandı, enerjiyse fikirlerden bağımsız olandı. Madde inancını yenebilecek kadar güçlü bir kanaate ancak enerjinin mutlak dünyasını deneyimlemekle ulaşılabilirdi.</p>

  <p class="normal">“NÖTRALİZÖR’E GİRİNİZ!”</p>

  <p class="normal">Yürümeye başlarken, aklından hızla geçen bu düşünceleri izlemekle yetiniyordu, çünkü onlar bir akışın parçasıydılar: akıntının içindeki bir akıntının. Khan’ın yaptığı gözlemekti, hiçbirine bağlanmadan akıntıları takip etmekti, çokluklarının farkına vardıkça uyumlu işleyişlerini hissetmekti, bu uyuma kendine yürüme emrini vererek katılmaktı. Şimdi uyumun parçasıydı ve bunun güzel bir tarafı uyumun kendi arzularının olmayışıydı, normalde sadece kişisel arzulardan sıyrılarak ulaşılan bu boyuta Khan içinden akan güç sayesinde tüm bireyselliğiyle birlikte geçmişti ve şimdi kendini oranın hâkimi gibi hissediyordu.</p>

  <p class="normal">“NÖTRALİZÖR’E GİRİNİZ!”</p>

  <p class="normal">Nötralizör’den yayılan güç bitmek bilmiyordu. Tersine daha da yoğunlaşıyordu. Khan kollarını iki yana açmış, gözlerini kapamış, başını geriye atmış ve ağzı açık bir halde yürüdüğünü fark etti. Vücudunun üst kısmının bu duruşunu değiştirmesine gerek yoktu. Gözlerini açmadan da etrafını görebiliyordu. Odaklanmak için durup başını eğdi. Evet, etrafını görebiliyordu, tek mesele renklerin değişmiş olmasıydı. Siyahlar şimdi beyazdı, beyazlarsa siyah. Sağ alt kolunu kaldırarak çevredeki gücü yumruğunda topladığını hayal etti. Sonra biriken gücü göğsüne çekti. Birden göğsünden çevreye doğru, az önce gönderdiği kürenin dev bir versiyonu olan serin bir dalga yayıldı. Yine az önceki gibi, kürenin içinden geçtiği her şey Khan’ın zihninde canlanıyordu.</p>

  <p class="normal">“NÖTRALİZÖR’E GİRİNİZ!”</p>

  <p class="normal">Zeminler, katlar, binalar, sokaklar, insanlar, arabalar, mobilyalar, düşünceler, giysiler, kablolar, duygular, camlar, teller ve sürekli hareketlilik vardı ve Khan mikrokozmosu çok güçlü bir mikroskopla incelediği hissine kapıldı, bir sokakta yürüyen bir kadına tepeden odaklandı, onun görüntüsünü giderek büyüttüğünü ve kadının karşısına geçtiğini hayal etti ve birden kendini kadının karşısında buldu, kadın irkilerek geriye sıçradı, gözlerinde dehşet vardı, Khan sokakta ellerini kaldırdı ve kollarının yakmayan bir sarı ateşle kaplı olduğunu fark edince şaşırdı ve çok uzaklardan, sanki gökyüzünden gelen şu sözü işitti:</p>

  <p class="normal">“NÖTRALİZÖR’E GİRİNİZ!”</p>

  <p class="normal">Şimdi iki bedeni vardı, biri içinden ışık boşanan Nötralizör’ün önünde duruyordu, diğeriyse sokakta ellerine bakmaktaydı. Sağ elini uzatınca, önündeki kadın dönüp kaçmaya başladı. Khan kadının uçuşan saçlarının arasından geriye kaygıyla bakan siyah gözünü bir an gördü. Sonra diğer bedeninde odaklanınca birden sanki kafasından çekilip uzayarak yukarı ve sola doğru aktığını hissetti ve kendini tamamen o bedenin içinde buldu. Karşısındaki Nötralizör’ün açık kapağının iç kısmında, orta tarafında metal bir çubuk enlemesine uzanmaktaydı. Khan elini o çubuğa uzatırken, Dean ne derse desin Nötralizör’ün bir tabut olduğunu düşündü. Eski hayatını dışarıda bırakacak olan bir tabuttu.</p>

  <p class="normal">“NÖTRALİZÖR’E GİRİNİZ!”</p>

  <p class="normal">Yeni ve daha güzel bir hayata başlayacağını umarak içeri girdi. Sırtını yaslayınca Nötralizör birden ışık saçmayı kesti ve kapağı kapanmaya başladı. Khan yaklaşan yatay çubuğa iki eliyle tutundu. Kapak gürültüyle kapandı. Şimdi Nötralizör’ün içi zifiri karanlıktı. Khan sanki içinde Nötralizör’ü keşfettiği tünelin basıklığına geri dönmüştü.</p>

  <p class="normal">“AKTİVASYON İÇİN GERİ SAYIM BAŞLIYOR. ON!”</p>

  <p class="normal">Khan sımsıkı kavradığı metalin soğukluğunu hissediyordu. On saniye sonra nerede olacağını merak etti.</p>

  <p class="normal">“DOKUZ!”</p>

  <p class="normal">Odaklanmalıyım, diye düşündü. Ne istediğimde odaklanmalıyım. Zihninde okyanusu canlandırmaya çalıştı.</p>

  <p class="normal">“SEKİZ!”</p>

  <p class="normal">Birden aklında, bilmediği bir sebepten dolayı, hapishanenin yemekhanesi belirince bu görüntüyü silmeye telaşla çabaladı.</p>

  <p class="normal">“YEDİ!”</p>

  <p class="normal">Anna Phasia’nın gülümseyen yüzünü gördü. Yanağında onun avcunun sıcaklığını hissetti ve o kırmızı, zarif dudaklardaki huzurun tadını yıllar sonra tekrar çıkardı.</p>

  <p class="normal">“ALTI!”</p>

  <p class="normal">Delikanlılığından bir anı hatırladı: üniversiteden mezun olduğu gün, binanın geniş ön basamaklarından inerken kendini umut dolu hissedişini, önünde uzanan koskoca hayat karşısında kapıldığı heyecanı, iyimserliği.</p>

  <p class="normal">“BEŞ!”</p>

  <p class="normal">Birden kendini Vladimir’in yanında, mavi güneşli çorak bir gezegende buldu. Vladimir ona yalnız kalmak istediği zamanlarda buraya geldiğini veya ateş denizi adını verdiği bir yere gittiğini açıklıyordu.</p>

  <p class="normal">“DÖRT!”</p>

  <p class="normal">Şimdi gözlemevindeydi, uydu görüntülerine bakıyordu, verileri yorumluyordu, uzayı tarıyordu, onu tanımaya ve oradan gelebilecek tehlikeleri saptamaya çalışıyordu. Meslek seçiminin gerçek sebebini ilk kez fark etti: çocukken uzaya duyduğu korku ve ilgi hiç geçmemişti.</p>

  <p class="normal">“ÜÇ!”</p>

  <p class="normal">Sadece üç saniyesi kalmıştı. Sanki uzun bir yarışın final çizgisine çok yaklaşmıştı ve şimdiye kadar her şey yolunda gitmişti. Yine rüyaları düşünmeye çabaladı. Onların içinde gezdiğini, rüyaların içinde başka rüyalara uyandığını, yolculuğunun sonu olmadığını hayal etti.</p>

  <p class="normal">“İKİ!”</p>

  <p class="normal">Sonsuzluğu düşününce zihninde gezegenler, yıldızlar canlandı. Bilinen her şey karanlık bir boşlukta salınıyordu ve bu boşluğun sonu yoktu. Bunun tuhaflığı afallatıcıydı. Sonsuzluğun içindeki sonlu herhangi bir şeyin önemsizliği afallatıcıydı.</p>
</body>
</html>
