<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>outliers</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik2" id="calibre_toc_7">İKİNCİ BÖLÜM</h2>

  <p class="h2baslik">10 Bin Saat Kuralı</p>

  <p class="ortayazi">“HAMBURG’DA SEKİZ SAAT MÜZİK YAPMAK ZORUNDAYDIK.”</p>

  <p class="ortayazi">1.</p>

  <p class="normal">Michigan Üniversitesi yeni Bilgisayar Merkezi’ni 1971’de, Ann Arbor’daki Beal Caddesi üzerinde, bej rengi tuğladan dış duvarları ve koyu renk camdan ön cephesiyle yepyeni bir binada açtı. Üniversitenin çok büyük olan ana bilgisayarı geniş beyaz bir odanın ortasında duruyordu; fakülte üyelerinden birinin anımsadığı gibi, “2001: Uzay Macerası filminin son sahnelerinden biri gibi” görünüyordu. Yanlarda düzinelerce kart delici makineler bulunuyordu; o zamanlar bunlar bilgisayar terminallerinin yerine geçiyordu. 1971’de en gelişmiş bilgisayarlar böyleydi. Michigan Üniversitesi dünyanın en ileri bilgisayar bilimi programlarından birine sahipti ve Bilgisayar Merkezi’nin bütün bir yaşam süresi boyunca bu beyaz odadan binlerce öğrenci geçti; en ünlüsü de Bill Joy adlı utangaç bir gençti.</p>

  <p class="normal">Joy Michigan Üniversitesi’ne Bilgisayar Merkezi’nin açıldığı yıl geldi. 16 yaşındaydı. Uzun boylu ve çok zayıftı; dağınık saçları vardı. Detroit dışındaki North Farmington Lisesi’nde sınıfı tarafından “En Çalışkan Öğrenci” seçilmişti ki kendi ifadesiyle bu “iflah olmaz beyinsiz” anlamına geliyordu. Biyolog ya da matematikçi olmayı düşünüyordu. Ancak üniversitedeki ilk yılının sonlarında yolu Bilgisayar Merkezi’ne düştü ve tam bir bağımlı oldu.</p>

  <p class="normal">O andan başlayarak Bilgisayar Merkezi onun hayatı oldu. Her fırsatta programlama yaptı. Yaz boyunca da yapabilmek için bir bilgisayar bilimi profesörünün yanında iş buldu. 1975’te Berkeley’deki Kaliforniya Üniversitesi’nde lisansüstü bir programa kaydoldu. Orada bilgisayar yazılımı dünyasına iyice gömüldü. Doktorasıyla ilgili sözlü sınavlar sırasında alelacele oldukça karmaşık bir algoritma yarattı; çok sayıdaki hayranından birinin yazmış olduğu gibi “inceleyenleri o kadar şaşırttı ki daha sonra bunlardan biri bu deneyimi ‘İsa’nın büyüklerini bozguna uğratmasına’ benzetti.”</p>

  <p class="normal">Joy küçük bir programcılar grubuyla işbirliği yaptı ve AT&amp;T’nin ana bilgisayarlar için geliştirmiş olduğu bir yazılım sistemi olan UNIX’i yeniden yazma görevini üstlendi. Joy’un yazmış olduğu versiyon çok iyiydi. Hatta o kadar iyiydi ki dünyada çalışmakta olan milyonlarca bilgisayarın işletme sistemi haline geldi ve hâlâ da bu özelliğini koruyor. “Mac’inizi, kodu görebileceğiniz o tuhaf moda geçirirseniz” diyor Joe “25 yıl önce dizdiğimi anımsadığım şeyler görünüyor.” Ve internet erişiminizi sağlayan yazılımın büyük bölümünü kimin yazmış olduğunu biliyor musunuz? Bill Joy.</p>

  <p class="normal">Joy, Berkeley’den mezun olduktan sonra, bilgisayar devriminin en kritik oyuncularından birinin, Silikon Vadisi şirketi Sun Microsystems’ın kurucu ortağı oldu. Orada bir diğer bilgisayar dilini –Java’yı– yeniden yazdı ve efsanesi daha da büyüdü. Silikon Vadisi’ndekilerin arasında, Joy’dan Microsoft’un Bill Gates’i kadar büyük bir hayranlıkla söz ediliyor. Ona bazen de internetin Edison’u deniyor. Yale’den bilgisayar bilimcisi David Gelernter’in dediği gibi “Bill Joy modern bilgisayar tarihinin en etkili insanlarından biri.”</p>

  <p class="normal">Bill Joy’un dehasının hikayesi birçok kez anlatıldı ve verdiği ders her zaman aynı. Meritokrasilerin en katışıksızı olan bir dünya söz konusuydu. Bilgisayar programcılığı para ve bağlantılar sayesinde ilerlediğiniz o ahbaplık ilişkileriyle yürümüyordu. Bütün katılımcıların sadece yetenek ve başarılarıyla değerlendirildiği açık, geniş bir alandı. En iyilerin kazandığı ve Joy’un belli ki o en iyilerden biri olduğu bir dünyaydı.</p>

  <p class="normal">Hokey ve futbol oyuncularına daha yeni göz atmış olmasaydık, olayların bu versiyonunu kabul etmek daha kolay olurdu. Onlarınkinin de katışıksız meritokrasi olduğu varsayılmıştı. Ancak değildi. Belli bir alanda çizginin dışındaki konumunda olanların, beceri, fırsat ve bütünüyle keyfi bir avantajın bir araya gelmesiyle, nasıl o yüksek statüye ulaştıklarının hikayesiydi.</p>

  <p class="normal">Aynı özel fırsatlar modelinin gerçek dünyada da işlemesi olası mıdır? Bill Joy hikayesine geri dönelim ve bunu anlayalım.</p>

  <p class="ortayazi">2.</p>

  <p class="normal">Neredeyse bir kuşaktır dünyanın dört bir tarafındaki psikologlar çoğumuzun yıllar önce yanıtlanmış olduğunu varsaydığımız bir soru üzerine ateşli bir tartışma içinde. Soru şu: Doğuştan yetenek diye bir şey var mı? Yanıt apaçık evet. Ocak’ta doğmuş olan her hokey oyuncusu profesyonel düzeye ulaşmıyor. Sadece bazıları –doğuştan yetenekli olanlar– ulaşıyor. Başarı yetenek artı hazırlık demek. Bu görüşün sorunlu yanı şu; psikologlar üstün zekalıların kariyerlerine ne kadar yakından bakarlarsa, doğuştan yeteneğin oynadığı rol o kadar küçük, hazırlığın oynadığı rol ise o kadar büyük görünüyor.</p>

  <p class="normal">Exhibit A, yetenek tartışmasında, 1990’ların başlarında psikolog K. Anders Ericsson ve Berlin’deki seçkin Müzik Akademisi’nden iki arkadaşı tarafından yapılmış bir çalışma. Akademi’deki profesörlerin yardımıyla okuldaki kemancıları üç gruba ayırdılar. Birinci grupta yıldızlar vardı; dünya klasmanında solo kemancı olma potansiyeline sahip öğrenciler. İkinci grup sadece “iyi” olduklarına karar verilenlerdi. Üçüncü grupta ise profesyonel olarak keman çalmaları beklenmeyen, ancak milli eğitim sistemi içinde müzik öğretmeni olmaya niyetli öğrenciler vardı. Sonra bütün kemancılara aynı soru yöneltildi: Kemanı ilk elinize aldığınız andan başlayarak bütün kariyeriniz boyunca kaç saat pratik yaptınız?</p>

  <p class="normal">Üç gruptan da herkes kabaca aynı yaşta –5 yaş civarında– keman çalmaya başlamıştı. Bu ilk birkaç yıl, herkes kabaca aynı oranda –haftada iki üç saat kadar– pratik yapmıştı. Ancak öğrenciler 8 yaş civarına geldiğinde gerçek farklılıklar ortaya çıkmaya başlamıştı. Sınıfının en iyisi olma noktasına ulaşan öğrenciler, herkesten daha fazla pratik yapmaya başlayanlardı; 9 yaşında haftada altı saat, 12 yaşında haftada sekiz saat, 14 yaşında haftada 16 saat ve böylece giderek artıyordu ta ki 20 yaşında haftada 30 saatten fazla pratik yapıyor –daha iyisini başarmak niyetiyle enstrümanlarını bilerek, isteyerek çalıyor– olana dek. Hatta 20 yaşında çok iyi performans gösterenlerden her biri toplam 10 bin saatlik bir pratiğe ulaşmış durumdaydı. Sadece iyi olan öğrenciler toplam sekiz bin saat pratik yapmıştı; geleceğin müzik öğretmenleri ise sadece dört bin saati biraz aşmış durumdaydı.</p>

  <p class="normal">Ardından Ericsson ve arkadaşları amatör piyanistlerle profesyonel piyanistleri karşılaştırdılar. Ortaya aynı model çıktı. Amatörler çocuklukları boyunca asla haftada yaklaşık üç saatten fazla pratik yapmamıştı ve 20 yaşına geldiklerinde toplam iki bin saat pratik yapmış durumdaydılar. Oysa profesyoneller pratiklerini her yıl sürekli artırmış, 20 yaşına geldiklerinde de tıpkı kemancılar gibi 10 bin saate ulaşmışlardı.</p>

  <p class="normal">Ericsson’ın çalışmasının çarpıcı yanı, “doğal” öğrencilerle –pratiğe akranlarının harcadığı zamanın belli bir parçasını harcayıp da tepeye fazla çabalamadan çıkan örneklerle– hiç karşılaşmamalarıydı. “İnek” öğrencilerle, herkesten daha fazla çalışan, ancak ön safları yarmak için gerekli şeye sahip olmayan örneklerle de karşılaşmadılar. Araştırmaları şunu gösteriyor ki bir öğrenci en iyi müzik okullarından birine girebilecek kadar yetenekliyse onun performansını bir diğerininkinden ayıran ne kadar çok çalıştığı oluyor. O kadar. Dahası, zirvedeki insanlar sadece daha fazla çalışmakla, hatta herkesten çok daha fazla çalışmakla kalmıyor. Çok çok daha fazla çalışıyor.</p>

  <p class="normal">Karmaşık bir görevi mükemmel biçimde yerine getirmenin en az kritik düzeyde bir pratik gerektirdiğine ilişkin fikir, uzmanlık çalışmalarında tekrar tekrar su yüzüne çıkıyor. Hatta araştırmacılar gerçek uzmanlık için sihirli sayının 10 bin saat olduğuna ilişkin inançlarında fikir birliğine varmış durumda.</p>

  <p class="normal">“Bu tür çalışmalardan ortaya çıkan tablo –herhangi bir şeyde– dünya klasmanında bir uzman olmayı sağlayacak ustalık düzeyine ulaşmak için 10 bin saat pratik gerektiğine işaret ediyor” diyor nörolog Daniel Levitin. “Besteciler, basketbol oyuncuları, kurmaca yazarları, buz patencileri, konser piyanistleri, satranç oyuncuları ve diğerleri üzerine ardı ardına yapılan çalışmalarda bu sayı tekrar tekrar ortaya çıkıyor. Hiç kuşkusuz, bu kimilerinin yaptığı pratikten neden diğerlerinden daha fazla şey sağladığını açıklamıyor. Ancak henüz hiç kimse, gerçek anlamda dünya klasmanında uzmanlığın daha kısa zamanda yakalandığı bir vaka ile karşılaşmadı. Görünen o ki gerçek uzmanlığa ulaşmak için beynin bilmesi gerekenlerle kaynaşması bu kadar zaman alıyor.”</p>

  <p class="normal">Bu durum dahi olduğunu düşündüğümüz insanlar için bile geçerli. Örneğin, Mozart müzik yazmaya altı yaşında başladı. Ancak psikolog Michael Howe Genius Explained adlı kitabında şöyle yazıyor:</p>

  <p class="normal">Olgun bestecilerin standartlarına göre, Mozart’ın ilk yapıtları çok iyi değildir. İlk parçaların hepsi büyük olasılıkla babası tarafından yazıldı ve belki de süreç içinde doğaçlama olarak çıktı. Wolfgang’ın çocukluk kompozisyonlarından birçoğu, örneğin, piyano ve orkestra için yazdığı ilk yedi konçerto, büyük oranda diğer bestecilerin yapıtlarının aranjmanlarıdır. Sadece Mozart’ın özgün müziğini içeren konçertolardan ilki, şimdi bir başyapıt olarak kabul edilen No. 9, K. 271, 21 yaşından önce bestelenmemiştir. Mozart o zaman 10 yıldır konçerto besteliyordu.</p>

  <p class="normal">Müzik eleştirmeni Harold Schonberg daha da ileri gidiyor: En büyük yapıtlarını ancak 20 yılı aşkın bir zamandır beste yapmaktayken bestelediğine göre, Mozart’ın gerçekte “geç gelişim gösterdiğini” ileri sürüyor.</p>

  <p class="normal">Görünen o ki satrançta büyük usta olmak da yaklaşık 10 yıl alıyor. (Sadece efsanevi Bobby Fischer daha kısa zamanda bu seçkin düzeye ulaştı: Onun dokuz yılını aldı.) Peki 10 yıl ne demek? Evet, 10 bin saatlik somut pratik kabaca 10 yıl alıyor. 10 bin saat mükemmelliğin sihirli sayısı.</p>

  <p class="normal">İşte Çek ve Kanadalı ulusal spor takımlarının oyuncu listelerinde o kadar şaşırtıcı olan şeyin açıklaması da budur. Bu takımlarda pratikte 1 Eylül’den sonra doğmuş olan hiç kimse yoktu –ki bu hiçbir anlam ifade etmiyor. Çekler arasında yılın sonlarında doğmuş –doğum tarihlerine karşın sonunda zirveye çıkacak kadar yetenekli– makul sayıda hokey ve futbol dehasının olması gerektiğini düşünüyor olmalısınız.</p>

  <p class="normal">Ancak Ericsson ve yeteneğin önceliğine karşı çıkan diğerleri için, bu hiç de şaşırtıcı değil. Bu geç doğmuş deha 8 yaşında çok küçük olması nedeniyle all-star takımına seçilmiyor. Bu nedenle ekstra pratik yapması da söz konusu değil. Ve ekstra pratik olmaksızın, profesyonel hokey takımlarının oyuncu aramaya başladığı döneme kadar, 10 bin saati tamamlama şansı da yok. Ve 10 bin saat pratik olmaksızın, en üst seviyede oynamak için gerekli becerilerde ustalık kazanmanın hiçbir yolu yok. Bütün zamanların en büyük müzik dehası Mozart bile 10 bin saati tamamlamadan temposunu tutturamadı. Pratik, iyi bir noktaya geldikten sonra yaptığınız bir şey değildir. Sizi iyi bir noktaya getirmesi için yaptığınız bir şeydir.</p>

  <p class="normal">10 bin saate ilişkin bir diğer ilginç nokta, hiç kuşkusuz, 10 bin saatin çok uzun bir zaman olması. Genç bir yetişkin olana kadar bu sayıya tek başınıza erişmeniz kesinlikle olanaksız. Sizi yüreklendiren ve destekleyen bir anne babanız olmalı. Yoksul da olamazsınız, çünkü ailenizin geçimini sağlamaya yardımcı olmak için boş zamanlarınızda bir işte çalışıyorsanız pratik yapmaya yetecek kadar zamanınız kalmayacaktır. Hatta çoğu kişi bu sayıya ancak –all-star hokey takımı gibi– özel bir programın içinde yer alırsa ya da ona 10 bin saati tamamlama şansı verecek kadar olağanüstü bir fırsatla karşılaşırsa ulaşabiliyor.</p>

  <p class="ortayazi">3.</p>

  <p class="normal">O halde Bill Joy’a geri dönelim. Yıl 1971. Uzun boylu, utangaç ve 16 yaşında. Matematikte cin gibi; MIT, Caltech ve Waterloo Üniversitesi gibi okullar bu tür yüzlerce öğrenciyi kendine çekiyor. “Bill küçük bir çocukken, daha öğrenmek isteyip istemediğini bile bilemeyecek yaştayken, her şey hakkında her şeyi öğrenmek istiyordu” diyor babası William. “Ona becerebildiğimizde yanıt veriyorduk. Veremediğimizde ise sadece bir kitap veriyorduk.” Üniversiteye başvurma zamanı geldiğinde, Joy, Scholastic Aptitude Test adlı yetenek testinin matematik bölümünden mükemmel bir puan aldı. “Zor sayılmazdı” diyor Joy, gayet sakin bir biçimde. “İki kez kontrol etmek için bol bol zaman vardı.”</p>

  <p class="normal">Kamyon dolusu yeteneği vardı. Ancak tek faktör bu değildi. Asla. Bu gelişmenin anahtarı Beal Caddesi’ndeki o sıradan binaya yolunun düşmüş olmasıydı.</p>

  <p class="normal">1970’lerin başlarında Joy programlama öğrenirken bilgisayarlar oda büyüklüğündeydi. Tek bir makine (ki gücü ve belleği belki de şu anki mikrodalga fırınınızdan daha düşüktü) 1 milyon dolardan daha pahalıydı ve bu 1970’lerin dolarıydı. Bilgisayarlar nadirdi. Bir bilgisayar bulsanız bile erişmeniz zordu; erişseniz bile belli bir süre için kiralamak bir servet tutuyordu.</p>

  <p class="normal">Dahası programlamak fazlasıyla uzun ve yorucuydu. Bilgisayar programlarının delikli karton kartlar kullanılarak yaratıldığı dönemdi. Her kod satırı karta delgi makinesi kullanılarak basılıyordu. Karmaşık bir program bu kartlardan upuzun binlerce olmasa da yüzlerce yığınını gerektirebiliyordu. Bir program hazır olduğunda erişiminizdeki ana bilgisayara gidip kart yığınlarını operatöre veriyordunuz. Bilgisayarlar tek bir seferde sadece tek bir görevi yerine getirebildiği için, operatör programınız için rezervasyon yapıyordu ve sırada sizden önce kaç kişi bulunduğuna bağlı olarak kartlarınızı birkaç saat, hatta bütün bir gün geri alamayabiliyordunuz. Ve programınızda tek bir hata bile yapsanız kartları geri alıp hatayı bulmak ve bütün süreci yeniden başlatmak zorundaydınız.</p>

  <p class="normal">Bu koşullar altında birinin programlama uzmanı olması son derece güçtü. Hiç kuşkusuz, yirmili yaşlarınızın başlarında uzman olmanız kesinlikle olanaksızdı. Bilgisayar odasında geçirdiğiniz her saatin sadece birkaç dakikasında “program” yapabiliyorken, 10 bin saatlik bir pratiğe nasıl ulaşabilirsiniz? “Kartlarla programlama yapmak” diye anımsıyor o dönemin bilgisayar bilimcilerinden biri, “size programlamayı öğretmiyordu. Sabretmeyi ve düzeltme yapmayı öğretiyordu.”</p>

  <p class="normal">1960’ların ortalarına kadar programlama sorununa çözüm getirilemedi. Bilgisayarlar sonunda her seferinde tek bir “rezervasyon”dan daha fazlasıyla başa çıkacak kadar güçlendi. Bilgisayar uzmanları, bilgisayarın işletme sistemi yeniden yazılırsa makinenin paylaşılabileceğini fark etti; bilgisayar aynı anda yüzlerce görevi yerine getirmek üzere eğitilebilirdi. Bu da artık programcıların bilgisayar kartı yığınlarını operatöre fiziksel olarak vermek zorunda olmamaları anlamına geliyordu. Düzinelerce terminal kurulup hepsi ana bilgisayara bir telefon hattıyla bağlanabilirdi ve herkes aynı anda –çevrimiçi– çalışabilirdi.</p>

  <p class="normal">O dönemi anlatan yazılardan birinde zaman paylaşımının ortaya çıkışı işte böyle tanımlanıyor:</p>

  <p class="normal">Bu sadece bir devrim değildi. Bir gizemin açığa çıkmasıydı. Operatörü, kart yığınlarını ve beklemeyi unut. Zaman paylaşımı sayesinde Teletype’ınızın başına oturup, birkaç komut girebiliyor ve hemen orada yanıt alabiliyordunuz. Zaman paylaşımı interaktifti: Bir program size soru yöneltiyor, yanıtı yazmanızı bekliyor, sonra yanıtınıza göre ilerleyip size sonucu gösteriyordu ve bütün bunlar “gerçek zamanlı”ydı.</p>

  <p class="normal">İşte Michigan da devreye bu noktada girdi, çünkü Michigan dünyada zaman paylaşımına geçiş yapan ilk üniversitelerden biri oldu. 1967’de bu sistemin bir prototipi tamamlanmış ve işler haldeydi. 1970’lerin başlarında, Michigan, Bilgisayar Merkezi’nde yüz kişinin aynı anda programlama yapmasına olanak tanıyan bilgisayar gücüne sahipti. “1960’ların sonlarında ve 1970’lerin başlarında tam olarak Michigan’a benzeyen bir yer olduğunu sanmıyorum” diyordu Michigan’daki bilgisayar sisteminin öncülerinden biri olan Mike Alexander. “Belki MIT. Belki Carnegie Mellon. Belki Dartmouth. Başka olduğunu sanmıyorum.”</p>

  <p class="normal">1971 sonbaharında Ann Arbor kampüsüne vardığında Bill Joy’u karşılayan fırsat da buydu. Michigan’ı bilgisayarları için seçmemişti. Lisede bilgisayarlarla hiç işi olmamıştı. Matematik ve mühendisliğe ilgi duyuyordu. Ancak birinci sınıfta programlama merakına yakalandığında –tesadüflerin en güzeliyle– kendini dünya üzerinde 17 yaşındaki bir gencin istediği her şeyi programlayabileceği çok az yerden birinde buldu.</p>

  <p class="normal">“Bilgisayar kartlarıyla zaman paylaşımı arasındaki fark nedir biliyor musunuz?” diyor Joy. “Postayla satranç oynamakla hızlı satranç arasındaki fark.” Programlama artık sizi engelleyen bir iş değildi. Eğlenceydi.</p>

  <p class="normal">“Kuzey kampüsünde yaşıyordum ve Bilgisayar Merkezi de kuzey kampüsündeydi” diye devam ediyor Joy. “Orada ne kadar mı zaman harcıyordum? Ah, olağanüstü uzun bir zaman. Merkez 24 saat açıktı. Ben bütün gece orada kalıyor, sabah yürüyerek odama dönüyordum. O yıllar, Bilgisayar Merkezi’nde derslerde harcadığımdan daha uzun bir zaman harcıyordum. Orada hepimiz derste boy göstermeyi tamamen unutma kabusunu tekrarlıyor, hatta o derse kaydolduğumuzun farkında bile olmuyorduk.”</p>

  <p class="normal">“Teşvik edici ve heyecan verici olan, sabit miktarda para karşılığı bütün öğrencilere birer hesap açtıkları için zamanınızın tükenmesiydi. Giriş yaparken bilgisayarda ne kadar zaman harcamak istediğinizi de giriyordunuz. Size örneğin bir saat süre veriyorlardı. Hepsi bu kadardı. Ancak biri, zaman için, örneğin t equals k biçiminde, bir harf girdiğinizde, sizden hiçbir şey alınmadığını fark etti” diyor gülerek. “Bu bir yazılım kusuruydu. t equals k deyip orada sonsuza kadar oturabiliyordunuz.”</p>

  <p class="normal">Bill Joy’un yoluna çıkan fırsatlar seline bir bakın. Michigan Üniversitesi gibi ileri görüşlü bir okula gitmiş olduğu için delikli kartlar yerine zaman paylaşımına sahip bir sistem üzerinde pratik yapabildi; Michigan’daki sistemde bir kusur olduğu için istediği her şeyi programlayabildi; üniversite Bilgisayar Merkezi’ni 24 saat açık tutmak için para harcamaya hazır olduğundan bütün gece orada kalabildi ve bu işe bu kadar zaman ayırabildiği için UNIX’i yeniden yazma fırsatıyla karşı karşıya gelene dek bu görevi yerine getirebilecek düzeye ulaşmıştı. Bill Joy akıllıydı. Öğrenmek istiyordu. Bu işin büyük bir parçasıydı. Ancak uzman olmadan önce birinin ona nasıl uzman olunduğunu öğretecek fırsatı vermesi gerekiyordu.</p>

  <p class="normal">“Michigan’da büyük olasılıkla günde sekiz on saat programlama yapıyordum” diye devam ediyor. “Berkeley’e gittiğimde ise, gece gündüz programlama yapıyordum. Evde bir terminalim vardı. Gece ikiye üçe kadar uyanık kalıp eski sinema filmlerini izler ve programlama yapardım. Bazen klavyenin başında uyuyakalırdım” –burada o halini canlandırıyor kendi taklidini yaparak– “ve tuşun nasıl kendini tekrar ettiğini ve sonunda bip bip bip yapmaya başladığını biliyor musunuz? Üç kereden sonra yatağa gitmek zorundasınız. Berkeley’e gittiğimde yetkin olmaktan hâlâ biraz uzaktım. Oradaki ikinci yılımda ustalaştım. 30 yıl sonra bugün hâlâ kullanılmakta olan programları da o zaman yazmaya başladım.” Kafasında hesap yapmak için bir an duraladı ki bu Bill Joy gibi birinin fazla zamanını almıyor. 1971, Michigan. Üniversitenin ikinci sınıfına gelindiğinde ciddi ciddi programlama yapmak. Yazları da ekleyin ve sonra Berkeley’deki ilk yıl gece gündüz yapılanlar. “Şöyle böyle belki de . . . 10 bin saat?” dedi sonunda. “Doğru.”</p>

  <p class="ortayazi">4.</p>

  <p class="normal">10 bin saat kuralı genel bir başarı kuralı mıdır? Bütün büyük başarıların derinliklerine inecek olsak, hep Michigan Bilgisayar Merkezi’nin ya da all-star hokey takımının eşdeğerini mi –pratik yapmak için bir tür özel fırsat mı– buluruz?</p>

  <p class="normal">Bu fikri iki örnekle test edelim ve basitlik açısından olabildiğince tanıdık hale getirelim; gelmiş geçmiş en ünlü rock gruplarından biri olan Beatles ve dünyanın en zengin adamlarından biri olan Bill Gates.</p>

  <p class="normal">Beatles –John Lennon, Paul McCartney, George Harrison ve Ringo Starr– ABD’ye 1964 yılının Şubat ayında gelerek Amerikan müzik sahnesinde İngiliz İstilası denilen şeyi başlattı ve popüler müzik cephesinde dönüşüm yaratan bir dizi hit parça üretti.</p>

  <p class="normal">Beatles’ın bizim amaçlarımızla ilintili ilk ilginç yanı, ABD’ye geldiklerinde ne kadar zamandır bir arada oldukları. Lennon ve McCartney ilk kez 1957’de, Amerika’ya adım atmadan yedi yıl önce, birlikte müzik yapmaya başladı. (Sırası gelmişken, kuruluşlarıyla en büyük sanatsal başarıları –Sgt. Pepper’s Lonely Hearts Club Band ve The Beatles [Beyaz Albüm]– arasındaki dönem 10 yılı kapsıyor.) Ve bu uzun hazırlık yıllarına daha da yakından bakarsanız, hokey oyuncuları, Bill Joy ve dünya klasmanında kemancılar bağlamında, son derece tanıdık bir deneyim göreceksiniz. 1960’ta onlar hâlâ sadece mücadele vermekte olan liseli bir rock grubuyken Almanya, Hamburg’dan davet almışlardı.</p>

  <p class="normal">“O zamanlar Hamburg’da rock-and-roll müzik kulüpleri yoktu. Striptiz kulüpleri vardı” diyor Shout! adlı Beatles biyografisini kaleme almış olan Philip Norman. “Özellikle Bruno adlı bir kulüp sahibi vardı ki başlangıçta bir panayır şovmeniymiş. Onun çeşitli kulüplerde çalmaları için rock gruplarını getirmek gibi bir fikri vardı. Şöyle bir formül söz konusuydu. Kesintisiz çok büyük bir gösteri olacaktı; saatler sürecek, bir yandan pek çok kişi dışarı çıkarken bir yandan da pek çok kişi içeri üşüşüyor olacaktı. Ve gruplar bu trafiği yakalamak için aralıksız çalıyor olacaklardı. Bir Amerikan genelev bölgesinde bunu kesintisiz striptiz olarak adlandırabilirlerdi.”</p>

  <p class="normal">“Hamburg’da çalan grupların birçoğu Liverpool’dandı” diye devam ediyor Norman. “Bu bir tesadüftü. Bruno grup aramak için Londra’ya gitmişti. Ancak Soho’da Liverpool’dan bir girişimciyle karşılaşıverdi; o sırada Londra’da olması büyük şanstı. Ve Bruno bazı grupları göndermesi için onunla anlaştı. İşte bağlantı böyle kuruldu. Ve sonunda Beatles sadece Bruno’yla değil, diğer kulüp sahipleriyle de bağlantı kurdu. Hamburg’a tekrar tekrar gittiler, çünkü orada çok alkol ve çok seks vardı.”</p>

  <p class="normal">Ve Hamburg’u bu denli özel kılan neydi? Onlara orada çok para ödeniyor olması değildi. Ödenmiyordu. Akustiğin olağanüstü olması mıydı? Akustik olağanüstü değildi. Dinleyici kitlelerinin nitelikli ve değerbilir olması mıydı? Hiç de öyle değillerdi. Hamburg’u bu denli özel kılan grubun oradayken çok uzun süreler müzik yapmak zorunda kalmasıydı.</p>

  <p class="normal">John Lennon, Beatles dağıldıktan sonra yapılmış bir röportajda, grubun Hamburg’da bulunan Indra adlı striptiz kulübündeki performanslarından söz ederken işte şunları söylüyordu:</p>

  <p class="normal">Daha da iyiye gittik ve özgüvenimiz arttı. Bütün gece çalıyor olmanın getirdiği bütün o deneyimle bunun önüne geçemezdik. Yabancı olmamız onların da işine geliyordu. Daha da çok çalışmamız, işe yüreğimizi ve ruhumuzu katmamız, kendimizi aşmamız gerekiyordu.</p>

  <p class="normal">Liverpool’da sadece birer saatlik çalışmalarımız olmuştu ve orada sadece en iyi parçalarımızı, her seferinde aynı şeyleri çalardık. Hamburg’da sekiz saat müzik yapmak zorundaydık; bu nedenle gerçekten yeni bir yol bulmamız gerekti.</p>

  <p class="normal">Sekiz saat mi?</p>

  <p class="normal">İşte Beatles’ın o dönemdeki davulcusu Pete Best’in söyledikleri: “Gösteri yaptığımız haberi yayıldıktan sonra kulüp, kalabalıkları kendine çekmeye başladı. Haftada yedi gece çalıyorduk. Başlangıçta kulübün kapandığı saat olan yarıma kadar neredeyse aralıksız çalıyorduk; ancak biz daha iyiye gittikçe kalabalıklar çoğu gece saat ikiye kadar kalmaya başladı.”</p>

  <p class="normal">Haftada yedi gün mü?</p>

  <p class="normal">Beatles 1960’tan 1962 sonuna kadar Hamburg’a tam beş kez gitti. İlk yolculuklarında gecede en az beş saat olmak üzere 106 gece çaldılar. İkinci yolculuklarında 92 kez çaldılar. Üçüncü yolculuklarında ise 48 kez çaldılar ve sahnede toplam 172 saat geçirdiler. 1962 Kasım ve Aralık aylarındaki son iki Hamburg işi de toplam 90 saat performans içerdi. Hepsi bir araya geldiğinde, sadece bir buçuk yıl içinde 270 gece performans sergilediler. 1964’teki ilk başarı patlamasına kadar tahminen 1.200 kez canlı performans sergilemiş oldular. Bunun ne kadar olağanüstü olduğunu biliyor musunuz? Bugün grupların büyük bölümü tüm kariyerleri boyunca 1.200 kez performans sergilemiyor. Zorlu Hamburg sınavı Beatles’ı farklı bir yere koymuş olan etkenlerden biri.</p>

  <p class="normal">“Oraya gittiklerinde sahnede hiç iyi değillerdi; döndüklerinde ise çok iyilerdi” diye devam ediyor Norman. “Sadece dayanma gücünü öğrenmekle kalmadılar. Pek çok parça öğrenmek zorunda kaldılar; düşünebileceğiniz her şeyin cover versiyonlarını yaptılar; sadece rock and roll’dan değil, biraz da cazdan. Daha önce hiç sahne disiplinleri yoktu. Oysa Hamburg’dan döndüklerinde, artık hiç kimseye benzemiyorlardı. Bu onların başarı nedeniydi.”</p>

  <p class="ortayazi">5.</p>

  <p class="normal">Şimdi de Bill Gates’in hikayesine dönelim. Onun hikayesi de neredeyse Beatles’ınki kadar iyi biliniyor. Matematiğin genç, parlak, harika çocuğu bilgisayar programcılığını keşfediyor. Harvard’ı terk ediyor. Arkadaşlarıyla Microsoft adlı küçük bir bilgisayar şirketi kuruyor. Sadece ve sadece zeka, azim ve sezgiyle yazılım dünyasının devi olmayı başarıyor. Ana hatlarıyla böyle. Şimdi biraz derinlere inelim.</p>

  <p class="normal">Gates’in babası Seattle’da zengin bir avukattı; annesi de hali vakti yerinde bir bankerin kızıydı. Bill büyümüş de küçülmüş bir çocuktu ve derslerinden çabucak sıkılırdı. Bu nedenle, anne babası onu yedinci sınıfa başlarken devlet okulundan alıp Seattle’da seçkin ailelere hizmet veren özel bir okula, Lakeside’a gönderdiler. Gates, Lakeside’daki ikinci yılının ortalarındayken, okul bir bilgisayar kulübü kurdu.</p>

  <p class="normal">“Okulun Anneler Kulübü her yıl bir kermes düzenlerdi ve elde edilen paranın nereye gideceği hep bir soru işareti olurdu” diye aktarıyor anımsadıklarını Gates. “Bir bölümü varoş çocuklarının kampüse getirildiği yaz okuluna giderdi. Bir bölümü öğretmenler için harcanırdı. O yıl daha sonra bizim kontrolümüze geçecek olan o küçük komik odaya 3.000 dolarlık bir bilgisayar terminali alıp koydular. Oldukça büyüleyici bir şeydi.”</p>

  <p class="normal">Kuşkusuz “büyüleyici bir şey”di, çünkü yıl 1968’di. 1960’larda çoğu üniversitenin bile bilgisayar kulübü yoktu. Daha da dikkate değer olan, Lakeside’ın satın aldığı bilgisayarın türüydü. Okul öğrencilerine programlamayı 1960’larda neredeyse herkesin kullandığı o zahmetli bilgisayar kartı sistemi üzerinden öğretmedi. Lakeside bunun yerine ASR-33 Teletype adlı sistemi kurdu; bu Seattle merkezindeki ana bilgisayara doğrudan bağlı, zaman paylaşımlı bir terminaldi. “Bütün o zaman paylaşımı fikri daha 1965’te geliştirilmişti” diye devam ediyor Gates. “Birileri son derece ileri görüşlüydü.” Bill Joy programlamayı zaman paylaşımlı bir sistemde öğrenmesini sağlayan o olağanüstü, erken fırsata 1971’de, üniversite birinci sınıfta sahip oldu. Bill Gates ise gerçek zamanlı programlamayı 1968’de, sekizinci sınıfta yapabildi.</p>

  <p class="normal">Gates o andan başlayarak bilgisayar odasında yaşar oldu. Gates’in yanısıra birkaç kişi daha bu garip yeni cihazın nasıl kullanıldığını kendi kendilerine öğrenmeye başladılar. ASR’nin bağlı olduğu ana bilgisayar üzerinde zaman satın almak –Lakeside gibi zengin bir kurum için bile– hiç kuşkusuz pahalıydı ve Anneler Kulübü tarafından sağlanan 3.000 doların suyunu çekmesi uzun sürmedi. Anne babalar biraz daha para topladı. Öğrenciler harcadı. Sonra Washington Üniversitesi’nden bir grup programcı, yerel şirketlere bilgisayar üzerinde süre kiralayan Computer Center Corporation (ya da C-Cubed) adlı bir donatım oluşturdu. Şans eseri, şirketin kurucularından biri olan Monique Rona’nın oğlu Lakeside’da okuyordu; Gates’in bir sınıf üstündeydi. Rona, Lakeside bilgisayar kulübünün hafta sonları bedava programlama süresi karşılığında şirketin yazılım programlarını deneyip deneyemeyeceğini merak etti. Hiç kuşkusuz! Gates okuldan sonra otobüse atlayıp C-Cubed ofisine gidiyor ve akşam geç saatlere kadar programlama yapıyordu.</p>

  <p class="normal">C-Cubed sonunda iflas ettiği için Gates ve arkadaşları Washington Üniversitesi’ndeki bilgisayar merkezi çevresinde dolanmaya başladılar. Çok geçmeden ISI (Information Sciences Inc.) adlı bir oluşumla tanıştılar; ISI, şirket bordrolarının otomasyonunda kullanılabilecek bir yazılım üzerinde çalışmaları karşılığında onlara bilgisayarda bedava süre vermeyi kabul etti. 1971’de yedi aylık bir dönem içinde Gates ve yoldaşları ISI ana bilgisayarında 1.575 saat çalıştılar ki bu da haftada yedi gün, günde sekiz saat demekti.</p>

  <p class="normal">İlk lise yıllarından söz ederken “Bu benim takıntımdı” diyor Gates. “Sporu boşverdim. Geceleri oraya gidiyordum. Hafta sonları programlama yapıyorduk. Orada 20, 30 saat harcamadığımız hafta yok gibiydi. Bir ara bazı şifreleri çalıp sistemi bozduğumuz için Paul Allen’la birlikte başımız belaya girdi. Kovulduk. Bütün yaz bilgisayar kullanamadım. 15, 16 yaşındaydım. Sonra Paul Allen’ın Washington Üniversitesi’nde bedava bilgisayar bulduğunu öğrendim. Bu makineler tıp merkezi ve fizik bölümündeydi. 24 saatlik bir programa bağlıydılar, ancak uzun boş bir dönem de söz konusuydu; gece üç ila sabah altı arasında hiçbir programları olmuyordu.” Gates gülüyor. “Gece, uyku saatinden sonra, dışarı çıkardım. Evimden Washington Üniversitesi’ne yürüyebiliyordum. Ya da otobüse binerdim. Washington Üniversitesi’ne karşı her zaman bu kadar cömert olmamın nedeni de bu; bilgisayardan o kadar çok süre çalmama izin verdiler ki.” (Yıllar sonra Gates’in annesi şöyle diyordu: “Sabahları uyanmakta neden o kadar zorlandığını hep merak ederdik.”)</p>

  <p class="normal">ISI kurucularından Bud Pembroke o dönem teknoloji şirketi TRW’den bir çağrı aldı; şirket Washington Eyaleti’nin güneyindeki dev Bonneville enerji santralinde bir bilgisayar sistemi kurmak için bir anlaşma imzalamış bulunuyordu. Bilgisayar devriminin bu ilk günlerinde bu tür uzmanlık deneyimine sahip programcılar bulmak zordu. Ancak Pembroke kimi arayacağını çok iyi biliyordu: ISI ana bilgisayarı üzerinden binlerce saat pratik yapmış şu Lakeside Lisesi öğrencileri. Gates şimdi son sınıftaydı ve her nasılsa öğretmenlerini bağımsız bir araştırma projesi maskesi altında Bonneville’e gitmesine izin vermeye ikna etti. Orada ilkbaharı John Norton adlı bir adamın denetiminde kod yazarak geçirdi ki Gates ondan programlama konusunda, tanıdığı hemen herkesten öğrenmiş olduğundan daha fazla şey öğrendiğini söylüyor.</p>

  <p class="normal">Bu beş yıl, sekizinci sınıftan lisenin sonuna kadar geçen süre, Bill Gates’in Hamburg’uydu ve bütün ölçütlere göre, ona Bill Joy’dan daha da olağanüstü bir fırsatlar dizisi sunulmuş oldu.</p>

  <p class="normal">Bir numaralı fırsat, Gates’in Lakeside’a gönderilmiş olmasıydı. 1968’de dünyada kaç okulun zaman paylaşımlı bir terminale erişimi vardı? İki numaralı fırsat, Lakeside annelerinin okulun bilgisayar ücretlerini ödeyecek kadar parasının olmasıydı. Üç numaralı fırsat, bu paranın tükendiği noktada, anne babalardan birinin, haftasonları kodları test edecek ve haftasonlarının iş gününe dönüşmesine aldırmayacak birilerine gereksinim duyan C-Cubed’da çalışıyor olmasıydı. Dört numaralı fırsat, Gates’in ISI’dan haderdar olması ve ISI’ın da tam o sırada bordro yazılımında çalışacak birine gereksinim duymasıydı. Beş numaralı fırsat, Gates’in Washington Üniversitesi’ne yürüme mesafesinde oturuyor olmasıydı. Altı numaralı fırsat, üniversitenin bilgisayarının gece üç ila sabah altı arasında boş olmasıydı. Yedi numaralı fırsat, TRW’nin Bud Pembroke’u aramış olmasıydı. Sekiz numaralı fırsat, Pembroke’un söz konusu sorunla ilgili olarak tanıdığı en iyi programcıların iki lise öğrencisi olmasıydı. Ve dokuz numaralı fırsat, Lakeside’ın bu çocukları ilkbahar döneminde bilgisayar kodu yazmaları için millerce öteye göndermeye istekli olmasıydı.</p>

  <p class="normal">Ve bu fırsatların hemen hepsinin ortak özelliği neydi? Bill Gates’e ekstra pratik sağlamaları. Gates kendi yazılım şirketinde şansını denemek için ikinci sınıftan sonra Harvard’ı terk ettiğinde, pratikte tam yedi yıldır sürekli programlama yapıyordu. 10 bin saatin çok ilerisindeydi. Dünyada kaç genç Gates gibi bir deneyime sahiptir? “Dünyada böyle 50 kişi olsaydı, şaşırırdım” diyor. “C-Cubed ve yaptığımız o bordro işi vardı, sonra TWR; bütün bunlar bir araya geldi. Yazılım geliştirme konusuyla genç bir yaşta o dönem için sanırım diğer herkesten daha iyi bir biçimde haşır neşir oldum ve bütün bunlar son derece şanslı bir olaylar dizisi sayesinde oldu.”</p>

  <p class="ortayazi">6.</p>

  <p class="normal">Hokey oyuncuları, Beatles, Bill Joy ve Bill Gates hikayelerini bir araya getirirsek, sanırım başarıya giden yolun daha eksiksiz bir resmine ulaşıyoruz. Joy, Gates ve Beatles, hepsi de yadsınamayacak kadar yetenekliydi. Lennon ve McCartney bir kuşakta ancak bir kez karşılaşılan bir müzik dehasına sahipti ve unutmayalım ki Bill Joy’un profesörlerini hayranlık içinde bırakan karmaşık bir algoritmayı alelacele yaratacak kadar kıvrak bir zekası vardı. Bu kadarı apaçık ortada.</p>

  <p class="normal">Ancak onların hikayelerini gerçekten farklı kılan olağanüstü yetenekleri değil, karşılaştıkları olağanüstü fırsatlar. Beatles en gelişigüzel nedenlerle Hamburg’a davet edildi. Hamburg olmaksızın Beatles pekâlâ farklı bir yol izleyebilirdi. “Çok şanslıydım” demişti Bill Gates röportajımızın başında. Bu onun parlak biri ya da olağanüstü bir girişimci olmadığı anlamına gelmiyor. Sadece 1968’de Lakeside’da olmanın ne inanılmaz bir talih olduğunu bildiği anlamına geliyor.</p>

  <p class="normal">Şu ana dek göz attığımız bütün “çizginin dışındakiler” sıradışı fırsatların herhangi bir türünden yararlanan kişilerdi. Şanslı ayrılıklar sadece yazılım milyarderleri, rock grupları ve yıldız sporcularla sınırlı görünmüyor. Kurala benziyor.</p>

  <p class="normal">Çizginin dışındakilerin yararlandığı gizli fırsatlardan size son bir örnek vereyim. Önceki bölümde hokey oyuncularıyla yaptığımız takvim analizinin bir diğer versiyonunu yaptığımızı, sadece bu kez doğum tarihlerinde aylara değil, yıllara baktığımızı varsayın. Başlangıç olarak, insanlık tarihindeki en zengin 75 kişiyi içeren aşağıdaki listeye yakından göz atın. Herkesin net değeri şu anki ABD dolarına göre hesaplandı. Gördüğünüz gibi, liste Warren Buffett ve Carlos Slim gibi çağdaş milyarderlerin yanısıra yüzyıllar öncesinden krallar, kraliçeler ve firavunları da kapsıyor.</p>

  <table class="generictable">
    <tr class="calibre3">
      <td class="calibre4">No.</td>

      <td class="calibre4">İsim</td>

      <td class="calibre4">Malvarlığı(Milyar Dolar)</td>

      <td class="calibre4">Kökeni</td>

      <td class="calibre4">Şirketi ya da Malvarlığının Kaynağı</td>
    </tr>

    <tr class="calibre3">
      <td class="calibre4">1</td>

      <td class="calibre4">John D. Rockefeller</td>

      <td class="calibre4">318,3</td>

      <td class="calibre4">ABD</td>

      <td class="calibre4">Standard Oil</td>
    </tr>

    <tr class="calibre3">
      <td class="calibre4">2</td>

      <td class="calibre4">Andrew Carnegie</td>

      <td class="calibre4">298,3</td>

      <td class="calibre4">İskoçya</td>

      <td class="calibre4">Carnegie Steel Company</td>
    </tr>

    <tr class="calibre3">
      <td class="calibre4">3</td>

      <td class="calibre4">Nicholas II</td>

      <td class="calibre4">253,5</td>

      <td class="calibre4">Rusya</td>

      <td class="calibre4">Romanov Hanedanı</td>
    </tr>

    <tr class="calibre3">
      <td class="calibre4">4</td>

      <td class="calibre4">William Henry Vanderbilt</td>

      <td class="calibre4">231,6</td>

      <td class="calibre4">ABD</td>

      <td class="calibre4">Chicago, Burlington and Quincy Railroad</td>
    </tr>

    <tr class="calibre3">
      <td class="calibre4">5</td>

      <td class="calibre4">Osman Ali Han, Asaf Şah VII</td>

      <td class="calibre4">210,8</td>

      <td class="calibre4">Haydarabat</td>

      <td class="calibre4">Monarşi</td>
    </tr>

    <tr class="calibre3">
      <td class="calibre4">6</td>

      <td class="calibre4">Andrew W. Mellon</td>

      <td class="calibre4">188,8</td>

      <td class="calibre4">ABD</td>

      <td class="calibre4">Gulf Oil</td>
    </tr>

    <tr class="calibre3">
      <td class="calibre4">7</td>

      <td class="calibre4">Henry Ford</td>

      <td class="calibre4">188,1</td>

      <td class="calibre4">ABD</td>

      <td class="calibre4">Ford Motor Company</td>
    </tr>

    <tr class="calibre3">
      <td class="calibre4">8</td>

      <td class="calibre4">Marcus Licinius Crassus</td>

      <td class="calibre4">169,8</td>

      <td class="calibre4">Roma Cum.</td>

      <td class="calibre4">Roma Senatosu</td>
    </tr>

    <tr class="calibre3">
      <td class="calibre4">9</td>

      <td class="calibre4">Basil II</td>

      <td class="calibre4">169,4</td>

      <td class="calibre4">Bizans İmp.</td>

      <td class="calibre4">Monarşi</td>
    </tr>

    <tr class="calibre3">
      <td class="calibre4">10</td>

      <td class="calibre4">Cornelius Vanderbilt</td>

      <td class="calibre4">167,4</td>

      <td class="calibre4">ABD</td>

      <td class="calibre4">New York and Harlem Railroad</td>
    </tr>

    <tr class="calibre3">
      <td class="calibre4">11</td>

      <td class="calibre4">Alanus Rufus</td>

      <td class="calibre4">166,9</td>

      <td class="calibre4">İngiltere</td>

      <td class="calibre4">Yatırımlar</td>
    </tr>

    <tr class="calibre3">
      <td class="calibre4">12</td>

      <td class="calibre4">Amenophis III</td>

      <td class="calibre4">155,2</td>

      <td class="calibre4">Eski Mısır</td>

      <td class="calibre4">Firavun</td>
    </tr>

    <tr class="calibre3">
      <td class="calibre4">13</td>

      <td class="calibre4">William de Warenne, 1. Surrey Kontu</td>

      <td class="calibre4">153,6</td>

      <td class="calibre4">İngiltere</td>

      <td class="calibre4">Surrey Kontu</td>
    </tr>

    <tr class="calibre3">
      <td class="calibre4">14</td>

      <td class="calibre4">William II</td>

      <td class="calibre4">151,7</td>

      <td class="calibre4">İngiltere</td>

      <td class="calibre4">Monarşi</td>
    </tr>

    <tr class="calibre3">
      <td class="calibre4">15</td>

      <td class="calibre4">Elizabeth I</td>

      <td class="calibre4">142,9</td>

      <td class="calibre4">İngiltere</td>

      <td class="calibre4">Tudor Hanedanı</td>
    </tr>

    <tr class="calibre3">
      <td class="calibre4">16</td>

      <td class="calibre4">John D. Rockefeller Jr.</td>

      <td class="calibre4">141,4</td>

      <td class="calibre4">ABD</td>

      <td class="calibre4">Standard Oil</td>
    </tr>

    <tr class="calibre3">
      <td class="calibre4">17</td>

      <td class="calibre4">Sam Walton</td>

      <td class="calibre4">128</td>

      <td class="calibre4">ABD</td>

      <td class="calibre4">Wal-Mart</td>
    </tr>

    <tr class="calibre3">
      <td class="calibre4">18</td>

      <td class="calibre4">John Jacob Astor</td>

      <td class="calibre4">115</td>

      <td class="calibre4">Almanya</td>

      <td class="calibre4">American Fur Company</td>
    </tr>

    <tr class="calibre3">
      <td class="calibre4">19</td>

      <td class="calibre4">Odo of Bayeux</td>

      <td class="calibre4">110,2</td>

      <td class="calibre4">İngiltere</td>

      <td class="calibre4">Monarşi</td>
    </tr>

    <tr class="calibre3">
      <td class="calibre4">20</td>

      <td class="calibre4">Stephen Girard</td>

      <td class="calibre4">99,5</td>

      <td class="calibre4">Fransa</td>

      <td class="calibre4">First Bank of the United States</td>
    </tr>

    <tr class="calibre3">
      <td class="calibre4">21</td>

      <td class="calibre4">Kleopatra</td>

      <td class="calibre4">95,8</td>

      <td class="calibre4">Eski Mısır</td>

      <td class="calibre4">Batlamyus Mirası</td>
    </tr>

    <tr class="calibre3">
      <td class="calibre4">22</td>

      <td class="calibre4">Stephen Van Rensselaer III</td>

      <td class="calibre4">88,8</td>

      <td class="calibre4">ABD</td>

      <td class="calibre4">Rensselaerswyck Mülkü</td>
    </tr>

    <tr class="calibre3">
      <td class="calibre4">23</td>

      <td class="calibre4">Richard B. Mellon</td>

      <td class="calibre4">86,3</td>

      <td class="calibre4">ABD</td>

      <td class="calibre4">Gulf Oil</td>
    </tr>

    <tr class="calibre3">
      <td class="calibre4">24</td>

      <td class="calibre4">Alexander Turney Stewart</td>

      <td class="calibre4">84,7</td>

      <td class="calibre4">İrlanda</td>

      <td class="calibre4">Long Island Rail Road</td>
    </tr>

    <tr class="calibre3">
      <td class="calibre4">25</td>

      <td class="calibre4">William Backhouse Astor Jr.</td>

      <td class="calibre4">84,7</td>

      <td class="calibre4">ABD</td>

      <td class="calibre4">Miras</td>
    </tr>

    <tr class="calibre3">
      <td class="calibre4">26</td>

      <td class="calibre4">Don Simon Iturbi Patiño</td>

      <td class="calibre4">81,2</td>

      <td class="calibre4">Bolivya</td>

      <td class="calibre4">Huanuni kalay madeni</td>
    </tr>

    <tr class="calibre3">
      <td class="calibre4">27</td>

      <td class="calibre4">Sultan Hassanal Bolkiah</td>

      <td class="calibre4">80,7</td>

      <td class="calibre4">Brunei</td>

      <td class="calibre4">Kral</td>
    </tr>

    <tr class="calibre3">
      <td class="calibre4">28</td>

      <td class="calibre4">Frederick Weyerhaeuser</td>

      <td class="calibre4">80,4</td>

      <td class="calibre4">Almanya</td>

      <td class="calibre4">Weyerhaeuser Corporation</td>
    </tr>

    <tr class="calibre3">
      <td class="calibre4">29</td>

      <td class="calibre4">Moses Taylor</td>

      <td class="calibre4">79,3</td>

      <td class="calibre4">ABD</td>

      <td class="calibre4">Citibank</td>
    </tr>

    <tr class="calibre3">
      <td class="calibre4">30</td>

      <td class="calibre4">Vincent Astor</td>

      <td class="calibre4">73,9</td>

      <td class="calibre4">ABD</td>

      <td class="calibre4">Miras</td>
    </tr>

    <tr class="calibre3">
      <td class="calibre4">31</td>

      <td class="calibre4">Carlos Slim Helú</td>

      <td class="calibre4">72,4</td>

      <td class="calibre4">Meksika</td>

      <td class="calibre4">Telmex</td>
    </tr>

    <tr class="calibre3">
      <td class="calibre4">32</td>

      <td class="calibre4">T. V. Soong</td>

      <td class="calibre4">67,8</td>

      <td class="calibre4">Çin</td>

      <td class="calibre4">Central Bank of China</td>
    </tr>

    <tr class="calibre3">
      <td class="calibre4">33</td>

      <td class="calibre4">Jay Gould</td>

      <td class="calibre4">67,1</td>

      <td class="calibre4">ABD</td>

      <td class="calibre4">Union Pacific</td>
    </tr>

    <tr class="calibre3">
      <td class="calibre4">34</td>

      <td class="calibre4">Marshall Field</td>

      <td class="calibre4">66,3</td>

      <td class="calibre4">ABD</td>

      <td class="calibre4">Marshall Field and Company</td>
    </tr>

    <tr class="calibre3">
      <td class="calibre4">35</td>

      <td class="calibre4">George F. Baker</td>

      <td class="calibre4">63,6</td>

      <td class="calibre4">ABD</td>

      <td class="calibre4">Central Railroad of New Jersey</td>
    </tr>

    <tr class="calibre3">
      <td class="calibre4">36</td>

      <td class="calibre4">Hetty Green</td>

      <td class="calibre4">58,8</td>

      <td class="calibre4">ABD</td>

      <td class="calibre4">Seaboard National Bank</td>
    </tr>

    <tr class="calibre3">
      <td class="calibre4">37</td>

      <td class="calibre4">Bill Gates</td>

      <td class="calibre4">58</td>

      <td class="calibre4">ABD</td>

      <td class="calibre4">Microsoft</td>
    </tr>

    <tr class="calibre3">
      <td class="calibre4">38</td>

      <td class="calibre4">Lawrence Joseph Ellison</td>

      <td class="calibre4">58</td>

      <td class="calibre4">ABD</td>

      <td class="calibre4">Oracle Corporation</td>
    </tr>

    <tr class="calibre3">
      <td class="calibre4">39</td>

      <td class="calibre4">Richard Arkwright</td>

      <td class="calibre4">56,2</td>

      <td class="calibre4">İngiltere</td>

      <td class="calibre4">Derwent Valley Mills</td>
    </tr>

    <tr class="calibre3">
      <td class="calibre4">40</td>

      <td class="calibre4">Mukesh Ambani</td>

      <td class="calibre4">55,8</td>

      <td class="calibre4">Hindistan</td>

      <td class="calibre4">Reliance Industries</td>
    </tr>

    <tr class="calibre3">
      <td class="calibre4">41</td>

      <td class="calibre4">Warren Buffett</td>

      <td class="calibre4">52,4</td>

      <td class="calibre4">ABD</td>

      <td class="calibre4">Berkshire Hathaway</td>
    </tr>

    <tr class="calibre3">
      <td class="calibre4">42</td>

      <td class="calibre4">Lakshmi Mittal</td>

      <td class="calibre4">51</td>

      <td class="calibre4">Hindistan</td>

      <td class="calibre4">Mittal Steel Company</td>
    </tr>

    <tr class="calibre3">
      <td class="calibre4">43</td>

      <td class="calibre4">J. Paul Getty</td>

      <td class="calibre4">50,1</td>

      <td class="calibre4">ABD</td>

      <td class="calibre4">Getty Oil Company</td>
    </tr>

    <tr class="calibre3">
      <td class="calibre4">44</td>

      <td class="calibre4">James G. Fair</td>

      <td class="calibre4">47,2</td>

      <td class="calibre4">ABD</td>

      <td class="calibre4">Consolidated Virginia Mining Company</td>
    </tr>

    <tr class="calibre3">
      <td class="calibre4">45</td>

      <td class="calibre4">William Weightman</td>

      <td class="calibre4">46,1</td>

      <td class="calibre4">ABD</td>

      <td class="calibre4">Merck &amp; Company</td>
    </tr>

    <tr class="calibre3">
      <td class="calibre4">46</td>

      <td class="calibre4">Russell Sage</td>

      <td class="calibre4">45,1</td>

      <td class="calibre4">ABD</td>

      <td class="calibre4">Western Union</td>
    </tr>

    <tr class="calibre3">
      <td class="calibre4">47</td>

      <td class="calibre4">John Blair</td>

      <td class="calibre4">45,1</td>

      <td class="calibre4">ABD</td>

      <td class="calibre4">Union Pacific</td>
    </tr>

    <tr class="calibre3">
      <td class="calibre4">48</td>

      <td class="calibre4">Anil Ambani</td>

      <td class="calibre4">45</td>

      <td class="calibre4">Hindistan</td>

      <td class="calibre4">Reliance Communications</td>
    </tr>

    <tr class="calibre3">
      <td class="calibre4">49</td>

      <td class="calibre4">Leland Stanford</td>

      <td class="calibre4">44,9</td>

      <td class="calibre4">ABD</td>

      <td class="calibre4">Central Pacific Railroad</td>
    </tr>

    <tr class="calibre3">
      <td class="calibre4">50</td>

      <td class="calibre4">Howard Hughes Jr.</td>

      <td class="calibre4">43,4</td>

      <td class="calibre4">ABD</td>

      <td class="calibre4">Hughes Tool Company, Hughes Aircraft Company, Summa Corporation, TWA</td>
    </tr>

    <tr class="calibre3">
      <td class="calibre4">51</td>

      <td class="calibre4">Cyrus Curtis</td>

      <td class="calibre4">43,2</td>

      <td class="calibre4">ABD</td>

      <td class="calibre4">Curtis Publishing Company</td>
    </tr>

    <tr class="calibre3">
      <td class="calibre4">52</td>

      <td class="calibre4">John Insley Blair</td>

      <td class="calibre4">42,4</td>

      <td class="calibre4">ABD</td>

      <td class="calibre4">Delaware, Lackawanna and Western Railroad</td>
    </tr>

    <tr class="calibre3">
      <td class="calibre4">53</td>

      <td class="calibre4">Edward Henry Harriman</td>

      <td class="calibre4">40,9</td>

      <td class="calibre4">ABD</td>

      <td class="calibre4">Union Pacific Railroad</td>
    </tr>

    <tr class="calibre3">
      <td class="calibre4">54</td>

      <td class="calibre4">Henry H. Rogers</td>

      <td class="calibre4">40,9</td>

      <td class="calibre4">ABD</td>

      <td class="calibre4">Standard Oil Company</td>
    </tr>

    <tr class="calibre3">
      <td class="calibre4">55</td>

      <td class="calibre4">Paul Allen</td>

      <td class="calibre4">40</td>

      <td class="calibre4">ABD</td>

      <td class="calibre4">Microsoft, Vulcan Inc.</td>
    </tr>

    <tr class="calibre3">
      <td class="calibre4">56</td>

      <td class="calibre4">John Kluge</td>

      <td class="calibre4">40</td>

      <td class="calibre4">Almanya</td>

      <td class="calibre4">Metropolitan Broadcasting Company</td>
    </tr>

    <tr class="calibre3">
      <td class="calibre4">57</td>

      <td class="calibre4">J. P. Morgan</td>

      <td class="calibre4">39,8</td>

      <td class="calibre4">ABD</td>

      <td class="calibre4">General Electric, US Steel</td>
    </tr>

    <tr class="calibre3">
      <td class="calibre4">58</td>

      <td class="calibre4">Oliver H. Payne</td>

      <td class="calibre4">38,8</td>

      <td class="calibre4">ABD</td>

      <td class="calibre4">Standard Oil Company</td>
    </tr>

    <tr class="calibre3">
      <td class="calibre4">59</td>

      <td class="calibre4">Yoshiaki Tsutsumi</td>

      <td class="calibre4">38,1</td>

      <td class="calibre4">Japonya</td>

      <td class="calibre4">Seibu Corporation</td>
    </tr>

    <tr class="calibre3">
      <td class="calibre4">60</td>

      <td class="calibre4">Henry Clay Frick</td>

      <td class="calibre4">37,7</td>

      <td class="calibre4">ABD</td>

      <td class="calibre4">Carnegie Steel Company</td>
    </tr>

    <tr class="calibre3">
      <td class="calibre4">61</td>

      <td class="calibre4">John Jacob Astor IV</td>

      <td class="calibre4">37</td>

      <td class="calibre4">ABD</td>

      <td class="calibre4">Miras</td>
    </tr>

    <tr class="calibre3">
      <td class="calibre4">62</td>

      <td class="calibre4">George Pullman</td>

      <td class="calibre4">35,6</td>

      <td class="calibre4">ABD</td>

      <td class="calibre4">Pullman Company</td>
    </tr>

    <tr class="calibre3">
      <td class="calibre4">63</td>

      <td class="calibre4">Collis Potter Huntington</td>

      <td class="calibre4">34,6</td>

      <td class="calibre4">ABD</td>

      <td class="calibre4">Central Pacific Railroad</td>
    </tr>

    <tr class="calibre3">
      <td class="calibre4">64</td>

      <td class="calibre4">Peter Arrell Brown Widener</td>

      <td class="calibre4">33,4</td>

      <td class="calibre4">ABD</td>

      <td class="calibre4">American Tobacco Compan</td>
    </tr>

    <tr class="calibre3">
      <td class="calibre4">65</td>

      <td class="calibre4">Philip Danforth Armour</td>

      <td class="calibre4">33,4</td>

      <td class="calibre4">ABD</td>

      <td class="calibre4">Armour Refrigerator Line</td>
    </tr>

    <tr class="calibre3">
      <td class="calibre4">66</td>

      <td class="calibre4">William S. O’Brien</td>

      <td class="calibre4">33,3</td>

      <td class="calibre4">ABD</td>

      <td class="calibre4">Consolidated Virginia Mining Company</td>
    </tr>

    <tr class="calibre3">
      <td class="calibre4">67</td>

      <td class="calibre4">Ingvar Kamprad</td>

      <td class="calibre4">33</td>

      <td class="calibre4">İsveç</td>

      <td class="calibre4">IKEA</td>
    </tr>

    <tr class="calibre3">
      <td class="calibre4">68</td>

      <td class="calibre4">K. P. Singh</td>

      <td class="calibre4">32,9</td>

      <td class="calibre4">Hindistan</td>

      <td class="calibre4">DLF Universal Limited</td>
    </tr>

    <tr class="calibre3">
      <td class="calibre4">69</td>

      <td class="calibre4">James C. Flood</td>

      <td class="calibre4">32,5</td>

      <td class="calibre4">ABD</td>

      <td class="calibre4">Consolidated Virginia Mining Company</td>
    </tr>

    <tr class="calibre3">
      <td class="calibre4">70</td>

      <td class="calibre4">Li Ka-shing</td>

      <td class="calibre4">32</td>

      <td class="calibre4">Çin</td>

      <td class="calibre4">Hutchison Whampoa Limited</td>
    </tr>

    <tr class="calibre3">
      <td class="calibre4">71</td>

      <td class="calibre4">Anthony N. Brady</td>

      <td class="calibre4">31,7</td>

      <td class="calibre4">ABD</td>

      <td class="calibre4">Brooklyn Rapid Transit</td>
    </tr>

    <tr class="calibre3">
      <td class="calibre4">72</td>

      <td class="calibre4">Elias Hasket Derby</td>

      <td class="calibre4">31,4</td>

      <td class="calibre4">ABD</td>

      <td class="calibre4">Taşımacılık</td>
    </tr>

    <tr class="calibre3">
      <td class="calibre4">73</td>

      <td class="calibre4">Mark Hopkins</td>

      <td class="calibre4">30,9</td>

      <td class="calibre4">ABD</td>

      <td class="calibre4">Central Pacific Railroad</td>
    </tr>

    <tr class="calibre3">
      <td class="calibre4">74</td>

      <td class="calibre4">Edward Clark</td>

      <td class="calibre4">&gt;30,2</td>

      <td class="calibre4">ABD</td>

      <td class="calibre4">Singer Dikiş Makinesi</td>
    </tr>

    <tr class="calibre3">
      <td class="calibre4">75</td>

      <td class="calibre4">Prens Al-Waleed bin Talal</td>

      <td class="calibre4">29,5</td>

      <td class="calibre4">Suudi Arabistan</td>

      <td class="calibre4">Kingdom Holding Company</td>
    </tr>
  </table>

  <p class="normal">Bu listede ilginç olan nedir, biliyor musunuz? 75 isimden 14’ü on dokuzuncu yüzyılın ortalarında dokuz yıl arayla doğmuş Amerikalılar. Bir an için düşünün. Tarihçiler Kleopatra ve firavunlardan yola çıkıp, o dönemden bugüne, her yılı tarayarak dünyanın her köşesinde olağanüstü servetlerin izini sürüyor ve ulaştıkları isimlerin neredeyse yüzde 20’si tek bir ülkede tek bir kuşaktan geliyor.</p>

  <p class="normal">İşte o Amerikalılar ve doğum yılları:</p>

  <p class="indentmetin">1. John D. Rockefeller, 1839</p>

  <p class="indentmetin">2. Andrew Carnegie, 1835</p>

  <p class="indentmetin">28. Frederick Weyerhaeuser, 1834</p>

  <p class="indentmetin">33. Jay Gould, 1836</p>

  <p class="indentmetin">34. Marshall Field, 1834</p>

  <p class="indentmetin">35. George F. Baker, 1840</p>

  <p class="indentmetin">36. Hetty Green, 1834</p>

  <p class="indentmetin">44. James G. Fair, 1831</p>

  <p class="indentmetin">54. Henry H. Rogers, 1840</p>

  <p class="indentmetin">57. J. P. Morgan, 1837</p>

  <p class="indentmetin">58. Oliver H. Payne, 1839</p>

  <p class="indentmetin">62. George Pullman, 1831</p>

  <p class="indentmetin">64. Peter Arrell Brown Widener, 1834</p>

  <p class="indentmetin">65. Philip Danforth Armour, 1832</p>

  <p class="normal">Burada neler oluyor? Düşündüğünüzde yanıt açıklık kazanıyor. 1860’larda ve 70’lerde Amerikan ekonomisi tarihinin belki de en büyük dönüşümünü yaşadı. Demiryollarının inşa edildiği ve Wall Street’in ortaya çıktığı dönemdi. Sanayi üretiminin ciddi biçimde başladığı dönemdi. Geleneksel ekonominin işlev görmesini sağlayan kuralların yıkıldığı ve yeniden yapıldığı dönemdi. Bu liste, söz konusu dönüşüm gerçekleşirken kaç yaşında olduğunuzun gerçekten önem taşıdığını ortaya koyuyor.</p>

  <p class="normal">1840’ların sonlarında doğmuş olmanız bu fırsatı kaçırmanız anlamına geliyordu. Yaşınız o anın avantajından yararlanamayacak kadar küçüktü. 1820’lerin sonlarında doğmuş olmanız durumunda ise fazla yaşlıydınız; düşünce biçiminiz Sivil Savaş öncesi paradigmayla biçimlenmiş durumdaydı. Oysa geleceğin taşıdığı potansiyeli görmek açısından mükemmel olan sadece dokuz yıllık dar bir pencere söz konusuydu. Yukarıdaki listede yer alan 14 kadın ve adamın hepsi de vizyon ve yetenek sahibiydi. Ancak onlara olağanüstü bir fırsat da verilmişti; tıpkı Ocak, Şubat ve Mart aylarında doğan hokey ve futbol oyuncularına verildiği gibi.<sup class="calibre5"><a class="footnote-link" href="../Text/outliers_split_019.html#footnote-100-3" id="footnote-100-3-backlink">[*]</a></sup></p>

  <p class="normal">Şimdi aynı analizi Bill Joy ve Bill Gates gibi kişiler için de yapalım.</p>

  <p class="normal">Silikon Vadisi’nin emektarlarıyla konuşursanız, kişisel bilgisayar devriminde en önemli tarihin Ocak 1875 olduğunu söyleyeceklerdir. Bu Popular Electronics dergisinin Altair 8800 adlı olağanüstü makineyi kapak haberi yaptığı tarihtir. Altair, 397 dolardı. Montajı evde kendi başına yapılabilen bir uygulamaydı. Haberin başlığı şöyleydi: “PROJE DEVRİMİ! Dünyanın ticari modellere rakip ilk mini bilgisayar kiti.”</p>

  <p class="normal">O zamanlar acemilik dönemindeki yazılım ve bilgisayar dünyasında kutsal kitap konumundaki Popular Electronics dergisinin okurları için bu başlık bir gizemin açığa çıkmasıydı. Bilgisayarlar, o güne kadar, Michigan Bilgisayar Merkezi’nin o geniş beyaz alanında bulunan türden büyük, ağır, pahalı ana bilgisayarlar olma özelliğini taşıyordu. Bütün hacker’lar ve elektroniğin harika çocukları, yıllarca, sıradan birinin de sahip olup kullanabileceği kadar küçük ve ucuz bir bilgisayarın ortaya çıkacağı günü hayal etmişti. O gün sonunda gelmiş bulunuyordu.</p>

  <p class="normal">Ocak 1975 kişisel bilgisayar çağının başlangıcıysa, bundan en çok yarar sağlayacak konumda olan kişiler kimlerdi? John Rockefeller ve Andrew Carnegie dönemi için geçerli olan ilkeler burada da geçerli.</p>

  <p class="normal">“1975’te fazla ileri bir yaşta olmanız durumunda, üniversitenin ardından çoktan IBM’de çalışıyor olurdunuz ve insanlar bir kez IBM’de işe başladıktan sonra yeni dünyaya geçiş yapmakta gerçekten zorlanırdı” diyor Microsoft’ta uzun yıllar üst düzey yöneticilik yapmış olan Nathan Myhrvold. “Ana bilgisayarları üreten böyle mültimilyar dolarlık bir şirket vardı ve onun bir parçası olmanız durumunda ‘Şu küçük zavallı bilgisayarlarla neden uğraşayım?’ diye düşünürdünüz. Bu insanlar için bilgisayar sektörü orasıydı ve bu yeni devrimle hiçbir ilişkisi yoktu. Bilgisayarda tek vizyon olmak onları kör etmişti. İyi para kazanıyorlardı. Sadece trilyoner olma ve dünyayı etkileme şansları yoktu.”</p>

  <p class="normal">1975’te üniversiteyi daha birkaç yıl önce bitirmiş olmanız durumunda, eski paradigmaya ait olmanız söz konusuydu. Evinizi daha yeni satın almıştınız. Evlenmiştiniz. Bebek yoldaydı. 397 dolarlık bilgisayar kiti hayali için iyi bir işi ve emeklilik planını terk edecek konumda değildiniz. Bu nedenle, 1952’den önce doğmuş olanları da eleyelim.</p>

  <p class="normal">Aynı zamanda fazla genç de olmamanız gerekiyor. Tam 1975’te zemin katta işe başlamayı gerçekten isterdiniz, ancak hâlâ lisede olduğunuz için bunu yapamazdınız. Bu nedenle, 1958’den sonra doğmuş olan herkesi de eleyelim. Bir diğer deyişle, 1975’te içinde bulunduğunuz ideal yaş, yaklaşan devrimin bir parçası olabilecek kadar küçük, ancak onu kaçırmayacak kadar büyük olmalıydı. İdeal olarak 20, 21 yaşında olmak isteyebilirdiniz ki bu da 1954 ya da 1955 doğumlu olmanız anlamına geliyordu.</p>

  <p class="normal">Bu kuramı test etmenin kolay bir yolu var. Bill Gates ne zaman doğmuştu?</p>

  <p class="normal">Bill Gates: 28 Ekim 1955</p>

  <p class="normal">Mükemmel doğum tarihi! Gates, 1 Ocak’ta doğmuş hokey oyuncusu. Gates’in Lakeside’daki en yakın arkadaşı Paul Allen’dı. O da Gates’le birlikte bilgisayar odasına takıldı ve ISI ve C-Cubed’daki o uzun akşamları onunla paylaştı. Allen, Bill Gates’le yola devam etti ve birlikte Microsoft’u kurdular. Paul Allen ne zaman doğmuştu?</p>

  <p class="normal">Paul Allen: 21 Ocak 1953</p>

  <p class="normal">Microsoft’un en zengin üçüncü adamı, şirketi 2000’den bu yana yöneten ve yazılım dünyasının en saygın yöneticilerinden biri olan Steve Ballmer. Steve Ballmer’ın doğum günü mü?</p>

  <p class="normal">Steve Ballmer: 24 Mart 1956</p>

  <p class="normal">Kesinlikle Bill Gates kadar ünlü bir adamı da unutmayalım: Apple’ın kurucu ortağı Steve Jobs. Bill Gates’in tersine, Jobs zengin bir aileden gelmiyordu ve Joy gibi Michigan’a gitmedi. Ancak onun da Hamburg’unun olduğunu fark etmek için yetişme dönemini fazla incelemek gerekmiyor. Jobs, Silikon Vadisi’nin mutlak etki alanı San Francisco’nun hemen güneyinde, Kaliforniya, Mount View’da büyüdü. Çevresi şimdiki gibi o zamanlar da dünyanın en önemli elektronik şirketlerinden biri olan Hewlett-Packard’dan mühendislerle doluydu. Jobs rüştünü ispat ederken, daha sonra egemen olacağı işin havasını solumaktaydı.</p>

  <p class="normal">Birçok Jobs biyografisinden biri olan Accidental Millionaire’den alınmış bu paragraf bize onun çocukluk deneyiminin ne kadar olağanüstü olduğuna ilişkin bir fikir veriyor.</p>

  <p class="normal">Jobs Hewlett-Packard’daki bilim adamlarının akşam sohbetlerine katılıyordu. Sohbetler elektronikteki son ilerlemelerle ilgiliydi ve Jobs kişiliğinin ayırt edici bir özelliği olan bir tarz ortaya koyarak Hewlett-Packard mühendislerinin yakasına yapışıyor ve onlardan ek bilgiler sağlıyordu. Bir keresinde yedek parça istemek için şirketin kurucularından Bill Hewlett’ı bile aradı. Jobs sadece istediği parçaları edinmekle kalmadı, yaz için bir iş koparmayı da başardı. Bilgisayar üretilen bir montaj hattında çalıştı ve öylesine büyülendi ki kendi bilgisayarını tasarlamaya çalıştı…</p>

  <p class="normal">Durun. Bill Hewlett ona yedek parça mı verdi? Bu Bill Gates’in 13 yaşında zaman paylaşımlı terminale sınırsız erişim sağlamasına eşdeğer. Bu durum, modaya merakınız varken Giorgio Armani’nin komşunuz oluvermesine benziyor. Ve Jobs ne zaman doğmuştu?</p>

  <p class="normal">Steve Jobs: 24 Şubat 1955</p>

  <p class="normal">Yazılım devriminin bir diğer öncüsü Eric Schmidt’ti. Silikon Vadisi’nin en önemli yazılım şirketlerinden biri olan Novell’i yönetti ve 2001’de Google’ın CEO’su oldu. Doğum tarihi mi?</p>

  <p class="normal">Eric Schmidt: 27 Nisan 1955</p>

  <p class="normal">Hiç kuşkusuz, Silikon Vadisi’nin bütün yazılım kodamanları 1955 doğumlu demek istemiyorum. Bazıları değil. Nasıl ki ABD’nin bütün iş dünyası devleri 1830’ların ortalarında doğmadıysa. Ancak burada çok belirgin modeller söz konusu ve çarpıcı olan bunları kabul etmeye ne kadar az istekli göründüğümüz. Başarı özellikle bir bireysel üstünlük meselesiymiş gibi davranıyoruz. Ancak şu ana dek göz attığımız hikayelerde, işlerin bu kadar kolay olduğunu ileri sürecek hiçbir şey yok. Tam tersi, bu hikayeler kendilerine gerçekten çok çalışmaları için özel bir fırsat verilmiş, bu fırsatı değerlendirmiş ve olağanüstü çabaların toplum tarafından ödüllendirildiği bir dönemde rüştünü ispat etmiş insanlar hakkında. Başarıları sadece kendi eserleri değil. İçinde büyüdükleri dünyanın bir ürünü.</p>

  <p class="normal">Bu arada Bill Joy’u unutmayalım. Yaşı sadece biraz daha büyük olsa ve bilgisayar kartlarıyla programlama yapmanın zorluk ve sıkıcılığını yaşasa fen eğitimi almış olacağını söylüyor. Bilgisayar efsanesi Bill Joy, biyolog Bill Joy olacaktı. Birkaç yıl daha geç doğmuş olsaydı, ona internet için destek kodunu yazma şansı vermiş olan küçük pencere kapanmış olacaktı. Yine bilgisayar efsanesi Bill Joy pekâlâ biyolog Bill Joy olabilirdi.</p>

  <p class="normal">Bill Joy: 8 Kasım 1954</p>

  <p class="normal">Joy, Berkeley’de başkalarıyla paylaştığı görevin ardından yoluna devam ederek Silikon Vadisi’ndeki en önemli ve en eski yazılım şirketlerinden biri olan Sun Microsystems’ın dört kurucusundan biri olacaktı. Eğer hâlâ zamanla, mekanla ve doğumla ilgili tesadüflerin hiç de o kadar önemli olmadığını düşünüyorsanız, işte diğer üç Sun Microsystems kurucusunun doğum günleri:</p>

  <p class="normal">Scott McNealy: 13 Kasım 1954</p>

  <p class="normal">Vinod Khosla: 28 Ocak 1955</p>

  <p class="normal">Andy Bechtolsheim: 30 Eylül 1955</p>
</body>
</html>
