<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>20</h1>
<p>Öfkesini kaybetmişti yine. Onu özlüyordu.</p>
<p>Küçük araba oldukça kalabalıktı: Maelcum, dizlerini uzattığı Remington ve paneliyle Dix’i göğsüne yaslamış olan Case. Araç, tasarımının uygun olmadığı bir sürat ve yükle ilerliyordu: ayrıca Maelcum dönüş yönüyle aynı tarafa doğru yaslanmaya başlamıştı. Sol dönüşlerde bu dert değildi, çünkü Case sağ tarafta oturuyordu, ama viraj sağa doğru olduğunda, Zionit de onu takip ederek Case’in üzerine yükleniyor, onu koltuğa gömüyordu.</p>
<p>Nerede oldukları hakkında en ufak bir fikri yoktu. Her şey tanıdıktı ama daha önce buna benzer bir manzarayla karşılaştığından emin değildi. Kavisli bir geçit boyunca uzanan camekanlı dolaplar, hayatında görmediği nesneleri sergilemekteydi: iri kuşlara ait kafatasları, sikkeler, dövme gümüşten maskeler. Servis arabasının altı tekerleği birden halı katmanlarının üzerinde sessizce ilerliyordu. Duyulan tek ses, elektrikli motorun uğultusu ve keskin sağ dönüşlerde Case’e doğru hamle yapan Maelcum’un kulaklarındaki minik köpük topçuklarından yükselen Zion dub’ıydı. Panel ve veridüşüm birimi, her seferinde cebindeki shuriken’i kasığına batırıyordu.</p>
<p>"Saatin var mı?" diye sordu Maelcum’a.</p>
<p>Zionit, saç tutamlarını salladı. "Zaman, zamandır."</p>
<p>"Tanrım," dedi Case ve gözlerini kapattı.</p>
<p>Braun, halı tepecikleri üzerinden seğirterek, tabanlarından birini koyu renkli, eski bir ağaçtan yapılmış genişçe bir kapıya tıklattı. Arkalarında, araba hafifçe cızırdadı ve düşen bir pano kapağın arkasından mavi kıvılcımlar çıkmaya başladı. Arabanın altındaki halının üzerine düşüyor, etrafa yanık yün kokusu yayıyorlardı.</p>
<p>"Yolumuz bu mu, adamım?" dedi Maelcum kapıya bakıp ve Remington’ın güvenliğini açtı.</p>
<p>"Hey," dedi Case, Maelcum’dan çok kendine sesleniyordu, "bildiğimi mi sanıyosun?" Braun, küresel gövdesini döndürüp LED ile işaret verdi.</p>
<p>"Kapıyı açmanı ‘stiyo," dedi Maelcum kendinden emin.</p>
<p>Case, öne çıkarak işlemeli pirinç kolu denedi. Kapının üzerine, göz seviyesine yerleştirilmiş pirinç bir plaka o kadar eskiydi ki, bir zamanlar üzerine oyulmuş olan harfler aşınarak, karmakarışık okunamaz bir koda, tarih boşluğuna kazınmış bir görev veya görevli adına dönüşmüştü. Case, Straylight’ı oluşturan tüm bu parçaların Tessier-Ashpool tarafından tek tek mi, yoksa koca bir yığın halinde, Metro-Holografix’e eşdeğer Avrupalı bir kuruluştan mı alındığını merak ediyordu. Kapıyı aralamasıyla birlikte, menteşeler de sızlanırcasına gıcırdamaya başladı. Maelcum onu hızla geçerek, kasığına dayadığı hazır Remington’ı ile birlikte içeri daldı.</p>
<p>"Kitaplar," dedi Maelcum.</p>
<p>Kütüphane, üzerindeki etiketler olan beyaz çelik raflar "Buranın neresi olduğunu biliyorum," dedi Case. Arkasına dönerek servis arabasına baktı. Halıdan bir duman bulutu yükseliyordu. "Gelsene hadi," dedi. "Araba. Araba?" Yerinden kımıldamıyordu. Braun durmadan kotunun paçasını çekiştiriyor, bileğini acıtıyordu. Ona sıkı bir tekme atmamak için kendini zor tuttu. "Ne var?"</p>
<p>Braun seğirterek kapıdan içeri girdi. Peşinden gitti. Kütüphanedeki monitör de bir Sony idi, en az ilki kadar da yaşlı görünüyordu. Braun, birimin altına vardığında durdu ve jig dansına benzer bir seri hareket yaptı.</p>
<p>"Wintermute?"</p>
<p>Tanıdık hatlar ekranı doldurdu. Finn gülümsüyordu. "Kaydolma zamanı, Case," dedi Finn, gözleri sigara dumanıyla birlikte şekil değiştiriyor gibiydi. "Hadi, bağlan"</p>
<p>Braun, Case’in ayak bileğine sıçrayıp yukarı tırmanmaya başladı, ayakcıkları siyah ince kumaş üzeriden etini çimdikliyordu. "Kahretsin!" Braun aldığı darbeyle duvara çarptı. Uzuvlarından ikisi çırpınmaya başladı, boş yere, havaya basmaya çalışarak. "Bu kahrolası aletin nesi var?"</p>
<p>"Yandı," dedi Finn. "Boşver onu. Dert değil. Hemen bağlan."</p>
<p>Ekranın altında dört yuva vardı ama sadece bir tanesi Hitachi bağdaştırıcısına uygundu.</p>
<p>Bağlandı.</p>
<p><br/></p>
<p>Hiçlik. Gri boşluk.</p>
<p>Ne matris, ne kafes. Ne de siberuzay.</p>
<p>Paneli yok olmuştu. Parmakları, onlar...</p>
<p>Ve bilincin en uzak noktasında, devinen, hazırlanan bir şey olduğu duygusu; ona doğru yaklaşan, kara aynalar katmanının ardından.</p>
<p>Çığlık atmaya çalıştı.</p>
<p>Bir şehir görünüyordu, kumsalın ötesinde, ama çok uzakta.</p>
<p>Dizlerini kollarının arasına almış, nemli kumların üzerinde iki büklüm oturuyor, titriyordu.</p>
<p>Ona oldukça uzun görünen bir süre boyunca bu şekilde durdu, titremesi dindikten sonra bile. Şehir, eğer bu gerçekten bir şehirse, alçak ve griydi. Bazen, kırılan dalgaların çakışmasıyla ortaya çıkan pus, onun önüne geçiyordu. Bir an, Case gördüğünün aslında bir şehir değil de, tek bir bina, hatta yıkıntı olduğunda karar kıldı; uzaklığını tahmin edebilmesi söz konusu bile değildi. Kumlar, henüz tamamen kararmamış gümüş rengindeydi. Kıyı baştan sona kumdan ibaretti, çok uzundu, kum çok nemliydi, pantolonunun altı nemle ıslanıyordu. ...Kendini kucaklayarak sallandı, ne kelimeleri ne de melodisi olan bir şarkı mırıldanarak.</p>
<p>Gökyüzü başka bir tür gümüştendi. Chiba. Evet, aynı Chiba göğü gibiydi. Tokyo Koyu? Başını çevirecek uzunca denize baktı. Fuji Electric logosunu, bir helikopter veya herhangi bir işaret aradı gözleri, özlem içinde.</p>
<p>Arkasında bir yerlerden bir martı çığlığı yükseldi. Titredi.</p>
<p>Rüzgar başlamıştı. Kum tanecikleri yanağına çarpıyordu. Yüzünü dizlerinin arasına alarak ağladı, hıçkırıkları, bir şeyler arayan martının haykırışı kadar uzak ve yabaniydi. Ilık sidik doldurdu pantolonunun içini, sonra da kuma karıştı ve denizden esen rüzgar ile çabucak soğudu. Yaşları dindiğinde boğazı ağrıyordu.</p>
<p>"Wintermute," diye homurdandı dizlerine. "Wintermute..."</p>
<p>Hava giderek kararıyordu artık ve titreyişleri, en sonunda onu ayağa kalkmaya zorlayan soğuk yüzündendi.</p>
<p>Diz ve dirsekleri sızlıyordu. Akan burnunu ceketinin koluna sildi ve boş ceplerini karıştırdı birer birer. "Tanrım." dedi omuzlarını kasıp, parmaklarını biraz olsun ısınmak için koltuk altlarına sıkıştırarak, "Tanrım." Dişleri takırdamaya başladı.</p>
<p>Gelgit, kumsalı herhangi bir Tokyolu bahçıvandan daha karmaşık motiflere bürüyerek çekilmişti. Artık görülebilen şehre doğru birkaç adım attıktan sonra dönüp de inen karanlığın ötesine baktığında, vardığı noktaya kadar uzanan ayak izleriyle karşılaştı. Karaltılarla lekelenmiş kumsalı bozan bir başka iz daha yoktu.</p>
<p>Işığı farkedene kadar en az bir kilometre yürümüş olmalıyım diye düşündü. Ratz ile konuşuyordu ve ona dalgaların karşısında, sağ tarafına düşen portakal renkli parıltıyı da gösteren oydu. Gerçekte Ratz’in o anda orada olmadığını, barmenin ona içinde sıkışıp kaldığı bu tuzaktan çok kendi hayalgücünün oynadığı bir oyundan başka bir şey olmadığının farkındaydı, ama zaten bütün bunların hiçbir önemi yoktu. Onu biraz olsun rahatlamak için çağırmıştı fakat, Ratz, Case ve düştüğü durumla ilgili kendine has düşünceleri anlatmanın peşindeydi.</p>
<p>"Gerçekten de, artiz dostum, beni şaşırttın.&nbsp;<span style="text-indent: 0.3in;">Kendi yıkımına ulaşmak için katedeceğin mesafeler. Bunun gereksizliği! Night City’de her şeye sahiptin, avcunun içinde tutuyordun! Duygularını susturmak için speed, bunu sorunsuz sürdürmek için içki, uğraşacağın tatlı bir bela olan Linda ve baltanı savurabileceğin sokaklar vardı. Ne kadar uzaklara gitti bütün bunlar için, ne grotesk oyuncaklar seçtin. ...Uzayda asılı duran oyun bahçeleri, kapıları sımsıkı kapatılmış kaleler, en nadir Avrupa küfleri, küçük kutular içine kapatılmış ölü adamlar, Çin büyüsü..." Ratz kahkahalarla gülmeye başladı, bir yandan zar zor ilerleyerek, pembe yürütümcüsü hâlâ kaygısızca sallanıyordu yanında. Karanlığa rağmen, Case barmenin kararmış dişlerinde bir dantel gibi uzanan barok çeliği görebiliyordu. "Fakat herhalde bir eğlendiricinin tarzıdır bu, değil mi? Senin için bu dünyanın yaratılmasına ihtiyacın vardı, bu kumsalın, bu yerin. Ölesin diye."</span></p>
<p>Case durdu, yerinde biraz sallanarak kırılan dalgaların sesine ve uçuşan kumların çimdiklerine çevirdi yüzünü. "Evet," dedi. "Kahretsin. Sanırım..." Sese doğru ilerledi.</p>
<p>"Artiz," dediğini duydu Ratz’in. "Işık, bir ışık görmüştün. İşte. Şu tarafta..."</p>
<p>Tekrar durdu, tökezleyerek dizlerinin üzerine, birkaç milimetre derinliğinde buz gibi deniz suyunun içine düştü. "Ratz? Işık? Ratz..."</p>
<p>Fakat karanlık bir bütündü artık ve geriye sadece dalgaların sesi kalmıştı. Ayağa kalkarak bıraktığı izleri takip etmeye çalıştı.</p>
<p>Zaman ilerledi. Yürümeye devam etti. Ve artık karşısındaydı, bir ışıltı, her adımında biraz daha tanımlanan. Bir dikdörtgen. Bir kapı.</p>
<p>"İçinde ateş var," dedi, rüzgarın alıp götürdüğü kelimelerle.</p>
<p>Bir sığınaktı bu, beton veya taştan, karanlık kum tepeciklerinin içine gömülmüş. Giriş alçak, dar, kapısız ve derindi; en az bir metre kalınlığında bir duvarda açılmıştı. "Hey," dedi Case yavaşça, "hey..." Parmaklarını soğuk duvarda gezdirdi. Ateş vardı, içerde, girişin her iki yanına gölgeler düşürüyordu.</p>
<p>Eğildi ve geçti, içeriye, üç adımda. Bir kız oturuyordu, paslı çelikten bir tür şöminenin yanında. Kıyıya vurmuş odunlar yanıyor, rüzgar da dumanı baca oyuğundan dışarı çekiyordu. İçerdeki tek ışık ateşti ve gözleri o iri, şaşkın bakışlarla karşılaştığında, onun başındaki bantı anımsadı, büyültülmüş bir devre şeması desenli, katlanmış bir eşarp.</p>
<p>Açtığı kucağını reddetmişti o gece, teklif ettiği yiyeceği, ona battaniyeler ve parçalanmış köpükten yuvasının içinde, yanıbaşında hazırladığı yeri. Kapının yanına çömelebildi en sonunda ve onun uyuyuşunu seyretmeye koyuldu, yapının duvarlarını süpürüp geçen rüzgarı dinleyerek. Her saat başı gibi, kalkarak idareten kurulduğu belli olan sobanın yanına gidiyor, yan taraftaki yığından aldığı yeni odunlarla ateşi tazeliyordu. Bunlardan hiçbiri gerçek değildi ama soğuk vine o eski soğuktu.</p>
<p>Kız da gerçek değildi, ateşin aydınlığı içinde, yan yatmış ağzına baktı uzun süre, dudakları hafifçe aralanıyordu. Koyda çıktıkları geziden hatırladığı kızdı o ve bu çok acımasızcaydı.</p>
<p>"Acımasız orospu çocuğu." diye fısıldadı rüzgara, "Denemeyi aklına bile getirme, duydun mu? Beni salak mı sanıyosun, ha? Bunun ne olduğunu çok iyi biliyorum. Çaresizliği saklamaya çalıştı ses tonunda. "Biliyorum, anlıyor musun? Kim olduğunu biliyorum. Sen diğerisin. 3Jane’in Molly’ye anlattığı. Yanan çalılık. O Wintermute değildi, sendin. Beni Braun’la uyarmaya çalıştı. Bu sefer de sen kopartarak buraya getirdin beni. Hiçbir yere. Bir hayaletle birlikte. Tıpkı onu hatırladığım gibi..."</p>
<p>Kız uykusunda dönerek bir şeyler mırıldandı ve battaniyeyi omzunun üzerinden yanağına kadar çekti.</p>
<p>"Sen yoksun," dedi uyuyan kıza. "Sen öldün, zaten benim için bi bok ifade etmiyodun. Duydun mu koçum? Ne yaptığını biliyorum. Beni komaya soktun. Şu ana kadar sadece yirmi saniye geçti aslında, di mi? O kütüphanede kıçımın üstüne devrildim ve beynim öldü. Eğer biraz olsun kafan çalışıyorsa, çok kısa bir süre içinde cidden öleceğinin de farkındasındır. Sen Wintermute’un bağlardan kurtulmasını istemiyosun, hepsi o, bu yüzden de beni buraya hapsedebilirsin. Dixie Kuang’ı çalıştıracak, ama o nalları çoktan diktiğinden, atacağı adımı tahmin edebiliyorsundur şüphesiz. Bu Linda zırvası, öyle di mi, bu da hep sendin? Beni Chiba yapısına çekmeye çalışırken Wintermute da onu denemişti ama başaramadı. Çok zormuş, öyle demişti. Freeside’daki yıldızları hareket ettiren de sendin, yanılıyor muyum? Ashpool’un odasındaki ölü kuklaya onun yüzünü veren de sendin.</p>
<p>"Molly bunu hiç görmemişti. Sen sadece ondan gelen simstim sinyaliyle oynadın. Çünkü beni incitebileceğini sanıyorsun. Çünkü umurumda olduğunu sanıyorsun. Peki öyleyse, seni kahrolası piç kurusu, adın her boksa. Sen kazandın. Galipsin. Fakat bunların hiçbiri artık benim için bi’şey ifade etmiyo, anladın mı? Benim çok mu dert etdğimi sanmıştın? Öyleyse bana yaptıklarında neden bunları kullanıyosun, söylesene?" Yine titremeye başlamış, sesi iyice tizleşmişti.</p>
<p>"Tatlım," dedi kız, battaniyelerin ardıdan başını kaldırarak, "buraya gel de uyu biraz. Ben beklerim başını eğer istersen. Uyumalısın, tamam?" Yumuşak aksanı uykuyla katmerlenmişti. "Uyu biraz, olur mu?"</p>
<p>Uyandığında kız çoktan gitmişti. Ateş de sönmüştü ama odanın içi ılıktı ve kapı açıklığından içeri sızan güneş ışığı, fiberden şişkin bir kutunun açık yüzeyine altın renkli bir dikdörtgen oluşturuyordu. Bir yük taşıyıcısıydı; bunları Chiba limanlarından hatırlıyordu. Yan arafındaki delikten, içinde yarım düzine parlak sarı renkte paketler olduğunu görebiliyordu. Güneş ışığının altında, dev tereyağı lokmaları gibi görünüyorlardı. Açlıktan midesi kazınıyordu. Yuvadan dışarı yuvarlanarak kutunun yanına gitti ve içindekilerden bir tane çekip, bir düzine farklı dilde yazılmış minik harflere baktı. İngilizcesi en alta yazılmıştı. EMERG. RATIO, HI-PRO, "BEEF", TYPE AG-8. Bir besin değerleri listesi. Bir paket daha çekti. "EGG". "Eğer her şeyi sen ayarlıyorsan," dedi, "adamakıllı yiyecekler verebilirsin, di mi?" Her elinde birer paketle, yapının dört odasını gezdi. İkisi, kum birikintileri dışında boştu, dördüncüsünde ise yiyecek kutularından üç tane daha vardı. "Tabi," dedi kilitlere dokunarak. "Biraz burada kal diyosun. Anlıyorum. Dert diil..."</p>
<p>Şöminenin olduğu odayı araştırdı bir süre ve yağmur suyuyla dolu olduğuna karar verdiği plastik bir kutu buldu. Battaniye yığının yanında, duvardan tarafta kırmızı renkli ucuz bir çakmak, çatlak yeşil saplı bir denizci çakısı ve onun eşarbı duruyordu. Düğümü bozulmamış, ter ve kirden sertleşmişti. Çakıyı sarı paketleri açmak için kullandı ve içlerindekileri ocağın yanında bulduğu paslı bir tenekeye boşalttı. Kutudan biraz su alarak elde ettiği lapayı parmaklarıyla karıştırdı ve yedi. Tadı ete neredeyse hiç benzemiyordu. Bittiğinde, tenekeyi şömineye atıp dışarı çıktı.</p>
<p>Akşamüstüydü, güneşe ve yaptığı açıya bakılırsa. Islak naylon ayakkabılarını fırlatıp attı ve kumun sıcaklığını hissederek heyecanla doldu içi. Gün ışığında, kumsal gümüşi bir griye bürünmüştü. Gökyüzü bulutsuz, masmaviydi. Sığınağın köşesini dönerek dalgalara doğru ilerledi, yol üzerinde ceketini kumlara bıraktı. "Bunun için kimin hatıralarını kullanıyorsun merak ediyorum," dedi suya ulaştığında. Kotunu çıkarttı ve kıyıda kırılarak sığ bir birikinti oluşturan dalgalara bıraktı, tişörtü ve çamaşırları da kotu takip etti,</p>
<p>"N’yapıyosun Case?"</p>
<p>Sesin geldiği yöne döndüğünde onu on metre ilerde olduğunu gördü, beyaz köpükler ayak bileklerini okşuyordu. .</p>
<p>"Dün gece altıma işedim," dedi.</p>
<p>"Anladım, ama onları giymesin iyi olur. Tuzlu su. Tahriş eder. Sana kayalıklardaki küçük gölü gösteririm islersen," Belli belirsiz bir mimikle arkasını işaret etti. "Tatlı su." Fransız üniformasını, dizlerinin üzerine kadar kesmişti; altındaki ten ise pürüzsüz ve bronzdu. Saçları hafif bir esintiyle kıpırdadı.</p>
<p>"Dinle," dedi giysilerini toparlayıp ona doğru yürüyerek. "Bir sorum var. Sana, burada senin ne işin olduğunu sormayacağım. Fakat sence benim işim ne burada?" Birden durunca, ıslak bir siyah pantolon paçası çıplak kalçasına çarptı.</p>
<p>"Sen dün gece geldin." dedi ve ona gülümsedi.</p>
<p>"Ve sence bu yeterli? Öylece geliverdim?"</p>
<p>"O söylemişti geleceğini." dedi burnunu kaşıyarak. Sonra da omuz silkti. "Öyle biliveriyo her şeyi, sanırım." Sol ayağını kaldırarak diğer bileğindeki kuru tuz taneciklerini temizledi, acemice, çocukça. Ona bir kez daha gülümsedi, daha ustaca. "Şimdi sen bana bi cevap vereceksin, anlaştık mı?"</p>
<p>Başını salladı.</p>
<p>"Nasıl oldu da bu şekilde kahverengiye boyadın kendini, şu ayağın dışında?"&nbsp;</p>
<p><span style="text-indent: 0.3in;">"Ve son hatırladığın şey bu mu?" Onun sahip oldukları tek tabak olan dikdörtgen çelik kutu kapağından, pişirdikleri dondurularak kurutulmuş kıymalı patatesi sıyırışını seyretti,&nbsp;</span></p>
<p>Başıyla onayladı Case’i, gözleri ateşin yaydığı aydınlıkla iyice irileşmişti. "Üzgünüm Case, Tanrı şahidim olsun ki. Sadece mal içindi, herhalde, bir de..." Öne eğilerek kollarıyla dizlerini sıkı sıkı kucakladı, yüzü birkaç saniyeliğine acıdan veya geri gelen hatıralar yüzünden buruşmuştu. "Yalnızca paraya ihtiyacım vardı. Eve gitmek için, belki de veya... cehenneme," dedi, "benimle tek bir kelime bile konuşmuyodun."</p>
<p>"Hiç sigara yok mu?"</p>
<p>"Allah kahretsin Case, bugün onuncu soruşun bunu bana. Neyin var senin?" Bir tutam saçı ağzına alarak çiğnemeye başladı.</p>
<p>"Ama yiyecekler buradaydı? Çoktan gelmişlerdi, ha?"</p>
<p>"Sana söyledim, şu kahrolası kıyıya vurmuşlardı."</p>
<p>"Tamam. Anlıyorum. Çok mantıklı."</p>
<p>Linda tekrar ağlamaya başladı, kuru hıçkırıklarla. "Sana lanet olsun Case," diyebildi sonunda, "burada tek başıma gayet iyiydim."&nbsp;</p>
<p>Case ayağa kalkıp ceketini aldı, kapıdan eğilerek çıkarken bileğini sert betona sürttü. Ne ay, ne de rüzgar vardı, yalnızca deniz çevreliyordu onu karanlığın içinde. Pantolonu dar ve sertti. "Tamam," dedi geceye, "yedik bakalım. Sanırım buna kanıcam. Fakat yarın kıyıya birkaç paket sigara vursa iyi olur." Kendi kahkahasının onu heyecanlandırdığını fark etti. "Hazır bi iyilik yapmışken, bi kasa bira da hiç fena olmaz." Geri döndü ve sığınağa girdi.</p>
<p>Linda, rengi gümüşe dönmüş tahta bir çubukla korları karıştırıyordu. "Kimdi o Case, Ucuz Otel’deki tabutluğunda karşılaştığım? Şu keskin samuray, hani gümüş gözlükleri ve siyah deri giysileri olan. Beni bayağı korkutmuştu, daha sonra düşününce senin yeni kızının o olduğuna karar vermiştim. Gerçi, senin sahip olduğun paradan daha fazlasına malolur gibi görünüyordu ama..." Tekrar ona baktı. "RAM’ini çaldığım için gerçekten çok üzgünüm."</p>
<p>"Boşver," dedi Case. "Hiç bi manası yok. Demek onlar; alıp, içindekilere erişmesi için o herife götürdün, öyle mi?"</p>
<p>"Tony," diye ekledi. "Bir süredir görüşüyorduk. Bir huyu vardı ve biz... neyse, evet, onu monitöründe çalıştırışın, hatırlıyorum da, inanılmaz grafikler filan vardı ve ben de merak etmiştim sen nasıl olup da-"</p>
<p>"Onun içinde hiç grafik yoktu," diye kesti sözünü.</p>
<p>"Elbette vardı. Benim küçüklüğümde çekilmiş onca resmi nasıl bulduğunu bir türlü anlayamamıştım Case. Babamın görüntüsünü, bizi terketmeden önce. Bir keresinde bana bu ördeği vermişti, boyanmış tahtadan ve sende onun resmi bile vardı..."</p>
<p>"Tony gördü mü onu?"</p>
<p>"Hatırlamıyorum. Hemen sonrasında kumsaldaydım, sabahın körüydü, güneş doğuyor ve bütün kuşlar bağrışıyordu, o kadar ıssızdı ki. Korkuyordum, çünkü yanımda mal filan yoktu ve hastalanacaksın, bundan emindim. ...Sonra yürüdüm, yürüdüm, ta ki hava kararana dek ve burayı buldum, zaten ertesi gün de yemekler vurdu karaya, sert jöleden yapraklara benzeyen garip yeşil deniz zamazingolarına dolanmıştı." Çubuğunu korların içine sapladı ve orada bıraktı. "Hiç hastalanmadım," dedi, korlar yanarak kımıldanıyorlardı. "Sigarayı daha çok özledim aslına bakarsan. Senden n’aber Case? Hâlâ takılıyo musun?" Elmacık kemiklerinin altında danseden alev ışıkları, Wizard’s Castle ve Tank War Europa’daki patlamaları hatırlatıyordu.</p>
<p>"Hayır," dedi ve sonrasında hiçbir önemi kalmadı, bildiklerinin, Linda’nın döktüğü yaşların kuruduğu dudaklardaki tuzu tadıyordu. Onun içinde dolanan bir güç vardı. Night City’de tanıyıp yakaladığı ve yakalandığı, bir süre boyunca zaman ve ölümden, onların hepsini avlamış olan acımasız. Sokak’tan saklayabilmeyi başarmış olduğu bir güç. Daha önce bulunduğu bir yerdi; herkes götüremezdi onu oraya, ama her nasılsa, o hep yaşadıklarını unutmayı başarırdı. Birçok kez keşfettiği ve bir o kadar da kaybettiği izdi bu, Biliyordu, aitti oraya -hatırlıyordu- Linda onu aşağı çekerken, ete, kovboyların alay ettiği hücreler yumağına. Bilmenin ötesinde, engin bir oluşumdu bu; spiral ve feromonlarla kodlanmış bir bilgi denizi, sadece kendi inançlı ama kör yoluyla vücudun çözebileceği sonsuz kaosun ta kendisiydi.</p>
<p>Fransız üniformasını çıkarmaya çalıştı, tuzun içine işlediği kumaşın püskülleri fermuarı bırakmıyordu. Sonunda kırdığı o küçük metal parça duvardan sekerken, tuzun çürüttüğü kumaşta pes etmişti. Artık onun içindeydi ve tanıdık mesajın iletimini gerçekleştiriyordu.</p>
<p>Uzandıkları yerde, burada bile, gerçekte bir yabancıya ait hafızanın kodlarla oluşturulmuş modelinin içi olduğunu bildiği bu odada bile, birleşme gerçekleşiyordu.</p>
<p>Linda sarsılarak üzerine yığılırken, çubuğun aldığı alevler onların tek vücut olan gölgelerini sığınağın duvarı üzerine düşürüyordu.</p>
<p>Daha sonra, ellerini onun kasıklarının arasına gömmüş, birlikte uyurlarken. Case onu kumsalda görüşünü hatırladı, bileklerini okşayan köpükleri ve onun söylediklerini.</p>
<p>"Sana geleceğimi söyledi," dedi.</p>
<p>Ama Linda sadece vücudunu ondan uzaklaştırmadan dönmekle yetindi; kalçalarını Case’in kasıklarında, ellerini onun ellerinde birleştirdi ve mırıldandı, rüyasından dışarı sızan birkaç kelime.</p>
</body>
</html>