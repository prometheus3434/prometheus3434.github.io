<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>21</h1>
<p>Müzikle uyandı, başlarda, bu kendi kalp atışlarının ritmi de olabilirdi. Doğrularak ceketini omuzlarına çekti; hava, şafak öncesi serinliğinde, kapı aralığından içeri gri renkli bir aydınlık sızdırıyordu ve ateş çoktan sönmüştü.</p>
<p>Gözlerinin önünde hayalet hiyerogliflere, sembollere ait şeffaf çizgiler dolanıyor, sığınağın doğal duvarı üzerinde farklı kompozisyonlar oluşturuyorlardı. Ellerinin arkalarına baktığında, bilinemez kod tarafından düzenlenen sönük neon moleküllerin, derisinin altında gezindiklerini gördü. Sağ elini kaldırarak deneysel bir şekilde hareket ettirdi. Ardında, hareket karelerini bırakan silik, zamanla kaybolan bir iz bırakıyordu.</p>
<p>Kolları ve boynunun arkasındaki tüyleri dikildi. Oturduğu yerde donakaldı, dişleri kasılıyor, müziği hissediyordu. Vuruşlar azaldı, geri geldi, azaldı...</p>
<p>"Neyin var?" Linda kalkarak yüzünü kaplayan saçları toparladı. "Bebeğim..."</p>
<p>"Ben... tıpkı uyuşturucu gibi... Burada var mıydı?"</p>
<p>Linda başını salladı ve kollarını onunkiler üzerine kapatarak ona sarıldı.</p>
<p>"Linda, kim söyledi sana? Geleceğimi söyleyen kimdi? Kim?"</p>
<p>"Kumsalda," dedi, bakışlarını başka tarafa çevirten bir duyguyla. "Bir çocuk. Onu kumsalda görüyorum. On üç yaşında filan. Orada yaşıyor."</p>
<p>"Ve sana ne dedi?"</p>
<p>"Senin geleceğini. Benden nefret edemeyeceğini söyledi. Burada mutlu olacağımızı ve yağmur göletinin yerini söyledi. Meksikalı gibi görünüyor"</p>
<p>"Brezilyalı," dedi Case, duvardan aşağı süzülen yeni bir sembol dalgasıyla. "Sanırım Rio’dan." Ayağa kalkıp pantolonunu giymeye başladı.</p>
<p>"Case," dedi Linda, sesi titriyordu. "Case, nereye gidiyosun?"</p>
<p>"Sanırım gidip o çocuğu bulucam," dedi. Müzik güçlenerek geri geldi, çıplak bir ritm halinde, sağlam ve tanıdık bir ritm, ama bir türlü onu hatıralarında bir yere oturtamıyordu.</p>
<p>"Gitme, Case."</p>
<p>"Bir şey gördüğümü sanmıştım, buraya geldiğimde. Kumsalın aşağısında bir şehirdi. Fakat dün yerinde yoktu. Onu hiç gördüğün oluyor mu?" Hızla fermuarını çekti ve ayakkabısının imkansız bağına atıldı ama en sonunda pes ederek ayakkabıları bir kenara fırlattı.</p>
<p>Linda başını salladı hafifçe, bakışlarını alçaltmıştı iyice. "Evet. Görürüm bazen."</p>
<p>"Peki hiç gider misin oraya?" Ceketini de giydi.</p>
<p>"Hayır," dedi, "ama denedim. İlk geldiğimde, çok sıkılmıştım. Her neyse, onun bir şehir olduğuna ve belki bir şeyler bulabileceğime karar vermiştim." Suratını buruşturdu. "Hasta bile değildim, sadece istiyordum. Tenekeye biraz yiyecek doldurup iyice ıslattım, çünkü su için başka kabım yoktu. Ve bütün gün yürüdüm, bazen görebiliyordum, bir şehir, hiç de uzak görünmüyordu. Fakat bi türlü yaklaşamıyordum. Sonra gerçekten yaklaşmaya başladı ve ne olduğunu gördüm. Gün boyunca bazen yıkıntı veya terkedilmiş gibi görünüyordu, ama arada sırada bir makine, araba filan gibi bi’şeylerden yansıyan ışıklar gördüğümü sanıyordum..." Sesi cılızlaşarak kayboldu.</p>
<p>"N’oldu?"</p>
<p>"Bu şey," el kol hareketleriyle şömine, karanlık duvarlar ve şafak ışığının belirginleştirdiği giriş üçlüsünü göstererek, "yaşadığımız yer. O küçülüyor Case, ona yaklaştıkça daha da küçülüyor."</p>
<p>Son bir duraklama, kapının yanında. "Ufaklığa bunu sordun mu?"</p>
<p>"Evet. Anlamayacağımı ve boşa zaman harcadığımı söyledi. Dedi ki, bu bir şey gibiymiş, şey gibi... bir oluşum.&nbsp;<span style="text-indent: 0.3in;">Ve bunun bizim ufkumuz olduğunu. Olay ufku diyordu o buna."</span></p>
<p>Kelimelerin Case için hiçbir anlamı yoktu. Sığınaktan çıkarak kör bir şekilde ilerlemeye başladı -biliyordu, bir şekilde- denizden uzakta bir yere doğru. Hiyeroglifler bu sefer kumda dansediyordu, Case’in ayağından kaçınıyor, o ilerledikçe geri çekiliyorlardı. "Hey," dedi, "dağılıyor. Bahse girerim bunun sen de farkındasındır. Sorun ne? Kuang mı? Çin buz kırıcısı, kalbinde bir delik mi açıyor yoksa? Belki de Dixie sandığın kadar kolay bir lokma değildir, ha?"</p>
<p>Linda’nın onun adını haykırdığını duydu. Arkasına baktığında onu takip ettiğini gördü, yetişmeye çalışmıyordu. Fransız üniformasının bozuk fermuarı koyu tenli göbeğine çarpıyor, yırtık kumaş, cinsel organının tüylerini bir çerçeve içine alıyordu. Bu haliyle, Finn’in Metro-Holografix’teki eski dergilerinden fırlayarak canlanmış bir kız gibi görünüyordu; fakat o, yorgun ve üzgün ve insandı, ve tuz gümüşü kaplı deniz otu yığınlarında tökezledikçe itici bir görüntü alan yırtık bir üniforma giyiyordu.</p>
<p>Ve birden, nasıl olduysa, kırılan dalgaların içindeydiler, üçü birlikteydi ve çocuğun dişetleri, koyu renkli zayıf yüzünün üzerinde pembe geniş bir leke gibi parıldıyordu. Eski püskü, renksiz bir şort vardı üzerinde ve kolları, gelgitin çekilen mavi-grisi içinde yüzen ince uzuvlar gibiydi.</p>
<p>"Seni tanıyorum," dedi Case, Linda yanındaydı.</p>
<p>"Hayır," dedi çocuk, yüksek ve melodik bir sesle, "tanımıyorsun."</p>
<p>"Sen öteki YZ’sin. Sen Rio’sun, Wintermute’u durdurmaya çalışan diğer parça. Adın ne senin? Turing kodun, ne olduğunu söyle?"</p>
<p>Çocuk dalgaların içinde amuda kalkarak gülmeye başladı. Elleri üzerinde biraz yürüdükten sonra sudan çıktı. Gözleri Riviera’nınkilerdi ama içlerinde kötülük taşımıyorlardı. "Bir şeytanı çağırabilmen için önce onun adını öğrenmelisin, insanoğlu bunu hayal ederdi, bir zamanlar, ama artık bu farklı bir şekilde geçerli. Bunu sen de biliyorsun, Case. Senin işin programların isimlerini öğrenmektir, uzun resmi isimleri, sahiplerinin saklamaya çalıştığı isimler. Gerçek isimler..."</p>
<p>"Bir Turing kodu senin ismin değildir."</p>
<p>"Neuromancer," dedi çocuk, yükselen güneşe çevirdiği gözlerini kısarak. "Ölünün yurduna uzanan yol. Bulunduğun yer, sevgili dostum. Marie-France, benim leydim, bu yolu hazırlayan O’ydu, ama daha ona başarısını müjdeleyemeden lordu tarafından boğuldu. Neuro, sinirlerden gelir, gümüş patikalardan. Romancer. Neuromancer. Ölüleri hayata çağırırım ben. Ama hayır, dostum," ve çocuk kısa bir dans gösterisi yaparak, koyu tenli ayaklarıyla kumda izler bıraktı. "Ölü de benim, yurtları da." Attığı kahkahaya bir martının çığlığı karıştı. "Kal. Bir hayalet bile olsa kadının, bilmiyor bunun doğruluğunu. Sen de bilemeyeceksin."</p>
<p>"Çatlamaktasın sen. Buz dağılmaya başladı.",</p>
<p>"Hayır," dedi, birden üzüntüyle omuzlarını düşürerek. Ayaklarını kumda sürümeye başladı. "O kadar karmaşık değil. Fakat seçim yine de senin." Gri gözler Case’i ağır bakışlarla karşıladı. Taze bir sembol dalgası, her seferinde bir satırını göstererek Case’in gözlerine dolmaya başladı. Satırlar ardında kalan çocuğu, ona taze asfalttan yükselen ısı dalgalarının içinden bakıyormuş gibi görüyordu. Müzik iyice güçlenmiş, şarkı sözlerini çıkarmasına az kalmıştı.</p>
<p>"Case, tatlım," dedi Linda ve omzuna dokundu.</p>
<p>"Hayır," diyerek ceketini çıkardı ve ona verdi. "Bilmiyorum," dedi, "belki gerçekten burdasındır. Her halükarda hava çok soğuyor."</p>
<p>Arkasını dönerek yürümeye başladı ve yedinci adımda durarak, kulağını müziğe verdi ve olayların merkezine kendisini tanımlamasını seyretti. Ardına baktı, sadece bir kez, fakat gözlerini açmadı.</p>
<p>İhtiyacı yoktu.</p>
<p>Deniz kenarındaydılar, Linda Lee ve adının Neuromancer olduğunu söyleyen cılız çocuk. Deri ceketi Linda’nın elinden aşağı sarkıyor, ucu kırılan dalgaların köpüklerini yakalıyordu.</p>
<p>Yürümeye devam etti, müziğin peşinden.</p>
<p>Maelcum’un Zion dub’ı.</p>
<p><br/></p>
<p>Gri bir yerdi, kıpırdayan ince tüller, pus, çok basit bir grafik programı tarafından yaratılan yarım renk tonlarında katmanlar. Uzun süre, limandan tek bir kare görüntülendi, karanlık suların üzerinde donup kalmış martılar. Sesler geliyordu. Bir kara ayna düzlemi vardı, eğimle genişleyen ve o cıvaya dönüşmüştü, bir cıva damlasıydı aşağı kayan, görünmez bir labirentin duvarlarına çarpan, parçalara ayrılıp grup halinde ilerleyen, sonra yeniden bir olup akmaya devam eden...</p>
<p><br/></p>
<p>"Case? Adamım?"</p>
<p>Müzik.</p>
<p>"Döndün, adamım benim."</p>
<p>Müzik kulaklarından alınmıştı.</p>
<p>"Ne kadar?" diye sorarken işitti kendini ve ağzının çok kuru olduğunu farketti,.</p>
<p>"Beş dakika, belki. Çok uzun. Ben fişi çekmek’stedim ama Mute hayır dedi. Ekran komik gidince, Mute kulaklık tak dedi sana." Gözlerini açtı. Maelcum’un hatları, şeffaf hiyeroglif şeritleri olarak beliriyordu.</p>
<p>"Ve senin ilaç," dedi Maelcum. "İki derm."&nbsp;</p>
<p>Kütüphanenin zemininde sırtüstü yatıyordu, monitörün altında. Zionit, kalkmasına yardım etti ama bu hareket onu taşkın betafenetilamin patlamasının içine fırlatmaktan başka bir işe yaramadı, mavi dermler sol bileğinin iç tarafında sızlıyordu. "Aşırı doz," diyebildi.</p>
<p>"Hadi, adamım," koltuk altlarını kavrayan güçlü eller, onu bir çocuk gibi ayağa kaldırıyordu, "bizler gitmeli."</p>
</body>
</html>