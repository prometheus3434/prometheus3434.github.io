<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>19</h1>
<p>Straylight Villası’nın bir parazit yapı olduğunu hatırlattı Case kendisine, sarmaşık dalları gibi sarkan dolgu malzemelerini aşıp Marcus Garvey’in ön girişinden dışarı adım atarken, Straylight, Freeside’ın hava ve suyunu emiyordu ve kendine ait bir ekosisteme sahip değildi.</p>
<p>İskelenin uzattığı geçit, Haniwa’ya ulaşmak için kullandığından daha nitelikliydi, üssün yörüngesel çekim şartlarına uyabilecek şekilde tasarımlanmıştı. Buruşuk duvarlı bu geçidin bölümleri dahili hidrolik birimlere sahip malzemelerle birleştirilmiş, her bölüme merdiven basamağı görevi gören sert, kaymayı önleyici plastikten halkalar yerleştirilmişti. Geçit Haniwa’nın çevresine sarılmıştı; Garvey’e uzandığı bölümü düzdü ama aniden sola keskin bir dönüş yapıyor, yatın dış kabuğunun çevresinde dikey bir tırmanma şeridi yaratıyordu. Maelcum, çoktan yukarı tırmanmaya başlamıştı; sol eliyle halkaları, sağ eliyle Remington’ı tutuyordu. Bol bir üniforma, kolsuz yeşil naylon ceketi ve parlak kırmızı tabanlı eski püskü kanvas ayakkabılar vardı üzerinde. Aştığı her bir halkayla birlikte, tünel de hafifçe sallanıyordu.</p>
<p>Case’in geçici askısındaki kancalar, Onno-Sendai ile veridüşümünün tüm ağırlığıyla omzuna yükleniyordu. Tanımlayabildiği tek duygu, korkuydu artık, genel bir tedirginlik. Bunu unutmaya çalışarak, kendini Armitage’ın üs ve Straylight Villlasi hakkında yaptığı konuşmayı tekrarlamaya zorladı. Tırmanmaya başladı. Freeside’ın ekosistemi sınırlıydı, kapalı değil. Zion, kapalı bir sistemdi, böylece harici bir malzeme desteği olmadan yıllarca kendi kendine yetebiliyordu. Freeside kendi hava ve suyunu üretebiliyordu, ama yaşamı, sürekli gıda takviyesine ve toprak besinlerinin düzenli artırımına bağlıydı. Straylight Villası ise hemen hemen hiçbir şey üretmiyordu.</p>
<p>"Adamım," dedi Maelcum sessizce, "gel bur’ya, yanıma." Case, dairesel merdivende yana doğru ilerledi ve sonuncu halkaları da tırmandı. Geçitin sonu sade, iki metre çapında dışbükey bir kapıyla noktalanıyordu. Tünelin hidrolik elemanları, bu noktada kapının çerçevesindeki esnek yuvalar içinde kayboluyordu. "Peki şimdi ne—"</p>
<p>Kapının aralanışıyla birden susan Case’in gözlerine, küçük basınç farkıyla toz tanecikleri doluştu.</p>
<p>Maelcum açıklığın kenarından yukarı çıktı ve Case Remington’ın güvenlik kilidinin açılış sesini duydu. "Acelesi olan sendin adamım..." diye fısıldadı Maelcum bağdaş kurduğu yerden. Case az sonra yanındaydı.</p>
<p>Geçtikleri kapı, dairesel, tonozlu bir kabinin, mavi renkli, kaymayı engelleyici plastikle kaplanmış zemininin merkezinde bulunuyordu. Maelcum onu dürterek bir yeri işaret etti, kavisli bir duvara yerleştirilmiş monitörü gösteriyordu. Ekranda, Tessier-Ashpool özelliklerine sahip uzun boylu, genç bir adam, koyu renkli takım elbisesinin kollarından bir şeyler silkelemekteydi. Onlarınkine özdeş bir açıklığın yanında, özdeş bir kabinin içindeydi. "Çok üzgünüm, efendim," dedi açıklığın üzerinde merkezlenmiş bir kafesten gelen ses. Case yukarı baktı. "Sizi daha geç bekliyorduk, eksensel iskelede. Bir dakika lütfen." Monitördeki genç adam, sabırsızca başını sallıyordu.</p>
<p>Sol taraflarındaki bir kapının açılmasıyla birlikte, Maelcum tüfeği hazır halde o yöne döndü. Portakal renkli bir tulum giyen küçük yapılı bir Avrasyalı, içeri girerek patlak gözleriyle onlara baktı. Dudaklarını araladı ama bir tek kelime bile çıkmadı. Tekrar kapattı ağzını. Case monitöre baktı. Boşluk.</p>
<p>"Kim?" diyebildi adam.</p>
<p>"Rastafari ordusu," dedi Case kalkarak, siberuzay paneli kasığına çarptı, "ve tek istediğimiz sizin geçici sisteminize bağlanmak."</p>
<p>Adam yutkundu. "Bu bir test mi? Bir sadakat kontrolü bu. Kesinlikle bir sadakat kontrolü olmalı bu." Avuçlarını, portakal rengi giysisinin kalçalarına sildi.</p>
<p>"Hayır, koçum, bu gerçek bi’şey." Maelcum, bağdaşından kalkarak Remington’u Avrasyalının yüzüne doğrulttu. "Şimdi kımılda."</p>
<p>Adamı takip ederek çıktıları koridordaki cilalı beton duvarlar ve üst üste binen düzensiz halılar Case’e fazlasıyla tanıdık geliyordu. "Hoş kilimler," dedi Maelcum adamın sırtını dürterek. "Kilise gibi kokuyo."</p>
<p>Başka bir monitöre ulaştılar, antika bir Sony’ye. Altına klavyesi ve karmaşık fiş panelleri olan bir konsol yerleştirilmişti. Önünde durduklarında, ekran açıldı ve Metro Holografix'in ön odası gibi görünen bir yerden onlara gergince sırıtan Finn belirdi. "Tamam." dedi. "Maelcum şu herifi koridorun sonundaki depo odasına götürüp içine tıksın, kilidi ben hallederim. Case, sana soldan beşinci yuva lazım, üst panelde. Konsolun altındaki dolapta bağdaştırıcı fişler var. Hitachi kırka Onno-Sendai yirmi-uçlu gerekiyor." Maelcum esirini dürterek uzaklaştırmaya koyulduğunda, Case de diz çökerek fiş çeşitlerini karıştırmaya başladı ve kısa sürede aradığını buldu. Bağdaştırıcıya bağladığı paneli ile birlikte bir an duraksadı.</p>
<p>"Böyle görünmek zorunda mısın?" diye sordu ekrandaki yüze. Finn, her seferinde bir satır siliniyor, yerini yırtık Japon posterlerine yaslanmış duruşuyla Lonny Zone’un görüntüsüne bırakıyordu.</p>
<p>"Sen nasıl istersen, bebek," dedi Zone yayvanca. "Lonny için biraz hoplat yeter..."</p>
<p>"Hayır," dedi Case. "Finn’i kullan." Zone görüntüsü kaybolurken, o da Hitachi bağdaştırıcısını yuvasına sokarak trodları alnına yerleştirdi.</p>
<p>"Nerde kaldın," diye sordu Flatline ve gülmeye başladı.</p>
<p>"Sana bunu yapmamanı söylemiştim." dedi Case.</p>
<p>"Şaka, evlat," dedi veridüşüm, "benim için zaman kaybı yok. Neyimiz varmış bi bakiim..."</p>
<p><span style="text-indent: 0.3in;">Kuang programı yeşil renkteydi. T-A buzuyla tamamen aynı tonda. Hatta Case’in gözleri önünde biraz daha matlaştı ama yine de yukarı baktığında siyah aynalı köpekbalığı parçasını görebiliyordu. Kırık çizgiler ve halüsinasyonlar yok olmuştu artık ve Kuang en az Marcus Garvey kadar gerçekti, o pürüzsüz derisi siyah kromla kaplanmış, kanatsız antika jet kadar.</span><br/></p>
<p>"Hadi bakalımdedi Flatline.</p>
<p>"Tamam." dedi Case ve geçti.</p>
<p>"İşte böyle. Üzgünüm." diyordu 3Jane. Molly’nin başını sararken. "Birim, bir sarsıntı veya kalıcı göz hasarının olmadığını söylüyor. Buraya gelmeden önce onu pek fazla tanımıyor muydun?"</p>
<p>"Pek tanıdığım bile söylenemez," dedi Molly sersemlikle. Yüksek bir yatak veya yastıklı bir masanın üzerinde sırtüstü yatıyordu. Case yaralı bacağı hissedemedi. Orijinal enjeksiyonun etkisi geçmiş olmalıydı. Siyah küre de yok olmuştu ama elleri göremediği yumuşak kayışlarla bağlıydı.</p>
<p>"O seni öldürmek istiyor."</p>
<p>"Zannediyor," dedi Molly, çok kuvvetli bir aydınlığın içinden kaba tavana bakarak.</p>
<p>"Bunu yapmasını istediğimi sanmıyorum," dedi 3Jane ve Molly sancı içinde ona doğru dönerek kara gözlerinin içine baktı.</p>
<p>"Benimle oyun oynanma," dedi.</p>
<p>"Ama yine de hoşuma gidebilir," dedi 3Jane ve eğilerek Molly’yi alnından öptü, sonra da sıcak elleriyle saçını geri çekti. Soluk renkli şalında kan lekeleri vardı.</p>
<p>"Şimdi nereye gitti?" diye sordu Molly.</p>
<p>"Yeni enjeksiyonuna, büyük ihtimalle," dedi 3Jane doğrularak. ‘‘Gelişini sabırsızlıkla bekliyordu. Sana sağlığına kavuşana dek bakmak eğlenceli olabilir. Molly." Gülümsedi ve kanlı elini duygusuzca şalının önüne sildi. "Bacağının yeniden ayarlanması gerekiyor, ama bunu halledebiliriz."</p>
<p>"Peter n’olcak?"</p>
<p>"Peter." Başını hafifçe salladı. Bir tutam siyah saç serbest kalarak alnına düştü. "Peter oldukça sıkıcı bir hale geldi. Uyuşturucu kullanımının genel olarak sıkıcı olduğunu düşünüyorum." Kıkırdadı. "Diğerlerinin de, herhangi bir miktarda. Babam kendini adamış bir bağımlıydı, senin de görmüş olduğun gibi."</p>
<p>Molly gerginleşti.</p>
<p>"Hemen tedirginleşme." 3Jane’in parmakları, deri pantolonunun bel bantından yukarda, çıplak teninde geziniyordu. "O intihar etti, çünkü onun donma sürecinin emniyet payları üzerinde değişiklikler yapmayı başardım. Tanışma fırsatımız hiç olmadı aslında. Ben donma sürecinden çıktığımda, o son uykusuna yatmıştı. Fakat onu çok iyi tanıyordum. Çekirdekler her şeyi gördü. Onu, annemi öldürürken izledim. Sana da göstereceğim bunu, biraz daha toparlandığında. Onu yatakta boğmuştu."</p>
<p>"Neden yaptı bunu?" Sargılı olmayan gözü, kızın yüzüne odaklandı.</p>
<p>"Annemin ailemiz için planladığı geleceği kabullenemiyordu. Yapay zekalarımızın oluşturulmasına başlanması için emir vermişti, oldukça hayalperest bir kadındı. Bizi, YZ’ler ile birlikte, bir ortak yaşam paylaşırken düşünüyordu, ortak kararlarımız bizim adımıza onlar tarafından verilecekti.&nbsp;<span style="text-indent: 0.3in;">Bilinçli kararlarımız, daha doğru söylemek gerekirse, Tessier-Ashpool, ölümsüzleşecek, her birimizin daha büyük bir varlığın parçası olacağı bir tür kovan olacaktı. Büyüleyici. Kaydettiği kasetleri dinletirim sana, neredeyse bin saate yakın sürüyor, fakat onu hiçbir zaman tam manasıyla anlayamadım, ne yazık ki ölümüyle birlikte planları da yok olup gitti. Hayallerin tümü yok oldu ve biz de kendi içimize kapanmaya başladık. Artık pek dışarı çıktığımız bile söylenemez. Tek istisna benim."</span></p>
<p>"Senin yaşlı herifi öldürmeye çalıştığını söyledin, yanılıyor muyum? Onun yaşam dondurma ayarlarını kurcalıyordun, değil mi?"</p>
<p>3Jane onayladı. "Yardım aldım. Bir hayaletten. Düşündüğüm buydu çok küçükken, ortak çekirdeklerde hayaletler olduğu. Sesler. Bunlardan biri, Berne YZ’mizin Turing kodu olan Wintermute adını verdiğiniz ses, ne var ki sizi yönlendiren oluşum bir tür alt programdan ibaret."</p>
<p>"Onlardan biri mi? Dahası da mı var?"</p>
<p>"Bir diğeri. Fakat benimle yıllardır konuşmadı. Vazgeçmiş olsa gerek. Sanıyorum ki her ikisi de, annemin tasarlanacak özgün yazılıma dahil edilmesini istediği yeteneklerin başarıya ulaştığının birer simgesi, ama o gerekli olduğuna inandığı zaman fazlasıyla sır dolu olabilen bir kadındı. İşte. İç bunu." Molly’nin dudaklarına, esnek bir plastik tüp değdirdi. "Su. Sadece birkaç yudum."</p>
<p>"Jane, aşkım," diye seslendi Riviera sevinçle, nerede olduğu görülmüyordu, "eğleniyor musun bari?"</p>
<p>"Bizi yalnız bırak Peter."</p>
<p>"Doktorculuk oynuyoruz..." Bir anda, Molly kendisini kendi yüzüne bakarken buldu, görüntü burnunun on santimetre ötesinde duruyordu. Sargılar yoktu. Sol protezi paramparçaydı ve gümüş renkli plastikten bir parmak, ters yüz edilmiş bir kan gölünden ibaret bir sokete daldırılmıştı.</p>
<p>"Hideo." dedi 3Jane Molly'nin göbeğini okşayarak. "Peter’a zarar ver lütfen, eğer bir an önce buradan uzaklaşmazsa. Git ve yüz, Peter."</p>
<p>Hologram kayboldu.</p>
<p>07:58:40. Sargılı gözün karanlığında.</p>
<p>"Kodu bildiğini söyledi Peter. Wintermute’un koda ihtiyacı var." Case o anda, Molly’nin sol göğsünün içbükey yüzeyine uzanmış olan Chubb anahtarının farkına vardı</p>
<p>"Evet." dedi 3Jane elini çekerek, "biliyorum. Çocukken öğrenmiştim. Sanırım bir rüyada gelmişti bana. ...Veya annemin günlüklerinin doldurduğu binlerce saatin içinde. Fakat Peter onu çabucak teslim etmemem konusunda haklı olabilir. Eğer her şeyi doğru kavradıysam, Turing'le uğraşmam gerekebilir: ve hayaletler kaprisli oldukları sürece anlam taşırlar.</p>
<p>Case bağlantısını kesti.</p>
<p>"Çetin ceviz, ha?" Finn, eski Sony’nin ardından Case’e sırıtıyordu.</p>
<p>Case, Finn’e omuz silkti, sağına baktığında. Maelcum’un geldiğini gördü, Remington’ı indirmişti. Zionit gülümsüyor, kendini Case’in duyamadığı bir ritme kaptırmış, başını sallıyordu. Kulaklarından aşağı, kolsuz ceketinin ceplerinden birine kadar uzanan sarı kablolar iniyordu.</p>
<p>"Dub, adamım," dedi Maelcum.</p>
<p>"Manyaksın oğlum sen," dedi Case.</p>
<p>"İyi müzik dostum. Harbi iştir dub."</p>
<p>"Hey millet." dedi Finn. "hazır olun. Nakil aracınız geliyor. O kapıcıyı kandıran 8Jane görüntüsü kadar mükemmel çok numaram yok ama en azından sizi 3Jane’in yerine kadar götürebilirim."</p>
<p>Case, tam bağdaştırıcıyı yuvasından çıkarmaya niyetlenmişti ki, koridorun sonunu belirleyen sevimsiz kemer altında sürücüsüz bir araba belirdi. Bir zamanlar Afrikalıların kullandığı araçlardan biri gibiydi ama bu doğru olsa bile onlar yok olalı çok olmuştu. Alçak koltuğun arkasında, küçük kollarıyla döşemeye tutunmuş olan Braun, durmadan kırmızı LED’iyle göz kırpıyordu.</p>
<p>"Yolculuk zamanı," dedi Case, Maelcum’a.</p>
</body>
</html>