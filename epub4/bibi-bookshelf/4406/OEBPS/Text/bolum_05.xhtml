<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>5</h1>
<p>Molly’nin kiraladığı tıbbi ekip, Baltimore’un yaşlı merkezinin yakınlarındaki bilinmeyen müstakil bir taşıyıcı binasının iki katını kaplıyordu. Yapı, Ucuz Otel'in dev bir versiyonu gibi modülerdi ve her bir tabutluk koridoru kırk metre uzunluğundaydı. Case Molly’yi gördüğünde, üzerine itinayla GERALD CHİN, DİŞÇİ logosu işlenmiş bir tabutluktan çıkmaktaydı. Kız hâlâ topallıyordu.</p>
<p>"Eğer bir şeyi tekmelersem bunun düşeceğini söyledi."</p>
<p>"Dostlarından biriyle karşılaştım," dedi, "bir Modern."</p>
<p>"Cidden? Hangisiyle?"</p>
<p>"Lupus Yonderboy. Bir mesajı vardı." Ona, kırmızı keçeli kalemi ve temiz öğrenci harfleriyle WINTERMUT<span style="text-indent: 0.3in;">E yazmış olduğu peçeteyi uzattı. "Dedi ki—" Fakat Molly’nin elleriyle yaptığı sessizlik uyarısı önce davrandı.</span></p>
<p>"Biraz yengeç alsana." dedi.</p>
<p><br/></p>
<p>Baltimore’da Molly’nin yengecini akıl almaz bir kolaylıkla parçalara ayırdığı öğle yemeğinden sonra, metroyla New York’a geçtiler. Case artık soru sormaması gerektiğini anlamıştı; yanıt olarak gelen tek şey sessizlik işaretiydi. Bacağı canını sıkıyor gibiydi ve çok nadir konuşuyordu.</p>
<p>Saçlarına sıkıca tahta boncuklar ve antika dirençler örülü zayıf, zenci bir çocuk Finn'in kapısını açarak onlara çöplüğün koridorunda eşlik etti. Case etraftaki pisliğin onlar yokken bir şekilde büyümüş olduğunu hissetti. Ya da gizlice değişmekteydi, zamanın baskıları altında pişiyor, görünmeyen sessiz tanecikleri bir tür balçığa dönüşüyorken Sprawl’un alık alanlarında, terk edilmiş teknolojinin kristal özü gizlice tomurcuklanıyordu.</p>
<p>Ordu battaniyesinin ardında, beyaz masanın başında Finn beklemekteydi.</p>
<p>Molly hızlı işaretler yaptı, bir parça kağıt çıkarıp üzerine bir şeyler yazdı ve Finn’e verdi. Finn kağıdı baş ve işaret parmakları arasında kaldırdı ve patlayacakmışçasına kendinden uzakta tuttu. Case’in bilmediği ama insanda, sabırsızlıkla pes ediş somurtkanlığı arasında bir duygu uyandıran bir hareket yaptı. Ayağa kalktı, eski tüylenmiş ceketinin üstünden kırıntıları temizledi. Masanın üzerinde, yırtık bir lavaş ekmeği paketi ve Partagas filtreleriyle dolu küçük bir kül tablasının yanında bir kavanoz salamura riga balığı duruyordu.</p>
<p>"Bekleyin." diyerek odadan çıktı Finn.</p>
<p>Molly onun yerine geçti, işaret parmağındaki bıçağı çıkartıp grimsi bir riga parçasına sapladı. Case odada amaçsızca dolanıyor, tarama makinesinin sağını solunu kurcalıyordu.</p>
<p>On dakikanın sonunda Finn telaşla geri döndü, sapsarı gülümsemesiyle dişlerini gözler önüne seriyordu. Başını salladı, Molly’ye başparmağını kaldırarak bir onay işareti verip, kapı panelinde yardım etmesi için Case’e bir işaret verdi. Case velcro bantı yerine oturturken Finn cebinden küçük bir konsol çıkartıp ayrıntılı bir şifre girdi.</p>
<p>"Tatlım." dedi Molly’y e, konsolu geri tıkarak, "Onu kapmışsın. Pislik yok, kokusunu alabiliyorum. Bana nereden aldığını söylemek ister misin?"</p>
<p>"Yonderboy," dedi Molly balığı ve krakerleri bir kenara iterek. "Larry ile bir anlaşma yaptım, gizlice."</p>
<p>"Akıllıca," dedi Finn. "Bu bir YZ.’"</p>
<p>"Yavaş ol biraz." dedi Case.</p>
<p>"Berne," diye onu duymazdan gelerek devam etti Finn. "Berne. Onların '53 Yasası sayesinde, sınırlı İsviçre vatandaşlığı hakkı var. Tessier-Ashpool S. A. için inşa edilmiş. Ana bilgisayara ve özgün yazılıma sahip olanlar da onlar."</p>
<p>"Berne’de olan nedir peki?" Case kasıtlı olarak aralarına daldı.</p>
<p>"Wintermute bir YZ’nin tanıtım kodu. Turing Kayıt numaraları bende. Yapay Zeka."</p>
<p>"Bunların hepsi çok iyi de," dedi Molly, "bize yararı ne?"</p>
<p>"Eğer Yonderboy haklıysa," dedi Finn, "Armitage’ı destekleyen birim bu YZ."</p>
<p>"Larry’ye biraz para verip Moderns’in burunlarını biraz Armitage’in işlerine sokmasını istedim," diye Case’e dönerek açıklamaya başladı Molly. "Hakikaten garip iletişim hatları var. Anlaşmamıza göre, param onların olacaktı ama tek bir soruya cevap verirlerse: Armitage’ı yöneten kim?"</p>
<p>"Ve sende bunun bir YZ olduğuna inanıyorsun, öyle mi? O şeylerin kendi başlarına çalışmalarına izin verilmez. Asıl patron ana şirket olmalı, şu Tessle..."</p>
<p>"Tessier-Ashpool S.A.," dedi Finn. "Ve benim sana anlatacağım küçük bir hikaye var onlarla ilgili. Dinlemek ister misin?" Oturup öne doğru eğildi.</p>
<p>"Finn." dedi Molly. "Hikayelere bayılır."</p>
<p>"Bunu başka kimseye anlatmadım," diyerek hikayesine başladı.</p>
<p>Finn bir aracıydı, çalıntı malların, en çok da yazılımların trafiğini yönlendiren birisiydi. İşlerini yürütürken bazen başka aracılarla, daha geleneksel mallarla uğraşan kişilerle karşılaşırdı. Kıymetli metaller, pullar, az bulunan sikkeler, kıymetli taşlar, mücevher, kürkler, resim veya diğer sanat eserleriyle uğraşan aracılarla. Case ve Molly’ye anlattığı hikaye, başka birisinin, Smith adında bir adamın hikayesiyle başlıyordu.</p>
<p>Smith de bir aracıydı ama tatsız sezonlarda bir sanat satıcısı olarak çalışıyordu. Finn’in tanıştığı "silikonlamış" -bu lafın Case için eskilerden gelen bir çağrışımı vardı- kişilerin ilkiydi ve alıp kullandığı microsoft’lar sanat tarihi programlarıyla galeri satışlarının çizelgelerinden ibaretti. Yeni soketine yerleştirdiği yarım düzine çip sayesinde. Smith’in sanat alanındaki bilgileri, en azından meslektaşlarına kıyasla, çok fazlaydı. Ne var ki Smith’in Finn’e geliş sebebi yardım almak içindi, iki iş adamı arasında samimi bir rica. Tessier-Ashpool klanının araştırılmasını istiyordu ama tek şartı vardı. Bu işlem daha sonra kaynağa doğru geri yürütülememeliydi. Bunun mümkün olabileceğini söylemişti Finn. Fakat bir açıklama duymaya ihtiyacı vardı. "Kokuyordu." dedi Finn Case’e. "Para kokuyordu. Ayrıca Smith çok dikkatliydi. Biraz fazla dikkatli."</p>
<p>Smith, anlattığına göre, Jimmy adında bir kanalla çalışmıştı. Jimmy hırsızlık ve diğer işlerle uğraşıyordu ve yüksek yörüngede geçirdiği bir sene sonrasında geri dönerken, çekim kuyusundan beraberinde bazı parçalar da indirmişti. Adalar grubundan geçişinde kapabildiği en garip parça ise bir kafaydı, ince bir el işçiliğine sahip, platin üzeri cloisonne kaplamalı, inci ve lapis taşlarıyla bezeli bir büst. Smith buna göz atmış ve cep mikroskobunu bir kenara bırakarak Jimmy’ye bu nesneyi eritmesini tavsiye etmişti. Bu deneysel bir eserdi, bir antika değil, bu yüzden koleksiyoncular için bir değeri yoktu. Jimmy bunları duyunca bir kahkaha atmış, büstün bir bilgisayar uçbirimi olduğunu söylemişti. Konuşabiliyordu, fakat sayısallaştırılmış sesler yerine çarklar ve minyatür havalı org borularının mükemmel bir düzenlemesini kullanarak. Onu inşa eden kişi için barok bir eşyaydı, sıradışı bir büst, ne de olsa sayısal ses çipleri neredeyse bedavaydı. Muamma bir parçaydı. Smith kafayı bilgisayarına bağladığında, melodik, insan ötesi bir sesin, geçen yılki vergi iadesi miktarlarını dile getirişini dinlemeye dalmışlardı.</p>
<p>Smith’in müşteri yelpazesinde, el yapımı otomatik eşyalara olan tutkusu fetişe varan Tokyo’lu bir milyarder de vardı. Smith omuzlarını silkip, neredeyse rehin dükkanları kadar eski bir mimikle yukarı çevirdiği avuçlarını Jimmy'e doğru açtı. Deneyebileceğini söyledi ama bu parça için fazla koparamayacağını da ekledi.</p>
<p>Jimmy oradan ayrılıp büstü geride bıraktığında, Smith incelemesine devam etti ve bazı damgalar keşfetti. En sonunda, büstün geçmişinin Zürih'li iki sanatçının garip işbirliğinden Paris'teki bir işleme ustasına, Hollanda'lı bir kuyumcudan da California'lı bir çip tasarımcısına uzandığını ortaya çıkarabilmişti. Vardığı sonuca göre, Tessier-Ashpool S.A.'e sipariş edilmişti.</p>
<p>Smith, Tokyo koleksiyoncusuna yaptığı küçük ziyaretlerle, ilginç bir parçanın elinde olduğuna dair ipuçları vermeye başlamıştı.</p>
<p>Ve kısa bir süre sonra bir ziyaretçisi oldu, habersiz bir ziyaretçi, Smith’in akıl almaz karışıklıktaki güvenlik labirentini hiç varolmamışçasına aşan birisi. Küçük bir adam, bir Japon, aşırı kibar, tankta yetiştirilmiş katil bir ninjanın tüm özelliklerini taşıyan birisi. Smith oturduğu yerden kıpırdamıyor, cilalı Vietnam gülağacı masasının üzerinden ölümün sakin, kahverengi gözlerinin içine bakıyordu. Kibar, neredeyse özür dileyen bir tavırla, karşısında duran kopyalanarak yaratılmış katil, görevini açıklamaya başlamıştı, efendisinin evinden alınmış olan bir sanat eserini, tanımlanamaz bir güzellik mekanizmasını bulup geri götürmesi gerektiğini anlatıyordu. Düşüncelerine göre, diye ekliyordu ninja, bu nesnenin nerede olabileceği konusunda Smith'in bir fikri olabilirdi.</p>
<p>Smith adama ölmek için hiçbir isteği olmadığını söyleyerek büstü getirmiş. "Peki ne kadar," diye sormuş ziyaretçisi, "kazanmayı düşünüyordunuz bu nesnenin satışı sayesinde" Smith amaçladığının çok altında bir miktar söyleyince, ninja da bir kredi çipi çıkartıp, İsviçre’deki bir hesaptan ona bu miktarı aktarmış. "Kimdi," diye eklemiş adam, "bu parçayı size getiren?" Smith cevaplamış ve birkaç gün içinde Jimmy’nin ölüm haberi gelmiş.</p>
<p>"İşte ben de tam bu noktada devreye girdim," diye sürdürdü Finn hikayeyi. "Smith benim Memory Lane’dekilerle çok çalıştığımı biliyordu ve bir daha izi bulunamayacak bir araştırma için gidilecek yer de orasıdır. Bir kovboy kiraladım. Aracı olduğumdan yüzdemi de aldım. Smith ise çok dikkatliydi. Çok garip bir iş tecrübesi yaşamış, yakasını sıyırmayı başarmıştı ama bu yetmezdi. İsviçre’deki mangırlardan ödemeyi yapan kimdi? Yakuza mı? İmkansız. Bu tip olayları örtbas eden çok sağlam kodları vardır ve daima alıcıyı da öldürürlerdi. Casus işi miydi? Smith pek öyle düşünmüyordu. Casus olaylarının havası vardır, onu alırsın ve hissedersin. Herneyse, kovboya haber morglarını kurcalattım ve en sonunda Tessier-Ashpool’un mahkemeye verilmiş olduğunu bulduk. Dava önemsiz bir şeydi ama bu sayede kanuni işleri yürüten firmaya ulaştık. Sonra da avukatın buzunu halledip aile adresini aldık. Acayip işimize yaradı."</p>
<p>Case kaşlarını kaldırdı.</p>
<p>"Freeside," dedi Finn. "İşlerin döndüğü yer. Neredeyse lanet yerin hepsine sahipler. Asıl ilginç olan resim ise, kovboyun düzenli haber morgu ziyaretleri sonunda derlediği özette karşımıza çıktı. Aile şirketi. Ortak yapı. Varsayıma göre bir S.A.’ya ortak olunabiliyor, ne var ki açık&nbsp;<span style="text-indent: 0.3in;">pazarda bir tek Tessier-Ashpool hissesi işlem görmeyeli yüzyıldan fazlaydı. Bildiğim kadarıyla diğer pazarlarda da durum aynı. Şu anda bir şirket gibi işleyen çok sessiz, tamamen kendine özgü, ilk nesilden bir yüksek yörünge ailesine bakmaktasınız. Büyük servet, medya korkusu. Sayısız insan kopyalama. Yörünge kanunları genetik mühendisliğe karşı çok daha hoşgörülü, değil mi? Böyle olunca da hangi nesil veya nesiller topluluğunun işin başında olduğunu takip etmek imkansız hale geliyor. "Nasıl yani?" diye sordu Molly. "Kendi hayal çemberi sistemleri var. Yörünge kanunları altında bile, dondurulduğun süre boyunca ‘yasal ölü’ sayılıyorsun. Yer değiştiriyor gibiler ama kurucu babayı otuz yıldır gören olmamış. Anneyi arayacaksanız, o bir laboratuvar kazasında ölmüş..."</span></p>
<p>"Peki senin aracına ne oldu?"</p>
<p>"Hiç." Finn somurttu. "Bıraktım. T-A’ların avukatının sahip olduğu güçlerin inanılmaz karmaşasına biraz baktık. O kadar. Jimmy büyük ihtimalle Straylight’a girip büstü yürütmüş ve Tessier-Ashpool da ninjayı onun peşinden göndermişti. Smith bunları unutmaya karar verdi. Belki de akıllıcaydı." Molly’ye döndü. "Straylight Villası, Ana hattın en uç noktası, Yüksek seviyede gizli."</p>
<p>"Ninjanın onlara ait olduğunu kanıtlayabildin mi Finn?" diye sordu Molly.</p>
<p>"Smith öyle düşünüyordu."</p>
<p>‘‘Pahalı," dedi. "O küçük ninjaya ne olmuştur acaba Finn?"</p>
<p>"Herhalde onu da dondurmuşlardır. İhtiyaç anında buzunu çözüyorlardır."</p>
<p>"Tamam," dedi Case, "Armitage’ın oyuncaklarını Wintermute adında bir YZ’den aldığını bulduk. Şimdi ne yapıcaz?"</p>
<p>"Şimdilik hiçbir şey," dedi Molly. "ama artık küçük bir ek iş var." Cebinden katlanmış bir kağıt çıkartıp ona uzattı. Açtı. Kafes koordinatları ve giriş kodları.</p>
<p>"Kim bu?"</p>
<p>"Armitage. Ona ait bir tür veritabanı. Bunu Moderns’ten aldım. Başka bir anlaşma. Nerede orası?"</p>
<p>"Londra," dedi Case.</p>
<p>"Kır onu." Gülmeye başladı. "Bir kere de harçlığını kazanmayı dene, değişiklik olsun!"</p>
<p>Case kalabalık bir platform üzerinde trans-BAMA trenini bekliyordu. Molly, yeşil çantasında Flatline’ın veri inşasıyla birlikte saatler önce odaya geri dönmüştü ve Case o zamandan beri içiyordu.</p>
<p>Flatline’ı bir veri inşası olarak düşünmek can sıkıcıydı. Ölü bir adamın becerilerini, tutkularını, alabildiğine saçma cevaplarını yeniden canlandıran fiziksel bağlantılı bir ROM kasedi. ...Trenin, güçlü bir uğultuyla siyah indüksiyon şeridi boyunca kayarak gelişiyle, tünelin tavanındaki çatlaklardan aşağı tuğla tozları süzülmeye başladı. Case en yakınındaki kapıdan girip yolcuları izlemeye koyuldu. Yırtıcı yaratık bakışları olan bir çift Christian Scientists üyesi, bileklerine idealize edilmiş vajina hologramları takan üç genç ofis teknisyenine doğru yavaşça ilerliyordu, ıslak pembelik seri ışıklar altında daha da parlıyordu. Teknisyenler mükemmel dudaklarını sinirle ıslatıyor, kısık metalik göz kapakları ardından Christian Scientists’leri süzüyorlardı. Kızlar uzun, egzotik çayır hayvanları gibiydi, trenin hareketleriyle birlikte ahenkli ama bilinçsizce sallanıyorlardı. Yüksek topukları, bir arabanın tabanına basan parlatılmış nalları hatırlatıyordu insana. Onlar misyonerlerden kurtulup dörtnala kaçamadan önce tren Case’in durağına ulaştı.</p>
<p>Dışarı çıktığında istasyonun duvarında beyaz bir puro şeklindeki hologram ilişti gözüne, yüzeyinin altında japoncayı taklit eden deforme harflerle FREESIDE kelimesi yanıp sönüyordu. Kalabalığın içinden geçerek ona yaklaştı ve inceledi. BEKLEMEK NİYE? diye değişti yazı. Kafesler, havalandırmalar, limanlar ve kubbelerle tıka basa doldurulmuş bulanık, beyaz bir görüntü karmaşası. Bu reklamı görmüştü, benzerlerini de, binlerce kez. Hiçbir zaman ilgisini çekememişlerdi. Paneliyle birlikte, Freeside’ın bankalarına Atlanta kadar kolayca ulaşabilirdi. Seyahat bir et işiydi. Birdenbire küçük amblemi fark etti, küçük bir jeton boyutlarında, ilanın ışıktan dokusunun sol alt köşesine örülmüştü: T-A.</p>
<p>Odasına geri dönüyordu, Flatline’ın hatıralarında kaybolup gitmişti. On dokuzuncu yaz mevsiminin çoğunu Gentleman Loser barında pahalı biralar servis edip kovboyları seyrederek geçirmişti. O zamana kadar bir panele dokunmamıştı bile ama ne istediğini biliyordu. O yaz Loser’a takılan, her biri bir kovboyun çömezi olarak çalışmaya kararlı en az yirmi aday daha vardı. Bu tek yoldu.</p>
<p>Hepsinin ‘Lanta grubundan, kara buz ardındaki beyin ölümünden sağ kurtulabilmiş güneyli kovboy Pauley’den haberi vardı. Söylentilerde ise -yetersiz, düşük kaliteli ama süregelen tek bilgi- Pauley hakkında imkansızı başardığı dışında; az bilgi vardı. "Çok büyükmüş," diye başladı adaylardan biri Case’e bir bira karşılığı anlatmaya, "ama kim bilir neydi? Duyduğuma göre Brezilyalı bir maaş dağıtım ağı varmış. Her halükarda adam ölmüş: ölü bir çizgi ve ölü bir beyin." Case gözlerini bar kalabalığının ötesindeki gömlekli, iri yapılı bir adama dikti, derisinin renginde kurşuni görünen bir şeyler vardı.</p>
<p>"Evlat," diye çağırıyor olacaktı onu Flatline, aylar sonra Miami’de, "Ben o lanet olası dev kertenkeleler gibiyim, biliyor musun? İki beyne sahiptirler, biri kafalarındadır öteki de kuyruk kemiğinde, arka bacakları hareket ettirir. Kafayı o kara zamazingoya çarptım mı, eski dost kuyruk beyni taşır beni."</p>
<p>Mağlup'taki kovboy kalabalığı toplu bir merak dalgası, bir tür batıl inanca kapılmışçasına Pauley’den sakınıyordu. McCoy Pauley, siberuzayın Lazarus’u...</p>
<p>Sonunda onu alt eden kalbi olmuştu. Savaş sırasında bir toplama kampında takılan Rus kalbi. Onu değiştirmeyi hep reddetmiş, zamanlama duygusunun sürekliliğini sağlaması için onun atış düzenine ihtiyacı olduğunu öne sürüp durmuştu. Case Molly’nin verdiği katlanmış kağıdın arasına parmağını sokarak merdivenlerden yukarı koyuldu.</p>
<p>Molly ısılköpük üzerinde horluyordu. Diz kapağından kalçasının birkaç milimetre altına kadar şeffaf bir destek kalıbı uzanıyordu, gergin mikropor altındaki deri çürüklerle, çirkin bir sarı tonuna doğru açılan karartılarla lekelenmişti. Her biri farklı renk ve uzunluğa sahip sekiz derm, bileğinden aşağı düzgün bir hatta yayılmıştı. Yanında, ince kırmızı ışıkları kapağın altındaki girdi dermatrodlarına bağlı Akai marka bir transdermal birim vardı.</p>
<p>Hosaka’nın yanında duran ara birimi açtı. Keskin ışık çemberi doğrudan Flatline’ın veri inşası üzerinde yansıdı. Biraz buz yuvaladıktan sonra veri inşasını taktı ve bağlandı.</p>
<p>Tam anlamıyla, birisinin omzunuzun üzerinden elinizdekini okumasının verdiği duyguydu bu.</p>
<p>Öksürdü. "Dix? McCoy? Sen misin dostum?" Boğazı kuruyordu.</p>
<p>"Hey, kardeş," dedi yönsüz bir ses.</p>
<p>"Benim, Case. Hatırladın mı?"</p>
<p>"Miami, çömez, zeki velet."</p>
<p>"Son konuşmamızdan önce hatırladığın son olay ne Dix?"</p>
<p>"Hiç."</p>
<p>"Bekle bir dakika." Dix'in bağlantısını kapattı. Varlık yok olmuştu. Onu tekrar bağladı. "Dix? Ben kimim?"</p>
<p>"Bilemiyorum. Kimin nesisin sen?"</p>
<p>"Ca— senin dostun. Ortak. Neler oluyor Dix?"</p>
<p>"İyi soru."</p>
<p>"Burada olduğunu hatırlıyor musun, bir saniye önce?"</p>
<p>"Hayır."</p>
<p>"Bir ROM kişilik matrisinin nasıl çalıştığını biliyor musun?"</p>
<p>"Tabii ki evlat, bunlar kurumsal yapılardır."</p>
<p>"Kullandığım bilgi bankasına bağlanırsam, ona düzenli, gerçek zamanlı bir hafıza kazandırabilirim, öyle değil mi?"</p>
<p>"Sanırım," dedi yapı.</p>
<p>"Tamam öyleyse Dix. Sen bir ROM yapısısın. Beni anladın mı?"</p>
<p>"Öyle diyorsan öyledir," dedi Dix. "Sen kimsin?"</p>
<p>"Case."</p>
<p>"Miami," dedi ses, "çömez, zeki velet."</p>
<p>"Aynen. Dahası, başlangıç olarak Dix, birlikte Londra kafesine sızıp küçük bir miktar veriye erişeceğiz. Var mısın?"</p>
<p>"Bana itiraz şansım olduğunu söylemeyeceksin herhalde evlat?"</p>
</body>
</html>