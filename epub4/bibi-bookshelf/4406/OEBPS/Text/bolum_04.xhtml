<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>4</h1>
<p>Case alnına yapışık dermatodlarla odada oturmuş, tepesindeki ızgaralardan süzülen gün ışığında toz zerreciklerinin dansını seyrediyordu. Ekranın bir köşesinde geri sayım sürüyordu.</p>
<p>Kovboylar simstim ile ilgilenmezler diye düşündü. Çünkü bu temelde bir et oyuncağıydı. Kullandığı dermatodlarla herhangi bir simstim panelinden sallanan plastik başlığın aynı şeyler olduğunu, ayrıca sibaruzayın en azından sunum olarak insan algılarının aşırı bir soyutlaması olduğunun farkındaydı. Ne var ki simstimin kendisi, ona çoğaltılmış bir etsel girdi yığınıymış gibi geliyordu. Ticari malzemeler normal olarak gözden geçiriliyordu, böylece Terry Isham bir ara baş ağrısı çektiğinde siz bunu hissetmiyordunuz.</p>
<p>Ekran bipleyerek son iki saniyeyi bildirdi.</p>
<p>Yeni anahtar Sendai’sine ince fiber optik şeritlerle bağlanmıştı.</p>
<p>Ve bir ve iki ve —</p>
<p>Siberuzay temel noktalardan ortaya çıktı. Akıcı, diye düşündü ama yeterince değil. Üzerinde çalışmalıyım...</p>
<p>Sonra da yeni anahtarı açtı.</p>
<p>Yeni bir ete bürünmenin ani sarsıntısı. Matris yok artık, bir ses ve renk dalgası. ...Kız kalabalık bir caddede, fiyatların plastik levhalara keçeli kalemle yazıldığı, indirimli yazılımlar satan tezgahlar boyunca etrafındaki sayısız kolonlardan gelen müzikle birlikte yürüyordu. Sidik, bedava monomer, parfüm ve kızarmış krill kokuları. Birkaç korku dolu saniye boyunca onun vücudunu kontrol etmeye çabaladı. Fakat sonra kendini bırakıp onun gözleri ardında izleyici oldu.</p>
<p>Gözlüklerinin güneş ışığını kestiği söylenemezdi. Dahili amplifikatörlerin buna kendiliğinden uyum saplayıp sağlayamayacaklarını merak etti. Görüş alanının sol tarafında mavi alfanümerikler yanıp sönerek zamanı gösteriyordu. Şov yapıyor, diye düşündü.</p>
<p>Kızın vücut dili kafa karıştırıcıydı, tarzı yabancıydı. Sürekli olarak birilerine çarpacakmış gibiydi ama insanlar yolundan dışarı akıyor, ona yol veriyorlardı.</p>
<p>"N’aber Case?" Kelimeleri duydu ve onları biçimlendirişini hissetti. Molly bir elini ceketinden içeri soktu. Bir parmağının ucu, ılık ipeğin altında göğüs ucu çevresinde daireler çizdi. Bu his Case’in nefesini kesti. Molly, bir kahkaha attı. Fakat bağlantının tek taraflı oluşu Case’e cevap şansı tanımıyordu.</p>
<p>İki blok sonra, kız Memory Lane’in ötesine ilerliyordu. Case sürekli olarak yönünü bulmak için kendi kullanacağı görüntülere kızın gözlerini çevirmeye çalışıyordu. Durumun eylemsiz halinden rahatsız olmaya başlamıştı.</p>
<p>Anahtarı kapatmasıyla siberuzaya geçmesi bir oldu. New York Halk Kütüphanesinin ilkel buzuna ait bir duvara çarptı, potansiyel pencereleri hiç düşünmeden sayıyordu. Molly’nin algı sistemine geri döndü; kas ve keskin algıların kıvrak akışına.</p>
<p>Bu algıları paylaştığı zihni merak ederken buldu kendini. Molly hakkında ne biliyordu? Onun da başka bir pro olduğunu; ayrıca kendisi gibi, hayatını kazandığı işi varoluşu olarak tanımladığını. Bir iki gün önce ona nasıl sokulduğunu da biliyordu, uyandığında; onunla birleştiğinde çıkarttıkları tek vücut inlemesini ve sonrasında kahveyi koyu sevdiğini...</p>
<p>Kızın gittiği yer Memory Lane’de sıralanmış ne yaptığı belli olmayan yazılım kiralama merkezlerinden biriydi. İçeriye bir durgunluk, sükunet hakimdi. Merkezi bir koridor boyunca standlar sıralanıyordu. Müşteriler gençti, çoğu daha ergenlik çağındaydı. Hepsi, sol kulaklarının arkasına karbon yuvalar eklettirmişti ama Molly onlara bakmıyordu. Standların önünde yer alan tezgahlarda şeffaf fanuslarda beyaz kartona sabitlenmiş renkli açısal silikon parçacıkları şeklinde yüzlerce microsoft’la teşhir ediliyordu. Molly güney duvarının yedinci standına yöneldi. Tezgahın ardında saçları kazınmış ve sol kulağının ardındaki yuvadan bir düzine microsoft fışkıran bir çocuk ifadesizce boşluğa bakıyordu.</p>
<p>"Larry, içeride misin dostum?" Kız kendini onun karşısına yerleştirdi. Çocuğun gözleri odaklandı. Sandalyesinde doğrulup başparmağının kirli tırnağıyla kulak arkası yuvadan eflatun bir çubuk çıkardı.</p>
<p>"Hey, Larry."</p>
<p>"Molly." Kafasını salladı.</p>
<p>"Arkadaşlarından bazıları için bir işim var Larry."</p>
<p>Larry, kırmızı spor gömleğinin cebinden çıkarttığı düz plastik bir kutuyu açarak microsoft’u diğer bir düzinenin yanına yerleştirdi. Eli bir süre havada kaldıktan sonra, diğerlerinden daha uzun olan parlak siyah bir çip seçerek rahatça kafasına soktu. Gözleri kısıldı.</p>
<p>"Molly’nin bir yolcusu var," dedi, "ve Larry bunu sevmiyor."</p>
<p>"Hey," şaşırmıştı, "bilmiyordum bu kadar... hassas olduğunu. Bu çok etkileyici. Çok pahalıya patlar bu kadar hassas olmak."</p>
<p>"Sizi tanıyor muyum bayan?" Boş bakışlar geri döndü. "Yazılım mı alacaktınız?"</p>
<p>"Ben Moderns’i arıyorum."</p>
<p>"Bir yolcun var Molly, bu öyle söylüyor." Siyah çubuğu tıkladı. "Gözlerini bir başkası kullanıyor."</p>
<p>"Ortağım."</p>
<p>"Ortağına gitmesini söyle."</p>
<p>"Panther Moderns’e verecek bir şeyim var Larry."</p>
<p>"Neden bahsediyorsunuz bayan?"</p>
<p>"Case, sen çık." dedi kız. Case anahtarını kapattı ve anında matrise döndü. Siberuzayın vızıldayan sakinliği içinde yazılım merkezinin hayalet imgesi birkaç saniye asılı durdu.</p>
<p>"Panther Moderns" dedi Hosaka’ya, dermatrodları çıkartarak. "Beş dakikalık özet."&nbsp;</p>
<p>"Hazır" diye cevapladı bilgisayar.</p>
<p>Bu bildiği bir isim değildi. Yeni bir bilgiydi, Chiba’ya vardıktan sonra meydana çıkmıştı. Modalar Sprawl’un gençliğini ışık hızıyla alıp götürürdü; geniş altkültürler bir gecede ortaya çıkabilir, üç ay boyunca rağbet görüp bir anda tamamen yok olabilirlerdi. "Başla" dedi Case. Hosaka, kütüphane dizinlerine, makaleler ve haber servislerine erişmişti.</p>
<p>Özet, renkli bir resmin uzun süre sabit olarak gösterilmesiyle başlamıştı. Case önce bunun bir tür kolaj, başka bir görüntüden yırtılıp alınarak boyası kazınmış bir duvarın fotoğrafı üzerine yapıştırılmış bir çocuk yüzü olduğunu zannetti. Karanlık gözler, bariz ameliyat eserleri olan deri katları, soluk dar elmacık çıkıntısı boyunca uzanan sivilce yığını, yırtıcı bir orman yaratığını oynayan pandomimcinin ürkütücü zarafetiyle hareket ediyordu. Vücudu tek parçalı dar giysisinde süzülen karmaşık kareli yapı benzeri soyut bir motif dışında neredeyse görünmezdi. Mimetik polikarbon.</p>
<p>Geçiş, Dr. Virginia Rambali, Sosyoloji, N.Y.U., adı, fakültesi ve okulu ekranda pembe alfanümeriklerle parlıyordu.</p>
<p>"Rasgele sürreal şiddet eylemlerine yatkınlıkları ortadayken," diyerek devam etti bir ses, "sizin bu fenomenin bir terörizm şekli olmadığında ısrar etmenizin nedenini seyircilerimiz anlayamayabilirler."</p>
<p>Dr. Rambali gülümsedi. "Her zaman, teröristin medya geştaltını kullanmaktan vazgeçtiği bir nokta vardır. Öyle bir nokta ki şiddet tırmanır, ama bu noktadan öte, terörist de medya geştaltı olgusunun bir belirtisi konumuna gelir. Bizim alışık olduğumuz terörizm kavramı, tamamen medyayla ilişkilidir. Panther Moderns ise, kendilerinin bilincinde olmaları ve medyanın terörist eylemle ilk baştaki sosyopolitik niyeti birbirinden ne ölçüde kopardığını tanımaları sayesinde diğer teröristlerden kesin bir şekilde ayırılıyor..."</p>
<p>"Geç şunu." dedi Case.</p>
<p><br/></p>
<p>Case, ilk Modern’iyle Hosaka’nın özetinden iki gün sonra tanıştı. Moderns’in, onun gençliğindeki Big Scientists’in güncel bir hali olduğuna karar verdi. Sprawl’da her zaman iş başında olan bir ergen DNA hayaleti vardı, kısa ömürlü birçok altkültürün kodlanmış kalıplarını taşıyan ve bunları rasgele aralıklarla çoğaltan Panther Moderns, Scientists’in yazılımkafa haliydi. Teknoloji elverseydi bütün Big Scientists de microsoftlarla doldurulmuş yuvalara sahip olurdu kesinlikle. Önemli olan tarzdı ve bu tarz hiç değişmemişti. Moderns paralı askerler, soytarılar, nihilist teknofetişistlerdi.</p>
<p>Kapıda, Finn’den aldığı bir kutu disketle beliren yumuşak sesli çocuğun adı Angelo’ydu. Yüzü, kolajen ve köpek balığı kıkırdağı polisakkaridiyle monte edilmişti; pürüzsüz ve iğrençti. Case’in bugüne kadar karşılaştığı özgün ameliyatlar arasında en korkuncuydu. Angelo gülümseyip de iri bir hayvanın jilet keskinliğindeki köpek dişlerini sergilediğinde içi biraz rahatladı. Dişeti protezleri. Case bunu daha önce görmüştü.</p>
<p>"Piç kurularının nesil farkı yaratmalarına izin vermemek lazım." dedi Molly. Case, Sense/Net buzunun motiflerine dalmış halde başını salladı.</p>
<p>Gerçek buydu. İşi, kimliği, varlığı. Yemeyi unutuyordu. Molly onun için uzun masanın köşesine kutularca pilav ve birkaç tabak suşi bırakmıştı. Bazen panelin başından kalkıp odanın köşesine kurdukları kimyasal tuvalete bile gitmeye üşeniyordu. O, boşluklardan sakınıp, bariz tuzakları atlatarak Sense/Net’in buzundan geçmek İçin kullanacağı yolun haritasını çıkartırken, buz motifleri de ekran üzerinde sürekli farklı görüntüler alıyordu. İyi bir buzdu. Çok güzeldi. Kolları Molly’nin omuzlarının altında, yattığı yerden çelik arkasından gelen kırmızı şafağı seyrederken, buz motifleri de alev alevdi. Uyandığında ilk gördüğü, buzun gökkuşağı piksellerinden labirentiydi. Giyinmeye bile gerek duymadan doğrudan paneline geçip bağlanırdı. Buz kırıyordu. Çalışıyordu. Artık hangi günde olduğunu bilmiyordu.</p>
<p>Ve bazen de uykuya daldığında, özellikle Molly kiralık Moderns kadrosuyla keşif gezilerine çıktığında, Chiba görüntüleri seli geri geliyordu. Yüzler ve Ninsei neonu. Bir seferinde Linda Lee’yi gördüğü karmaşık bir rüyadan uyanmış, ne onun kim olduğunu ne de onun kendisine ne ifade ettiğini hatırlayabilmişti. Hatırladığında ise tekrar bağlanıp dokuz saat aralıksız çalıştı.</p>
<p>Sense/Net buzunu kırmak tam dokuz gün sürmüştü.</p>
<p>"Ben bir hafta demiştim." dedi Armitage, Case’in saldırı planını görmenin verdiği memnuniyeti gizleyemeyerek.</p>
<p>"Bakıyorum zamandan yana rahatsın."</p>
<p>"Boş versene." dedi Case ekrana doğru gülümseyerek. "Bu temiz iş, Armitage."</p>
<p>"Evet," diye itiraf etti Armitage. "ama bu seni havaya sokmasın. İşin sonunda karşılaşacaklarının yanında bu bilgisayar oyunu gibi kalır."</p>
<p><br/></p>
<p>"Seni seviyoruz, Kedi Ana." diye fısıldadı Panther Moderns'in iletişim adamı. Sesi Case’in kulaklarında modüle edilmiş bir hışırtıydı. "Atlanta. Gitmeye hazır gibi görünüyor. Gidin, anlaşıldı mı?" Molly’nin sesi biraz daha netti.</p>
<p>"Duymak, itaat etmektir." Moderns, iletişim adamlarının şifrelenmiş mesajını Manhattan üzerinden jeosenkronize yörüngede olan Sons of Christ the King uydusundan yansıtmak için New Jersey’de bir tür el yapımı çanak kullanıyordu. Gerçekleştirdikleri operasyonun tümüyle dikkatlice planlanmış özel bir şaka gözüyle bakıldığında uydu seçimi de kasıtlıydı. Molly’nin sinyalleri, neredeyse Sense/Net binası yüksekliğinde, siyah camdan bir banka kulesinin çatısına epoksiyle sabitlenmiş bir metre çaplı şemsiye çanaktan yayılıyordu.</p>
<p>Atlanta. Tanıtım kodu basitti. Atlanta’dan Boston’a, Chicago’ya, Denver’a, her şehir için beş dakika. Birisi Molly’nin sinyallerini algılamayı ve sesini çözmeyi başarırsa Moderns kod sayesinde bunu fark edecekti. Eğer binada yirmi dakikadan fazla kalırsa, dışarı çıkabilmesi neredeyse imkansızdı.</p>
<p>Case, kahvesinden son bir yudum aldı, dermatrodlarını yerleştirip siyah tişörtünün altından göğsünü kaşıdı. Moderns’in Sense/Net güvenliğini oyalamak için ne yapacaklarına dair hiçbir fikri yoktu. Onun görevi, yazdığı sızma programının Molly’nin ihtiyacı olduğu anda Sense/Net sistemleriyle bağlantı kurabilmesini sağlamaktı. Ekranın köşesindeki gerisayımı seyretti. İki. Bir.</p>
<p>Bağlandı ve programını çalıştırdı. "Anahat" diye fısıldadı iletişim görevlisi; Sense/Net buz katmanlarının parıltısı içinde ilerlerken duyduğu tek ses buydu Case’in. Güzel. Molly’yi kontrol et. Simstim’i açarak onun algı sistemine geçti.</p>
<p>Şifreleyici, görsel girdileri biraz bulanıklaştırıyordu. Kız binanın geniş girişindeki altın işlemeli bir ayna panonun önünde duruyordu, sakız çiğneyerek ve kendi yansımasına hayran gibi. Aynalı protezlerini gizleyen geniş güneş gözlükleri bir yana, oraya ait olan ve Tally Isham’ı bir an için bile olsa görmeyi bekleyen bir turistmiş gibi görünmeyi fazlasıyla iyi becermişti. Pembe plastik bir yağmurluk, beyaz fileden bir üst ve Tokyo’da geçen sene moda olan tarzda kesilmiş beyaz bir pantolon giyiyordu. Amaçsızca sırıtarak sakızını patlattı. Case’in içinden gülmek geçti. Kızın göğüs kafesini saran mikrogözenekli bandı hissedebiliyordu, altındaki yassı birimleri de: radyo, simstim birimi ve şifreleyici. Boynuna yapıştırılan boğaz mikrofonu olabildiğince ağrı kesici bir dermadiske benziyordu. Pembe paltosunun cebindeki elleri, bir kas gevşetme hareketleri dizisi şeklinde açılıp kapanıyordu.</p>
<p>Parmak uçlarındaki o tanımı zor hissin sebebinin kısmen ilerleyip geri çekilen bıçaklar olduğunu anlaması birkaç saniyesini aldı.</p>
<p>Case anahtarı tetikledi. Programı beşinci kapıya gelmişti. Buz kırıcısı küçük darbelerle ilerlerken panel üzerinde gezinerek ince ayarlar yapan ellerinden habersiz seyre dalmıştı. Şeffaf renk düzlemleri hileli iskambil desteleri gibi karıştı önünde. Bir kart seç diye düşündü, herhangi birini.</p>
<p>Kapı bulanıklaşarak yok oldu. Bir kahkaha attı. Sense/Net buzu onun girişini grubun L.A. merkezinden gelen rutin bir transfer olarak kabul etmişti. Artık içerideydi. Ardından, virütik alt programlar çözülüyor ve kapının kod dokusuyla birleşerek gerçek L.A. Verilerinin girişini reddetmeye hazırlanıyordu.</p>
<p>Case yine anahtarı tetikledi. Molly lobinin arka tarafındaki devasa dairesel resepsiyon masasının yanından geçiyordu.</p>
<p>Kızın optik sinirindeki yazım çipi 12:01:20’yi gösterdi.</p>
<p><br/></p>
<p>Geceyarısında, Molly’nin gözlerinin ardındaki çipiyle eş zamanlı olarak Jersey’deki iletişim adamı komutunu vermişti. "Anahat" Sprawl’da iki mil boyunca yayılmış dokuz Modern, aynı anda ödemeli telefon kulübelerinden ÇOK ACİL numarasını tuşlamıştı. Her biri planlanmış kısa bir konuşma yapıyor, telefonu kapatıp steril eldivenlerini çıkartırken gecenin karanlığında kayboluyordu. Dokuz karakol ve halk güvenlik bürosu, köktendinci Hıristiyanların bilinmeyen bir kolunun, Sense/Net piramitlerinin havalandırma sistemine Blue Nine olarak da bilinen yasadışı bir psikoaktif maddeden yüksek miktarda katılmasını üstlendiği bilgisini almıştı. Blue Nine veya Kaliforniya'da bilinen adıyla Grevious Angel etkilediği deneklerin yüzde seksen beşinde ciddi paranoya ve katliam psikozu yaratmıştı.</p>
<p>Case anahtarı açarken programı da Sense/Net’in araştırma kütüphanelerinin güvenliğini sağlayan alt sistemin kapılarından geçiyordu. Case kendini bir asansöre girerken buldu.</p>
<p>"Özür dilerim, fakat siz çalışanlardan mısınız?" bekçi kaşlarını kaldırdı. Molly de sakızını patlattı. "Hayır," diyerek sağ elinin ilk iki büklümünü adamın boşluğuna indirdi. Adam kemerindeki alarma uzanarak iki büklüm yığılırken kız adamın kafasını yakaladı asansörün duvarına patlattı.</p>
<p>Sakızı biraz daha hızlı çiğneyerek, ışıklı paneldeki KAPIYI KAPAT ve DUR düğmelerine bastı. Paltosunun cebinden siyah bir kutu çıkardı ve panelin devrelerini koruyan kilide kurşun bir parça soktu.</p>
<p><br/></p>
<p>Panther Moderns ilk hamlelerinin etkisini göstermesi için dört dakika bekleyip, sonrasında dikkatle hazırladıkları yanlış bilginin ikinci bölümünü enjekte ettiler. Fakat bu kez doğrudan Sense/Net’in dahili video sistemine yayın yaptılar.</p>
<p>12:04:03’te binadaki her ekran on sekiz saniye boyunca Sense/Net çalışanlarının hassas yapılı olanlarını felç edebilecek bir frekansta sinyal üretti. Hemen ardından, bir insan yüzünü andıran bir görüntü doldurdu ekranları, hatları bir tür iğrenç Mercator görüntüsü gibi asimetrik kemik uzantılarına yayılmış bir yüz. Çarpık, ince uzun yapılı çenenin hareketleriyle ıslakça aralanmış mavi dudaklar. Bir uzuv, belki de bir el, kırmızımsı kök yumrularından bir pelte atıldı kameraya doğru, bulanıklaştı ve yok oldu. Zehirlenmenin algı ötesi görüntüleri: binadaki su dağıtımının grafikleri, laboratuvar kavanozlarıyla çalışan eldivenli eller, karanlığın içine bırakılan bir kütle, zayıf bir su sıçraması sesi. ...Görüntüler eşliğinde standartın iki katından biraz düşük hızla çalan parça ise, bir ay öncesine ait bir haber bülteninin, HsG adındaki insan iskeletinin gelişimi faktörünü öne geçirebilen bir biyokimyasalı detaylıca anlatan bir bölümüydü. HsG’nin aşırı dozu bazı kemik hücrelerine aşırı yüklenilmesine ve sonucunda bin kat daha hızlı büyümesine neden oluyordu.</p>
<p>12:05:00’da Sense/Net grubunun aynalarla kaplı merkezi üç binin üzerinde çalışanıyla dolmuştu. Geceyarısını beş geçe Moderns’in mesajı beyaz bir ekranla son bulmuştu ve Sense/ Net piramidi çığlıklarla yankılanıyordu.</p>
<p>NYPD’ye ait yarım düzine taktik hovercraft’ı binanın havalandırma sisteminde Blue Nine bulunma ihtimaline karşın, Sense/Net piramidinde buluşmaya gidiyordu. Ayaklanma uyarı alarmlarının tümü açıktı. Bir BAMA Acil Tahliye Helikopteri Riker’daki üssünden kalkıyordu.</p>
<p><br/></p>
<p>Case ikinci programını çalıştırdı. Dikkatlice inşa edilmiş virüs, Sense/Net araştırma malzemelerini barındıran alt deponun ana koruma komutanlarından örtülü kod dokusuna saldırdı. "Boston" Molly’nin sesiydi hattaki, "ben alt kattayım." Case anahtarı çevirdi ve asansörün boş duvarını gördü. Kız beyaz pantolonunu çıkartıyordu. İri bir paket, donuk renkli bileğinin renginde bir bantla bacağına sabitlenmişti. Eğilerek bu bandı yırttı. Kız Moderns üniformasını açarken taklit edici polikarbon üzerinde dans eden koyu kırmızı çizgiler beliriyordu. Pembe yağmurluğu çıkarttı, beyaz pantolonun yanına fırlattı ve üniformayı beyaz file atletin üstüne çekti.</p>
<p>12:06:26</p>
<p>Case’in virüsü kütüphanenin komut buzunda bir pencere açmıştı. Buradan geçerek içeri girdiğinde, soluk mavi neondan gergin bir kafese asılmış renk kodlu kürelerle kaplı sonsuz mavi alanla karşılaştı. Matrisin uzaysızlığında, bir veri yapısının içi, sonsuz göreceli boyuta sahip olurdu; Case’in Sendai’si aracılığıyla erişilen bir çocuğun oyuncak hesap makinesi, içinde asılı birkaç basit komut dışında sonsuz hiçlik uçurumları şeklinde görülebilirdi. Case, Finn’in ciddi uyuşturucu sorunları olan orta sınıf bir sarariman’dan satın aldığı kodu girmeye başladı. Küreler arasında görünmez yollar takip ediyormuşcasına süzülüyordu.</p>
<p>İşte. Buradaki.</p>
<p>Kürenin içine giden yolu zorla açarak soğuk mavi mahzenin yıldızsız, donmuş cam kadar ölü kubbesinin altında belirli merkez güvenlik komutlarını etkileyecek bir alt program çalıştırdı.</p>
<p>Çıkma zamanı. Hassas hareketlerle geri işlem yapan virüs, pencere dokusunu baştan örüyordu.</p>
<p>İşi tamamdı.</p>
<p><br/></p>
<p style="text-align: center; font-weight: bold;">* * *</p>
<p><br/></p>
<p>Sense/Net’i lobisinde Panther Moderns’ten iki kişi, dikdörtgen bir saksının ardından kargaşayı dikkatle videoya alıyorlardı. Her ikisi de bukalemun giysileri içindeydi. "Taktik görevliler köpük bariyerler sıkıyor" notunu düştü bir tanesi, gırtlak mikrofonu kaydetsin diye. "Rapid’ler ise hâlâ helikopteri indirmeye çalışıyor."</p>
<p>Case simstim anahtarını açtı. Aynı anda bedenini kırık bir kemiğin acısı sardı. Molly uzun koridorda düz gri bir duvara yaslanmış, hızlı ve düzensiz nefesler almaktaydı. Case sol bacağında giderek sönen keskin acıyla hemen matrise geri döndü.</p>
<p>"Neler oluyor, Evlat?" diye sordu iletişim adamına.</p>
<p>"Bilmiyorum Kesici. Ama bizimle konuşmuyor. Bekle."</p>
<p>Case'in programı döngüsünü sürdürüyordu. Yenilenmiş pencerenin merkezinden, buz kırıcısının değişken dış hattına doğru saç teli kadar ince açık kırmızı bir neon ışını uzandı. Bekleyecek zaman yoktu. Derin bir nefes, geri dönme zamanı.</p>
<p>Molly, ağırlığını koridorun duvarına vermeyi deneyerek bir adım attı. Beyaz odada, Case inledi. Kız ikinci adımda yerde uzanan bir kolun üzerinden geçti. Taze kanla parıldayan bir üniforma kolu. Anlık fiberglas kalkan parçaları görüntüsü. Kızın görüş alanı bir tünel darlığına düşmüş gibiydi. Üçüncü adımda Case, kendini çığlık atarak matriste buldu.</p>
<p>"Evlat? Boston, bebeğim..." Kızın sesi acıdan gerilmişti. Öksürdü. "Yerlilerle biraz sorun çıktı. Sanırım biri bacağımı kırdı."</p>
<p>"Neye ihtiyacın var Kedi Ana?" İletişim adamının sesi hışırtılar arasından zorla seçiliyordu.</p>
<p>Case kendini geri dönmeye zorladı. Molly duvarı yarılamış, ağırlığın tamamını sağ bacağına veriyordu. Ön cebinin içindekileri karıştırıp, dermadisk gökkuşağıyla kaplı bir plastik tabakası çıkardı. Aralarından üçünü seçip bileğine, tam damarların üzerine yapıştırdı. Altı bin mikrogram endorfin eşdeğeri, ağrının üzerine bir çekiç gibi inerek onu paramparça etti. Sırtı, bu patlamayla gerilmiş, katılaşmıştı. Kalçalarından yukarı pembe ısı dalgaları yükselirken derince iç çekti, yavaşça gevşedi.</p>
<p>"Tamam Evlat. Artık geçti. Fakat dışarı çıktığımda tıbbi yardıma ihtiyacım olacak. Adamlarıma bildir. Kesici, hedefe iki dakika uzaktayım. Bekleyebilir misin?"</p>
<p>"İçeride olduğumu ve beklediğimi söyle ona" dedi Case.</p>
<p>Molly koridordan aşağı doğru topallamaya başladı. Kız geriye doğru bir göz attığında Case, üç Sense/Net güvenliğinin katlanmış vücutlarını gördü. Aralarından birinin gözleri yok gibiydi.</p>
<p>"Taktik ekipleri ve Rapid’ler giriş katını mühürlediler Kedi Ana. Köpük barikatlar. Lobide durum ısınmaya başladı."</p>
<p>"Burası da farklı sayılmaz" diyerek bir çift çelik kapıdan geçti. "Neredeyse geldim, Kesici."</p>
<p>Case matrise geçip alnındaki dermatrodları söktü. Terden sırılsıklam olmuştu. Alnını bir havluyla kurulayıp Hosaka’nın yanındaki bisiklet matarasından bir yudum su aldı ve ekrandaki kütüphane haritasını kontrol etti. Kırmızı bir imleç, holün sonundaki çıkışa varmak üzereydi. Dxie Flatline’ın veri inşasını temsil eden yeşil noktadan sadece birkaç milimetre uzaktı. Böyle yürümeye devam ederse bacağına neler olabileceğini düşündü. Yeterli endorfin değerleriyle bir çift paramparça uzuv üzerinde bile yürüyebilirdi. Case kendini sandalyesine sabitleyen naylon kemerleri sıkılaştırdı ve dermatrodları tekrar taktı.</p>
<p>Her zamanki gibi: Dermatrodlar, başlangıç, geçiş.</p>
<p>Sense/Net araştırma kütüphanesi ölü bir depolama alanıydı; orada saklanan malzemelerin arabirimlendirilmeden önce fiziksel olarak çıkarılmaları gerekirdi. Molly, birbirinin aynısı gri dolap dizileri arasında ilerliyordu.</p>
<p>"Ona beşinciden sonra soldan onuncuya ilerlemesini söyle Evlat." dedi Case.</p>
<p>"Beş daha sonra on sola Kedi Ana." diye tekrarladı iletişim adamı.</p>
<p>Sola saptı. Bir kütüphane görevlisi iki dolap arasına sinmişti, kadının yanakları ıslak, gözleri bomboştu. Molly onu umursamadı. Case bir an için Moderns’in bu denli bir terör yaratmak için ne yapmış olabileceğini düşündü. Bunun şakayla karışık bir tehditle ilgili olduğunu biliyordu ama Molly onları açıklarken o buzuyla oldukça meşguldü.</p>
<p>"İşte bu." dedi Case ama Molly zaten veri inşasının olduğu dolabın önünde durmuştu. Dolabın hatları Case’e Julie Deane’nin&nbsp;<span style="text-indent: 0.3in;">Chiba’daki odasındaki Neo-Aztek kitaplıkları hatırlattı.</span></p>
<p>"Hallet şunu Kesici." dedi Molly.</p>
<p>Case siberuzaya geçip, kütüphane buzu içinden geçen açık kırmızı iplikten aşağıya doğru titreşen bir komut gönderdi. Beş ayrı alarm da hâlâ işler durumda olduklarına ikna oldu. Üç iddialı kilit açıldı ama kendilerini kilitli olarak kabul ettiler. Kütüphanenin ana bankasının kalıcı hafızası anlık bir değişim yaşadı; veri inşasının nakli üst düzey bir emirle, bir ay önce gerçekleştirilmişti. Onu taşımak için yetkiyi kimin verdiğini araştırmak isteyen bir görevlinin bulacağı tek şey silinmiş kayıtlar olacaktı.</p>
<p>Kapı sessiz menteşeleri üzerinde sessizce aralandı.</p>
<p>"0467839" dedi Case ve Molly raftan siyah bir depolama birimi çıkarttı. Yüzeylerindeki uyarı işaretleri ve güvenlik seviyesi tanımlarıyla büyük bir saldırı silahının şarjörünü andırıyordu.</p>
<p>Molly dolap kapağını kapattı; Case anahtarı çevirdi.</p>
<p>Kütüphane buzundan geri çektiği bağlantısı, programa geri dönerek tam bir sisteme geri dönme çalışması başlattı. Çıkarken Sense/Net kapıları ardından kapanıyor, yanlarından geçtiği kapılara yerleştirdiği alt programlar yeniden buz kırıcısının çekirdeğinde toplanıyordu.</p>
<p>"Çıktım Evlat," diye bildirdi ve sandalyeye yığıldı. Gerçek bir mücadelenin zihindeki yoğunlaşmasından sonra, bağlantısını kesmeden vücudunun farkında kalabiliyordu. Sense/Net’in hırsızlığı farketmesi günler alabilirdi. İpucu, büyük ihtimalle Los Angeles naklinin başka bir yere yönlenişi olurdu, ne de olsa tam olarak Moderns'in saldırısına denk geliyordu. Molly’nin koridorda karşılaştığı üç güvenlikten yaşayan olacağını pek sanmıyordu. Anahtarı çevirdi.</p>
<p>Kontrol panosunun yanında Molly’nin kara kutusunun olduğu asansör kımıldamamıştı. Görevli hâlâ yerde yığılıydı. Case, onun boynundaki diski ilk defa farketti. Molly’den bir hediye, uyanmaması garanti olsun diye. Kız adamın üzerinden atladı ve LOBİ düğmesine basmadan önce kara kutuyu söktü.</p>
<p>Asansör fısıltıyla aralanırken, kalabalıktan arkası dönük fırlayan bir kadın içeri girdi ve kafasını arka duvara vurdu. Molly ona bakmadan yerdeki görevlinin boynundan diski söktü. Sonra da pembe yağmurluğunu, beyaz pantolonu ve güneş gözlüklerini toparlayıp kapıdan dışarı fırlayıp giysinin başlığını alnına kadar çekti. Giysinin ön cebindeki veri inşası birimi o hareket ettikçe vücuduna batıyordu. Dışarıya adım attı.</p>
<p>Case daha önce de panik görmüştü ama kapalı bir alanda değil.</p>
<p>Asansörlerden taşan Sense/Net çalışanları sokak kapılarına hücum ediyor ama sadece Taktik ekiplerinin köpük barikatları ve BAMA Rapid’lerinin kum torbalarıyla karşılaşıyorlardı, içeride potansiyel bir katil kitlesi olduğuna ikna olan her iki ekip de eşi görülmemiş bir verimle iş birliği içindeydiler. Ana çıkış kapılarının parçalanmış enkazının ötesinde, barikatların üzeri üçer cesetlik bir katmanla örtülmüştü. Ayaklanmayı yatıştırmak için kullanılan silahların tok patlama sesleri, lobinin mermer zemini üzerinde bilinçsizce koşturan kalabalığın ayak sesleri için güzel bir artalan oluşturuyordu. Case bugüne kadar böyle bir ses duymamıştı.</p>
<p>İşin doğrusu bu Molly için de bir ilkti. "Tanrım" diyerek durakladı. Bu bir tür kıyametti, korkunun patlayan dalgalarıyla dolu en ilkel ve saf seviyesine yükselmekti. Lobinin zemini cesetler, giysiler, kan ve her yeri saran sarı yazıcı çıktılarıyla kaplıydı.</p>
<p>"Hadi kardeşim. Çıkmalıyız." Moderns elemanlarının gözleri delice dönen polikarbon gölgelikler arkasından bakmaktaydı, giysileri arkalarında yaşanan şekil ve renk karmaşasına yetişemiyordu. "Yaralı mısın? Hadi, Tommy seni iyileştirecek." Tommy, konuşan elemana bir paket, polikarbona sarılmış bir video kamera uzattı.</p>
<p>"Chicago" dedi Molly. "Yoldayım." Sonrasında düşüyordu, kan ve kusmukla kaplanmış mermer zemine olmasa bile, kan gibi sıcak bir kuyuya, sessizlik ve karanlığın derinliklerine...</p>
<p><br/></p>
<p>Kendini Lupus Yonderboy olarak tanıtan Panther Moderns lideri, kaydettiği arkaplan görüntülerini isteğe bağlı olarak gösterime sunabilen polikarbon bir elbise giyiyordu. Case’in çalışma masasına iliştirilmiş şaheser bir büst edasıyla, Case ve Armitage’i kısık iri gözlerinin ardından selamladı. Onlara gülümsüyordu.&nbsp;<span style="text-indent: 0.3in;">Saçları pembeydi. Saçlarının çıkmaya devam ettiği sivri kulaklarından soldakinin arkasından, yazılım ormanının gökkuşağı yükseliyordu. Göz bebekleri, ışığı kedilerinki gibi yakalayacak şekilde tasarlanmıştı. Case giysinin durmayan renk ve doku dansını seyre dalmıştı.</span></p>
<p>"İşlerin kontrolden çıkmasına izin verdiniz." dedi Armitage. Odanın ortasına, pahalı görünümlü bir pardesünün kasvetli ışıltılar saçan kıvrımlarına sarılı bir heykel gibi dikilmişti.</p>
<p>"Kaos, Bay Kim," diye yanıtladı Lupus Yonderboy, "Budur bizim tarzımız ve sınıfımız. Kaostur ana temamız. Kadınınız bilir bunu. Biz onunla çalışıyoruz. Sizinle değil Bay Kim." Giysisi bej ve soluk bir avokadonun garip, açısal motiflerine bürünmüştü. "Tıp ekibine ihtiyacı vardı. Onlarla birlikte şimdi. Onu sürekli koruyoruz. Her şey yolunda." Tekrar gülümsedi.</p>
<p>"Ona parasını ver." dedi Case.</p>
<p>Armitage ona alevli gözlerle baktı. "Mallar elimizde değil."</p>
<p>"Kadınınızda ama" dedi Yonderboy.</p>
<p>"Öde şunu!"</p>
<p>Armitage somurtarak masaya doğru yürüdü ve trençkotunun cebinden üç şişkin Yeni Yen destesi çıkardı. "Saymak ister misin?" diye sordu Yonderboy’a.</p>
<p>"Hayır." diye yanıtladı Yonderboy. "Sen ödeyeceksin. Bay Kim sensin. Öyle kalmak için ödüyorsun. Bir Bay İsim olmamak için."</p>
<p>"Umarım bu bir tehdit değildir." dedi Armitage.</p>
<p>"Buna iş denir." diyerek parayı giysinin önündeki tek cebine tıktı Yonderboy.</p>
<p>Telefon çaldı, Case açtı.</p>
<p>"Molly" diyerek telefonu Armitage’e uzattı.</p>
<p><br/></p>
<p>Sprawl’un gökyüzü yapıları Case binadan çıkarken şafak öncesi grisi renginde ışıldıyordu. Bütün uzuvlarının soğuk ve işlevsiz olduğunu hissediyordu. Uyuyamazdı, o odadan nefret ediyordu. Lupus gitmişti, sonra da Armitage, Molly ise bir yerlerde ameliyat ediliyordu. Geçen trenle birlikte ayaklarının tabanına ulaşan titreşimler. Uzaklarda yankılanarak kaybolan sirenler.</p>
<p>Rastgele döndü sokak köşelerinden, yakası kalkık deri ceketinin içinde kamburlaşmış vücudunun adımlarıyla peşpeşe yakacağı Yeheyuan’ların ilkini mazgaldan aşağı bırakıp yenisini yakarak. Armitage’in zehir keseciklerini düşündü, sürekli olarak kan dolaşımında eriyor, mikroskobik zarlar o yürüdükçe inceliyordu. Ne bütün bunlar gerçek gibi görünüyordu, ne de Sense/Net’in lobisinde Molly’nin gözlerinde gördüğü o korku ve acı. Chiba’da öldürdüğü üç kişinin yüzlerini hatırlamaya çalıştığını farketti birden. Adamları hatırlamıyordu, kadını hatırlama çabası ise Linda Lee’nin anısını canlandırdı. Üç tekerli, ayna camı kaplı eski bir kamyon geçti, taşıdığı boş plastik silindirler gürültüyle sarsılıyordu.</p>
<p>"Case."</p>
<p>Hemen yana sıçradı, içgüdüsel olarak sırtını duvara dayamıştı.</p>
<p>"Senin için bir mesaj var Case." Lupus Yonderboy’un kıyafeti temel görünümlerde dolaşıyordu. "Üzgünüm, seni korkutmak istemezdim."</p>
<p>Case doğrulup ellerini ceplerine soktu. Modern’den bir kafa boyu kadar uzundu. "Dikkatli olmalısın Yonderboy."</p>
<p>"Mesaj şu Case. Wintermute." Kelimeyi heceledi.</p>
<p>"Mesaj senden mi?" Case bir adım ileri gitti.</p>
<p>"Hayır," dedi Yonderboy, "Senin için"</p>
<p>"Kimden?"</p>
<p>"Wintermute" diye tekrarladı Yonderboy, pembe saçlarını dalgalandırarak başıyla onaylıyordu. Giysisi mat siyaha gömüldü, eski beton üzerine düşmüş bir gölgeydi artık. İnce siyah kollarının havada döndüğü kısa ve garip bir danstan sonra gitti. Hayır. İste orada. Pembeyi örten kapüşon, grinin en doğru tonu ile yürüdüğü kaldırımın doku ve lekeleriyle bezenmiş giysisi. Gözleri dur ışığının kırmızısını yansıttı. Sonrasında gerçekten yok olmuştu.</p>
<p>Case gözlerini kapatıp onları tutulmuş parmaklarıyla ovdu, sırtını dökülen duvara yaslamıştı.</p>
<p>Ninsei bundan çok daha kolaydı.</p>
</body>
</html>