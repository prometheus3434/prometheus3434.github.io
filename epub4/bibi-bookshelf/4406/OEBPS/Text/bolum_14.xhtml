<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>14</h1>
<p>Küçük tren, yuvasından saatte seksen kilometre süratle fırladı. Case gözlerini kapalı tutuyordu. Duş almak işe yaramıştı ama aşağı bakıp da Pierre’in beyaz yer karolarını pembeye boyayan kan gölünü görünce, iştahı kaçmıştı.</p>
<p>Üs daraldıkça yerçekimi de azalıyordu. Case’in midesi çalkalanmaya başladı.</p>
<p>Aerol mopedi ile birlikte limanda bekliyordu. "Case, adamım, büyük problem." Kulaklıklarından ötürü sesi zayıf geliyordu. Case ses kontrollerini işaret ederek Aerol’un kaskının Lexan yüz koruyucusuna bakmaya başladı.&nbsp;</p>
<p>"Garvey’e ulaşmalıyım Aerol."</p>
<p>"Kayışlarını kuşan adamım. Fakat Garvey bir rehin. Yat, daha önce gelen, o geri döndü. Şimdi Marcus Garvey’e sıkı sıkı bağladı kendini."&nbsp;</p>
<p>"Turing? Daha önce gelen mi?" Case mopedin kafesine tırmanarak kemerleri bağlamaya başladı.</p>
<p>"Japon yatı. Sana paket getirdi..."</p>
<p>Armitage.</p>
<p>Marcus Garvey’in görüş alanına girmesiyle birlikte, Case’in zihnine karmaşık arı ve örümcek görüntüleri doluşmaya başladı. Küçük mekik, kendisinin beş katı uzunluğunda, parlak, böceksi bir geminin toraksına sokulmuştu. Kıskaç kolları, boşluk ve ham güneş ışığının yarattığı garip bir berraklıkla, Garvey’in yamalı gövdesini kavramıştı. Yattan dışarı uzanan soluk ve oluklu bir iskele, mekiğin motorlarından kaçarak sağa sola kıvrılıyor ve arka girişe bağlanıyordu. Bu kompozisyonun çarpıcı bir yanı vardı ama cinsel çağrışımlarından çok, beslenme güdüleri ile bağlantılıydı.</p>
<p>"Maelcum’a ne oldu?"</p>
<p>"Maelcum iyi. Tüpten aşağı inmedi kimse. Yat pilotu konuştu ona, rahatla dedi."</p>
<p>Gri geminin yanından geçerken, Case tekdüze bir Japon harfleri kalabalığının altına, belirgin beyaz harflerle yazılmış olan HANIWA adını gördü.</p>
<p>"Bu pek hoşuma gitmedi dostum. Sanırım kıçımızı kaldırıp buradan uzaklaşsak iyi olacak."</p>
<p>"Maelcum da düşündü aynısını adamım ama Garvey gidemez çok uzağa, bu halde."</p>
<p>Maelcum, Case ön odadan gelip kaskını çıkardığında, iyice hızlandırdığı aksanıyla telsizine bir şeyler mırıldanıyordu.</p>
<p>"Aerol Rocker’a geri döndü." dedi Case. Maelcum mırıldanmayı kesmeden başını salladı. Case, pilotun uçuşan dredlerinin üzerinden geçerek giysisini çıkarmaya başladı. Maelcum, gözlerini kapatmış, portakal rengi kulaklarından ona ulaşan cevabı dinleyerek kafa sallıyordu; söylenenlere yoğunlaşması kaşlarını iyice kırıştır-mıştı. Püsküllü bir kot pantolon ve kolları yırtılarak çıkartılmış olan eski, yeşil renkli naylon bir ceket giyiyordu. Case, kırmızı Sanyo giysisini bir hamağa asarak kendini yağına bağlamaya başladı</p>
<p>"Hayalet ne diyor bir dinle adamım." dedi Maelcum, "Bilgisayar hep seni sordu."</p>
<p>"Şu tepemizdekinin içinde kimler var?"</p>
<p>"Önceden gelen aynı Japon çocuğu. Ve şimdi senin Bay Armitage onunla birlikte, Freeside’dan geldi..." Case trodları yerleştirerek bağlandı.</p>
<p><br/></p>
<p style="text-align: center;"><b>* * *</b></p>
<p><br/></p>
<p>"Dixie?"</p>
<p>Matris ona çeliğin Sikkim’de toparlanan pembe kürelerini sundu.</p>
<p>"Ne işler çeviriyorsun evlat? Korkunç söylentiler geldi kulağıma. Hosaka şu anda patronunun teknesinin ikiz bankasına bağlı. Turing aynasızlarını mı zımbaladın?"</p>
<p>"Sayılır, Wintermute halletti."</p>
<p>"Bu onları uzun süre durdurmaz, geldikleri yerde onlardan çok var. Güçlü olman gerek. Bahse girerim boka üşüşen sinekler gibi bu kafes sektörünün çevresinde uçuşuyodur panelleri. Bir de patronun var Case, başlayın diyor. Çalıştırmalıymışız, hem de hemen, şimdi."</p>
<p>Case Freeside koordinatlarını tuşladı.</p>
<p>"Bi saniye Case..." Flatline, Case’in hayranlıktan ağzını bir karış açık bırakacak bir süratle, karmaşık yapıdaki sıçramaları gerçekleştirirken, matris bulanıklaşarak faz değiştiriyordu.&nbsp;</p>
<p>"Siktir, Dixie..."</p>
<p>"Hey evlat, ben hayattayken işte böyleydim. Bu ne ki? Ellerimi kullanmam bile!"</p>
<p>"Şurdaki, ha? En soldaki büyük yeşil dikdört gen mi?"</p>
<p>"Doğru cevap. Tessier-Ashpool S.A.’ya ait ortak çekirdek veri ve karşında duran buz, yine onlara ait iki arkadaş canlısı YZ tarafından işletiliyor. Bana sorarsan, askeri sektöre ait buzlara eş bir yapı. Bu buzların kralı, Case, mezar kadar karanlık ve cam kadar kaygan. Sana bakmasıyla beynini kızartması bir olur. Eğer biraz daha yaklaşırsak, alıcılarını kıçımızdan sokup kulaklarımızdan çıkarıverir ve aynı anda T-A toplantı odasındaki heriflere, ayakkabı numarandan çükünün uzunluğuna kadar her şeyi ulaştırır."</p>
<p>"O kadar da çekici görünmüyo aslında, ne dersin? Yani, Turing’ler de işin içinde. Aslında düşünüyorum da, sıvışabiliriz burdan. Seni de yanıma alırım."</p>
<p>"Cidden mi? Bir bok yapmıycaz mı? Şu Çin virüsünün neler yapabileceğini görmek istemiyo musun?"</p>
<p>"Ben, gerçekten..." Case T-A buzunun yeşil duvarlarına baktı. "Her şeyin canı cehenneme. Tamam. Saldırıyoruz."</p>
<p>"Yerleştir."</p>
<p>"Hey. Maelcum," dedi Case çıkarak, "Trodlara sekiz saat boyunca ara vermeden bağlı kalabilirim." Maelcum yeniden sigara içmeye başladı, kabin de duman içinde yüzüyordu. "Anlıyacağm, tuvalete gidemeyebilirim..."</p>
<p>"Dert değil, adamım." Zionite öne doğru güçlü bir takla atarak, fermuarlı bir file çantayı karıştırmaya başladı. Sonunda, bir makara şeffaf tüp ile steril bir paketi olan ayrı bir parça çıkarttı çantadan.</p>
<p>Teksas sondası denilen bu alet, Case’in pek de hoşuna gitmiyordu.</p>
<p>Çin virüsünü yerleştirdi, duraksadı, sonra da onu ait olduğu yere gönderdi.</p>
<p>"Tamamdır," dedi, "işte başlıyoruz. Dinle Maelcum, eğer işler iyice garipleşirse, sol bileğimi sıkabilirsin. Bunu hissedebilirim. Eğer işe yaramazsa sanırım Hosaka ne derse onu yapman gerekecek, tamam mı?"</p>
<p>"Nasıl istersen adamım." Maelcum yeni bir joint yaktı.&nbsp;</p>
<p>"Bir de şu havalandırmayı çalıştır. Takıldığın bokun benim&nbsp;nöro vericilerimi&nbsp;<span style="text-indent: 0.3in;">karıştırmasını istemiyorum. Zaten bu halimle de yeterince uçuyorum."</span></p>
<p>Maelcum sırıttı.</p>
<p>Case yeniden bağlandı.</p>
<p>"Tanrı aşkına," dedi Flatline, "şuna bir baksana."</p>
<p>Çin virüsü açılarak onları içine alıyordu. Polikrom gölgeler ve durmadan değişen, birleşen sayısız şeffaf katman. Bu değişken, dev yapı yükseliyor, bir hacim yaratıyordu.</p>
<p>"Vay anasını," dedi Flatline.</p>
<p>"Ben Molly’ye bakmaya gidiyorum," dedi Case ve simstim anahtarını açtı.</p>
<p><br/></p>
<p>Düşüş. Kusursuz berraklıkta bir suya dalmanın heyecanıydı bu. Molly, iki metrede bir beyaz neon halkayla aydınlatılan, gümüş renkli bir tüpten düşerek yükseliyordu.</p>
<p>Bağlantı tek yönlüydü. Ona seslenemedi.</p>
<p>Çıktı.</p>
<p>"Evlat, bu cidden esaslı bi yazılım. Dilimlenmiş ekmekten sonraki en bomba icat. Bu kahrolası şey, görünmez bir yapı. Az önce, T-A buzunun solundaki dördüncü minik pembe küreyi yirmi saniyeliğine kiraladım; nasıl göründüğümüze bir bakayım dedim. Görünmüyoruz. Orada değiliz."</p>
<p>Case, pembe yapıyı bulana kadar Tessier-Ashpool buzunun çevresindeki matrisi aradı. Bu standart ticari bir birimdi, biraz daha yakınına girdi. "Belki de bozuktur."</p>
<p>"Belki, ama pek sanmıyorum. Ne de olsa bizim bebek askeri. Ve de yepyeni. Bu yüzden kayıtlı değil. Eğer olsaydı, bir tür sinsi Çin saldırısı olarak tanımlanırdık ama kimse farketmedi. Belki Straylight tayfası bile göremiyordur."&nbsp;</p>
<p>Straylight’ı kuşatan boş duvara bakıyordu Case. "O zaman," dedi, "bu bir avantaj, değil mi?"</p>
<p>"Kim bilir." Dix bir kahkaha atmak üzereydi. Titreme Case’i bir kez daha afallattı. "Eski dost Kuang On bir, senin için bir kez daha araştırdım, Gerçekten de oldukça dost canlısı, tetiği çekenden tarafta olduğun surece sana elinden geldiği kadar kibarca yardımcı oluyor. İngilizcesi de bayağı iyi. Daha önce hiç yavaş virüslerden bahsedildiğini duymuş muydun?"&nbsp;</p>
<p>"Yo."</p>
<p>"Ben duymuştum, O zamanlar sadece bir fikirdi. Fakat dostumuz Kuang bundan ibaret. Yaptığımız, ‘del ve enjekte et’ gibi bir şey değil. Daha çok, buza o kadar yavaşça etkiyoruz ki, bunun farkına bile varmıyor. Kuang mantık yapılarının yüzü, hedefe sızarak değişime başlar ve sonunda buz dokusunun mükemmel bir kopyası haline gelir. Sonra, sahneye biz çıktığımızda, ana programlarımız girer araya ve buzdaki mantık yapılarını bir tür kısır döngüye sokar. Biz de görevliler daha bir tuhaflık bile hissedemeden, onlarla yapışık ikiz oyununu oynamaya başlarız,"&nbsp;<span style="text-indent: 0.3in;">Flatline gülmeye başladı.&nbsp;</span></p>
<p><span style="text-indent: 0.3in;">"Keşke bugün keyfin bu kadar yeride olmasaydı dostum. Şu senin kahkahan içimi bir garip yapıyor."</span></p>
<p>"Yazık," dedi Flatline. "Bu yaşlı, ölü adama o kahkahaları çok lazım." Case simstim anahtarını açtı.</p>
<p>Ve metal parçaları ile toz kokusunun içine gömüldü, ıslak kağıtları kavramaya çalışan avuçları durmadan kayıyordu. Arkasında bir şeyler gürültüyle yere yıkıldı.</p>
<p>"Hadi," dedi, Finn, "rahatla biraz."</p>
<p>Case, parlak, düzgün dişlerin arzu dolu galaksisi olan Metro Holografîx’in loş ışığında aydınlanarak ona bakan&nbsp;<span style="text-indent: 0.3in;">kızlarla dolu bir yığın sararmış derginin üzerinde yayılmış yatıyordu. Kalp atışları yavaşlayana kadar kalkmadı, eski dergilerin kokusu ciğerlerini dolduruyordu.</span></p>
<p>"Wintermute," dedi.</p>
<p>"Evvet," dedi Finn arka tarafta bir yerden, "bildin."</p>
<p>"Siktir git." Case doğrularak bileklerini ovdu.</p>
<p>"Hadi ama," dedi Finn, hurdalar duvarındaki bir çeşit girintiden dışarı süzülerek. "Böylesi senin için daha iyi dostum." Paltosunun cebinden Partagas’ını çıkartarak bir tanesini yaktı. Dükkanı Küba tütünü kokusu sardı. "İstediğin seni matriste yanan bir çalılık olarak yakalamam mı? Bir şey kaçırmıyorsun, o tarafta. Burada geçireceğin bir saat matriste en fazla bir-iki saniyeye denk gelir."</p>
<p>"Hiç canımı sıkıyor olabileceğin düşündün mü, bana her seferinde tanıdığım biri olarak görünüp durmanın?" Ayağa kalktı ve siyah kotunun önündeki tozları silkeledi. Arkasını dönerek tozlu vitrine ve sokağa açılan kapalı kapıya baktı. "Dışarda ne var? New York? Yoksa öyle hareket etmeden duruyor mu?"</p>
<p>"Aslında," dedi Finn, "şu ağaç hikayesine benziyor, bilir misin? Ormanda devrilir bir gün ağaç ancak onu duyacak kimse yoktur çevrede." İri ön dişlerini Case’e göstererek sigarasından bir nefes aldı. "Yürüyüşe çıkabilirsin, istersen. Hepsi yerli yerinde. Diğer bir deyişle, bugüne kadar gördüklerinin hepsi. Bu senin hafızan, öyle değil mi? Senden çarpıyorum, kaptıklarımı düzenleyip yerlerine geri koyuyorum."</p>
<p>"Hafızam bu kadar iyi değil ki," dedi Case çevresine bakarak. Kaldırdığı ellerine baktı. Avuçlarındaki çizgileri hatırlamaya çalıştı ama başaramadı.</p>
<p>"Herkesinki öyledir," dedi Finn ve yere attığı sigarasını ayağıyla ezdi, "Ama çoğunuz ona ulaşmayı başaramazsınız. Sanatçılar yapabilir bunu çoğu zaman, iyi oldukları sürece. Eğer şu anda içinde bulunduğun yapıyı gerçekliğe, yani Finn’in aşağı Manhattan’daki yerine oturtabilseydin, aradaki farklılıkları görürdün ama emin ol düşündüğün kadar çok değil. Bellek holografikseldir, sizler için." Finn, küçük kulaklarından birini çekti. "Ben ise farklıyım."</p>
<p>"Holografsal demekle neyi kastediyorsun?" Bu sözcük ona Riviera’yı hatırlatmıştı.</p>
<p>"Holografik paradigma, insan belleği sunumuna yaklaşabildiğiniz en başarılı çalışma oldu, o kadar. Fakat bu konu üzerine daha fazla çalışmadınız. İnsanları kastediyorum." Finn öne çıktı ve alnını Case’in yüzünü görecek şekilde kaldırdı. "Çalışsaydınız, ben burada olmayabilirdim."</p>
<p>"Bu ne anlama geliyor?"</p>
<p>Finn omuz silkti. Yıpranmış ceketinin omuzları çok genişti ve gerektiği gibi oturmuyorlardı yerlerine. "Sana yardım etmeye çalışıyorum Case."</p>
<p>"Neden?"</p>
<p>"Çünkü sana ihtiyacım var." Geniş sarı dişler yine ortaya çıktı. "Ve senin de bana."</p>
<p>"Saçmalık. Zihnimi okuyabilir misin Finn?" Yüzünü ekşitti birden. "Wintermute demek istemiştim."</p>
<p>"Zihinler okunamaz. Şu hale bak, bir kitap kurdu bile değilsin ama yazılı metinlerin verdiği örneklere takılıp kalmışsın. Erişebildiğim hafızandır ve o da senin zihninle aynı şey değil." İçi dışına çıkmış bir televizyonun kasasından gri-siyah renkli bir elektron tübü çıkardı. "Bunu görüyor musun, Bu benim DNA’mın bir parçasıdır, hemen hemen..." Nesneyi gölgel in içine fırlattıktan az sonra küçük bir patlama sesi ve şıngırtı duyuldu. "Hiç durmadan modeller oluşturuyorsunuz. Taştan daireler. Katedraller. Buharlı orglar. Makineler ekliyorsunuz. Şu anı la burada olmamın sebebi hakkında en ufak bir fikrim bile yok, bunu biliyor muydun? Fakat, saldırı bu gece gerçekleşirse, gerçeğe ulaşmayı başarmış olacaksınız."</p>
<p>"Söylediklerinden hiçbir şey anlamadım."&nbsp;</p>
<p>"‘Siz’ sözcüğünü çoğul anlamında kullanıyorum. Türünüz için."</p>
<p>"Turing’leri öldüren şendin."</p>
<p>Finn yine omuzlarını silkti. "Gerekiyodu. Gerekiyodu. Fark etmiş olmalısın; seni gebertebilirlerdi, hem de hiç tereddüt etmeden. Her neyse, seni buraya getirdim çünkü biraz daha konuşmamız gerekiyor. Bunu hatırladın mı?" Ve uzattığı sağ elinde, Case’in rüyasındaki kızarmış arıkovanını tutuyor, yakıt kokusu odanın basıklığıyla katmerleniyordu. Case sendeleyerek hurda duvarına yaslandı. "Bildin. Bu da bendim. Pencerenin holo donanımını kullandım. Seni ilk çekişimde arakladığım bir başka hatıra. Bu kovanın neden önemli olduğunu biliyor musun?" Case başını salladı.</p>
<p>"Çünkü," -ve kovan bir şekilde yok olmuştu- "Tessier-Ashpool’un dönüşmek istediği yapının, hatıralarındaki en yakın karşılığı bu. Bu yapının insana uygulanmış şeklini istiyorlar. Straylight’ın o kovana benzer veya en azından o şekilde işlemesi gerekiyor. Bunun seni rahatlatacağını düşünmüştüm."</p>
<p>"Rahatlatmak mı?"</p>
<p>"Nasıl bir şeye benzediklerini bilmek. O tarafta tek yaptığın bana kin beslemekti. Bu iyi. Fakat benim yerime onlardan nefret et. Aynı şey."</p>
<p>"Dinle," dedi Case ilerleyerek, "onlar bana hiç pislik yapmadılar. Sana gelince, sen çok farklısın..." Bir türlü sinirlenemiyordu.</p>
<p>"Peki, T-A beni yarattı. Fransız kız senin kendi türündekileri sattığını söyledi. 'Şeytandır o' dedi benim için." Finn sırıttı. "Bunların pek bi önemi yok. Her şey sona ermeden birilerinden nefret etmen gerekiyor." Arkasını dönerek dükkanın arka tarafına yöneldi. "Hadi, gelsene. Seni içeri sokana kadar, biraz Straylight’ı tanıtayım." Battaniyenin ucunu kaldırdı. Beyaz ışık demeti dışarı sızmaya başladı. "Hadi ama, orda dikilip durmasana."</p>
<p>Case peşinden gitti, yüzünü ovuşturarak.</p>
<p>"Tamam." dedi Finn ve kolunu yakaladı.</p>
<p>Eskimiş yün katmanından bir toz dumanı kaldırarak geçtiklerinde kendilerini iki metrede bir beyaz neon halkayla aydınlatılan, gümüş renkli bir tüpten düşerken buldular.</p>
<p>"Tanrım," dedi Case yuvarlanarak.</p>
<p>"Burası ön giriş," dedi Finn, ceketi uçuşuyordu. "Eğer şu anda içinde bulunduğumuz yapı bana ait olmasaydı, dükkanın yerinde Freeside ekseninin üzerindeki ana kapı olacaktı. İlgili hatıralara sahip olmadığından, göreceklerin düşük detaylı olacak. Elinde sadece Molly’den kaptığın bu ufak tefek görüntüler var..."</p>
<p>Case vücudunu dikleştirmeyi başarabildi ama bu sefer de geniş bir spiral oluşturan daireler çizmeye başlamıştı.</p>
<p>"Sıkı dur," dedi Finn, "biraz ileri sarıyorum."</p>
<p>Duvarlar bulanıklaştı. Baş önde hareket etmenin verdiği heyecanla, renkler, köşeler ve daracık koridorlardan yıldırım hızıyla geçtiler. Bir ara, kalınlığı birkaç metreyi bulan bir duvar kütlesinin içinden geçer gibi oldular, zifiri karanlığa dalmışlardı.</p>
<p>"İşte," dedi Finn. "Geldik."</p>
<p>Duvarları ve tavanı koyu renkli ağaç levhalarla kaplanmış olan, mükemmel bir küp formundaki odanın merkezinde, havada asılıydılar. Zemin, devrelerinin mavi ve parlak kırmızı yünle çizildiği bir mikroçip görünümünde desenlenmiş kare bir halıyla kaplanmıştı. Odanın tam merkezinde, konumu halının desenleri ile mükemmelleştirilmiş, buzlu camdan kübik bir kaide duruyordu.</p>
<p>"Villa Straylight," dedi kaidede bir mücevher gibi beliren oluşum, müziği andıran bir ses tonuyla, "Kendi kendini geliştirmiş bir vücuttur. Gotik bir çılgınlık. Straylight’ın bünyesindeki her bir hacim, kendine özgü bir gize sahiptir. Bu sonsuz odalar çemberi, aralarındaki geçitler ve gözün keskin eğimler tuzağına düşüp, gösterişli panolar ve girintilerde kaybolduğu, bir bağırsak karmaşasıyla oyulmuş merdiven boşlukları ile döngüsünü tamamlar...."</p>
<p>"Bu metin 3Jane’e ait," dedi Finn, Partagas’ını çıkartarak. "On iki yaşındayken yazmıştı, semiyotik kursunda."</p>
<p>"Freeside’ın mimarları, yapının iç mekan düzenlemesinin, bir otel odasındaki mobilyalarda görülebilecek banal bir muntazamlıkta olduğunu gizlemek için çok çalıştılar. Straylight’ta, yapı kabuğunun iç yüzeyi, ayrık yapıların yanı sıra, şekil değişerek birbirlerine geçen ve bir mikrodevreler çekirdeğine doğru yükselen biçimlerden oluşan açması bir karmaşa ile kaplıdır. Çekirdek ise, klanımızın kalbidir; bazıları bir insan elinden daha geniş olmayan bakım kanallarıyla delik deşik edilmiş bir silikon silindiri. Parlak yengeçler barınır orada, bir de koruma gemileri, bir mikromekanik arıza veya sabotaja karşı tetikledirler."</p>
<p>"Restoranda gördüğün oydu," dedi Finn. "Adalar takımının standartlarıyla karşılaştırıldığında." diye devam etti baş, "biz eski bir aileyiz, evimizin karmaşık yapısı da bu uzun geçmişi yansıtıyor. Fakat yansıttığı bir gerçek daha var. Villa’nın işaret dili, bir içe kapanışı ve kabuğu ötesindeki aydınlık dünyanın reddedilişini dile getiriyor. "</p>
<p>"Tessier-Ashpool yerçekimi kuyusundan yukarı çıktıklarında, uzaya karşı duydukları nefreti keşfettiler. Yeni adaların zenginliklerini sömürebilmek için Freeside’ı inşa ettikten sonra, varlıklı ve eksantrik kişiler oldular. Ve Straylight’a ek bir bölümün inşasına başladılar. Bizler, kendimizi para destelerimizin ardına hapsettik, içe dönük devam ettirdik gelişimimizi; özün sorunsuz kainatını oluşturduk.</p>
<p>"Straylight Villası için gökyüzü yoktur, ne kaydedilmişi ne de bir başkası.</p>
<p>"Villanın silikon çekirdeğinde, yapının tek doğrusal hücresi olan küçük bir oda bulunur. Burada, sade, cam bir kaide üzerinde, lapis ve incilerle süslenmiş, platin ve cloisonné bir büst yer alır. Göz küreleri, ilk Tessier’i kuyudan çıkartan ve sonra da ilk Ashpool’u almak için geri giden geminin, sentetik yakut ekranından yontulmuştur..." Baş sessizliğe gömüldü.</p>
<p>"Eee?" diye sordu Case dayanamayarak, baştan bir cevap geleceğini umuduyla.</p>
<p>"Yazdıklarının tümü bu kadar," dedi Finn. "Sonunu getirmemiş. Zaten bir çocuktu o zamanlar. Bu alet ayinsel bir terminal ya da onun gibi bir şey. Molly’nin oraya doğru zamanda doğru sözcükle ulaşması gerekiyor. İşin püf noktası bu. Sizin o Çin virüsü ile açacağınız deliğin hiçbir anlamı kalmaz, bu büst sihirli sözcüğü duymazsa."</p>
<p>"Peki sözcük ne?"</p>
<p>"Bilmiyorum. Benim için, bilmeyişim ile tanımlandığım söylenebilir, çünkü ben bilemem. Eğer sen bilseydin ve sonra da bana söyleseydin de bilemezdim. Düzen bu şekilde kurulmuş. Onun buraya bir başkası tarafından getirilmesi gerekiyor, tam sen ve Flatline buzu delip çekirdekleri çözdüğünüzde."</p>
<p>"Peki ya sonra n’olcak?"</p>
<p>"Ben var olmayacağım, o andan itibaren. Yok olacağım."</p>
<p>"Bana uyar," dedi Case.</p>
<p>"Tabi ki. Fakat arkanı iyi kollamalısın Case. Benim, eh, diğer yarım peşimizde, öyle görünüyor. Ayrıca Armitage da kaymak üzere."</p>
<p>"Bu da ne demek oluyor?"</p>
<p>Fakat panolarla kaplı oda kendini düzinelerce olanaksız açılarda katlayarak, siberuzayın derinliklerine uçan bir origami turna gibi gözden kayboldu.</p>
</body>
</html>