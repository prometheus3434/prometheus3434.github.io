<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>13</h1>
<p>"Adınız Henry Dorsett Case." Doğum yılı ve yerini, BAMA Tekil Kimlik Numarasını ve geçmişte kullandığı takma adlar olduğunu zar zor hatırladığı bir dizi ismi okudu koltuktaki kız.</p>
<p>"Bir süredir burada mı kalıyorsunuz?" Çantasının içindekilerin yatağın üzerine çıkarılmış ve kirli çamaşırlarının çeşitlerine göre ayrılmış olduğunu gördü. Shuriken ise kotlar ve iç çamaşırlarının arasında, kum renkli ısılköpüğün üzerinde tek başınaydı.</p>
<p>"Kolodny nerde?" İki adam, koltukta yan yana oturuyordu. Kollarını bronz göğüsleri üzerinde kavuşturmuşlardı ve ikisinin de boynunda aynı altın zincirden vardı. Case onlara biraz daha dikkatle baktığında, gençliklerinin sahte olduğunu fark etti. Bunu meydana çıkaran, cerrahların daha çözemediği bir sorundu, parmak boğumlarındaki kırışıklıklar.</p>
<p>"Kolodny de kim?"</p>
<p>"Kayıtlardaki isim buydu. O kız nerde?"&nbsp;</p>
<p>"Bilmem," diyerek bara gitti ve kendine bir bardak soda aldı. "Burdan ayrıldı."</p>
<p>"Bu gece neredeydin Case?" Kız tabancayı kaldırarak bacaklarının üzerine koydu, doğrudan Case’e yöneltmiyordu.</p>
<p>"Jules Verne’de, birkaç bar, sonra da kelle oldum. Senden n’aber?" Dizleri her an kırılacak gibiydi. Soda ılık ve tatsızdı.</p>
<p>"İçinde bulunduğun durumu anlayamadın galiba," dedi soldaki adam, beyaz file gömleğinin üst cebinden bir paket Gitanes çıkartarak, "Suçlamalar arasında, bir yapay zekayı izin verilenden daha yetkin bir seviyeye getirme teşebbüsü de var." Aynı cebinden bir de altın renkli Dunhill paketi çıkardı ve avcunda dengeledi, "Armitage adını verdiğiniz kişi halihazırda gözaltında."</p>
<p>"Corto?"</p>
<p>Adamın gözleri açıldı. "Evet. Adının bu olduğunu nasıl öğrendiniz?" Çakmaktan bir milimetrelik alev parıltısı yükseldi.&nbsp;</p>
<p>"Hatırlamıyorum," dedi Case.&nbsp;</p>
<p>"Hatırlayacaksın," diye karşılık verdi kız. Adları; veya çalışma adları; Michele, Roland ve Pierre idi. Case’in izlenimlerine göre Pierre, Kötü Polis’i oynayacak; Roland ise Case’in tarafını tutarak küçük yardımlarda bulunacaktı -Case bir Gitane içmeyi reddettiğinde, yeni bir paket Yeheyuan bulmuştu- ve genellikle Pierre’in katı saldırganlığının karşı ataklarını yapacaktı. Michelle de Kayıt Meleği olacak, sorgunun gidişatında gerekli küçük ayarları yapacaktı. Ayrıca, aralarından birinin veya hepsinin ses iletişimleri ve büyük ihtimalle simstim üzerine de özel gereçleri olduğundan emindi, bu yüzden artık yapacakları veya söyleyeceklerinin geçerli deliller olacağının farkındaydı. <i>Delil</i>, diye sordu kendine düşüş yükünün altından, <i>neyin delili</i>?&nbsp;</p>
<p>Konuştukları Fransızca’yı onun takip edemeyeceğini bildiklerinden, aralarında rahatça sohbet ediyorlardı. Ya da öyle görünüyorlardı. Gerçi yakalayabildikleri ona yetmişti; Pauley, Armitage, Sense/Net, Panther Moderns gibi isimler, canlı bir Paris Fransızcası denizinden fışkıran buzdağları gibiydi. Diğer yandan, adların orada bulunmasının onun yararına olması da güçlü bir ihtimaldi. Molly’ye her zaman Kolodny diyorlardı.</p>
<p>"Bir saldırı için kiralandığını söylüyorsun demek Case," dedi Roland, konuşmasındaki ağırlığın amacı anlayışlı olduklarını hissettirmekti, "ve hedefinin tabiatından haberin olmadığını. Bu sizin meslekte pek de alışılmadık bir durum değil mi? Savunmaları aştıktan sonra, gerekli işlemi yapmamayı seçmen imkansız olmaz mıydı? Kaldı ki bir çeşit işleme ihtiyaç olduğu da kesin, öyle değil mi?" Öne eğildi, dirsekleri desenli dizlerinde, avuçları açık, Case’in açıklamalarını bekliyordu. Pierre odayı dolanmaktaydı; bir an pencerede, bir an kapıda beliriyordu. Case, Michele’in sinsiyi oynayacağından emindi artık. Kızın gözleri üzerinden bir an olsun ayrılmıyordu.</p>
<p>"Üzerime bir şeyler giyebilir miyim?" diye sordu, Pierre onu soymakta ısrar etmiş, kotunun dikişlerine kadar aramıştı. Bu yüzden bir ayak taburesinin üzerinde çırılçıplak oturuyordu ve bir ayağı rahatsız edici beyazlıktaydı.</p>
<p>Roland, Pierre’e Fransızca bir soru sordu. Pierre, yine pencereye gitmiş, küçük yassı bir dürbünle dışarıya bakıyordu, "Non," dedi ilgisizce, Roland da omuz silkerek Case’e doğru kaşlarını kaldırdı. Case bunun gülümsemek için iyi bîr zaman olduğuna karar verdi. Roland gülümsemesini karşılıksız bırakmadı.</p>
<p>Bunun kitaptaki en eski polis saçmalığı olduğunu düşündü Case. "Bakın," dedi, "hastayım. Barlardan birinde şu kahrolası uyuşturucuyu aldım, anlıyor musunuz? Yatmak istiyorum. Beni zaten sıkıştırdınız, Armitage’ı da çoktan yakaladığınızı söylüyorsunuz. Onu bulduysanız, gidin ve ona sorun kafanızdakileri. Ben sadece kiralık desteğim."</p>
<p>Roland başını salladı. "Peki ya Kolodny?"&nbsp;</p>
<p>"Armitage beni kiraladığında onunla birlikteydi. Sırf kas, bir jiletkız. Bütün bilgim bu. Pek çok olduğu da söylenemez zaten."</p>
<p>"Armitage’ın gerçek adının Corto olduğunu biliyorsun ama," dedi Pierre, gözleri hâlâ dürbünün pembe renkli yumuşak yastıklarına gömülüydü. "Bunu nasıl oluyor da biliyorsun arkadaşım?"</p>
<p>"Sanırım bir ara o söylemişti bunu," dedi Case pot kırdığına pişman olmuştu. "Herkesin birkaç adı vardır. Seninki ne Pierre?"</p>
<p>"Senin Chiba’da onarıldığını biliyoruz." dedi Michele. "ve belki Wintermute’un ilk hatası da bu oldu." Case ona elinden geldiği kadar boş baktı. İsim daha önce hiç geçmemişti. "Senin üzerinde gerçekleştirilen işlemler sonucunda, kliniğin sahibi yedi temel patent başvurusunda bulundu. Bunun ne anlama geldiğini biliyor musun?"</p>
<p>"Hayır."</p>
<p>"Bu demek oluyor ki. Chiba City’deki bir kara klinik işletmecisi, şu anda üç büyük tıbbi araştırma konsorsiyumumun en büyük hissedarı konumunda. İşlerin alışılmış gidişatına tamamen ters bir durum bu, değil mi? Bütün dikkatleri üzerine çekiyor."</p>
<p>Kahverengi kollarını küçük ve dik göğüslerinin üzerinde kavuşturarak baskılı mindere yaslandı. Case onun kaç yaşında olabileceğini merak ediyordu, insanlar yaşın gözlerde gizli olduğunu söyler dururdu hep ama o bunu görmeyi hiç başaramamıştı. Julius Deane gözlüklerinin gül rengi kuvartzı ardında, çıkar nedir bilmeyen on yaşında bir çocuğun gözlerini taşımıştı hep. Michelle’in parmak boğumları dışında yaşlı olduğunu gösteren hiçbir işaret yoktu. "Seni Sprawl’a kadar takip ettik, bir ara kaybettik, daha sonra tam İstanbul’a doğru yola çıkarken tekrar yakaladık, incelemeyi tersine yürüterek kafes boyunca kullandığın yolu bulduğumuzda, Sense/Net’teki kargaşayı düzenleyenlerden biri olduğunu gördük. Sense/Net işbirliği yapmakta tereddüt etmeyerek bizim için bir envanter kontrolü gerçekleştirdi. İnceleme sonunda, McCoy Pauley’nin ROM veri inşasının kayıp olduğu ortaya çıktı."</p>
<p>"İstanbul’da." diye devam etti Roland, neredeyse özür dileyen bir ses tonuyla, "her şey çok daha kolay oldu. Kadın, Armitage’ın gizli polisle olan bağlantısını aksatmıştı."</p>
<p>"Ve en sonunda sen buraya gelilin," dedi Pierre, dürbününü şortunun cebine sokarak, "Bizi çok mutlu ettin."</p>
<p>"Güneşlenmeniz için bir fırsat mı oldu?"</p>
<p>"Neden bahsettiğimizi biliyorsun," dedi Michelle. "Eğer bilmiyormuş gibi davranmak istiyorsan, işleri sadece kendin için zorlaştırırsın.</p>
<p><span style="text-indent: 0.3in;">Hâlâ suç indiriminden yararlanabilmen söz konusu. Bizimle birlikte geleceksin Case. Armitage da. Peki, tam olarak nereye? Bir yapay zeka duruşmasında sözde bir piyon olacağın İsviçre’ye mi? Yoksa veri istilası ve hırsızlığıyla yetinmeyip 14 yaşama malolan halk karşıtı eylemlerde rol aldığının kanıtlanabileceği BAMA’ya mı? Seçimi sen yapacaksın."</span><br/></p>
<p>Case paketinden bir Yeheyuan çıkardı; Pierre bunu altın Dunhill’i ile yaktı. "Armitage olsa seni korur muydu?" Soruya noktayı, çakmağın parlak çenesinin kapanış sesi koydu Case başını kaldırarak ona betafenetilaminin ağrı ve tatsızlığı ardından baktı.&nbsp;</p>
<p>"Sen kaç yaşındasın patron?"&nbsp;</p>
<p>"Herkesin seni sikip sonra bir kenara attığını, işinin bittiğini ve artık topun ucunda olduğunu görecek kadar uzun yaşadım."</p>
<p>"Bir soru," dedi Case ve sigarasından çektiği nefesi Turing Sicil Kayıtları ajanlarına doğru üfledi. "Acaba sizin burada geçerli olan bir yetkiniz var mı? Demek istediğini, sizin bu partiye Freeside güvenlik ekibini de çağırmanız doğru olmaz mıydı? Ne de olsa burası onların çöplüğü, değil mi?" Zayıf ve genç yüzdeki bakışların sertleşerek patlama noktasına tırmandığını gördü ama Pierre omuz silkmekle yetindi.</p>
<p>"Bunun bir önemi yok." dedi Roland. "Bizimle geleceksin. Yasal belirsizlik koşulları altında, evde sayılırız. Görevlisi olarak çalıştığımız Büro kolu, bize geniş ölçüde esneklik tanıyor. Ayrıca, gerekli durumlarda bu esnekliği biz yaratırız." Anlayış maskesi düşmüş. Roland’ın en az Pierre kadar sert bakan gözleri ortaya çıkmıştı.</p>
<p>"Sen bir aptaldan daha betersin," dedi Michelle, silahı elinde ayağa kalkarak. "Kendi türündekilere karşı en ufak bir saygın bile yok. Şeytanla işbirliği yapabilmek, insanoğlu için binlerce yıldır süregelen bir rüyaydı. Fakat artık bu mümkün. Peki bütün yapacakların karşılığında ne alacaktın Case? Gelişim ve özgürlüğe giden yolda, şeytanın rehberi olmak isteyen birinin fiyatı ne olabilir?" Sesinde, on dokuz yaşında olan hiçbir kızın sahip olamayacağı bir bilgi birikiminin bıkkınlığı vardi. "Şimdi giyineceksin, bizimle geliyorsun. Armitage dediğin kişiyle birlikte, hep beraber Cenevre’ye döneceğiz ve sen de davalar için vereceğin ifadelerde bu zekadan bahsedeceksin. Yoksa seni öldürürüz Case. Hemen şimdi." Tabancasını doğrulttu, dahili bir susturucusu olan siyah, sade bir Walther.</p>
<p>"Giyinmeye başladım bile," diyerek zar zor yatağa doğru ilerledi. Bacakları hâlâ hissiz, garipti. Üzerine temiz, beyaz renkli bir tişört geçirdi.</p>
<p>"Bizi bekleyen bir gemi var. Pauley’in veri inşasını, bir titreşim silahıyla sileceğiz."</p>
<p>"Sense/Net bundan hoşlanmayacak," dedi Case ve düşündü: Tabii bir de Hosaka’daki onca kayıt var.</p>
<p>"Böyle bir yapıyı sahiplenerek başlarını yeterince derde soktular zaten."</p>
<p>Case, tişörtü başından geçirdi. Yatağın üzerinde yatan shuriken’e baktı, ölü metale, yıldızına. Kızgınlığını yokladığında artık yerinde olmadığını fark etti. Gitmişti. Teslim olma vaktiydi, kendini akıntıya bırakma zamanı... Zehir keseciklerini düşündü. "Şimdi sırada et var," diye mırıldandı.</p>
<p>Asansörle bahçeye çıkarlarken Molly’yi düşündü, belki de çoktan Straylight’a girmişti. Riviera’yı avlayacak, büyük ihtimalle de Finn’in hikayesinde konuşan başı geri almak için ortaya çıkan kopya ninjanın ta kendisi olduğu neredeyse kesinleşen Hideo’nun avı olacaktı.</p>
<p>Alnını, siyah renkli duvar panosunun mat plastiğine yaslayarak gözlerini yumdu. Uzuvları tahtalaşmıştı artık, eskimiş, yıpranmış ve çektiği yağmurla ağırlaşmıştı.</p>
<p>Ağaçların örttüğü parlak şemsiyelerin altında, öğle yemeği servis ediliyordu. Roland ve Michelle birer kişiliğe bürünerek, neşeyle Fransızca konuşmaya başlamışlardı. Pierre arkalarından geliyordu. Michelle, silahının namlusunu Case’in kaburgalarına yakın tutuyor, bunu üzerine örttüğü beyaz pamuklu bir ceketle saklıyordu.</p>
<p>Masalar arasında mekik dokuyarak bahçeden geçerlerken, o anda yere yığılsa, Michelle’in onu vurup vurmayacağını düşündü Case. Görüş alanının sınırlarını siyah tüy yumakları kaplamaya başlamıştı. Gözlerini, üzerlerindeki Lado-Acheson sisteminin beyaz ve sıcak armatür şeridine çevirdiğinde, bütün ihtişamıyla gökyüzü kaydı boyunca süzülen dev bir kelebek gördü.</p>
<p>Bahçenin sonuna vardıklarında, korkuluklarla sınırlandırılmış bir yamaca geldiler. Desiderata denilen kanyonun yükseltilerinde yabani çiçekler dansediyordu. Michelle koyu renkli kısa saçlarını geri attı ve bir yeri işaret ederek Roland’a birkaç Fransızca kelime söyledi. Sesi fazlasıyla neşeliydi. Case onun işaretini takip ettiğinde, Freeside’ın kabuğunun sonsuz eğimine ihtişamlı bir yapay çekim gücüyle tutunan kıvrımlı göl yüzeylerini, kumarhanelerin beyaz parıltılarını, binlerce havuza ait turkuvaz dikdörtgenleri ve yüzücü vücutlarından oluşan küçük bronz hiyerogliflerle karşılaştı.</p>
<p>Korkulukları takip ederek, Desiderata üzerinde bir yay çizen işlemeli demir köprüye ulaştılar. Michelle durmadan onu Walther namlusuyla dürtüyordu.</p>
<p>"Sakin ol. Zaten zar zor yürüyorum."</p>
<p>Daha yolun dörtte birini katetmemişlerdi ki, aniden bir microlight tarafından saldırıya uğradılar. Karbon elyafından üretilmiş pervane, Pierre’in kafatasının tepesini uçurana kadar, elektrikli motorun uğultusunu fark etmemişlerdi.</p>
<p>Bir an için kanatlının gölgesi altında kalmışlardı: Case ensesine sıçrayan ılık kanı hissettikten az sonra birisi tarafından düşürülmüştü. Yuvarlanarak başını kaldırdığında, Michelle’in sırtüstü yattığı yerden, dizleri havada, iki eliyle birlikte kavradığı Walther ile havaya ateş açtığını gördü. Tam bir vakit kaybı diye düşündü, şokun verdiği bir berraklıkla. Michelle, microlightı vurmaya çalışıyordu.</p>
<p>Ve bunların hemen sonrasında koşmaya başlamıştı. İlk ağaçları geçerken arkasına baktı. Roland peşindeydi. Yapısı hassas olan çift kanatlının, köprünün parmaklarına çarptıktan sonra takla atarak kızla birlikte Desiderata’dan aşağı uçtuğunu gördü.</p>
<p>Roland bir an için bile arkasına bakmamıştı. Bembeyaz suratı donmuş, dişleri ortaya çıkmıştı. Elinde bir şey vardı.</p>
<p>Bahçıvan robot, Roland’ı az önce Case’in yanından geçtiği ağaçta hakladı. Birbirine karışmış dalların arasından fırlamıştı, görüntüsü bir yengeci andırıyordu ve üzeri diyagonal siyah ve sarı çizgilerle boyanmıştı.</p>
<p>"Onları geberttin," dedi Case nefes nefese, hâlâ koşuyordu. "Seni manyak orospu çocuğu, hepsini geberttin..."</p>
</body>
</html>