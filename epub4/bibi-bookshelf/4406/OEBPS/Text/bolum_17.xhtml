<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>17</h1>
<p>"Aradığını buldun mu bari?" diye sordu Dix.</p>
<p>Kuang Sınıfı Düzey On bir, gökkuşağıyla ördüğü T-A buzu ile arasındaki kafesi, motifleri bir kış günü pencereye düşen kar tanesinin kristalleri kadar mükemmel bir dokuyla dolduruyordu.</p>
<p>"Wintermute, Armitage’ı öldürdü. Onu kapakları açık bir kurtarma gemisiyle boşluğa fırlattı."</p>
<p>"Vay anasını," dedi Flatline. "Birbirinizden o kadar da nefret etmiyordunuz, değil mi?"</p>
<p>"Zehir keseciklerini neyle çözeceğimi biliyordu."</p>
<p>"O zaman Wintermute da biliyordur. Bana güven."</p>
<p>"Wintermute’un bana bunu vereceğini sanmıyorum."</p>
<p>Dix’in deneysel kahkahası, Case’in sinirlerine kör bir bıçak gibi sürtündü. "Belki de bu, akıllanmaya başladığını gösteriyordur."</p>
<p>Simstim anahtarını açtı.</p>
<p>Optik sinirindeki çip 06:27:52 olduğunu bildiriyordu. Case onun Straylight Villası boyunca sürdürdüğü çalışmayı bir saatten fazladır izliyor, Molly’nin aldığı endorfin uyarıcılarını kendi ağrılarıyla başbaşa bırakıyordu. Bacağındaki ağrı dinmişti; ılık bir havuzdan geçiyor gibiydi. Braun mikrobotu omzuna tünemiş, uçlarında tabancıklar olan cerrahi makaslara benzeyen ince bacaklarıyla, Moderns giysisinin polikarbonuna sıkı sıkı tutunmuştu.</p>
<p>Duvarlar burada saf çeliğe dönüşüyor, kaplamaların söküldüğü alanlar, abanoz şeritler halinde uzayıp gidiyordu. Bir çalışma grubundan saklanmak zorunda kalmıştı; iki uzun boylu Afrikalı, geniş lastikli araçlarıyla geçerken, Molly de elinde ok silahı, üzerinde çelik grisi elbisesiyle güvenli bir noktaya sürünmüştü. Adamların kazınmış saçları ve portakal rengi tulumları vardı. Aralarından biri, Case’in hayatında duymadığı bir dilde kendi kendine şarkı mırıldanıyor, yabancı ses ve melodiler insanın beynine işliyordu.</p>
<p>Büstün konuşması, 3Jane’in Straylight üzerine yazdıkları. Molly mekanın labirentinde daha da derinlere indikçe Case bir bir hatırlıyordu bunları. Straylight çıldırmıştı, o, toz haline getirilmiş ay taşlarıyla karılı betonda gelişmiş bir delilikti, kaynaklanmış çelik yığınları ve tonlarca süs eşyalarında, kuyudan yukarı çıkararak sarmal yuvalarına oydurmaya çalıştıkları, anlaşılmaz ayak bağı eşyalarda gelişmiş bir delilik. Fakat Case’in anlayabildiği bir delilik değildi bu. Armitage’ın çılgınlığına benzemiyordu, aslına bakarsak artık onu anlayabildiğini düşünüyordu; bir adamı yeterince bükün, sonra bunu ters yönde yapın ve başa dönerek tekrarlayın. Adam koptu. Tıpkı bir parça telin kopması gibi. Tarih bu oyunu Albay Corto’ya oynamıştı. Wintermute onu savaştan artakalan kokuşmaya yüz tutmuş çöp yığının içinden seçip, en ufak bir çıkıntısı olmayan gri bir düzlükten ibaret bilincine, durgun bir gölün yüzeyinde ilerleyen bir su örümceği gibi sızdığında, tarih ona yeterli kötülüğü yapmıştı zaten; bir Fransız tımarhanesinin en karanlık odasında yaşayan bu çocuğun küçük bilgisayarına ilk mesajlar inmeye başlamıştı. Wintermute, Corto’nun Screaming Fist anılarını temel alarak Armitage’ı en baştan yaratmıştı. Fakat Armitage’ın hatıraları, bir noktadan sonra Corto’ya ait olmayacaktı. Case, Armitage’ın arada sırada ihanet anılarını hatırlamış olup olmayacağını düşündü, alevler içinde yere çakılan Nightwing’leri... Armitage, bir tür Corto uyarlaması olmuştu ve saldırının gerginliği bir noktaya ulaştığında Armitage mekanizması dağılmış, ortaya bütün suçluluk duygusu ve hastalıklı hiddetiyle Corto fırlamıştı. Ve sonunda Corto-Armitage kendi sonunu getirmiş, Freeside için soğuk, donuk bir ay haline gelmişti.</p>
<p>Zehir keseciklerini düşündü. Yaşlı Ashpool da ölmüştü; Molly’nin mikroskobik okuyla gözünde bir delik açılmış, kendisine ustaca hazırladığı aşırı dozu tatma şansı bile olmamıştı. Bu daha da şaşırtıcı bir ölümdü. Ashpool'un, çılgın kralın ölümü. O da, kızım dediği, 3Jane’in yüzüne sahip kuklayı beraberinde götürmüştü. Molly’nin Straylight koridorlarından yaptığı algısal girdi yayınında seyahatine devam ederken, Case Ashpool gibi birisinin, Ashpool’un sağken sahip olduğunu düşündüğü güçte bir kimsenin, bir insan olabileceğine o ana kadar hiç ihtimal vermediğini fark ediyordu.</p>
<p>Güç, Case’in dünyasında, ortak güç demekti.&nbsp;<span style="text-indent: 0.3in;">Zaibatsu’lar, insan tarihinin akışını şekillendiren çok uluslular, eski engelleri aşmayı başarabilmişti. Organizmalar olarak incelendiklerinde, bir tür ölümsüzlük kazanmışlardı. Bir düzine anahtar yetkilisine suikast düzenleyerek Zaibatsu’yu öldüremezdiniz; merdivende bir basamak daha tırmanmak, boşalan yeri doldurmak ve geniş ortak hafıza bankalarına erişmek için sırada bekleyenler vardı. Fakat Tessier-Ashpool böyle değildi ve kurucularının ölümündeki farkı hissedebiliyordu. T-A ataerkil bir klandı. Yaşlı adamın odasındaki çöpleri hatırladı ve bunun kirletilmiş insansılığını, hâlâ kağıt kılıflarında duran parçalanmış eski ses disklerini. Bir ayak çıplak, diğeri ise kadife bir terlik içinde.</span></p>
<p>Braun, Moderns giysisinin başlığını çekiştirince Molly sola saparak başka bir kemerin altından geçti.</p>
<p>Wintermute ve kovan. Yumurtalarından çıkan arıların ürkütücü görüntüsü, biyolojinin makineli "zaman süreci" tüfeği. İyi de, zaibatsu’lar da fazlasıyla buna benzemiyor muydu, veya Yakuza, sibernetik hafıza kovanları, DNA yapıları silikonla kodlanmış geniş tekil organizmalar değiller miydi? Eğer Straylight, Tessier-Ashpool’un ortak kimliğinin ifâde edilişiyse, T-A da en az yaşlı adam kadar deli olmalıydı. Aynı dağınık korku gözyaşları, aynı garip amaçsızlık duygusu. "Eğer amaçladıkları yapıya ulaşabilselermiş..." dediğini hatırladı Molly’nin. Fakat Wintermute ona bunu başaramadıklarını söylemişti.</p>
<p>Case, gerçek patronların veya herhangi bir endüstrideki elebaşlarının, iyi ya da kötü, insanlardan farklı olduğunu düşünürdü. Bunun kanıtını, Memphis’te onu sakat bırakan adamlarda görmüş, Wage’in bu farklılığın görüntüsünü değiştirişini izlemiş ve Armitage’ın tatsızlığını ve duygudan mahrum oluşunu yine bu düşünce doğrultusunda anlaşabilmişti. Bunu makinenin, sistemin, ana organizmanın gideni artan istekli yardımı olarak görmüştü. Farklı olmak, sokakla başarının da temeliydi: bilgiye sahip olma duruşu, bağlantılar kazanmak, gizli etki seviyelerine bağlanan görünmez hatlara ulaşmak demekti.</p>
<p>Peki neler oluyordu şu anda, Straylight Villası koridorlarında?</p>
<p>Uzamların tümü yeniden çelik ve betona soyunuyordu, "Acaba Peter nerdedir şimdi? Belki ufaklığı yakında görürüz." diye mırıldandı. "Ve Armitage’ı da. O nerde Case?"</p>
<p>"Ölü," dedi. Molly’nin onu duyamayacağını bilerek, "O öldü."</p>
<p>Çıktı.</p>
<p><br/></p>
<p>Çin programı, hedef buzla yüz yüzeydi artık ve gökkuşağı tonlarında giderek T-A çekirdeklerini temsil eden dikdörtgenin yeşil rengi baskınlaşıyordu. Renksiz boşluğa uzanan yeşimden kemerler. "Nası gidiyo Dixie?"</p>
<p>"Harika. Hiç sorun yok. İnanılmaz bi parça. ...<span style="text-indent: 0.3in;">Keşke vaktinde Singapur’da bundan bi tane olsaydı. New Bank of Asia’nın elindeki her şeyi temizlemek için bunun ellinci seviyesini almıştık. Neyse, bu eski bi hikaye zaten. Bu bebek işin tüm zorluğunu yok ediyor. Fakat insan düşünmeden edemiyor gerçek bir savaş nasıl olurdu diye, günümüzde."</span></p>
<p>"Eğer bu tip virüsler sokakta satılsaydı, işsiz kalırdık." dedi Case.&nbsp;<span style="text-indent: 0.3in;">"Bunu sevebilirsin. Hele bir onunla kara buzu geçerek yukarı seviyeye tırmanmaya başla da."</span></p>
<p>"Eminim."</p>
<p>Küçük ve kesinlikle geometrik olmayan bir şey, aniden yeşim kemerlerden birinin en uzak noktasında beliriverdi.</p>
<p>"Dixie..."</p>
<p>"Evet. Onu görüyorum. Fakat inanayım mı bilemiyorum."</p>
<p>Kahverengimsi bir nokta, T-A çekirdeklerinin yeşil duvarına konmuş basit bir sivrisinek. Kuang Sınıfı Seviye On bir tarafından kurulmuş köprünün üzerinde ilerlemeye başladı. Case onun yürüyebildiğini farketti. Yakınlaştıkça, kemerin yeşil kısmı genişliyor, virüs programı, çatlak siyah ayakkabıları birkaç adım önden takip ederek geri çekiliyordu.</p>
<p>"İşi sana devretmeliyim patron," dedi Flatline, Finn’in kısa, kırışık figürü birkaç adım ötede belirdiğinde. "Yaşıyorken bile hiç bu kadar komik bi’şey görmemiştim." Fakat ürkütücü kahkaha bu sefer duyulmadı.</p>
<p>"Daha önce hiç denemedim," dedi Finn dişlerini göstererek, elleri yıpranmış ceketinin ceplerindeydi.</p>
<p>"Armitage’ı öldürdün," dedi Case.</p>
<p>"Corto’yu. Evet. Armitage çoktan ölmüştü. Gerekiyordu. Biliyorum, biliyorum, enzimi almak istiyosun. Tamam. Dert diil. Zaten onu Armitage’a veren benim. Demek istediğim, ne kullanması gerektiğini ben söylemiştim. Fakat bana sorarsan anlaşmayı şimdilik bozmayalım. Yeterli zamanın var daha. Onu sana vericem. Bi iki saat sonra, tamam mı?"</p>
<p>Case, Finn’in yaktığı Partagas’tan yükselen dumanın dalgalanarak siberuzaya karışmasını seyretti.</p>
<p>"Sizler," dedi Finn. "siz baş belasısınız. Keşke hepiniz Flatline gibi olsaydınız, her şey gerçekten çok daha kolay olurdu. O bir veridüşümü. Bi avuç ROM’dan ibaret, bu yüzden de ondan beklediklerimi yapıyor. Fakat bir örnek vermem gerekirse, tahminlerime göre Molly’nin Ashpool’un şatafatlı final sahnesinden pek kaçma şansı yoktu." İç çekti.</p>
<p>"Kendini niye öldürdü?" diye sordu Case. "Bir insan kendisini niye öldürür?" Figür omuz silkti. "Sanırım biliyorum, eğer bilmek mümkünse, fakat geçmişindeki çeşitli etkenleri ve karşılıklı ilişkilerini açıklaması on iki saat alırdı. Bunu yapmaya uzun süredir hazırdı ama ikide bir dondurucuya giriyordu. Tanrım, sıkıcı yaşlı pisliğin tekiydi." Finn’in yüzü tiksintiyle buruştu. "Her şey karısını öldürmesinin nedeninde düğümleniyor, kısa bir cevap istersen. Fakat şükürler olsun onu uçurumun kenarına getiren neden, 3Jane’in onun yaşam dondurma sistemini kontrol eden programı karıştırabilecek bir yol keşfetmesiydi. Yani kısacası, onu 3Jane öldürdü. Buna karşılık, o intihar ettiğini, arkadaşın intikam meleği ise onu göz yuvasına doldurduğu&nbsp;<span style="text-indent: 0.3in;">Mollusca suyuyla öldürdüğünü sanıyor." Finn, izmariti aşağıdaki matrise fırlattı. "Aslında, sanırım bu garip ipucunu 3Jane’e veren bendim, şu eski ne-nasıl oyunu, hiç duymuş muydun?"</span></p>
<p>"Wintermute." dedi Case kelimelerini dikkatle seçerek, "bana başka bir şeyin parçası olduğunu söylemiştin. Daha sonra da saldırı başarıya ulaşıp da Molly kelimeyi doğru yuvaya sokarsa yok olacağını söylemiştin."</p>
<p>Finn’in yassı kafatası onayladı.</p>
<p>"Tamam, peki biz kiminle uğraşıcaz o zaman? Eğer Armitage öldüyse ve sen de gideceksen, tam olarak kim anlatıcak bana bu kahrolası zehir keselerini sistemimden nasıl atacağımı? Molly’yi ordan dışarı kim çıkarıcak? Kısacası, nerde, tam olarak nerde bulucaz kıçlarımızı seni bağından kurtardığımızda?’ ’</p>
<p>Finn cebinden bir kürdan çıkartarak ona garipçe baktı, neşteri inceleyen bir cerrah gibi. "İyi soru," dedi. "Som balığını bilir misin? Bi tür balık? Bu balıklar, senin anlıycan, akıntıya karşı yüzmek zorundadırlar. Anladın mı?"</p>
<p>"Hayır" dedi Case.</p>
<p>"Bak, ben de bir zorlama altındayım ve bunun sebebini bilmiyorum. Eğer kendime ait düşüncelerimi, istersen buna varsayımlarım diyelim, konu başlıklarıyla sana aktarsaydım, bu senin yaşam sürenin birkaç katı zaman alırdı. Bunun üzerinde çok kafa yordum. Ve hiçbir fikrim yok. Fakat bütün bunlar sona erdiğinde, becerebilirsek, ben daha büyük bir şeyin parçası olacağım. Çok daha büyük," Finn yukarı ve sağa sola doğru matrise bakındı. "Ayrıca şu anda ben olan parçalarım da orada olacak. Hepiniz payınızı alacaksınız."</p>
<p>Case kendini ileri tuşlayarak elleriyle figürün boğazına, tam olarak paslı atkısındaki çirkin düğümün üzerindeki noktaya yapışmamak için kendini zor tutuyordu. Finn’in gırtlağında iyice derinlere saplanan başparmaklar.</p>
<p>"Tamam o zaman, iyi şanslar." dedi Finn. Elleri cebinde arkasını döndü ve yeşil kemerin üzerinde yorgun adımlarla ilerlemeye başladı.</p>
<p>"Hey, yavşak," dedi Flatline. Finn daha birkaç adım atmışken. Figür durdu ve arkaya doğru yarım bir dönüş yaptı. "Ben n’olcam? Benim payım n’olcak?"</p>
<p>"Sana düşeni alacaksın," dedi.</p>
<p>"Bu ne anlama geliyor?" diye sordu Case dar omuzlu tüvit sırtın uzaklaşmasını seyrederek.</p>
<p>"Silinmek istiyorum." dedi Dix. "Sana söylemiştim, hatırladın mı?"</p>
<p>Straylight, Case’e gençliğinde gördüğü alışveriş merkezlerini sabaha karşı kaplayan ıssızlığı hatırlatıyordu. Kalabalığın az olduğu bu tip yerlere, sabah saatleriyle birlikte zamansız bir durgunluk, bir tür bilinçsiz bekleyiş çökerdi ve gerginlikten kendinizi ışıksız dükkanların girişlerini aydınlatan kafesli ampullerin etrafında sonsuz daireler çizen böcekleri seyrederken bulurdunuz. Şehir dışındaki alanlardı. Sprawl sınırının az ötesinde, ateşli çekirdeğin gece boyunca süren karmaşa ve gürültüsünden çok uzakta. Bir kez daha, ne ziyaret etmeyi ne de tanışmayı düşündüğü, uyanan bir dünyanın uyuyan sakinleriyle çevrilmiş olduğunu, tekdüze işinin askıya alınışının geçici olduğunu hissediyordu, sıkıntı ve tekerrür uyanmak üzereydi.</p>
<p>Molly, ya hedefine yaklaştığını bildiğinden, ya da farketmeden bacağına uyduğundan, biraz yavaşlamıştı. Acı, endorfıni aşarak keskin dönüşleri olan rotasını yeniden takip etmeye başlamıştı ve Case bunun ne anlama geldiğini bilmiyordu. Molly tek bir kelime etmiyor, dişleri kenetlenmiş halde nefes alış verişlerini düzenliyordu. Case’in ne olduklarını anlayamadığı birçok nesneyi geçmişti ama merak kalmamıştı artık. Bir oda geçmişlerdi, içinde raflar dolusu kitap ve bez veya deri ciltlerin arasına sıkıştırılmış milyonlarca sararan kağıt yaprağı vardı, raflar ise belli aralıklarla bir sayı ve harf kodunu takip eden etiketlerle sınıflandırılmıştı. Case bu kalabalık galeride, Molly’nin ilgisiz gözlerinden, çatlak, kumlanmış bir cam parçasına bakarak, üzerinde gözleri pirinç plakayı kendiliğinden okumuştu "<i>La mariee mise â nu par ses celibataires, méme</i>." yazdığını görmüştü. Molly elini uzatarak ona dokunmak istediğinde, yapay tırnakları kırık camı koruyan çift katlı Lexan’a çarpmıştı. Burası Tessier-Ashpool yaşam dondurma birimleri alanının girişiydi ve içeri açılan siyah cam kapıların dış hatları kromla kaplanmıştı.</p>
<p>Molly, iki Afrikalı ve arabaları dışında kimseyle karşılaşmamıştı. Case için ise o görevliler bir tür hayali yaşama geçmişlerdi; zihninde oluşturduğu resimde. Straylight koridorları boyunca rahat adımlarla ilerliyorlar, biri o yorgun şarkısını söylemeye devam ederken, parlak kafataslarıyla buna eşlik ediyorlardı. Onun hayal ettiği Straylight Villası, Cath’in peri masalındaki kale ile çocukluğunda yarattığı Yakuza’nın mahrem tapınağı fantezisinden artakalan görüntüler arasında bir mekandı ve bütün bunların hiçbirisiyle bağdaşmıyordu.</p>
<p>07:02:18.</p>
<p>Bir buçuk saat.</p>
<p>"Case," dedi Molly, "bi ricam var." Vücudunun dikliğini bozmadan, kaplamaları şeffaf ve pürüzlü plastikle korunan bir cilalı çelik plakalar tepeciğine oturdu. Başparmağı ve işaret parmağındaki bıçakları yuvalarından biraz çıkartarak, en üstteki plakanın kaplamasındaki bir yırtığı kurcalamaya başladı. "Bacak pek iyi durumda değil anlıycan. Az önceki gibi bir tırmanış olacağını tahmin etmemiştim, endorfin bu ağrıyı daha fazla kesemeyecek. Bu yüzden bir ihtimalle -sadece bir varsayım, tamam mı?- bi sorunum olabilir. Problem şu ki, onu eğer Riviera’dan önce ele geçirirsem," bacağını gererek Moderns polikarbonu ve Paris derisinin sardığı baldırını sıktı. "Ona söylemeni istiyorum. Ona yapanın ben olduğumu söyle. Anlaştık mı? Sadece Molly’ydi de, O anlar, tamam mı?" Issız koridorda gezdirdi gözlerini, bomboş duvarlarla çevrilmişti. Bu bölümde, zemin işlenmemiş ay betonundandı ve havaya reçine kokuları hakimdi. "Lanet olsun dostum, beni dinleyip dinlemediğini bile bilmiyorum."</p>
<p>CASE</p>
<p>Heyecanlanarak ayağa kalktı ve başını salladı "Wintermute sana neler anlattı Case? Marie-France’dan bahsetti mi? O, Tessier tarafıydı, 3Jane’in genetik annesi. Ayrıca Ashpool’un ölü kuklası da onun kızı olmalı. Bana o hücrede bütün bunları neden anlattığını anlayamıyorum, bi yığın zırva... Niçin Finn veya bir başkası olarak gelmesi gerektiğini anlatmıştı. Sadece bir maske kullanmak değilmiş yaptığı, gerçek profilleri birer arabirim olarak kullanıp, bizimle iletişim kurabileceği bir seviyeye iniyormuş. Buna bir şablon kullanmak diyor. Kişilik modeli." Silahını çekerek koridordan aşağı topallamaya başladı.</p>
<p>Çıplak çelik ve abanoz kabuklar birden ortadan kaybolarak yerlerini Case’e ilk bakışta bir kaya kütlesini patlatarak açılmış gibi gelen kaba bir tünele bıraktı. Molly, çeliğin bitiş noktalarını incelediğinde, gerçekten de yüzeyin üzerine soğuk taş hissi ve izlenimi veren paneller kaplandığını gördü. Eğilerek, taklit tünelin zeminini örten koyu renkli kuma dokundu. Aynı kum gibi, serin ve kuruydu ama parmağıyla üzerine bir çizgi çektiğinde, yüzey bir akışkan gibi yarığı kapatarak, eski dokunulmamış görüntüsüne kavuştu. Birkaç metre ilerde, tünel kıvrılmaya başlıyor, sert sarı ışıklar, yer yer çatlamış olan yalancı kayalar üzerine keskin gölgeler düşürüyordu. Bir başlangıç olarak. Case buradaki yerçekiminin yeryüzü standardına yakın olduğunu fark etti, ki bu da Molly’nin zorlu tırmanış sonrasında tekrar alçalmak zorunda kalmış olduğu anlamına gelirdi. Artık tamamen kaybolmuştu: hacimsel farklılaşmalar, kovboyların korkuları arasında özel bir yere sahipti.</p>
<p>Ama Molly kayıp değil, dedi kendine.</p>
<p>Bacaklarının arasından fırlayan bir nesne, zeminin kum olmayan kumu üzerinde sekerek ilerlemeye devam etti. Bir LED göz kırptı. Braun.</p>
<p>İlk hologramlar bir tür triptik düzeninde, onu köşenin hemen ardında bekliyordu. Daha Case onların kayıt olduğunu anlayamadan. Molly silahını indirmiş figürlere bakıyordu. Bunlar ışıkla çizilmiş karikatürlerdi, gerçek boyuttaki resimler: Molly, Armitage ve Case. Molly’nin göğüslen çok iriydi ve kaba deri ceketinin altına giydiği dar file tişört onları gözler önüne seriyordu. Beli, mümkün olamayacak kadar inceydi ve gümüş lensler yüzünün yarısını kaplıyordu Elinde, dürbünler, susturucular ve ateş gizleyicilerden oluşan çıkıntılı bir kabuk altında neredeyse kaybolan, anlamsız ayrıntılara sahip bir silah tutuyordu. Bacaklarını ayırıp sırtını geriye doğru vermiş, dudaklarına, ahmakça bir saldırganlığın getirdiği garip ifade saplıydı. Onun yanında, üzerine ucuz görünümlü bir üniforma giymiş olan Armitage duruyordu, hazır ol duruşunda. Molly dikkatle öne doğru ilerlediğinde, Case Armitage’ın gözlerinin, aslında birer monitör olduğunu gördü. Ekranda, tipi halinde yağan kar vardı, mavi ve gri karışımı lekeler halinde beliren; bir de, sessiz rüzgarlarla bükülen, yaprak dökmemiş çırılçıplak olan ağaç gövdeleri.</p>
<p>Parmaklarını Armitage’ın televizyon gözleri üzerinde gezdirdikten sonra, Case’in figürüne döndü Bu görüntüde bunların sorumlusunun Riviera olduğunu o anda kavrayabilmişti. Riviera parodileştirebileceği bir yan bulamamış gibiydi. Karşısında dikilen resim, hergün aynada gördüğünün hemen hemen aynısıydı. Zayıf, yüksek omuzlu, koyu renkli kısa saçların altında uzanan sıradan bir yüz. Traş olması gerekiyordu, bu gerektiğinde genellikle olurdu zaten. Molly geri çekildi. Bir figürden diğerine bakıyordu. Hareketsiz bir gösterimdi bu, taşıdığı tek hareketlilik, Armitage’ın Sibiryalı gözlerinde rüzgarla durmadan sallanan siyah ağaçlardı.</p>
<p>"Bize bir şey mi anlatmak istiyorsun Peter?" diye sordu kibarca. Sonra da bir adım öne giderek holo-Molly’nın ayaklarının arasında duran bir şeyi tekmeledi. Duvara çarpan metal bir parçanın sesi duyuldu ve figürler yokoldu. Gidip yerdeki küçük gösterim birimini aldı. "Sanırım bunlara bağlanıp doğrudan programlayabiliyor." dedi birimi fırlatarak.</p>
<p>Az ilerdeki bir sarı ışık kaynağını geçti. Bu, duvarın içine monte edilmiş, paslı bir kafesle korunan, eski bir akkor ampulüydü. Aydınlatma biriminin doğaçlama oluşturulmuş gibi görünen yapısı, bir şekilde, çocukluk düşüncesini uyandırıyordu. Case, diğer çocuklarla birlikte çatı tepelerinde ve su basmış alt bodrumlarda kurduğu kaleleri hatırladı, zengin bir çocuğun gizli mekanı da bu olmalı diye düşündü.</p>
<p>Böylesi bir katılık için çok para gerekirdi. Onlar buna atmosfer diyorlardı.</p>
<p>3Jane’in dairesinin girişine ulaşana kadar, bir düzine hologramı daha aşması gerekmişti.&nbsp;</p>
<p>Bunlardan biri, Mısır Çarşısının arkasındaki sokakta karşılaştıkları gözsüz yaratığın, Riviera’nın parçalanmış vücudundan sıyrılışını gösteriyordu. Geri kalanların çoğunu, askeri görevlilerin değişmeyen işkenceciyi, genç kadınların ise kurbanları oynadığı işkence sahneleri oluşturuyordu. Bunlarda, Riviera’nın ‘Vigntiéme Siécle’de gerçekleştirdiği gösterinin acımasız saldırganlığı vardı. Herbiri, orgazmın mavi patlamasıyla donmuş gibiydiler. Molly, bu görüntülerin yanından geçerken farklı yerlere bakmayı tercih etti.</p>
<p>Sonuncu hologram, Riviera’nın çok gizli bir hafıza ve zaman kesitinden taşıyarak getirmesi gerekmiş bir görüntü gibi küçük ve sönüktü. Onu inceleyebilmek için çömelmesi gerekti Molly’nin; bir çocuğa ait üstün bir bakış açısıyla yansıtılıyordu. Diğerlerinin hiçbirinde arka plan bulunmuyordu; figürler, üniformalılar, işkence aletleri, bunların tümü bağımsız yükselen görüntülerdi. Fakat bu, bir manzaraydı.</p>
<p>Karanlık bir moloz dağı, renksiz gökyüzüne doğru yükseliyor, tepesinin ardında, şehrin kulelerinin yarı eritilmiş beyaz iskeletleri uzanıyordu. Kasvetli dağ, iri beton parçalarının bırakmayı reddettiği, paslanmaya yüz tutmuş çelik çubukların ince tellerin yapabileceği mükemmellikte oluşturdukları kıvrımlar sayesinde bir ağ dokusu kazanıyordu. Öne doğru uzanan açıklık, bir zamanlar şehir merkezinin olduğu alan olabilirdi, bir tür kütle vardı sahnede, bir çeşmeyi anımsatıyordu. Zemininde duran çocuklar ve asker, donup kalmıştı. Tablo ilk bakışta insanın kafasını karıştırıyordu. Molly, Case gördüklerini çözene kadar, iletilen mesajı almış olmalıydı, çünkü onun gerginleştiğini hissediyordu, Molly yere tükürüp ayağa kalktı.</p>
<p>Çocuklar. Yabanileşmiş, paçavralar içinde. Bıçak gibi parıldayan dişler. Buruşturdukları yüzlerini lekeleyen yara izleri. Asker sırtüstü, ağız ve gırtlak açıklıkları gökyüzüne çevrilmiş bir halde yerde yatıyordu. Çocuklar karınlarını doyuruyordu.</p>
<p>"Bonn," dedi Molly, sesinde taşıdığı bir tür nezaketle. "Biçilmiş kaftansın, değil mi Peter? Olman da gerekiyordu zaten. Ne de olsa, 3Jane’imiz artık her gelen hırsıza arka kapısını açacak kadar istekli değil. Bu yüzden, Wintermute sayesinde içeri sızdın. Eşi bulunmaz bir tad olmalı, eğer tad alma anlayışın bu yöndeyse. Şeytan sevgili Peter." Terliyordu. "Ama beni içeri alması için onunla konuştun Peter. Teşekkürler. Artık parti zamanı."</p>
<p>Ve sözlerinin hemen ardından yürümeye -acı yüzünden oldukça yavaş ilerliyordu aslında- Riviera’nın çocukluğundan uzaklaşmaya başlamıştı. Silahını kılıfından çıkarttı, plastik şarjörü cebine koydu ve yenisini yerleştirdi. Başparmağını Moderns giysisinin boynuna takarak, ağına kadar tek bir harekette yırttı. Başparmağının bıçağı, Moderns polikarbonunu çürük ipekmişçesine kesip atmıştı. Kendini giysinin kol ve bacaklarından kurtardığında, giysiden arta kalanlar sahte kara kuma gömülerek kayboldular.</p>
<p>Case müziği o anda fark etti. Bilmediği bir tarzdı bu, yalnızca bakır nefesli çalgılar ve piyano.</p>
<p>3Jane’in dünyasına açılan girişin bir kapısı yoktu. Tünel duvarına açılmış beş metrelik kaba bir yarık ile geniş ve alçak bir kavisle aşağı inen düzensiz merdivenlerden ibaretti. Cılız mavi ışık, danseden gölgeler, müzik.</p>
<p>"Case," dedi Molly ve sağ eliyle tuttuğu silahıyla durdu. Sol elini kaldırarak gülümsedi, ve açık avcuna ıslak dilini değdirerek onu simstim üzerinden öptü, "Gitmeliyim."</p>
<p>Şimdi sol elinde ağır ve küçük bir alet vardı. Başparmağını küçük bir düğmeye dokundurdu. Kayboluyordu.</p>
</body>
</html>