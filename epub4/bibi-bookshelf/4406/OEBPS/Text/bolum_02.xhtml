<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/ekitap.css" type="text/css" rel="stylesheet"/>
</head>
<body>
<h1>2</h1>
<p>Tabutluklarda geçen bir yıldan sonra, Chiba Hilton’un yirmi beşinci katındaki oda devasa görünüyordu. On metreye sekiz metrelik, yarım süit bir odaydı. Kayarak dar bir balkona açılan cam panellerin oradaki beyaz Braun kahve makinası, alçak masanın üzerinde buhar çıkartmaktaydı.</p>
<p>"Vücuduna biraz kahve girsin. Buna ihtiyacın var gibi. Kız siyah ceketini çıkardı; dart silahı kolunun altındaki siyah naylondan bir omuz askısındaydı. Her iki omzunda sade çelik fermuarlar olan kolsuz, gri bir kazak giyiyordu. Case bunun kurşun geçirmez olduğuna karar verdi, parlak kırmızı bir fincana kahvesini doldururken. Kol ve bacakları tahtadanmış gibi hissediyordu.</p>
<p>"Case." Case başını kaldırdığında adamı ilk defa gördü. "Adım Armitage." Koyu robu beline kadar açıktı, geniş göğsü kılsız ve kaslı, göbeği düz ve sertti. Mavi gözleri o kadar donuktu ki Case'e çamaşır suyunu anımsatıyordu. "Güneş doğdu Case. Bu senin şanslı günün evlat."</p>
<p>Case kolunu yana doğru savurdu ve adam kaynar kahvenin yolundan kolayca kaçtı. Taklit pirinç kağıdı kaplı duvarda süzülen kahverengi bir leke. Adamın sol kulak memesindeki açılı altın halkayı gördü. Özel Kuvvetler. Adam gülümsedi.</p>
<p>"Kahveni al, Case." dedi Molly. "Güvendesin ama Armitage’in söyleyecekleri bitene kadar hiçbir yere ayrılmıyorsun." İpek bir çarşaf üzerinde bağdaş kurup, bakmaya zahmet bile etmeden elindeki silahı parçalarına ayırmaya koyuldu. Case, masaya doğru yürüyüp bardağını tekrar doldururken, ikiz aynalar takipteydi.</p>
<p>"Savaşı hatırlamak için çok gençsin, öyle değil mi Case?" Armitage kısa kesim kahverengi saçlarının içinde elini gezdirdi. Bileğinde kalın, altın bir künye parladı. "Leningrad, Kiev, Sibirya. Seni Sibirya’da icat ettik Case."</p>
<p>"Bu ne anlama geliyor?"</p>
<p>"Screamin Fist, Case. Adını duydun."</p>
<p>"Bir çeşit saldırıydı, değil mi? Şu Rus bilgisayar ağ merkezini virüs programlarıyla yok etmeye çalışmışlardı. Evet, duymuştum. Bir de kimsenin sağ kalmadığını."</p>
<p>Case, ortamda ani bir gerginlik hissetti. Armitage pencereye yürüdü ve Tokyo Koyu üzerinden dışarıya baktı. "Bu doğru değil. Bir birim Helsinki’ye dönmeyi başarmıştı, Case."&nbsp;</p>
<p>Case omuzlarını silkip kahveden bir yudum daha aldı.</p>
<p>"Sen bir konsol kovboyusun. Senin endüstriyel bankaları kırmak için kullandığın programların prototipleri Screaming Fist için geliştirilmişti. Kirensk bilgisayar ağ merkezine saldırı için. Temel modül bir Nightwing microlight, bir pilot, bir matris paneli ve bir jokeydi. Köstebek adında bir virüs çalıştırıyorduk. Köstebek serisi gerçek sızma programlarının ilk nesliydi."</p>
<p>"Buzkırıcıları" dedi Case, kırmızı fincanın kenarından konuşarak.</p>
<p>"Buz kelimesi BUZ[<a id="ds1" href="../Text/dipnotlar.xhtml#d1">1</a>]’dan geliyor."</p>
<p>"Sorun şu ki bayım, ben artık bir jokey değilim ve sanırım artık gitmeliyim...</p>
<p>"Oradaydım Case; senin türünü icat ettiklerinde ben de oradaydım."</p>
<p>"Senin, benimle ve benim türümdekilerle yapabileceğin hiçbir iş yok moruk. Benim kıçımı buraya getirecek pahalı jilet kızlar kiralayabilecek kadar zenginsin, o kadar. Bir daha asla panel kullanamayacağım, ne senin için ne de bir başkası için." Pencereye gidip aşağı baktı.</p>
<p>"Artık orada yaşıyorum."</p>
<p>"Bizdeki profilin, sokağın, arkan dönükken seni öldürmeye ittiğini söylüyor."</p>
<p>"Profil mi?"</p>
<p>"Detaylı bir model oluşturduk. Sahte kimliklerinin her biri için araştırma yürütüp öz bilgileri bazı askeri yazılımlardan geçirdik. Sen intihara eğilimi olan birisin Case. Model sana en fazla bir ay şans tanıyor. Tıbbi öngörülerimiz ise en fazla bir yıl içerisinde yeni bir pankreasa ihtiyacın olacağını söylüyor."</p>
<p>"Biz." Silikleşmiş mavi gözlere baktı. "Biz kim?"</p>
<p>"Eğer sinirlerindeki hasarı düzeltebileceğimizi söylesem ne derdin Case?" Armitage Case’e bir anda demir bir bloktan oyulmuşcasına baktı; cansız, inanılmayacak ağırlıkta. Bir heykel gibi. Artık bunun bir rüya olduğuna emindi. Armitage bir daha konuşmayacaktı. Case’in rüyaları hep bu donmuş karelerle biterdi ve şimdi de bu rüya sona ermişti.</p>
<p><span style="text-indent: 0.3in;">"Ne derdin Case?"</span><br/></p>
<p>Case, Koy üzerinden baktı ve titredi. "Zırvaladığını söylerdim."</p>
<p>Armitage başını salladı.</p>
<p>"Sonra da sana karşılığında ne istediğini sorardım."</p>
<p>"Alışık olduklarından çok farklı değil Case."&nbsp;</p>
<p>"Bırak da adam biraz uyusun, Armitage." diye seslendi Molly çarşafından, silahın parçaları ipek üzerinde bir tür pahalı bulmaca gibi yayılmıştı. "Dikişlerinden yırtılmaya başladı."</p>
<p>"Şartlar" dedi Case, "ve şimdi. Hemen şimdi."</p>
<p><br/></p>
<p>Klinik isimsizdi, küçük düzenli bahçelerle birbirinden ayrılan düzgün bir binalar topluluğundan oluşuyordu. Case burayı Chiba’da geçirdiği ilk ayda yaptığı turdan hatırlıyordu.</p>
<p>"Korkuyorsun Case. Sen gerçekten korkuyorsun." Pazar akşamüstüydü ve Molly’yle bir çeşit avluda ayakta duruyordu. Beyaz kayalar, yeşil bambudan bir stand, pürüzsüz dalgalar şeklinde düzenlenmiş siyah beton. Bir bahçıvan, koca metal bir yengeç gibi bir şey, bambuları buduyordu.</p>
<p>"İşe yarayacak Case. Armitage’in nelere sahip olduğuna dair hiçbir fikrin yok. İşlerin nasıl yapılacağını anlatan programı seni tamir etmeleri için tuttuğu sinir cerrahlarına verecek. Onları yarışta üç yıl öne geçirecek. Bunun değeri konusunda bir fikrin var mı?" Deri pantolonunun kemer halkalarına başparmaklarını geçirip, kiraz kırmızısı kovboy çizmelerinin cilalı topuklarının üstünde geriye doğru sallandı. Sivri topukları parlak Meksika gümüşü ile kaplıydı. Lensleri ifadesiz civaydı, ona bir böcek sakinliğiyle bakıyordu.</p>
<p>"Sen bir sokak samurayısın." dedi Case. "Ne kadar zamandır onun için çalışıyorsun?"</p>
<p>"Birkaç aydır."</p>
<p>"Peki ya ondan önce?"</p>
<p>"Başkası için. Çalışkan kız, anlarsın ya?"</p>
<p>Case onaylamak için başını salladı.</p>
<p>"Komik, Case."</p>
<p>"Nedir komik olan?"</p>
<p>"Sanki seni tanıyor gibiyim. Ondaki profilin. Senin nasıl işlediğini biliyorum."</p>
<p>"Beni bilmiyorsun dostum."</p>
<p>"Senin sorunun yok Case. Seni batırana kötü talih denir."</p>
<p>"Peki ya o? O sağlam birisi mi Molly?" Robot yengeç topraktaki beton dalgalar üzerinden yolunu çizerek onlara doğru harekete geçti. Bronz kabuğu bin yaşında bile olabilirdi. Kızın çizmelerine bir metre uzaktan bir kıvılcım gönderdi, sonra da bir an durup elde ettiği verileri inceledi.</p>
<p>"Her zaman önceliğim tatlı kıçımdır, Case." Yengeç ondan uzak durmak için yolunu değiştirmişti ama o yengeci kusursuz bir hassasiyetle tekmeledi, gümüş çizme ucu kabuğunda tınladı. Yengeç sırtüstü düştü ama bronz organları ile hemen doğruldu.</p>
<p>Case bir kayaya oturarak betondan dalgaların simetrisini ayağıyla kazımaya başladı. Sigarasını bulmak için ceplerine doğru uzandığında "Gömleğinde." dedi Molly.</p>
<p>"Soruma cevap vermek istiyor musun?" Paketten kırışmış bir Yeheyuan çıkarttı ve Molly onu bir ameliyat masası parçasıymış gibi görünen ince bir Alman çeliği levha ile yaktı.</p>
<p>"Peki, sana şu kadarını söyleyim, adam kesinlikle bir şeyler peşinde. Şu anda çok parası var ama daha önce hiç olmadı, ayrıca her seferinde daha fazlasını alıyor." Case Molly’nin ağzının kenarında bir gerginlik farketti. "Kim bilir, belki de birileri onun peşindedir..." Omuz silkti.</p>
<p>"Peki bu ne demek?"</p>
<p>"Tam olarak bilmiyorum. Bildiğim tek şey ise ne veya kim için çalıştığımızı bilmediğim."</p>
<p>Case, ikiz aynalara uzun uzun baktı. Cumartesi sabahı Hilton’dan ayrılmış, Ucuz Otele geri gidip on saat uyumuştu. Daha sonra limanın güvenlik hattı boyunca, uzun ve amaçsız bir yürüyüşe çıkıp, zincir bağlantısının ötesinde daireler çizen martıları seyretmişti. Eğer kız takip etmişse, görünmemeyi becermişti. Night City’den uzak durmuştu. Tabutluğunda Armitage’in telefonunu beklemişti. Şimdiyse bu sessiz avlu, bir jimnastikçinin vücudu ve bir sihirbazın ellerine sahip bu kız.</p>
<p>"Lütfen içeri gelin efendim, anestezisyen sizi bekliyor." Teknisyen eğildi, döndü ve Case’in gelip gelmediğini umursamadan kliniğe geri girdi.</p>
<p>Soğuk çelik kokusu. Buz içini titretti.</p>
<p>Kayboldu, küçüldü o karanlığın ortasında, buza dönüşen elleri, televizyon gökyüzünün koridorlarında eriyip giden vücut imgesi.</p>
<p>Sesler.</p>
<p>Kara ateş sonunda sinirlerin dallanan kollarını buldu, adına acı denilen şeylerin hepsinin ötesinde bir acı...</p>
<p><br/></p>
<p>Rahat dur. Kıpırdama.</p>
<p>Ve Ratz oradaydı ve Linda Lee, Wage ve Lonny Zone, neon ormandan yüzlerce surat, denizciler ve pezevenkler ve fahişeler, gökyüzünün zehirli gümüş olduğu ve kafatası hapishanesinin ötesinde bir yer.</p>
<p>Kahretsin, sana kıpırdama dedim.</p>
<p>Gökyüzünün, fısıldayan statikten, matrisin renksizliğine indirgendiği yerde, shuriken yıldızlarını gördü.</p>
<p>"Kes şunu Case, damarı bulmalıyım!"</p>
<p>Kız elinde mavi plastik bir şırıngayla Case’in göğsündeydi. "Eğer rahat durmazsan o lanet olası gırtlağını keserim. Hâlâ endorfin inhibitörleriyle dolusun."</p>
<p><br/></p>
<p>Uyandı ve karanlıkta kızı yanında uzanırken buldu.</p>
<p>Case’in boynu kırılgandı, ince dallardan yapılmış gibiydi. Omuriliğinin ortalarında bir yerde düzenli olarak atan bir acı vardı. Şekiller oluştu ve sonra tekrar oluştu: Sprawl’un kuleleri ve düzensiz Fuller kubbelerinin titreşen bir montajı, bir köprü veya üstgeçidin gölgesinde ona doğru yaklaşan figürler...</p>
<p>"Case? Bugün Çarşamba. Case." Kız hareket etti, yuvarlanıp üzerinden uzandı. Case’in kolunun üst kısmını bir göğüs okşadı. Kızın bir su şişesinin folyo kapağını yırtıp içtiğini duydu. "Al." Şişeyi Case’e verdi. "Karanlıkta görebiliyorum Case. Merceklerimde mikro kanallı görüntü güçlendiricileri var."</p>
<p>"Sırtım ağrıyor."</p>
<p>"Sıvını değiştirdikleri yer orası. Kanını da değiştirdiler. Kan, çünkü işin içine bir de yeni pankreas girdi. Bir de karaciğerine yeni bir doku eklendi. Sinir kısmını tam bilmiyorum. Bir sürü enjeksiyon. Esas gösteri için bir yerini açmalarına gerek kalmadı." Tekrar yana uzandı. "Saat 2:43:12, Case. Optik sinirime bir yazım çipi bağlattım."</p>
<p>Case kalkıp şişeden bir yudum su almayı denedi. Tıkandı, göğsüne ve baldırına ılık sular sıçratarak öksürdü.</p>
<p>"Panelin önüne oturmalıyım." derken buldu kendini. Giysilerini bulmaya çalışıyordu. "Bilmem lazım. ..."</p>
<p>Molly güldü. Küçük güçlü eller kollarını kavradı. "Üzgünüm hızlı çocuk. Sekiz gün bekle. Şu anda bağlanırsan sinir sistemin yerle bir olur. Doktorun emirleri. Dahası çalıştığını tespit ettiler. Bir iki gün içinde kontrol edecekler." Case tekrar yatağa uzandı.</p>
<p>"Neredeyiz?"</p>
<p>"Evde. Ucuz Otel'de."</p>
<p>"Armitage nerede?"</p>
<p>"Hilton’da, yerlilere boncuk falan satıyordur.</p>
<p>Yakında buradan kurtuluyoruz dostum. Amsterdam, Paris, sonra da Sprawl’a geri döneceğiz." Case’in omzuna dokundu. "Diğer tarafa dön. İyi masaj yaparım."</p>
<p>Case kolları önünde, parmak uçları tabutluğun duvarlarında, karınüstü yatıyordu. Molly belinin üzerine oturdu, deri pantolonun serinliği teninde onun kalçasının üzerine yerleşti. Parmaklarını Case’in boynunda gezdiriyordu.&nbsp;</p>
<p>"Nasıl oluyor da sen Hilton’da kalmıyorsun?"&nbsp;</p>
<p>Kız bunun yanıtını, elini arkaya, Case’in bacaklarının arasına uzatıp, kuyruksokumunda baş ve işaret parmaklarıyla daireler çizerek verdi. Dimdik, diğer eli boynunda, bir dakika karanlıkta sallandı. Hareket ettikçe pantolonunun derisi yavaşça gıcırdıyordu. Case ısılköpük üzerinde penisinin sertleştiğini hissederek kımıldandı.</p>
<p>Case’in kafası zonkluyordu ama boynundaki kırılganlık azalmış gibiydi. Bir dirseğini kullanarak kendini doğrulttu. Döndü ve kızı da aşağı çekerken küçük sert göğüs uçlarını yanaklarında kaydırarak göğüslerini yaladı. Deri pantolonun fermuarını bulup açtı.</p>
<p>"Sorun değil," dedi Molly, "görebiliyorum." Aşağıya kayan deri kotun sesi. Onu çıkartıp atana kadar yanında mücadele etti. Başardığında bir bacağını Case’in üzerine uzattı, o da yüzüne dokundu. Takma lenslerin umulmadık sertliği. "Yapma" dedi kız, "parmak izleri."</p>
<p>Şimdi kız tekrar üzerindeydi, elini aldı ve kendi vücudu üzerine kapattı. Parmakları kızın vajinasının üzerinde, başparmağı kıçının arasındaydı. Kız kendini hafifçe aşağı indirmeye başladığında, görüntüler nabız gibi atarak geri geldi; yaklaşan ve uzaklaşan yüzler ve neon parçaları. Kız penisinin üzerine tamamen indiğinde Case’in sırtı havaya doğruldu. Kız onun üstünde bu şekilde inip çıkmaya devam etti, ta ki birlikte boşalana, Case zamansız boşlukta, yüzlerin parçalanıp hortum koridorlarıyla uzaklara taşındığı matris gibi bir açıklıkta mavi alevli bir orgazma ulaşana ve Molly’nin kasıklarını kendi kalçalarında güçlü ve ıslak hissedene kadar.</p>
<p><br/></p>
<p>Ninsei’de, kalabalığın daha seyrek, hafta içi hâli, dansın figürlerine kapılmış gidiyordu. Oyun ve pachinko salonlarından dalga dalga ses yayılmaktaydı. Case, Chat’ten içeri baktığında, ılık, bira kokulu alacakaranlıkta kızlarına göz kulak olan Zone’u gördü. Bara Ratz bakıyordu.&nbsp;</p>
<p>"Wage’i gördün mü Ratz?"</p>
<p>"Bu gece değil." Ratz bir kaşını kaldırarak Molly’ye bakmayı da ihmal etmedi.</p>
<p>"Görürsen, ona parasını hazırladığımı söyle."&nbsp;</p>
<p>"Şansın mı dönüyor, artizim benim?"&nbsp;</p>
<p>"Söylemek için çok erken."</p>
<p><br/></p>
<p>"Bak, bu adamı görmeliyim." dedi Case kızın merceklerinde kendi yansımasını seyrederek. "İptal etmem gereken bir iş var."</p>
<p>"Armitage bunu beğenmeyecek, gözümden uzaklaşmana izin veriyorum." Elleri kalçalarında, Deane’in eriyen saatinin altında dikiliyordu.</p>
<p>"Eğer sen de gelirsen bu adam benimle konuşmayacak. Deane umurumda değil. O başının çaresine bakar. Ama Chiba’dan haber vermeden ayrılırsam zarar görecek kişiler var. Biliyorsun benim insanlarım bunlar."</p>
<p>Molly’nin ağzı sertleşti. Olumsuz anlamda başını salladı.</p>
<p>"Singapur ve Tokyo’da çalıştığım insanlar, Shinjuku ve Asazuka’da bağlantılarım var ve hepsi mahvolur, anlıyor musun?" diye elini Molly’nin siyah ceketinin omzuna koyarak yalan söyledi. "Beş. Beş dakika. Senin saatine göre, tamam mı?"</p>
<p>"Bana bunun için para vermiyorlar."</p>
<p>"Senin nasıl para kazandığın işin bir tarafı. Sırf sen kurallara harfi harfine uyuyorsun diye dostlarımın ölmesine göz yummam ise başka bir şey"</p>
<p>"Saçmalık. Sıkı dostlar palavrasını kıçıma anlat. Oraya kaçakçına bizi kontrol ettirmek için giriyorsun." Postallarından birini toz kaplı Kandinsky masasının üzerine dayadı.</p>
<p>"Ah, Case, dostum, oradaki arkadaşın kesinlikle silahlı, kafasındaki hatırı sayılır silikonu bir yana bırakırsak tam olarak sorun nedir?" Deane’in hayaletsi öksürüğü aradaki havada asılı kaldı.</p>
<p>"Sakin ol Julie, zaten içeri yalnız geleceğim." "Bundan emin olabilirsin evlat. Başka türlüsünün imkanı yok."</p>
<p>"Tamam" dedi kız. "Git. Sadece beş dakika. Süreyi aşarsan içeri geri gelir ve gergin dostunu kalıcı olarak sakinleştiririm. Ayrıca içerideyken de bir şeyi iyice düşün."</p>
<p>"Neymiş o?"</p>
<p>"Sana bu iyiliği neden yaptığımı." Kız arkasını döndü ve beyaz zencefil modüllerini geçip dışarı çıktı.</p>
<p>"Alışılandan daha garip dostlar mı edindin Case?" diye sordu Julie.</p>
<p>"Julie, o gitti. Beni içeri alacak mısın? Lütfen, Julie?"</p>
<p>Sürgüler çalıştı. "Yavaşça, Case." dedi ses.</p>
<p>"Bütün aletleri çalıştır Julie, masandakilerin tümünü." dedi Case döner sandalyede yerini alarak.</p>
<p>"Onlar hep açıktır" dedi Deane sakince ve eski mekanik daktilosunun ortalıktaki parçalarının arasından bir silah çıkarıp dikkatlice Case’e doğrulttu. Bu bir bel silahıydı, namlusu kısacık kesilmiş bir magnum. Tetik yuvasının önü de kesilmiş ve sapı eski maskeleme bantlarına benzer bir maddeyle sarılmıştı. Case bunun Deane’in manikürlü pembe ellerinde çok garip durduğunu düşündü. "Sadece bir önlem, anlarsın ya. Seninle ilgisi yok. Şimdi, ne istediğini söyle."</p>
<p>"Bir tarih dersine ihtiyacım var Julie. Ayrıca biriyle ilgili bir araştırmaya."</p>
<p>"Neler dönüyor evlat?" Deane’in gömleği, kırmızı çizgili pamuklu bir kumaştandı, yakası ise porselen kadar beyaz ve sertti.</p>
<p>"Ben gidiyorum Julie, gittim. Ama bana bu iyiliği yaparsın değil mi?"</p>
<p>"Araştırma kiminle ilgili evlat?"</p>
<p>"Armitage adında bir Gaijin. Hilton’da süiti var."</p>
<p>Deane silahını indirdi. "Kımıldamadan otur Case." Bir dizüstü terminale bir şeyler yazdı. "Görünen o ki benim ağım kadar çok şey biliyorsun Case. Bu beyefendinin Yakuza ile geçici bir anlaşması var ve bu neon krizantem çocuklarının dostlarını benim gibilerden saklama yöntemleri vardır. Zaten bende başka türlü olsun istemem. Şimdi... Tarih. Tarih demiştin." Silahı tekrar eline aldı ama bu sefer Case’e doğrultmadı. "Ne tür bir tarih?"</p>
<p>"Savaş. Savaşta var miydin Julie?"</p>
<p>"Savaş mı? Bilecek ne var ki? Üç hafta sürmüştü."</p>
<p>"Screaming Fist."</p>
<p>"Ünlüdür. Size bugünlerde tarih dersi vermiyorlar mı? Savaş sonrasında kahrolası politik bir futbol maçı gibiydi. Bir sürü kişi skandallarla cehenneme kadar batırılıp çıktı. Askeri kurmayların, Case, Sprawl'daki kurmayların, neresiydi orası, McLean mi? Sığınaklarda, tüm onlar... dev bir skandaldı. Bazı yeni teknolojileri denemek için hatırı sayılır miktarda milliyetçi genç bedeni ziyan ettiler. Rus’ların savunmalarını da biliyorlarmış, daha sonra ortaya çıktı. Emp’lerden haberdarlarmış, şu elektro manyetik titreşim silahlarından. Bile bile çocukları içeri göndermişler, sadece ne olacağını görmek için." Deane omuzlarını silkti, "Ivan için bir hindi avı anlayacağın."</p>
<p>"Geri gelebilen olmuş mu?"</p>
<p>"Tanrım," dedi Deane, "lanet yıllar geçti üzerinden. ...Fakat sanırım birkaçı başarmış. Takımlardan birisi. Bir sovyet uçak gemisini ele geçirmişler. Bir helikopter anlıyor musun?&nbsp;<span style="text-indent: 0.3in;">Onunla Finlandiya’ya uçmuşlar. Giriş kodları olmadan tabii. Hâliyle de yol üzerinde Finlandiya savunma güçleri canına okumuşlar. Özel Kuvvetlerin adamlarıymış." Deane burnunu çekti. "Tam bir cehennemmiş."</span></p>
<p>Case başıyla onayladı. Zencefilin kokusu dayanılmazdı.</p>
<p>"Ben savaş sırasında Lizbon’daydım," diyerek silahını indirdi Deane. "Şahane bir yer Lizbon."&nbsp;</p>
<p>"Görevde miydin Julie?"</p>
<p>"Sayılmaz. Ne var ki biraz hareket gördüm." Deane o pembe gülüşüyle gülümsedi. "Savaşın insanın ticaretine bulunacağı katkılara inanamazsın."</p>
<p>"Sağol Julie. Sana bir borcum var."</p>
<p>"Pek sayılmaz Case. Güle güle."</p>
<p><br/></p>
<p style="text-align: center; font-weight: bold;">* * *</p>
<p><br/></p>
<p>Case daha sonra, Sammi’s denilen yerde geçirdiği akşamın en baştan yanlış bir havası olduğunu, hatta zemini çiğnenmiş bilet koçanları ve suni köpük bardaklarla kaplı o koridorda Molly’nin peşinden yürürken bunu hissettiğini kendisine söyleyecekti. Linda’nın ölümünü bekler vaziyette...</p>
<p>Deane ile görüştükten ve Armitage’in bir deste Yeni Yen’iyle Wage’e olan borcunu ödedikten sonra Namban’a gitmişlerdi. Bu Wage’in hoşuna gitmiş, adamlarını pek mutlu etmemiş ve Molly, Case’in yanında, korumaların tek bir yanlış hareket yapmalarını özlemle beklerken hayvansı bir zevkle sırıtmıştı. Daha sonra kızı bir şeyler içmek için Chat’e götürmüştü.</p>
<p>Case, ceketinin cebinden bir sekizgeni çıkardığında Molly "Zamanını boşa harcıyorsun, kovboy." dedi.</p>
<p>"Nasıl yani? Sen de ister misin?" Hapı ona uzattı.</p>
<p>"Yeni pankreasın Case ve karaciğerine yapılan eklentiler. Armitage onları o boku devre dışı bırakacak şekilde tasarlattı." Bir tırnağını sekizgen üzerine tıklattı. "Biyokimyasal olarak, amfetamin veya kokainle uçma yetkisine sahip değilsin artık."</p>
<p>"Saçmalık" dedi Case. Sekizgene baktı, sonra da kıza.</p>
<p>"Yut onu. Hatta bir düzine yut. Hiçbir şey olmayacak."</p>
<p>Yuttu. Hiçbir şey olmadı.</p>
<p>Üç bira sonra Molly Ratz’e kavgaları soruyordu.</p>
<p>"Sammi’s" dedi Ratz.</p>
<p>"Ben yokum." dedi Case, "Orada birbirlerini öldürdüklerini duydum."</p>
<p>Bir saat sonra, Molly beyaz bir tişörtle bol bir rugby şortu giymiş Tayvanlı bir çocuktan bilet alıyordu.</p>
<p>Sammi’s bir liman ambarının yanında yer alan, gergin gri kumaşı ince çelik kablolardan bir ağ ile güçlendirilmiş şişme bir kubbeydi. Her iki ucunda kapı olan koridor, kubbeyi ayakta tutan basınç farkını koruyan, kaba bir basınç odasıydı. Kontrplak tavana eşit aralıklarla floresan halkalar vidalanmış ama çoğu parçalanmıştı. Hava, ter ve beton kokusu sayesinde nemli ve kasvetliydi.</p>
<p>Bunların hiçbiri Case’i arena için hazırlayamadı, ne kalabalık, ne o gergin uğultu, ne de kubbe altında yükselen ışık kuleleri. Beton, iskeleler halinde kıvrılıp bir çeşit merkezi sahneye, projeksiyon aletlerinden oluşan parlak bir şeritle çevrelenmiş yerde yüksekte bir daireye ulaşıyordu. Ringin yukarısında, sürekli hareketler ve ışıltılarla aşağısındaki iki adamın hareketlerini yansıtan hologramlardan başka bir ışık yoktu. İskelelerden yükselen duman katmanı, kubbeyi destekleyen üfleyicilerin oluşturduğu hava akımıyla çarpışana kadar dolanıyordu. Sadece üfleyicilerin susturulmuş uğultularıyla dövüşçülerin amfilere yükseltiler nefes alış verişleri duyuluyordu.</p>
<p>Adamlar birbirleri etrafında daireler çizdikçe Molly’nin gözlük camlarında renkler dans ediyordu. Hologramlar orijinalin on katı büyütülmüşlerdi; on katı büyüklükte, adamların ellerindeki bıçaklar bir metreye yakındı. Bıçakla dövüşenin kavrayışının eskrimci kavrayışı olduğunu hatırladı Case, parmakları kıvrık ve başparmağı bıçağın keskin ucuyla hizalı. Bıçaklar kendi kendilerine hareket ediyor gibilerdi, ayinsel bir rahatlıkla danslarının kavis ve geçişlerinde kayıp, uçları birbirlerine yaklaşırken adamlar bir açık kolluyordu. Molly’nin yukarıya bakan yüzü pürüzsüz ve durgun, seyrediyordu.</p>
<p>"Gidip yiyecek bir şeyler bakacağım." dedi Case. Kız ise dansın akışında kaybolmuş bir halde başını salladı.</p>
<p>Case buradan hoşlanmamıştı.</p>
<p>Dönüp yürüyerek gölgelere daldı. Çok karanlık, çok sessiz.</p>
<p>Kalabalıktakilerin çoğu Japon'du ve bu pek de Night City’ye ait bir topluluk değildi. Arkolojilerden gelmiş teknisyenler. Bunun, arenanın özel bir firma eğlence komitesi tarafından onaylandığı anlamına geleceğini düşündü. Hayat boyu bir zaibatsu için çalışmanın nasıl bir şey olacağını düşündü. Şirketin verdiği bir ev, şirket maaşı, şirketin düzenlediği cenazen.</p>
<p>Yiyecek tezgahlarını bulduğunda kubbede neredeyse bir tur atmıştı. Şişe geçirilmiş yakitori ve iki uzun mumlu karton bira aldı. Hologramlara bir göz attığında, bir görüntünün göğsünden aşağı kan süzüldüğünü gördü. Koyu kahverengi sos şişlerden süzülüp parmaklarına damladı.</p>
<p>Yedi gün daha ve sonra konsola bağlanabilecekti. O anda gözlerini kapasa kesin matrisi görürdü. Hologramlar danslarında sallanırken gölgeler dönüyordu.</p>
<p>O anda bir korku omuzlarının arasında düğümlenmeye başladı. Bir ter damlası kayarak kaburgalarından aşağı süzüldü. Ameliyat işe yaramamıştı. Hâlâ aynı yerdeydi, hâlâ etti. Ne gözleri daireler çizen bıçaklara kenetlenmiş Molly onu bekliyordu, ne de biletler, yeni bir pasaport ve parayla onu bekleyen Armitage adında biri vardı. Bunların tümü hayal, dayanılmaz bir fanteziydi. ...Sıcak gözyaşları görüşünü bulanıklaştırdı.</p>
<p>Bir dövüşçünün boyun damarlarından kırmızı bir ışık seli gibi kan fışkırdı. Ve artık kalabalık ayakta, çığlık çığlığaydı- vücutlardan biri yere yığılırken hologram sönükleşti, titrekleşti...</p>
<p>Gırtlağındaki acı kusmuk tadı. Gözlerini kapadı, derin bir nefes aldıktan sonra açtı ve gri gözleri korkudan körleşmiş halde Linda Lee’nin önünden geçip gittiğini gördü. Üzerinde hâlâ aynı Fransız üniforması vardı.</p>
<p>Ve yok oldu. Gölgelerin içinde.</p>
<p>Saf refleks: Bira ve tavukları fırlatıp kızın peşinden koştu. Ona seslenmiş olabilirdi ama asla emin olamazdı.</p>
<p>Saç teli inceliğinde tek bir kırmızı ışının gecikmeyle kavranan görüntüsü. Ayakkabılarının ince tabanı altında ısınmış beton.</p>
<p>Kızın parlayan beyaz ayakkabıları, kıvrılmaya başlayan duvara yakındı artık ve bir kez daha hayalet lazer çizgi gözleri önünden geçti, koştukça görüntü alanı içinde zıplıyordu.</p>
<p>Birisi Case’e çelme taktı. Beton avuçlarını yırttı.</p>
<p>Yuvarlanırken bir tekme savurdu ama boşa gitti. Dikleşmiş kumral saçları gökkuşağından bir hâleyle aydınlatan zayıf bir çocuk üzerine eğilmişti. Sahnenin yukarı kısmında bir figür dönüyordu, bıçağı yukarı kaldırarak, tezahürat yapan kalabalığa. Çocuk gülümsedi ve kıyafetinin kolundan bir şey çıkarttı. Bir jiletti, bu sırada yanlarından geçen üçüncü bir ışın onu kırmızıya boyadı. Case jiletin bir sihirbaz değneği gibi gırtlağına iniyor olduğunu gördü.</p>
<p>Surat, mikroskobik patlamaların uğultu bulutları ardında yok oldu. Molly’nin dartları, saniyede yirmi atışla. Çocuk bir defa patlarcasına öksürdü ve Case’in bacaklarına yığıldı.</p>
<p>Case tezgahlara, gölgelere doğru yürüyordu. Göğsünde o yakuttan iğnenin görünmesi beklentisiyle aşağı baktı. Belirmedi. Kızı buldu. Beton bir sütunun ayağına atılmış, gözleri kapalıydı. Etrafta pişmiş et kokusu vardı. Kalabalık kazananın adını tekrarlıyor, bir bira satıcısı musluklarını koyu bir bezle siliyordu. Beyaz ayakkabılarının bir teki ayağından çıkmıştı ve başının yanında duruyordu.</p>
<p>Duvarı takip et. Betonun eğimini. Ellerin ceplerinde. Yürümeye devam et. Görmeyen yüzlerin önünden, her çift göz kazananın ring tepesindeki görüntüsüne dikilmiş. Keskin esrar kokusu. Case yürümeye devam etti, hiçbir şey hissetmeden.</p>
<p>"Case." Kızın aynaları daha derin gölgeler içinde belirdi. "İyi misin?"</p>
<p>Kızın arkasında, karanlıkta bir şeyler inledi ve köpürme sesleri çıkardı.</p>
<p>Case olumsuz anlamda başını salladı.</p>
<p>"Kavga bitti Case. Eve dönme zamanı."&nbsp;</p>
<p>Kızın önünden geçip gitmeyi denedi, karanlığa, bir şeylerin can çekiştiği yere. Kız, elini Case’in göğsüne koyarak durdurdu. "Gergin dostunun dostları. Kızını senin için öldürdüler. Bu şehirdeki arkadaşların seni pek sevmiyorlar galiba? Seni araştırırken o yaşlı piç için de kısmen bir profil çıkardık. Birkaç Yeni Yen için herkesi harcar o herif. Arkadaki kızı senin RAM’ini satmaya çalışırken bulduklarını söylediler. Kızı öldürüp, malı almak daha ucuza gelmiş. ...Lazeri olanı yakalayıp konuşturdum. Burada olmamız tesadüftü ama emin olmalıydım." Ağzı sertleşmiş, dudakları tek çizgiye dönmüştü.</p>
<p><br/></p>
<p>Case beyninin allak bullak olduğunu hissetti. "Kim?" dedi, "onları gönderen kim?"</p>
<p>Molly ona kan lekeleri olan bir zencefil paketi uzattı. Kızın elleri kandan yapış yapış olmuştu. Arka tarafta birisi gölgeler içinde ıslak sesler çıkardı ve öldü.</p>
<p><br/></p>
<p>Klinikteki ameliyat sonrası kontrolünden sonra Molly onu limana götürdü. Armitage bekliyordu. Bir hovercraft kiralamıştı. Case’in gördüğü son Chiba imgeleri, arkolojilerin karanlık açılarıydı. Sonra da siyah suyun ve gezinen atık sürülerinin üzerine bir sis indi.</p>
</body>
</html>