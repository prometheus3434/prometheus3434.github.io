<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-44-</h4>

  <p style="text-align: justify;">Kan bankası, bir kez daha.</p>

  <p style="text-align: justify;">Saat sabahın 10’uydu. Plasma Inch.’de her şey normal gözüküyordu. Jeanne merkezin kapalı olacağını sanıyordu. Ya da girişinde siyah bir bant bulunacağını. Ancak özel hiçbir işaret yoktu. Managua Vampiri’nin ölümünü bildiren herhangi bir şey de. Kan ticareti devam ediyordu. Kıpkırmızı akan bir nehir gibi.</p>

  <p style="text-align: justify;">Jeanne ilk engeli geçti. Ayaklarının altındaki kızgın asfaltın sıcaklığını hissediyordu. Hava düne göre daha sıcaktı sanki. Öğlen vakti, şehir fokurdayan bir krateri andıracaktı.</p>

  <p style="text-align: justify;">İçerideki ortam da her zamanki gibi sakindi. Bekleme kuyrukları. Gıcırdayan banklar.</p>

  <p style="text-align: justify;">Kendi kendine mırıldanan televizyon. Jeanne, holde dolaşan Pekinli’yi gördü. Ufak tefek kadının gözleri kızarmıştı.</p>

  <p style="text-align: justify;">Jeanne doğrudan konuya girdi.</p>

  <p style="text-align: justify;">-Beni hatırladınız mı? Dün Eduardo Manzarena’yı görmeye gelmiştim.</p>

  <p style="text-align: justify;">Kadının suratı asıldı.</p>

  <p style="text-align: justify;">-Siz kimsiniz?</p>

  <p style="text-align: justify;">-Eduardo’nun cesedini ben buldum.</p>

  <p style="text-align: justify;">Sekreter taş kesti. Jeanne yargıç kimliğini uzattı.</p>

  <p style="text-align: justify;">-Fransa’da sorgu yargıcıyım. Patronunuzun öldürülmesi, ülkemde üzerinde çalıştığım bir cinayet olayıyla bağlantılı.</p>

  <p style="text-align: justify;">Minik kadın gömlek kolunun içinden, beyaz bayrak misali, bir kâğıt mendil çıkardı ve burnunu sildi.</p>

  <p style="text-align: justify;">-Ne... Ne istiyorsunuz?</p>

  <p style="text-align: justify;">-Niels Agosto kim?</p>

  <p style="text-align: justify;">Kadın Jeanne’a kuşkuyla baktı, sorunun bir tuzak içerip içermediğini anlamak ister gibiydi. Çevrelerinde gürültü patırtı devam ediyordu. Ellerinde buzluklarla hemşireler geçiyordu. Asık suratlı insanlar, kollarını tutarak çıkış kapısına doğru yürüyordu.</p>

  <p style="text-align: justify;">Pekinli bir kapıyı işaret etti.</p>

  <p style="text-align: justify;">-Şu ofise geçelim.</p>

  <p style="text-align: justify;">Güneşin bir tavan penceresinden içeri girdiği ve her yeri yaktığı bir odaya kapandılar. İçerisinin sıcaklığı 40 derece olmalıydı. Jeanne kendini ne suyu, ne de buharı olan bir hamamdaymış gibi hissetti.</p>

  <p style="text-align: justify;">-Niels Agosto kim? Diye soruyu yineledi.</p>

  <p style="text-align: justify;">-Bizim seyyar birimlerin sorumlusu.</p>

  <p style="text-align: justify;">-Bu ne anlama geliyor?</p>

  <p style="text-align: justify;">-Plasma Inc.’in Latin Amerika’nın her yerinde şubeleri vardır. Sabit merkezler. Ama her ülkeyi dolaşan kamyonları da. Seyyar birimler. Niels Agosto bu kamyonlardan sorumlu. -Şubenizin bulunduğu ülkeler arasında Arjantin de var mı?</p>

  <p style="text-align: justify;">-Evet.</p>

  <p style="text-align: justify;">-Orada herhangi bir sorun olduğu kulağınıza geldi mi?</p>

  <p style="text-align: justify;">-Ne tür bir sorun?</p>

  <p style="text-align: justify;">-Hastalıklı kan.</p>

  <p style="text-align: justify;">-Hayır.</p>

  <p style="text-align: justify;">Bu “hayır”, aslında “evet” demekti. Jeanne üstelemedi.</p>

  <p style="text-align: justify;">-Niels Agosto’yu nerede bulabilirim?</p>

  <p style="text-align: justify;">-Sizinle konuşamaz.</p>

  <p style="text-align: justify;">-Seyahatte mi?</p>

  <p style="text-align: justify;">-Hayır. Fonseca Hastanesi’nde, Managua’da.</p>

  <p style="text-align: justify;">Jeanne adamın Formosa’daki “hastalığa” yakalandığını düşündü.</p>

  <p style="text-align: justify;">-Nesi var?</p>

  <p style="text-align: justify;">-O... dedi tereddütle ve yeniden burnunu sildi. O saldırıya uğramış.</p>

  <p style="text-align: justify;">Yeni bir sürpriz daha. Jeanne açıklamaların devamını bekliyordu. Pekinli susuyordu. Kadını zorlayabilirdi, ama bu şekilde fazla bir şey elde edemeyeceğini hissediyordu, güneşin altına çıkıp erimektense, burada kımıldamadan durup konuşmasını beklemeliydi.</p>

  <p style="text-align: justify;">_Sokakta, dedi sonunda ufak tefek kadın. Evine girerken, geceleyin, Bıçaklamışlar.</p>

  <p style="text-align: justify;">-Soygun mu?</p>

  <p style="text-align: justify;">-Hayır.</p>

  <p style="text-align: justify;">-Ne zaman oldu?</p>

  <p style="text-align: justify;">-Bir hafta önce.</p>

  <p style="text-align: justify;">Öyleyse bu Joachim’in işi değildi -zaten onun tarzına da uymuyordu.</p>

  <p style="text-align: justify;">-Onu kim ve neden öldürmek istesin?</p>

  <p style="text-align: justify;">-Aşırılıkçılar. Bu...</p>

  <p style="text-align: justify;">Pekinli tereddüt ediyordu. Jeanne beklemeyi tercih etti. Sonunda kadın mendilini yine burnuna götürerek, konuşmaya devam etti:</p>

  <p style="text-align: justify;">Kan yüzünden. Bazı söylentiler çıkarıldı. Niels Agosto’nun dış ülkelerden bozuk kan getirdiği iddia edildi. Ve Plasma Inc.’in de bu kanları Nikaragua’daki kliniklere, hastanelere verdiği. Bu bir yalan! Asla hastalıklı kan ithal etmedik. Ayrıca çok katı kurallarımız var ve... -Bu aşırılıkçılar kim?</p>

  <p style="text-align: justify;">-Aşırı sağcı insanlar. Irkımızın saflığını korumak istiyorlarmış.</p>

  <p style="text-align: justify;">Çok yönlü bir suç vakası.</p>

  <p style="text-align: justify;">-Niels Agosto’nun yarası ağır mı?</p>

  <p style="text-align: justify;">-Evet. Karın bölgesine birçok bıçak darbesi almış -Konuşabiliyor mu?</p>

  <p style="text-align: justify;">-Sanırım, ama...</p>

  <p style="text-align: justify;">-Fonseca Hastanesi nerede?</p>

  <p style="text-align: justify;">-Batıda, Leon yolu üzerinde ve...</p>

  <p style="text-align: justify;">-Dün geldiğimde, bana Eduardo Manzarena’nın uğrayacağını söylemiştiniz. Bu yalandı, değil mi?</p>

  <p style="text-align: justify;">-Eduardo evinden dışarı çıkmıyordu. Korkuyordu.</p>

  <p style="text-align: justify;">-Saldırganlardan mı?</p>

  <p style="text-align: justify;">-Evet. Ve başka bir şeyden de.</p>

  <p style="text-align: justify;">-Nedir?</p>

  <p style="text-align: justify;">-Bilmiyorum. Kimse bilmiyor.</p>

  <p style="text-align: justify;">Jeanne, minik kadını üzüntüsüyle baş başa bıraktı. Ve dışarının parlak güneşine çıktı. Gözleri kamaştı. Bir taksiye seslendi. Hastanenin adını söyledi. Ve gideceği yere varana kadar hiçbir şey düşünmemeye karar verdi.</p>

  <p style="text-align: justify;">On beş dakika sonra, yoldan havalanan toz bulutunun arasından hastaneyi gördü. Zemini kum kaplı bir çalılığın dip tarafında, etrafı yine parmaklıklarla çevrili düz bir binaydı. Daha çok bir hapishaneyi veya askeri araştırmalar merkezini andırıyordu. Jeanne girişteki kulübeye doğru yöneldi. İlk kontrol noktası. İlk başarısızlık. Ziyaretçilerin, bir doktor tarafından imzalanmış bir reçete veya hastane idaresi tarafından verilmiş bir izin belgesi göstermesi gerekiyordu. Jeanne tropikal ülkeleri biliyordu: Böyle bir belgeyi almak saatler sürerdi. Tozun içinde kayboldu. Başka bir yol bulacaktı.</p>

  <p style="text-align: justify;">Çevre duvarı boyunca uzanan kalabalığın arasına karıştı. Ziyaretçiler. İşportacılar. İlaç kaçakçıları. Bir reçete yazdırmak için herhangi bir hastalığı yoktu. Yüz metre ileride bir fotokopi dükkanı gördü. Herhangi bir nöbetçiyi aldatmasını sağlayabilecek, kendi adına yazılmış sahte bir reçete edindi. Geri döndü. Reçeteyi gösterdi. Ve geçti.</p>

  <p style="text-align: justify;">Niels Agosto, ana binadaki koridorun sonundaki 34 numaralı odadaydı. Jeanne, boş koridoru küçük parçalara bölen gölgeleri geçti ve durdu. Bunu düşünmeliydi. Odanın kapısında silahlı iki polis bekliyordu. Bir “siyasi” saldırının kurbanı olan Agosto yakın korumadan yararlanıyordu.</p>

  <p style="text-align: justify;">Şu an şansını denemenin gereği yoktu. Geri çevrilecek ve Eva Arias anında durumdan haberdar edilecekti. Yılgınlığa düşmenin de sırası değildi. Burası Nikaragua’ydı. Disiplin kuralları biraz gevşekti. Saat 18.00’de hava kararmaya başlıyordu. Nöbet değişimi olacaktı. Veya polisler bir şeyler yemeye gidecekti. Bu durumda da bir dalgalanma, bir boşluk olacaktı. Böylece Jeanne da bu zaman diliminden yararlanıp odaya girecekti.</p>

  <p style="text-align: justify;">Otelin yolunu tuttu. Odasına girdiğinde öğle vaktiydi. Klimayı sonuna kadar açtı ve önceki gün sonuna kadar gitmediği varsayımına kaldığı yarden devam etti. Antoine Feraud. Psikiyatrın cesedinin, Managua’nın varoşlarında bir yerlere, bir çöplüğe bırakılmış olma ihtimali onu tedirgin ediyordu. Onun ateşle oynadığına inanıyordu. Baba ile oğlunu bulmuştu ve... Bu durumdan Eva Arias’a bahsetmek işleri yoluna koyabilirdi. Mademki bir şey bulamıyordu, bir arama emri çıkartmak gerekiyordu.</p>

  <p style="text-align: justify;">Cep telefonunu aldı. Sesli mesajlarını ve SMS’lerini kontrol etti. Feraud’dan gelen hiçbir şey yoktu. Reischenbach cephesinden de. Gidişinden onun dışında kimseyi haberdar etmemişti. Suskunluk bu yolculuğun bir parçasıydı. Kıta değiştirmişti. Kabuk değiştirmişti.</p>

  <p style="text-align: justify;">Odasına eski tarz bir telefon rehberi istedi -birkaç bin sayfadan oluşan tam bir kaldırım taşı- ve önceki gün görüştüğü lüks otellerin dışındaki, daha mütevazı otelleri aramaya başladı. Antoine Feraud’dan iz yoktu. Odasının içi buz kesmişti, ama bu onu zinde tutuyordu. Elçiliği, konsolosluğu, Fransız Kültür Merkezi’ni -kendi ismini vermeden- aradı... Hiçbir sonuç alamadı. Araba kiralama şirketlerine telefon etti. Kimse ona cevap vermedi, bunlar gizli bilgiydi. Sonunda aklına başka bir açıklama geldi: Belki de psikiyatr bir bilgiye ulaşmış -onun tahmin edemediği- ve başka bir yere gitmişti. Arjantin’e mi?</p>

  <p style="text-align: justify;">Yatağın üzerinde bağdaş kurmuş oturuyordu, dişlerini birbirine vuruyordu. Saat 15.00 olmuştu. Karnı aç değildi -en son ne zaman gerçek bir yemek yemişti? Uykusu yoktu. Ve yapacak hiçbir şey de...</p>

  <p style="text-align: justify;">Gözü, Manzarena’nın evinden aldığı <span style="font-style:italic;">Totem y Tabü</span> kitabına takıldı. Akşamı beklerken, psikanaliz kültürünü zenginleştirebilirdi. Freud tarafından gözden geçirilmiş ve düzeltilmiş insan türünün kökenini öğrenebilirdi.</p>

  <p style="text-align: justify;">Kitabı ve anahtarını aldı.</p>

  <p style="text-align: justify;">Kitabı okumak için havadar, sakin bir köşe bulacaktı.</p>
</body>
</html>
