<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-47-</h4>

  <p style="text-align: justify;">-20 000 voltluk iki besleme kablosundan biri arıza yapmış. Saat 18.15’te. Bu olabilir. Hatta çok sık olur. ABD’de de. Avrupa’da da. Bu durumda, başka yerlerde de olduğu gibi, güvenlik sistemi üç jeneratörü otomatik olarak devreye sokar. Üç jeneratörden sadece ikisi devreye girmiş. Bu da olabilir. Ama bu bir sabotaj. Bundan eminim.</p>

  <p style="text-align: justify;">Eva Arias, hastanenin ana binasındaki bir koridorda, koltuğunda büzülmüş bir halde oturan Jeanne’ın karşısında ayakta duruyordu. Yerli kadın, cinayet mahallindeki polislerin beceriksizliğine bir kez daha şahit olmaması için onu buraya getirtmişti, bundan şüphe yoktu.</p>

  <p style="text-align: justify;">Yargıç pimi çekilmeye hazır bir el bombası gibi, bir Pepsi Max kutusu tutuyordu. Kafasını elektrik arızasına takmış gibiydi. Jeanne’ı “ böyle şeylerin başka yerlerde de olabileceğine” ikna etmek istiyordu. Ve ülkesinin gelişmişlik derecesi ile bu arızanın arasında hiçbir bağ olmadığına.</p>

  <p style="text-align: justify;">-Bir sabotaj, diye ısrarını sürdürdü. Bu katillerin planıydı. Bir saldırı.</p>

  <p style="text-align: justify;">Jeanne “şu kablo hikâyesini bir kenara bırakın” anlamına gelen bir hareket yaptı. Çay istemişti. Bir yerlerde, susuzluğu geçirmenin en iyi çaresinin sıcak içecekler olduğunu okumuştu. Dergilere asla inanmamak lazımdı. Gözü şimdi yargıcın elindeki buz gibi kutu koladaydı.</p>

  <p style="text-align: justify;">-Size göre onu neden öldürdüler?</p>

  <p style="text-align: justify;">-Kan yüzünden.</p>

  <p style="text-align: justify;">Jeanne bunda mutabıktı, ama yerli kadının yorumunu duymak istiyordu.</p>

  <p style="text-align: justify;">-Niels Agosto, Plasma Inc.’in seyyar birimlerinin yöneticisiydi. Ülkemize yapılan kan ithalatının sorumlusu. Başka deyişle, yabancı kanı Nikaragua halkının damarlarına o zerk ediyordu.</p>

  <p style="text-align: justify;">-Bu bir suç mu?</p>

  <p style="text-align: justify;">-O kan için, evet.</p>

  <p style="text-align: justify;">-Hangi kan?</p>

  <p style="text-align: justify;">-Son stoklar. Arjantin’den gelmiş olanlar. Maymun kanı.</p>

  <p style="text-align: justify;">Olay gitgide ilginçleşiyordu. Ona hastalıklı kandan söz etmişlerdi. Şimdi ise açıkça hayvan kanı deniyordu... Gerçekten gelişmemiş ve kültürsüz halkların saçmalıkları. Herhangi bir yorumda bulunmadı. Küçümseyici bir tavır, daha önce de karşılaştığı gibi sadece tepkiye yol açacaktı.</p>

  <p style="text-align: justify;">Sanki Eva Arias onun düşüncelerini okumuştu:</p>

  <p style="text-align: justify;">-Bu bir söylenti. Plasma Inc.’in hayvan kanı ithal ettiğine ve bunu stoklarına karıştırdığına dair bir dedikodu.</p>

  <p style="text-align: justify;">-Tıbbi olarak bu mantıksız.</p>

  <p style="text-align: justify;">-Sokaktaki insan buna inanıyor. Zaten Eduardo Manzarena dendiğinde insanlar işin içinde hep bir şeytanlık olduğunu düşünüyor.</p>

  <p style="text-align: justify;">Jeanne, katillerin Niels Agosto’yu ortadan kaldırdıktan sonra Managua Vampiri’ne de saldırmayı planladıklarını anladı. Ama iş bir başkası tarafından yapılmıştı. Belki de bu inanışların arkasında bir gerçek payı vardı. Eğer Niels Agosto virüslü bir kan, insanı vahşi bir hayvana dönüştüren bir mikrop getirdiyse, o zaman böyle bir söylenti yayılabilirdi.</p>

  <p style="text-align: justify;">Eva Arias içeceğinden bir yudum aldı. Siniri yatışmış gibiydi. Cinayet mahalline geldiğinde, Jeanne, yargıcın onu çiğ çiğ yiyeceğini sanmıştı. Fransız kadın iki gündür buradaydı ve varlığı deprem etkisi yaratmıştı. Gün başına bir cinayet.</p>

  <p style="text-align: justify;">-Kanla ilgili batıl itikatlar dünya kadar eskidir, diye devam etti sorgu yargıcı. İkinci Dünya Savaşı boyunca, Kuzey Afrika’da Alman askerleri Yahudi veya Arap kanı almaktansa ölmeyi yeğliyorlardı. Amerikan askerlerine - beyazlar- belince, onlar da siyahların kanını, tehlikeli olduğundan, asla kabul etmeyeceklerini Kızılhaç’a bildirmişlerdi.</p>

  <p style="text-align: justify;">Jeanne sessizliğini koruyordu. Bu parantez arası tarihi bilgiler onu şaşırtmıştı. Biraz utanarak da olsa, Eva Arias’a kültürel açıdan fazla itibar etmemiş olduğunu fark etti. Yargıcı, yeni yeni gelişmekte olan bir köylü olarak değerlendirmişti. İşte bir aşağılama daha...</p>

  <p style="text-align: justify;">Ama yerli kadın bu akşam coşkuluydu:</p>

  <p style="text-align: justify;">-Latin Amerika’da kan satışı sömürü ve sefaletle hep eşanlamlı olmuştur. Fakir ülkelerin satacak sadece iki şeyi vardır: kızları ve kanları. Brezilya’da, her yıl, Rio Karnavalı öncesi para karşılığı kan satın alan laboratuarlarda donör sayısında patlama yaşanır. Brezilyalılar kostümlerinin parasını ödeyebilmek için kanlarını satarlar...</p>

  <p style="text-align: justify;">Jeanne dikkatini veremiyordu. Az önce yaşadığı dehşet sahnesi yeniden gözünün önüne geliyordu. Fışkıran kanlar. Katillerin ulumaları. <span style="font-style:italic;">“Hija de puta!”</span> Bu flash-back’ler, onu hâlâ sarsan elektro şok dalgaları gibiydi.</p>

  <p style="text-align: justify;">-Durumu düzeltmek için, diye devam etti Arias, Plasma Inc., bu stokları ABD’ye ihraç etti. Bu da az çok şeytanla yeniden anlaşma yapmak demekti.</p>

  <p style="text-align: justify;">Jeanne başını kaldırdı. Bu son cümle onun yeniden dikkatini toplamasını sağlamıştı.</p>

  <p style="text-align: justify;">-Niels Agosto daha önce de aşırı sağcı fanatiklerin saldırısına uğramış. Size göre, bu akşam onu öldürenler aynı kişiler olabilir mi?</p>

  <p style="text-align: justify;">Eva soruyu duymazdan geldi:</p>

  <p style="text-align: justify;">-Bana saldırganlardan söz edin. Dövmeleri var mıydı?</p>

  <p style="text-align: justify;">-En az birinin, evet. Beni zorla tutan adamın.</p>

  <p style="text-align: justify;">-Nasıl bir dövme?</p>

  <p style="text-align: justify;">-Bir yılan. Kolunda.</p>

  <p style="text-align: justify;">-Gangsterlerin imzası. Maralar.</p>

  <p style="text-align: justify;">Jeanne bu ismi biliyordu. Maralar, iç savaşların sonunda Orta Amerika’da ortaya çıkan, vahşi ve kanlı eylemlerde bulunan çetelerdi. En tanınmışları Salvador’daki maralardı: Mara 18 ve Mara Salvatgrucha. Çeteler acımasız bir savaş yürütüyordu. Farklı üyeleri kendilerini dövmeleri, giyim tarzları, özel hareketleriyle ifade ediyordu.</p>

  <p style="text-align: justify;">-Maraların daha çok Salvador’da bulunduğunu sanıyordum.</p>

  <p style="text-align: justify;">-Guetemala’da da. Ve şimdi de bizde.</p>

  <p style="text-align: justify;">Jeanne bir olayı hatırladı. Salvador’da hükümet büyük bir arama tarama başlatmıştı. Polis 100 000’e yakın dövmeli genci gözaltına almış, ancak yüzde beşini tutuklayabilmişti. Birçok hata yapılmıştı. İşaret dilini kullanan sağır-dilsizler yanlışlıkla hapse atılmıştı.</p>

  <p style="text-align: justify;">-Dövmenin onlar için önemli bir rolü var, diye devam etti Eva Arias. Bir tür sembolik dil.</p>

  <p style="text-align: justify;">-Yılanın anlamı ne?</p>

  <p style="text-align: justify;">-Hiçbir fikrim yok. Söylenen göre, her dövme bir cinayete tekabül ediyor. Ya da alınan bir hapis cezasına. Fazla bir şey bilinmiyor. Bazı dövmeler ise rütbeyi belirtiyor.. Rusya ve Japonya’daki gibi.</p>

  <p style="text-align: justify;">-Kanla ilişkisi ne?</p>

  <p style="text-align: justify;">-Guetemala kökenli bazı çeteler ırkımızın saflığına inanıyor. Bu da son derece gülünç. Orta Amerika nüfusu, dört yüzyıldır yerli ve İspanyol kanlarının karışmasından oluşuyor.</p>

  <p style="text-align: justify;">-Peki bu aşırı sağcı çeteleri tanıyor musunuz?</p>

  <p style="text-align: justify;">-Genellikle, Meksikalı karteller tarafından Amerikan kıtasının kuzeyi ile güneyi arasında uyuşturucu kaçırmakta kullanılan eski elit askerler. Kesinlikle saf ırka mensup insanlar değil. Ama yine de ırk, halkların kökeni gibi takıntıları var. Hepsi gerçek birer Nazi.</p>

  <p style="text-align: justify;">Jeanne ayağa kalktı ve sorgu yargıcının yanına dikildi. Uzun boylu kadından hoş bir serinlik yayılıyordu. Kızgın güneş altında bile kökenindeki soğuğu muhafaza ediyormuş izlenimi veren Roma’nın mermer heykelleri gibi.</p>

  <p style="text-align: justify;">-Saldırgan Agosto’yu bıçaklarken, dedi Jeanne, anlaşılmaz cümleler mırıldandı.</p>

  <p style="text-align: justify;">-Nasıl cümleler?</p>

  <p style="text-align: justify;">-Bir kil insandan söz etti. Bir tahta insandan. Bir mısır insandan. Sanki kurbanı bu insanlar adına katlediyordu. Bunlar size bir şey ifade ediyor mu?</p>

  <p style="text-align: justify;">Sorgu yargıcı eliyle kola kutusunu ezdi. Çöp tenekesine attı. Polisler bahçenin dip tarafına, üzerinde “PRECAUCION” (İspanyolca,”uyarı”.”) yazan bantlar çekiyordu. Yıpranmış gibiydiler. Üniformalarının rengi de öyle. Cinayet, toz ve bıkkınlıkla bir bütünlük oluşturuyorlardı.</p>

  <p style="text-align: justify;">-Elbette, diye cevapladı sonunda Eva. Tüm bunlar Mayaların hatası.</p>

  <p style="text-align: justify;">-Neden Mayaların hatası?</p>

  <p style="text-align: justify;">-Karakola gidip ifadenizi imzalayın. Bir saat sonra gelip sizi alırım.</p>

  <p style="text-align: justify;">-Nereye gitmek için?</p>

  <p style="text-align: justify;">-Evime. Kız kıza akşam yemeği yemek için.</p>
</body>
</html>
