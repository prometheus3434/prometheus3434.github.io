<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-48-</h4>

  <p style="text-align: justify;">Eva Arias’ın villası da Eduardo Manzarena’nınkine benziyordu, ama daha az gösterişliydi. Aynı bahçe planı içinde, evi çiçeklere, yakıcı havaya, sinek kaynayan geceye yakınlaştıran aynı teras ve veranda eklentileri vardı... Tek fark, evin çocuk dolu olmasıydı. Tanıştırılmışlardı: Laetizia, dokuz yaşında; Anton, yedi yaşında; Manuela, on üç yaşında; Minör dört yaşında... Eva çocukları mutfağa götürmüş ve birkaç dakika içinde döneceğini söylemişti.</p>

  <p style="text-align: justify;">Jeanne salonda ayakta durmuş, konsol üzerindeki fotoğraflara bakıyordu. Cangılın ortasında, üzerinde kamuflaj kıyafeti, elinde makineli tabancasıyla Eva Arias. Yine üstünde asker elbisesi, Che Guevara’ya benzeyen bir gerillaya sarılmış Eva Arias. Yargıç diplomasını alırken Eva Arias...</p>

  <p style="text-align: justify;">Jeanne bir aşk ve devrim atmosferi içindeki bu hayatı kıskanıyordu. Eva, hem ülkesi hem de kadın yazgısı için savaşmış gerçek bir gerillaydı. Tüm bunlar Jeanne’ın yüreğini ısıtıyordu. Birkaç metre ötedeki çocuk mırıltıları da. 34 numaralı hastane odası cehenneminden sonra cennetteydi...</p>

  <p style="text-align: justify;">Ve hayattaydı. Bir kez daha en kötüsünden kurtulmuştu. Tekrarlanan bu ölümle temaslar ona bir üstünlük sağlıyordu. Bu temaslar her saniye onu iyileştiriyordu. Her dakika kurtarıcısı oluyordu. Jeanne damarlarında karıncalanma hissediyordu. Her duygu ona mükemmel geliyordu. Ve paha biçilmez.</p>

  <p style="text-align: justify;">-Size o günlerin güzel olduğunu söylemek isterdim. Ama bundan pek emin değilim.</p>

  <p style="text-align: justify;">Eva Arias salona dönmüştü. Jeanne’ın elinde, Eva Arias’ı bir tankın üzerine oturmuş, kolları havada sevinirken gösteren bir fotoğraf vardı.</p>

  <p style="text-align: justify;">-Her şeye rağmen devrim, aşk...</p>

  <p style="text-align: justify;">-Nelerden kurtulmamız gerektiğini biliyorduk. Diktatörlük. Baskı. Şiddet. Kimsenin bir Somoza boyunduruğu altında yaşamasını istemem. Mesela ben, tüm ailemi kaybettim.</p>

  <p style="text-align: justify;">Jeanne çerçeveyi bıraktı.</p>

  <p style="text-align: justify;">-Peki ya Somoza? Ona ne oldu?</p>

  <p style="text-align: justify;">-1978’de Paraguay’a kaçtı. Başkan Alfredo Stroessner arkadaşıydı. Onu suikast girişimlerine karşı korudu. Ama sonuna kadar değil. Bir anlamda sonu biraz tuhaf oldu.</p>

  <p style="text-align: justify;">-Neden tuhaf?</p>

  <p style="text-align: justify;">-Somoza’nın bir kusuru vardı -diğer kusurlarının dışında demek istiyorum-, kadın düşkünü bir adamdı. Stroessner’in karısına askıntı olmaya başlayınca başkan bunu hoş karşılamadı.</p>

  <p style="text-align: justify;">Sınırlarını Sandinistalara açtı, onlar da roketatarla Somoza’yı öldürdü. Sizde de söylendiği gibi: “Kadını arayın.”</p>

  <p style="text-align: justify;">Jeanne başka bir fotoğraf aldı: Eva ve “Che”si, düğün kıyafetleri içinde.</p>

  <p style="text-align: justify;">-Kocam Alberto. İki yıl önce vefat etti. Kanser.</p>

  <p style="text-align: justify;">-Üzüldüm.</p>

  <p style="text-align: justify;">-Devrim yıllarında, ölümsüz ve yenilmez olduğumuza inanıyorduk. Sonra sürekli inişe geçmeye başladık. Politika, hastalık, kokuşma, insan doğasında var olan her çelişki bizi yakaladı...</p>

  <p style="text-align: justify;">-Birbirinize çok âşık görünüyorsunuz.</p>

  <p style="text-align: justify;">-Evet. Ama Alberto devrimi, siyaseti daha çok seviyordu. En katı anlamıyla o bir kahramandı.</p>

  <p style="text-align: justify;">-“Katı” derken neyi kastediyorsunuz?</p>

  <p style="text-align: justify;">-Henry Kissinger’ın anılarını okudunuz mu?</p>

  <p style="text-align: justify;">-Hayır.</p>

  <p style="text-align: justify;">-Kissinger, Vietnam’da barış görüşmelerini yaptığı Vietnamlı meslektaşı le Duc Tho’dan bahsederken şöyle diyordu: le Duc Tho, kahramanların karakterindeydi. Anlamakta zorlandığımız şey bu kahramanların tek bir konuya takıntılı olmasıdır. Bunlar çok nadiren sevimli insanlardır: Uzlaşmazlıkları fanatizm düzeyindedir ve barış görüşmeleri yapmak için gerekli nitelikleri kendilerinde geliştirmemişlerdir.” Alberto da bu tür insanlardandı.</p>

  <p style="text-align: justify;">Eva, bu alıntıyı İngilizce olarak söylemiş ve İspanyolca olarak bitmişti. Sonra hemen konuyu değiştirerek soruşturmaya döndü.</p>

  <p style="text-align: justify;">-Manzarena’nın korumalarını ve hizmetçilerini bulduk.</p>

  <p style="text-align: justify;">-Bir şey biliyorlar mı?</p>

  <p style="text-align: justify;">-Hayır. Cinayet anında orada değillermiş.</p>

  <p style="text-align: justify;">-Cinayet tarihini biliyor musunuz?</p>

  <p style="text-align: justify;">-Tahminen iki gün önce.</p>

  <p style="text-align: justify;">-Neden kaçmışlar?</p>

  <p style="text-align: justify;">-Kaçmamışlar. Manzarena gitmelerini söylemiş. Önemli bir ziyaretçi bekliyormuş. Ve gizli.</p>

  <p style="text-align: justify;">-Neyle ilgili olduğunu söylemiş mi?</p>

  <p style="text-align: justify;">-Pek sayılmaz. Sadece güvendiği adamına iki kişiden söz etmiş. Bir baba ve oğlu.</p>

  <p style="text-align: justify;"><span style="font-style:italic;">Yaşlı adam ve Joachim...</span></p>

  <p style="text-align: justify;">Eva Arias devam etti:</p>

  <p style="text-align: justify;">-Ayrıca insan türüyle ilgili önemli araştırmalardan da bahsetmiş. Tam bir saçmalık... Yine de kesin olan bir şey var: Eduardo Manzarena’nın katili veya katillerinin bu akşamki fanatiklerle bir ilgisi yok.</p>

  <p style="text-align: justify;">Jeanne cevap vermedi. Bundan şüphesi yoktu.</p>

  <p style="text-align: justify;">-Gelin, dedi Eva, <span style="font-style:italic;">tamales</span> hazırladım.</p>

  <p style="text-align: justify;">Verandanın aşağısına, bahçedeki palmiyelerin ve kuş seslerinin arasına oturdular. Sineklerin azlığına şaşırdı. Bunun farkına dün varmıştı. Şimdilik, ülkenin tek iyi sürprizi buydu...</p>

  <p style="text-align: justify;">Eva Arias bir sehpanın üzerine tortillalarını, avokadoları, plantasyonlardan gelen muzları, taze peyniri ve meşhur <span style="font-style:italic;">tamalesleri</span> yerleştirmişti. Jeanne <span style="font-style:italic;">tamales’</span> i biliyordu: Muz yaprağı içinde mısır, domates ve pirinçle birlikte buharda pişirilen bir et yemeğiydi.</p>

  <p style="text-align: justify;">-Buyrun.</p>

  <p style="text-align: justify;">Jeanne kendine güzel bir tabak hazırladı. Sadece hayatta olmasını kutlamak istiyordu. İki saat önce hayatı tehlikedeydi. Şimdi ise iştahla yemeğini yiyordu. Olaylar, ruh halleri çok hızlı bir şekilde değişiyordu..</p>

  <p style="text-align: justify;">-Size söylemek istediğim şey şu, dedi yeniden Eva Arias. Niels Agosto’yu öldüren aşırı sağcılar her şeyden önce Guatemalalı. Mayalar. Zaten Mayaların kanla karmaşık bir ilişkisi vardı. Çoğunlukla, onların, insan kurban eden Azteklere göre daha az şiddet yanlısı olduğu söylenir. Ama Mayalar da insan öldürüyordu. Güneşe sunmak için onların kalplerini çıkarıyorlar, toprağın susuzluğunu gidermek için kanlarını akıtıyorlardı. Ayrıca kendilerini de kurban ediyorlardı. Her birey, az veya çok acı veren çeşitli ritüellere göre kendi kanlarını tanrılara sunmak zorundaydı. Acı, tanrılarla iletişim kurmanın bir yoluydu.</p>

  <p style="text-align: justify;">-Bugünle ilişkisi ne?</p>

  <p style="text-align: justify;">-Yok. Ancak Mayalar kan alınmasını sevmiyorlar. Özellikle de bunun ticaretinin yapılmasını. Bunu kutsal bir şeye saygısızlık olarak değerlendiriyorlar.</p>

  <p style="text-align: justify;">-Peki katillerin söylediği şu sözcükler. Tahta insan, kil insan, mısır insan?..</p>

  <p style="text-align: justify;">-Mayaların kutsal kitabı <span style="font-style:italic;">Popol Vuh.'</span> a bir gönderme.</p>

  <p style="text-align: justify;">Bu kelimeler aklına konuyla ilgili olmayan bir anıyı getirdi. Popol Vuh, annesinin yetmişli yılların sonunda, Can, Tangerine Dream, Klaus Shulze’nin yanı sıra dinlediği bir Alman müzik grubunun adıydı... Yer yer perküsyon çılgınlıklarıyla dolu, yüksek volümlü, sintisayzırlı bu müzik hâlâ kulaklarındaydı...</p>

  <p style="text-align: justify;">Maya kültürü ile kendi bildiklerini bağdaştırmaya çalıştı:</p>

  <p style="text-align: justify;">-Bir kodeks mi?</p>

  <p style="text-align: justify;">-Hayır. Dönemleri karıştırıyorsunuz. Kodeksler ağaç kabuğundan kâğıt şeritler üzerine kâtiplerin çizdiği motif ve sembollerden oluşur. Nadir de olsa yaklaşık XII. Yüzyıla ait örnekler günümüze kadar ulaşmışlar. <span style="font-style:italic;">Popol Vuh</span> ise bir elyazması kitaptır. İspanyol işgalinin ilk dönemlerinde yazılmış olduğu düşünülüyor. Kiçe dilinde, ancak Latin harfleriyle kaleme alınmış. XVIII. Yüzyıl başında bir Dominiken rahip tarafından bulundu.</p>

  <p style="text-align: justify;">-Ne anlatıyor?</p>

  <p style="text-align: justify;">-Dünya tarihi. İnsanın yaratılışı. Tanrılar önce kilden bir insan yoğurmuş, ancak çok yumuşakmış ve ne hareket kabiliyeti ne de kuvveti varmış. Bunun üzerine tahtadan erkekler ve sazdan kadınlar yapmışlar. Konuşuyorlarmış, ancak ruhları yokmuş. Tanrılar bir kez daha bu figürleri yok etmişler ve mısırdan dört erkek ve dört kadın yaratmışlar. Suyla onlara kan vermişler. Bu insanlar kusursuzmuş. Çok kusursuz. Bilgelikleriyle tehlike oluşturmaya başlamışlar. Bunun üzerine Göğün Yüreği gözlerine sis üflemiş ve bilgelikleri azalmış. Mısır insan, Mayaların atası haline gelmiş.</p>

  <p style="text-align: justify;">-Bu, katilin neden Mayaların yaratılış efsanelerine gönderme yaptığını açıklamıyor.</p>

  <p style="text-align: justify;">-Çünkü ülkeye kötü kan sokmak, ilkelliğe dönmemizi göze almak demekti. Mayalara göre, maymunlar, hâlâ yaşayan tahta insanlardı. Bu fanatikler, Agosto ve Manzarena’nın mısır insanı kirletmesine izin veremezlerdi. Ama, bir kez daha söylüyorum, tüm bunlar çok saçma. Çünkü Nikaragualılar Maya değil.</p>

  <p style="text-align: justify;">-Sanıyorum, Manzarena ile Agosto’nun Guatemela’da merkezleri vardı.</p>

  <p style="text-align: justify;">-Boş durmamışsınız.</p>

  <p style="text-align: justify;">Jeanne düşündü. Tüm bunlar onu Joachim’den ve onu harekete geçiren dürtüden uzaklaştırıyordu. Onun, listesindeki isimleri anlamsız bir saf ırk uğruna öldürdüğüne inanmıyordu.</p>

  <p style="text-align: justify;">-Bana hastalıklı kan stoklarından söz ettiler. Yani gerçekten hastalıklı demek istiyorum. Plasma Inc. Tarafından Arjantin’in kuzeydoğusundan ithal edildiği sanılan kan. Bu konuda ne düşünüyorsunuz?</p>

  <p style="text-align: justify;">-Sanmıyorum. Plasma Inc. Stoklarını Kuzey Amerikalılara satan ciddi bir ticari şirkettir. Eğer bir sorun olsaydı Manzarena hemen harekete geçerdi.</p>

  <p style="text-align: justify;">Eva Arias bu konuya son vermek istediğini gösterircesine, bir tortillayı dürüm yaptı ve taze peynire batırdı. Jeanne de üçüncü <span style="font-style:italic;">tamale'sindeydi.</span> Yavaşlaması gerekiyordu. Aksi takdirde yemeğin sonunda kusacaktı...</p>

  <p style="text-align: justify;">-Ya siz, Jeanne Korowa? Neden bu kahrolası işin peşindesiniz?</p>

  <p style="text-align: justify;">Jeanne’ın ağzı doluydu. Hemen cevap veremedi; bu da olaylara uygun bir açıklama getirebilmesi için bir fırsattı.,</p>

  <p style="text-align: justify;">-Biliyorsunuz, diye devam etti Eva Arias, Orta Amerika’nın Paris’te bir irtibat temsilcisi var. Benim bir arkadaşım. Birlikte eğitim gördük. Ona telefon ettim. Soruşturmanızdan haberdar. Kibar olmak için “sizin” diyorum. Çünkü arkadaşım sizin isminizi bilmiyor ve kuşkusuz dosyaya bakan yargıç da siz değilsiniz.</p>

  <p style="text-align: justify;">Jeanne <span style="font-style:italic;">tamale</span> sini bitirmekten vazgeçti. Yerli kadına karşı dürüst davranmak daha iyi olacaktı.</p>

  <p style="text-align: justify;">-Bu davada resmi bir görevim yok, bu doğru. Ama davadan sorumlu olan yargıç, size daha önce ondan bahsetmiştim, benim bir arkadaşımdı.</p>

  <p style="text-align: justify;">-Sevgiliniz miydi?</p>

  <p style="text-align: justify;">-Benim sevgilim yok.</p>

  <p style="text-align: justify;">-Ben de böyle düşünmüştüm.</p>

  <p style="text-align: justify;">-Ne demek istiyorsunuz?</p>

  <p style="text-align: justify;">Jeanne’ın yüzü kızarmıştı. Sanki Eva Arias az önce gizli bir kusuru anımsatmıştı.</p>

  <p style="text-align: justify;">-Jeanne, yanlış anlamayın, ama sizi Paris’te tutacak hiçbir şey olmadığı besbelli. Sadece Paris’i ve yalnızlığınızı unutmak için bu soruşturmayı üstlendiniz ve bu seyahate çıktınız.</p>

  <p style="text-align: justify;">-Sanırım konumuzdan sapmaya başladık, diyen Jeanne ayağa kalktı ve birdenbire sesini yükseltti. Özellikle de bunların sizin üstünüze vazife olmadığını düşünüyorum.</p>

  <p style="text-align: justify;">Kadın gülümsedi. Ezici, ağırbaşlı ve kalender bir gülümsemeydi.</p>

  <p style="text-align: justify;">-Bu kadar “yerli” olmayın. Yerliler çok alıngandır.</p>

  <p style="text-align: justify;">-Artık birbirimize söyleyecek bir şeyimiz yok.</p>

  <p style="text-align: justify;">Eva Arias bir avokado aldı ve sert bir hareketle açtı.</p>

  <p style="text-align: justify;">-Ama benim size söyleyecek bir şeyim var. Nikaragualılar, doğaları itibariyle çok yardımsever insanlardır. Sizin şu kanibalizm olayıyla ilgili olarak temasa geçtiğim gazetecilerden biri bu öğleden sonra beni geri aradı. Gazete arşivlerinde bu konuyla ilgili bir şey bulamamış, ama komşu ülkelerdeki meslektaşlarını aramış: Honduras, Guatemala, Salvador’daki...</p>

  <p style="text-align: justify;">Jeanne kireç gibi oldu.</p>

  <p style="text-align: justify;">-Bir şey bulmuş mu?</p>

  <p style="text-align: justify;">-Guatemala. 1982. Genç bir yerli kız cinayeti. Yamyamlığı destekleyen bulgular varmış. Bu olay Atitlan bölgesinde olmuş. Bölgeyi biliyor musunuz? Güya dünyanın en güzel gölünün bulunduğu yer... Yerli palavralarından biri daha.</p>

  <p style="text-align: justify;">1982. Bu, Eduardo Manzarena’nın ilgilendiği tarihti. Joachim onlu yaşlarda olmalıydı. İlk cinayeti miydi? Ama neden Guatemala’da?</p>

  <p style="text-align: justify;">-Bu olayla ilgili ne biliyorsunuz?</p>

  <p style="text-align: justify;">-Çok fazla bir şey değil. O dönemde bu cinayet pek dikkati çekmemiş. Biliyorsunuz Guatemala’nın durumu Nikaragua’dan çok daha kötüydü. Seksenli yıllarda, yerlileri canlı canlı yakıyorlar, gözlerini oyuyorlardı, sırf onlara yaşamayı öğretmek için. Arada da genç bir kız yenmişti... Eğer oraya giderseniz hiçbir şey bulamazsınız. Ne arşiv. Ne tanık. Ne de tanık ifadeleri. Hiçbir şey. Ama yine de oraya gideceğinizi biliyorum...</p>

  <p style="text-align: justify;">Jeanne çantasını aldı. Çok daha sakin bir ses tonuyla fısıldar gibi konuştu:</p>

  <p style="text-align: justify;">-Yine de, ipucu için teşekkürler.</p>

  <p style="text-align: justify;">-Sizin için sürprizler devam ediyor.</p>

  <p style="text-align: justify;">Verandanın eşiğinde durdu. Arkasında, gecenin içinde kuş sesleri ve yaprak hışırtıları duyuluyordu.</p>

  <p style="text-align: justify;">-Neden?</p>

  <p style="text-align: justify;">-Benim gazeteciye göre, o dönem, yamyam katilin kimliği saptanmış.</p>

  <p style="text-align: justify;">-Nasıl?</p>

  <p style="text-align: justify;">Eva Arias sessizliğini koruyordu. Jeanne, kalbinin vücudunun her yerinde attığı hissine kapıldı. Göğsünde. Boğazında. Şakaklarının altında.</p>

  <p style="text-align: justify;">-Kim?</p>
</body>
</html>
