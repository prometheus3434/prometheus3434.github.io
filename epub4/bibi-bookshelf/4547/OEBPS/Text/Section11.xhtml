<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-11-</h4>

  <p style="text-align: justify;">-Bayanlar, baylar sizin için ne yapabilirim?</p>

  <p style="text-align: justify;">Jeanne ile Taine birbirlerine baktı. İçinde bulundukları duruma göre soru biraz münasebetsizdi. Bernard Pavois dev bir mermer gibi hareketsizdi. Çalışma masasına oturmuştu, en az bir doksan boyunda ve yüz yirmi kiloydu. Omuzları, önünde oturduğu camla tek vücut olmuştu. Ellili yaşlardaydı, kare bir yüzü, bir zamanlar sarı, şimdi gri, dalgalı sık saçları vardı ve bağa çerçeveli gözlük takmıştı. Yüz hatları son derece dingindi, ama gözlük camlarının ardındaki parlak gözleri bir viski bardağındaki buzları andırıyordu. ‘On the rocks’ bir surat.</p>

  <p style="text-align: justify;">-Evet, sorularınızı bekliyorum.</p>

  <p style="text-align: justify;">İki sorgu yargıcı, polis ve zabıt kâtibesi masif çalışma masasının tam karşısına oturmuştu.</p>

  <p style="text-align: justify;">Taine, bacak bacak üstüne atarak, aynı üslupla cevapladı:</p>

  <p style="text-align: justify;">-Bize maktulden bahsedin.</p>

  <p style="text-align: justify;">Pavois klasik övgü cümleleriyle konuşmaya başladı. “Eşsiz bir iş arkadaşı. Hoş bir hanım. Kimse ona kötülük yapmayı istemez” vb. Söylediği bu basmakalıp sözlerin tekine bile inanıyor muydu, tahmin etmek imkânsızdı. Doğrusu Jeanne onu dinlemiyordu. Laboratuarın ışığıyla gözleri kamaşmıştı, izlenimlerini kafasında tartıyordu.</p>

  <p style="text-align: justify;">Otoparkın karanlığından sonra tek bir lekenin olmadığı bembeyaz salonlardan geçmişlerdi. Steril alanlar. Basınç odaları. Cam bölmelerle ayrılmış ofisler. Yol boyunca beyaz önlüklü on kadar teknisyenle karşılaşmışlardı. Gerçek bir endüstriyel arı kovanı. “Yılda yirmi bin amniyosentez” demişti, onlara rehberlik eden müdür yardımcısı hanım.</p>

  <p style="text-align: justify;">Ama jeanne’ en fazla şaşırtan şey, bu laboratuarın uzmanlık alanıydı. Şişelerde, santrifüj aygıtlarında, steril tüplerde, her yerde amniyon sıvısı vardı. Doğurganlık suları. Doğumun sıvısı. Masumiyetin sıvısı... Bodrum katları gördükten sonra, cehennemden cennete geçmiş gibi olmuşlardı. Ölümden yaşama.</p>

  <p style="text-align: justify;">-Tek bir olaya iki sorgu yargıcı, dedi Pavois, bu pek alışıldık bir şey değil, öyle değil mi? Yoksa Sarkozy’nin yeni bir uygulaması mı?</p>

  <p style="text-align: justify;">-Jeanne Korowa burada danışman olarak bulunuyor, dedi Taine soğukkanlılığını koruyarak.</p>

  <p style="text-align: justify;">-Neyin danışmanı?</p>

  <p style="text-align: justify;">Jeanne, soruyu duymazdan gelerek söze girdi:</p>

  <p style="text-align: justify;">-Nelly Barjac’ın buradaki görevi tam olarak neydi? Laborant mı?</p>

  <p style="text-align: justify;">Pavois kaşlarını kaldırdı. Gerdanı vardı, ona çok daha soğukkanlı bir hava veren gerçek bir pelikan kesesi.</p>

  <p style="text-align: justify;">-Hayır. Başarılı bir sitogenetikçiydi. Üstün yetenekli biri.</p>

  <p style="text-align: justify;">-Karyotipler mi hazırlıyordu?</p>

  <p style="text-align: justify;">-Sadece o değil. Akşamları, bir moleküler genetik programı üzerinde çalışıyordu.</p>

  <p style="text-align: justify;">-Fark nedir?</p>

  <p style="text-align: justify;">-Sitogenetikçiler hücreler üstünde çalışır. Moleküler genetikçiler ise çok daha mikroskobik ölçekte,DNA üstünde çalışır.</p>

  <p style="text-align: justify;">Muhataplarının yüz ifadesi karşısında, müdür derin bir iç çekti ve bazı açıklamalar yapma gereği hissetti:</p>

  <p style="text-align: justify;">-Her hücrede, kromozomlar vardır. Bu kromozomlar ipliksi spiral yay biçimli yapılardır ve bunlar da genlerden oluşmuştur. Moleküler genetik bu ayrımlarla ilgilenir. Son derece küçük bir evren.</p>

  <p style="text-align: justify;">-Bu bilim dalıyla ilgili cihazlarınız var mı?</p>

  <p style="text-align: justify;">-İkinci katta, evet, ama bizim uzmanlık alanımız değil. Bizim işimiz karyotipler.</p>

  <p style="text-align: justify;">Kromozom çiftleri arasındaki anomalileri saptamak.</p>

  <p style="text-align: justify;">-Bir programdan söz ettiniz, diye devam etti Jeanne. Nelly tam olarak ne üstünde çalışıyordu? Yani akşamları, demek istiyorum.</p>

  <p style="text-align: justify;">-Latin Amerika halklarının genetik mirası hakkındaki doktora tezini bitirme aşamasındaydı. Kıtanın hemen her yerinden kan örnekleri toplamıştı. Onları sınıflandırıyordu. Karşılaştırıyordu. Çalışması hakkında çok fazla bir şey bilmiyorum. Bu konuda biraz ketumdu. Biz de ona anlayışlı davranıyorduk: Kişisel araştırmaları için bizim cihazlarımızı kullanabiliyordu.</p>

  <p style="text-align: justify;">Pavois masasının üstünden onlara doğru eğildi. Kaidesi üzerinde kımıldayan bir Buda heykeli gibiydi.</p>

  <p style="text-align: justify;">-Bu soruların sebebi ne? Olanlarla ne ilgisi var?</p>

  <p style="text-align: justify;">-Bu çalışmalar ile cinayet arasında bir bağ kurmuyoruz, dedi Taine.</p>

  <p style="text-align: justify;">-Bu bir şaka mı?</p>

  <p style="text-align: justify;">Taine,araştırmacıyı işbirliği yapmağa teşvik etmek için sorusunu cevapladı.</p>

  <p style="text-align: justify;">-Buna benzer bir cinayet daha işlendi. Bir engelli çocuklar merkezinde çalışan bir hemşire. Bu merkezde tedavi gören engelliler ile laboratuarınızın faaliyetleri arasında bir bağ olabilir.</p>

  <p style="text-align: justify;">-Ne tür engeller? Bu çocukların rahatsızlıkları nedir?</p>

  <p style="text-align: justify;">Taine, sorudan dolayı biraz canı sıkılmış olan Reischenbach’a yan gözle baktı.</p>

  <p style="text-align: justify;">-Bu konuda hiçbir şey bilmiyoruz, dedi. En azından şimdilik. Karyotipler sayesinde daha çok ne tip bedensel ve zihinsel yetersizlikler saptıyorsunuz?</p>

  <p style="text-align: justify;">-Özellikle trizomi 21. Bu şekilde adlandırıyoruz, çünkü bu bozulma 21 numaralı kromozom çiftiyle ilgili. Ayrıca başka anomaliler de belirliyoruz, psikomotor gecikmesine ve fiziksel kusurlara neden olan trizomi 13 gibi. Ya da “delesyon” denilen bir başka anomali.</p>

  <p style="text-align: justify;">Kromozom parçalarının eksikliği. Çocuğun gelişiminde son derece ağır sonuçlara yol açar.</p>

  <p style="text-align: justify;">-Bunlar nadir görülen anomaliler midir?</p>

  <p style="text-align: justify;">-“Nadir”den ne kastettiğinize bağlı. Bizim skalamızda her gün görülen anomaliler bunlar. Yani hemen hemen her gün.</p>

  <p style="text-align: justify;">-Bu anomaliler bazı çok özel deliliklere yol açabilir mi?</p>

  <p style="text-align: justify;">-Soruyu anlamadım.</p>

  <p style="text-align: justify;">-Trizomiden söz ettiniz. Karyotip analizi, mesela şizofreni gibi hastalıkları da ortaya çıkarabilir mi?</p>

  <p style="text-align: justify;">-Hayır. Bu tür patolojilerin genetik bir kökeni olduğunu varsaysak bile, onların özgül genlerini belirlemek ve DNA üzerinde çalışmak gerekir. Bu konuda uzmanlığımız yok. Ne arıyorsunuz? Bir tahminde bulunmaktan korkuyorum. Katilin bir tür deli olduğunu mu düşünüyorsunuz;genetik anomalisi,uzun süre önce burada saptanmış bir deli?</p>

  <p style="text-align: justify;">-Başka bir olasılık daha var:ebeveynler. Sizi kızgınlık duyabilecek anne babalar.</p>

  <p style="text-align: justify;">-Neden?</p>

  <p style="text-align: justify;">-Anormal sonuçtan dolayı. Belki de kusurlu doğmuş bir çocuk nedeniyle.</p>

  <p style="text-align: justify;">-Bu çok saçma, diye kesip attı Pavois.</p>

  <p style="text-align: justify;">-Bizim meslekte neden konusunda nelerle karşılaşıyoruz, bilseniz.</p>

  <p style="text-align: justify;">-Demek istediğim, bunun gerçekten çok saçma olduğu. Bir karyotipte bir anomali olduğunu kabul etsek bile, bizi bu sorundan mesul tutmanın hiçbir haklı tarafı olamaz. Ama zaten bu incelemelerin amacı kusurlu bir çocuğun doğmasını önlemektir. Amniyosentezler, hamileliğe son verebilmek amacıyla zamanında ve saatinde yapılır.</p>

  <p style="text-align: justify;">-Ya bir hata yaptıysanız? Sorunu fark edemediyseniz ve çocuk anormal doğduysa?</p>

  <p style="text-align: justify;">Pavois biraz bozulmuş gibiydi. Yine de dudaklarından gülümsemesini eksik etmiyordu.</p>

  <p style="text-align: justify;">-Hayır, dedi kısaca. Kullandığımız teknikler yüzde yüz güvenilirdir.</p>

  <p style="text-align: justify;">-Örnek tüplerinde bir karışıklık? Bilgisayarda bir hata ?</p>

  <p style="text-align: justify;">-Bizim hangi koşullarda çalıştığımızı bilmiyorsunuz. Son derece katı güvenlik önlemlerimiz vardır. Ayrıca hükümetin görevlendirdiği uzmanlar tarafından da sürekli olarak denetleniriz. Bizim meslekte bir sorundan söz edildiğini asla duymadım. Ne burada. Ne de dünyanın bir başka yerinde.</p>

  <p style="text-align: justify;">Bernard Pavois konuşmasını sakin bir şekilde tamamlamıştı. Sanki hiçbir şey, hiç kimse onu sarsamazdı. Adam gerçekten bir buz kütlesiydi.</p>

  <p style="text-align: justify;">Taine de Jeanne gibi aynı şaşkınlığı yaşıyor olmalıydı.</p>

  <p style="text-align: justify;">-Nelly Barjac’ın ölümünden fazla etkilenmiş gibi görünmüyorsunuz. Ölümünün inanılmaz şartlar altında olması da sizi şaşırtmamış sanki.</p>

  <p style="text-align: justify;">-Benim felsefem dünyayı olduğu gibi kabullenmektir. Her gün gazete okuyup toplumumuza damgasını vuran şiddet çılgınlığını gördükten sonra, aynı şiddetin,bir gün kapımı çalabileceğini kabul etmemem imkânsız.</p>

  <p style="text-align: justify;">Sorgu yargıcı sinirli bir şekilde ellerini açtı.</p>

  <p style="text-align: justify;">-Ama merhametiniz nerede? Nelly’nin ölüm şekli sizi şoke etmedi mi? Bu genç yaşta? Ya maruz kaldığı işkenceler ve çektiği acı?</p>

  <p style="text-align: justify;">-Nelly bu şekilde öldü. Ruhu yolculuğa devam ediyor.</p>

  <p style="text-align: justify;">-Siz... siz reenkarnasyona mı inanıyorsunuz? Diye sordu Jeqanne, şaşkın bir halde.</p>

  <p style="text-align: justify;">-Ben Budistim. Beden zincirine ve ruh tekliğine inanıyorum. Etkilenip etkilenmeme konusuna gelince, size hemen söyleyeyim: Nelly benim metresimdi. Yaklaşık bir yıldan beri ilişkimiz vardı. Şu anda ne hissettiğim de sadece beni ilgilendirir. Niyetim sizi kırmak değil.</p>

  <p style="text-align: justify;">Sessizlik. Jeanne, Taine, Reischenbach ve zabıt kâtibesi koltuklarında kıpırdandı. Böyle bir tanık, pek sık rastlanılır bir şey değildi.</p>

  <p style="text-align: justify;">-Ve eğer tanığım olup olmadığını öğrenmek istiyorsanız, diye aynı kibirle yeniden konuşmaya başladı, yok. Evde Nelly’yi bekliyordum. Yalnız. Bana geç vakte kadar çalışacağını söylemişti.</p>

  <p style="text-align: justify;">-Bir randevusu mu vardı?</p>

  <p style="text-align: justify;">-Bana bir şey söylemedi.</p>

  <p style="text-align: justify;">-Onun eve gelmemesi sizi endişelendirmedi mi?</p>

  <p style="text-align: justify;">-Bazen şafak sökene kadar çalıştığı olurdu. Ben araştırmalarından sonra gelirdim, anlıyor musunuz? Onu sevme ve ona hayran olma nedenlerimden biri de buydu.</p>

  <p style="text-align: justify;">Jeanne birkaç saniye boyunca adamı inceledi. Onun gerçek profilini çıkardı. Bu görünür sakinliği, pek az rastlanan tinsel bir gücün göstergesiydi. Nelly’nin ölümü onu en ufak şekilde kötü etkilememişti. Tam tersine. Hatırası daha da derine kazınmıştı. Mermer mezar taşına kazınmış bir yazı gibi. İçedönük bir yazı.</p>

  <p style="text-align: justify;">Taine bir yay gibi ayağa fırladı.</p>

  <p style="text-align: justify;">-Teşekkür ederim, doktor. Birkaç gün içinde, Sizden Nanterre Asliye Ceza Mahkemesi’ndeki ofisime uğramanızı rica ediyorum.</p>

  <p style="text-align: justify;">-Beni yeniden mi sorgulayacaksınız?</p>

  <p style="text-align: justify;">-Hayır. İfadenizi imzalayacaksınız, hepsi bu. Bu arada, Baş komiser Reischenbach bazı şeyleri teyit edecek.</p>

  <p style="text-align: justify;">-Olay anında nerede olduğum gibi mi?</p>

  <p style="text-align: justify;">-Mesela.</p>

  <p style="text-align: justify;">-Son bir sorum var, dedi Jeanne ayağa kalkarken.</p>

  <p style="text-align: justify;">Zabıt kâtibesi,Taine’e baktı: Not almaya devam edecek miydi. O da ayağa kalkmış, bloknotunu evrak çantasına çoktan yerleştirmişti. Yargıç ona “hayır” anlamında bir işaret yaptı.</p>

  <p style="text-align: justify;">-Başka koşullarda da karyotip çıkarılıyor mu? Mesela yetişkinlerde?</p>

  <p style="text-align: justify;">-Kan örneği alınarak, evet, dedi hâlâ oturan Pavois. Bu tip durumlarda sterilite ararız.</p>

  <p style="text-align: justify;">-Kısırlık da karyotip sayesinde saptanan bir şey midir?</p>

  <p style="text-align: justify;">-Evet. Bazı kromozom delesyonları üreme bozukluklarının sebebi olabilir. Ayrıca çocuktaki bozuklukların genetik açıdan doğrulamasını da yapabiliriz. Öğrenme güçlükleri, mesela. Karyotipini inceleyip çocuğun patolojisine kimi zaman bir isim verebiliyoruz.</p>

  <p style="text-align: justify;">Jeanne ilk fikrine geri dönmüştü. Karyotipi Pavois Laboratuarları’nda çıkarılmış kısır bir kadın. Şehirden intikam almak ve aynı zamanda da Nelly Barjac’ı yiyerek onun doğurganlığına sahip olmak istemiş bir dengesiz... Ama diğer kurbanın, şu hemşirenin açıklaması neydi? Ve katilin olağanüstü gücünün?</p>

  <p style="text-align: justify;">Pavois da ayağa kalkmıştı; tahminlerin de ötesinde, boyu bir doksandan uzundu ve sığır gibi iriydi. Üzerinde “NO LOGO” yazan, parlak yeşil renkli bir tişört ile bej bir kumaş pantolon giymişti. Biçimsiz vücudu iri bir armudu andırıyordu.</p>

  <p style="text-align: justify;">-Bir uzman değilim, dedi alaycı bir tonda, ama sanki bu vahşet bir seri katilin eseriymiş gibi, yanılıyor muyum? Televizyonda hep bu tür şeyler izliyoruz. Neden gerçek hayatta da olmasın?</p>

  <p style="text-align: justify;">Kimse cevap vermedi. Gerçeği saklamak imkânsızdı: Tamamen açmazdaydılar. Ve bu anasının gözü herif onları sinirlendiriyordu. Kapıyı açtı. Hâlâ sırıtıyordu. Ekip sessizce odadan çıktı. Pavoi bir baş hareketiyle onları selamladı ve yeniden çalışma masasına döndü.</p>

  <p style="text-align: justify;">Asansörde TaineJeanne’a sordu:</p>

  <p style="text-align: justify;">-Ne aptal herif! Ne düşünüyorsun?</p>

  <p style="text-align: justify;">-Amniyon sıvısı çalınmış mı, kontrol et.</p>

  <p style="text-align: justify;">-Nereden çalınmış mı?</p>

  <p style="text-align: justify;">-Laboratuardan.</p>

  <p style="text-align: justify;">-“Kim” çalmış?</p>

  <p style="text-align: justify;">-Katil.</p>

  <p style="text-align: justify;">-Neden böyle bir şey yapsın ki?</p>

  <p style="text-align: justify;">Jeanne soruyu duymazdan geldi.</p>

  <p style="text-align: justify;">-Mahalleyi ara. BAC (24 saat boyunca güvenlik kameralarıyla Paris’i gözleyen kurum) ile temasa geç. Katil şafak sökerken ayrılmış. Uçan daireyle gitmedi ya. Bir güvenlik kamerasına takılmış olabilir.</p>

  <p style="text-align: justify;">-İşte o zaman gerçekten bir mucize olur.</p>

  <p style="text-align: justify;">-Bu tür şeyler daha önce de oldu.</p>

  <p style="text-align: justify;">Kapılar açıldı. Taine, sırftı kapıya dönük olarak geri geri çıktı. Hole inmek, cinayet mahallinin ve sorgulamanın yarattığı baskıyı yok etmişti.</p>

  <p style="text-align: justify;">-Tamam, dedi ellerini birbirine vurarak. Tüm bunları teyit edeceğim, otopsi raporlarını alacağım ve seni arayacağım. Artık bunları akşam yemeğinde konuşuruz, değil mi?</p>

  <p style="text-align: justify;">Jeanne yüzünü buruşturdu. Asliye Ceza Mahkemesi’nden çıktıkları andan itibaren içini kemiren şüphe doğrulanmıştı. François Taine,onu tavlamak için bu yamyam cinayetlerinden yararlanıyordu.</p>

  <p style="text-align: justify;">Bir cesetle kandırılabilecek kadar acınacak biri miydi?</p>
</body>
</html>
