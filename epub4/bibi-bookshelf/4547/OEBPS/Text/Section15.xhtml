<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-15-</h4>

  <p style="text-align: justify;">Dışarıdaki havanın ona hiçbir faydası olmadı. Batmakta olan güneşin altında, yaprakların gölgeleri dans ediyor ve Jeanne kendi algılamasının titreştiği izlenimine kapılıyordu. içinde bulunduğu durumdan utanıyordu. Ama aynı zamanda, bu şekilde yardım aldığı için gizli bir mutluluk da duyuyordu.</p>

  <p style="text-align: justify;">Marigny Tiyatrosu yönünde caddeyi geçtiler, sonra bir büfeden İtalyan dondurması aldılar.</p>

  <p style="text-align: justify;">-Biraz yürüyelim, ister misiniz?</p>

  <p style="text-align: justify;">Dondurmanın tatlı serinliğinin, sorunun yumuşaklığının tadını çıkarmayı sürdürürken, başını sallayarak bu teklifi kabul etti. Concorde Meydanı’na kadar hiç konuşmadan yürüdüler. Jeanne buradaki bahçelerde dolaşmayalı epey zaman olmuştu. Parmaklıkların ardındaki diğer parkları hep dar ve kapalı buluyordu. Caddenin uğultusunun duyulduğu, trafiğin gürültüsünün, egzoz gazlarının hissedildiği Champs-Elysees bahçeleri diğer parkların tersine şehirle iç içeydi. Bir konuşmaya tanık oluyordunuz. Yapraklar ile asfalt, yayalar ile taşıtlar, doğa ile kirlilik arasındaki tarihi aşka...</p>

  <p style="text-align: justify;">-Büyülendim, diye itiraf etti Feraud. Viyana, XX. Yüzyılın başı...Benim tutkum. Konforlu bira evlerinin, kafelerin,strudellerin ardında birçok gerçeğin ortaya çıktığı o dönem! Klimt, Freud, Mahler...</p>

  <p style="text-align: justify;">Jeanne onun yeniden bunlardan bahsetmesine inanamıyordu. Zaten o dönemin entelektüel yaşamının ayrıntılı bir tasvirini yapmıştı. Jeanne artık onu dinlemiyordu. Onun fiziksel varlığından yararlanıyordu.</p>

  <p style="text-align: justify;">Arabalar son hızla bulvarda akarken, onlar hâlâ yaprakların gölgesi altında yürüyorlardı. Günün son ışıkları, yanıltıcı kızıl bir parlaklığın her ayrıntısını daha da güzelleştiriyordu. Ağaçların diplerindeki demir ızgaralar ateşten hedefler gibi parlıyordu. Jeanne uzun zamandan beri bu kadar mutlu olmamıştı.</p>

  <p style="text-align: justify;">Feraud tutkuyla konuşmayı sürdürüyordu. Jeanne ise hâlâ dinlemiyordu. Onu etkileyen tek şey, Feraud’nun coşkusuydu. Doğallığı, konuşkanlığıydı. Ve ayrıca bilgisiyle onu tavlama isteğiydi.</p>

  <p style="text-align: justify;">Concorde Meydanı’nda, Jeanne’ı kolundan tuttu.</p>

  <p style="text-align: justify;">-Tuileries’ye gidelim mi.?</p>

  <p style="text-align: justify;">Jeanne “evet” anlamında kafasını salladı. Arabaların karmaşası. Egzoz gazlarının kokusu. Taş çeşmeler... Turistler büyük bir hayranlıkla fotoğraf çekiyordu. Sıradan bir günde sıkılacağı, sinirleneceği her şey ona sihirli, büyüleyici, gerçek dışıymış geliyordu.</p>

  <p style="text-align: justify;">-Durmadan konuşuyorum, ama sizin hakkınızda hiçbir şey bilmiyorum, dedi Feraud, Tuileries Bahçeleri’ne girerlerken. Ne iş yapıyorsunuz?</p>

  <p style="text-align: justify;">Gerçek işini söyleyerek onu kaçırmanın gereği yoktu.</p>

  <p style="text-align: justify;">-İletişim alanındayım, diye aklına ilk gelen şeyi söyledi.</p>

  <p style="text-align: justify;">-Yani?</p>

  <p style="text-align: justify;">-Kurumsal. Bir yayın kuruluşunda yöneticiyim. Broşürler, toplu mail gönderimleri. İlginç bir iş değil.</p>

  <p style="text-align: justify;">Feraud bir bankı gösterdi. Oturdular. Bahçelere karanlık çöküyordu. Her ayrıntıyı belirginleştirerek. Cisimlere fazladan bir yoğunluk katarak. Karanlık, bu derinliğe, bu çekime kendini bırakan Jeanne’ın ruh haliyle uyum içindeydi.</p>

  <p style="text-align: justify;">Feraud devam etti:</p>

  <p style="text-align: justify;">-Önemli olan her gün, her dakika işini sevmektir.</p>

  <p style="text-align: justify;">-Hayır, dedi Jeanne hiç düşünmeden, önemli olan aşktır.</p>

  <p style="text-align: justify;">Aptalca bir şey söylediğinin farkına varmış gibi dudaklarını büzmüştü.</p>

  <p style="text-align: justify;">-Çok farklı bir şekilde “hayır” dediğinizi biliyor musunuz?</p>

  <p style="text-align: justify;">-Hayır.</p>

  <p style="text-align: justify;">Feraud içten bir kahkaha attı.</p>

  <p style="text-align: justify;">-Şöyle yapıyorsunuz. Başınızı hafifçe bir tarafa doğru çeviriyorsunuz.Ama bu hareketi hiçbir zaman sonlandırmıyorsunuz.</p>

  <p style="text-align: justify;">-Çünkü hayır demeyi bilmiyorum. Asla.</p>

  <p style="text-align: justify;">Feraud sevecen bir tavırla Jeanne’ın elini tuttu.</p>

  <p style="text-align: justify;">-Bunu asla bir erkeğe söylemeyin!</p>

  <p style="text-align: justify;">Jeanne kızardı. Her konuşmanın ardından kısa bir sessizlik oluyordu. Utanma ile hazzı bir araya getiren bir mola. Uzun zamandan beri kimse onunla bu kadar yumuşak bir ses tonuyla konuşmamıştı...Sahi, ne kadar olmuştu?</p>

  <p style="text-align: justify;">Bu anı, bu konuşmayı sürdürmek -ve sonsuz mutluluk içinde yok olup gitmemek- için gayret gösterdi.</p>

  <p style="text-align: justify;">-Ya siz, diye sordu kendini zorlayarak, tüm bu kirli çamaşırlar?</p>

  <p style="text-align: justify;">-Hangi kirli çamaşırlar?</p>

  <p style="text-align: justify;">-Hastalarınızın kirli çamaşırlarını yıkıyorsunuz, değil mi?</p>

  <p style="text-align: justify;">-Böyle de denebilir, evet. Her günüm kolay değil, ama işime tutkunum. Sadece işim için yaşıyorum.</p>

  <p style="text-align: justify;">Jeanne için bu cümle olumlu bir işaretti. Karısı yoktu.Çocukları yoktu. Daha önce yalan söylediği için pişman oldu. Çünkü işi hakkında doğruyu söyleyebilirdi. İşine sevdalı iki kişi. İki özgür yürek.</p>

  <p style="text-align: justify;">-Eğer bu tutkunuzu adlandırmanız gerekirse, ne söyleyebilirsiniz?</p>

  <p style="text-align: justify;">-Bir psikiyatra psikanaliz mi yapıyorsunuz?</p>

  <p style="text-align: justify;">Jeanne sustu, cevabını bekliyordu.</p>

  <p style="text-align: justify;">-İşimi seviyorum, sanırım, dedi sonunda. Bu, mekanizmanın kalbine nüfuz etmek gibi bir şey.</p>

  <p style="text-align: justify;">-Hangi mekanizma?</p>

  <p style="text-align: justify;">-Baba mekanizması. Baba, her şeyin anahtarıdır. Onun gölgesi çocuğun kişiliğinde, davranışlarında ve arzularında hep vardır. Özellikle de kötülük konusunda.</p>

  <p style="text-align: justify;">-Sizi tam anlayamadım.</p>

  <p style="text-align: justify;">-İnsan bedenine bürünmüş bir canavarı ele alalım. Korkunç eylemleri nedeniyle insan olarak nitelendirilemeyecek bir varlık. Mesela Marc Dutroux. O olayı hatırlıyor musunuz?</p>

  <p style="text-align: justify;">Jeanne başını salladı. Eğer Dutroux suçlarını Île-de-France’ta işlemiş olsaydı, belki de dosyasını Jeanne hazırlayacaktı.</p>

  <p style="text-align: justify;">-Böyle bir caninin eylemlerini anlamak imkânsız, diye devam etti Feraud. Küçük kızları bir mahzende ölüme mahkûm etti. Onlara tecavüz etti. Onları sattı. Yeniyetme kızları canlı canlı gömdü. Hiçbir şey bu yaptıklarını haklı kılamaz. Bununla birlikte,eğer hikâyesini eşelerseniz, başka bir canavara rastlarsınız: babası. Marc Dutroux berbat bir çocukluk yaşamış. Kendisi de bir kurban. Bu konuda örnekleri artırabiliriz. Guy Georges annesi tarafından terk edilmişti. Patrice Alegre’in annesi ise onu seks oyunlarında kullanıyordu...</p>

  <p style="text-align: justify;">-Bakıyorum bu kez annelerden söz ediyorsunuz.</p>

  <p style="text-align: justify;">-Genel olarak bu duruma sebep olan kişilerden bahsediyorum. Çocuk için ilk aşk objeleri, iç içe geçmiş anne ile babadır. Seri katillerin ister psikotik, ister psikopat veya sapkın olsunlar, tek bir ortak noktaları vardır: Kötü ve mutsuz bir çocukluk geçirmişlerdir. Asla onarılamayacak hasarlar bırakmış bir şiddet, bir karmaşa ortamından gelmişlerdir.</p>

  <p style="text-align: justify;">Jeanne artık daha az ilgilenmeye başlamıştı. Her katil için istediği psikiyatri raporlarından bu tür söylemlere aşinaydı. Yine de sormadan yapamadı:</p>

  <p style="text-align: justify;">-Ama şu “baba mekanizması” ne anlama geliyor?</p>

  <p style="text-align: justify;">-Sık sık ağır ceza duruşmalarına giderim. Her davada katilin aile ortamı anlatıldığında, hep kendime şu soruları sorarım: Bu adamın anne ve babası neden yanında değil? Neden onlar da birer canavar ? Onlar da şiddet uygulayan ebeveynlerin çocukları değil mi? Ve bunlara benzer başka sorular. Her suçlunun arkasında, hep suçlu bir baba vardır. Bunu insanın kökenlerine kadar götürebiliriz.</p>

  <p style="text-align: justify;">-Adem’e kadar mı ? diye atıldı Jeanne.</p>

  <p style="text-align: justify;">Feraud kolunu Jeanne’ın omzuna attı. Yine kendinden emindi. Konunun ağırlığına rağmen, ciddiyetten uzak ve rahat görünüyordu.</p>

  <p style="text-align: justify;">-Freud’un bu konuda teorisi vardı Bunu ‘Totem ve Tabu’da açıklamıştır. İlk suç.</p>

  <p style="text-align: justify;">-Adem ve elma mı?</p>

  <p style="text-align: justify;">-Hayır. Babanın öldürülmesi. Freud bir mesel uydurdu. Çok uzun zaman önce, çok eski zamanlarda, bir kabilenin hükümdarı olan bir adam varmış. Üstün bir erkekmiş. Kurt sürülerindeki gibi bir Alfa (Kurt sürülerinin başı Alfa çiftidir.Onların dışında hiçbir kurt çiftleşemez ve yavru yapamaz) erkeği. Kadınların üzerinde büyük bir ağırlığı varmış. Babalarını kıskanan oğulları onu öldürüp yemişler. O andan itibaren de pişmanlık içinde yaşamaya başlamışlar. Babalarına benzeyen bir totem yapmışlar ve kendi kabilelerindeki kadınlara dokunmayı kendilerine yasaklamışlar. Böylece de ensest ve ebeveyn öldürme yasak hale gelmiş. Bugün bile hâlâ içimizde saklı olan bu vicdan azabıyla yaşıyoruz. Bilimsel antropoloji Freud’un tezine karşı çıksa da-gerçekte böyle bir olay hiç olmadı- efsanenin verdiği mesajı anlamak gerekiyor. Bu suçu hepimiz paylaşıyoruz. Veya bu isteği. Bu arzuları istikrarlı bir biçimde kendimize saklamamızı ve vicdan azabı duymamızı sağlayan tek şey, iyi bir eğitimdir. Ama en ufak bir dengesizlikte içimizdeki şiddet eğilimi yeniden açığa çıkıyor,, baskılamayla,sevgisizlikle daha da artıyor, ağırlaşıyor...</p>

  <p style="text-align: justify;">Jeanne iyi takip edip edemediğinden emin değildi, ama bunun bir önemi de yoktu. Louvre Piramidi uzaktan kristal bir koni gibi parlıyordu. Saat 22.00 olmalıydı. Sohbetin buralara varmış olmasına inanamıyordu.</p>

  <p style="text-align: justify;">-Ya sizin babanız ne iş yapıyordu?</p>

  <p style="text-align: justify;">Ağzından böyle yersiz bir soru çıkıvermişti. Feraud gayet doğal bir şekilde cevapladı.</p>

  <p style="text-align: justify;">-Bu başka bir randevunun konusu olabilir, ne dersiniz?</p>

  <p style="text-align: justify;">-Yani başka bir seansın mı, demek istiyorsunuz?</p>

  <p style="text-align: justify;">Güldüler, ama artık eski enerji kalmamıştı. Feraud suç ortağı gibi davranmaktan vazgeçmişti. Jeanne de kendine rağmen, yine melankoliye kapılmıştı.</p>

  <p style="text-align: justify;">-Eve gitsem iyi olacak, dedi genç kadın saçını düzeltirken. Sanırım alacağımı aldım.</p>

  <p style="text-align: justify;">-Elbette.</p>

  <p style="text-align: justify;">Psikiyatr, onun konuşmaları ve bahsettikleri ciddi konuları kastettiğini sanmıştı. Ama yanılıyordu. Jeanne sadece mutluluktan payını almıştı.</p>
</body>
</html>
