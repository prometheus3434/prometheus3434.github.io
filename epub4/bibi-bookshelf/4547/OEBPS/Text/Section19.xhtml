<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-19-</h4>

  <p style="text-align: justify;">Montaigne Caddesi’ndeki restorandan çıkınca, otoparktaki arabasına binmedi. Çok sarhoştu. Ayılmak için yürümeyi tercih etti. Champs-Elysees bahçelerine iki adımlık mesafedeydi. Bu, küçük bir hac yolculuğuyla eşdeğerdi...</p>

  <p style="text-align: justify;">Önceki akşam yürüdükleri yeri buldu. Üzerinden sadece birkaç saat geçmişti ve o an sanki çok uzakta kalmıştı. Veya ulaşılmazdı. Unutulmakta olan bir rüyayı yeniden hatırlamaya çalışmak gibi.</p>

  <p style="text-align: justify;">Güneşin altında attığı her adımda terleyerek, alkolün etkisinden kurtularak yürümeye devam etti. Concorde Meydanı’na ulaşınca, Champs-Elysees Caddesi’nden karşıya geçti ve ters yönde, Mantignon Caddesi’ndeki otoparka doğru yürüdü. Otopark girişinde, Jeanne duraksadı, sonra Champs-Elysees Parkı’na doğru devam etti. Parkın kapısından girdi ve güneşin altında oturdu. Park pisti. Her yerde çöp vardı. Ama sol tarafta, pul pazarı, her Cumartesi olduğu gibi bütün heyecanıyla devam ediyordu. Ve sanki bir sırrı, büyüleyici bir mekanizmayı içeriyor gibi görünen, hem ürkütücü hem de çok güzel, koyu yeşil renkli, çocukları cezbeden kukla tiyatrosu.</p>

  <p style="text-align: justify;">Yeniden rüya âlemine daldı. Daha özgürce. TV yarışmalarındaki gibi varını yoğunu riske attı; genellikle söylemekten kaçındığı birkaç kelimeyi kullandı. Dünyanın en eski, en sıradan ve en çok tüketilmiş kelimeleri: ‘Büyük aşk,hayatımın erkeği, güzel bir hikâye...’</p>

  <p style="text-align: justify;">Tüm bunları Antoine Feraud için kullanış olmaktan dolayı şaşkındı. En fazla bir saat konuştuğu bir adam. Muayenehanesine “böcekler” yerleştirip dinlediği bir psikiyatr.</p>

  <p style="text-align: justify;">Hakkında hiçbir şey bilmediği ve yapacak çok daha önemli işleri varmış gibi görünen bir uzman. Ama bu hız bile hikâyenin bir parçasıydı. ‘Bir yıldırım aşkı...’</p>

  <p style="text-align: justify;">Bağırışlar onu daldığı rüyadan uyandırdı. Bağırış değildi,hayır. Gülüşmelerdi. ‘Bir çocuk’. Hazine kutusundaki son kelime...</p>

  <p style="text-align: justify;">Jeanne’ın çok ciddi bir ruh hali vardı, bunu biliyordu; ama hamileliğin neden olduğu fizyolojik değişimlerden bahsedildiğinde, “cildi çok daha güzelleşmiş” veya tam tersine “kıçı büyümüş” gibi ayrıntılardan söz edildiğinde, tüm bunların konuşulmasına bir anlam veremiyordu. Bunlar, olayların görünen yüzleriydi.</p>

  <p style="text-align: justify;">O, hamile kaldığında kozmosun tutarlı gizemine erişecekti. Varlığının özel anlamını kavramının yanı sıra evrenin mekanizmasıyla bütünleşecekti. Yaşamla işbirliği yapacaktı. Evet. Korkuyla karışık bir esriklikle insanlığın anlamının içine nüfuz etmesini bekliyordu.</p>

  <p style="text-align: justify;">Ona dünyanın en güzel rolünü vermesi için dölyatağının faaliyetine geçmesini. Bir erkeğin aşkını, güvenini, bağlılığını ona sunmasını bekliyordu; böylece tüm bunları içinde yaşam çekirdeğine dönüştürebilecekti. Bu, döllenmenin özüydü. Bedene dönüşen aşk gibi. Maddeye dönüşen ruh gibi...</p>

  <p style="text-align: justify;">Güneş kaybolmuştu. Gökyüzü kararmıştı. Yeni bir fırtına geliyordu. Burnunu çekerek ayağa kalktı, ağlamak üzereydi. Şimdi, her şey bir anda yok olmuştu sanki. İmkânsız. Asla ortasını bulamayacaktı. Asla bir erkekle birlikte olamayacaktı. Parçalanmış bir kadındı. Elleri ve ayakları koparılmış bir halde, bir garın otoparkında bulunan ablası gibi, ya da bir önceki gün boğazlanmış, işkence edilmiş ve yenmiş bir şekilde bulunan şu sitogenetikçi kız gibi...</p>

  <p style="text-align: justify;">Geğirtiyle beraber ağzına acı bir tat geldi. Kusmak üzereydi. Başlayan yağmurla birlikte çalan cep telefonu onu kurtardı. Ceplerini,çantasını karıştırdı, az kalsın telefon kapanacaktı. Titriyordu. Önce aklına Feraud geldi. Sonra Emniyet Müdürlüğü. Cesedini bulmuşlardı. Cesedini...</p>

  <p style="text-align: justify;">-Alo?</p>

  <p style="text-align: justify;">-Çabuk gel. Bir tane daha.</p>

  <p style="text-align: justify;">François Taine’in sesi gergin ve heyecanlıydı.</p>

  <p style="text-align: justify;">-Bir tane daha mı?</p>

  <p style="text-align: justify;">-Başka bir yamyam cinayeti.</p>

  <p style="text-align: justify;">-Nerede?</p>

  <p style="text-align: justify;">-Goncourt’da. Faubourg-du-Temple Sokağı. X. Bölge. Savcı beni aradı. İlk iki soruşturma dosyasıyla benim ilgilendiğimi biliyordu.</p>

  <p style="text-align: justify;">Jeanne cevap vermedi. Beynindeki dişliler çoktan harekete geçmişti. Gerçek bir şimşek gibi çakmıştı.</p>

  <p style="text-align: justify;">‘Sanırım bu gece birini öldürecek.Paris’te,X.Bölge’de...’</p>

  <p style="text-align: justify;">Joachim yamyam katildi.</p>

  <p style="text-align: justify;">Ya da daha doğrusu içindeki çocuk-adam.</p>

  <p style="text-align: justify;">Boğazından yükselen çığlığı bastırmayı başararak konuştu:</p>

  <p style="text-align: justify;">-Bana adresi ver.</p>
</body>
</html>
