<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-43-</h4>

  <p style="text-align: justify;">Intercontinental’in kapısından girince, sanki herkesin cinayetten haberi varmış gibi bir izlenime kapıldı. Bedeninden çürük kokusu yayılıyordu. Cinayetin izlerini taşıyordu. Bu lüks ve konforlu atmosferin uyumunu bozuyordu.</p>

  <p style="text-align: justify;">Klimanın serinlettiği holü geçti, sonra yeniden dışarının sıcağına, otelin büyük iç avlusuna çıktı. Palmiyelerin gölgesinin vurduğu havuzun arkadan ışık alan turkuvaz yüzeyine baktı. Ve kararını yeniden gözden geçirdi. Mekân tahmin ettiğinden çok daha güçlüydü. Laneti bu duvarları geçemiyordu. Zeytinyağının suyun dibine çökmemesi gibi. Karamsarlığını muhafaza ediyordu. Şatafatlı otel ise kayıtsızlığını koruyordu.</p>

  <p style="text-align: justify;">Bir şezlonga oturdu ve yolculuğunu düşündü. Bu soruşturmayı kendi istemişti. Gerçek bir cinayet dosyası alabilmek için dua etmiş, beklemiş, entrikalar çevirmişti. Şimdi elinde bir cinayet dosyası vardı. Resmi olmasa da, manevi olarak. Her şeye rağmen mutlu muydu? Bu kan ve şiddet batağında kendini rahat hissediyor muydu? Bu iyi bir soru değildi. Katili etkisiz hale getirmeliydi. François Taine’in ve diğer kurbanların intikamını almalıydı. O kadar. İşin en iyi tarafı hiç korku duymamasıydı. Sanki Feraud’nun muayenehanesinde, Joachim’le ilk karşılaşmasında korkuya karşı bağışıklık kazanmıştı...</p>

  <p style="text-align: justify;">Bir garson onu düşüncelerinden uzaklaştırdı.</p>

  <p style="text-align: justify;"><span style="font-style:italic;">-Un Coca Zero, por fa vor.</span> (İspanyolca,”Bir Cola Zero, lütfen.”)</p>

  <p style="text-align: justify;">Şezlongunun üzerinde kıpırdanınca çantasındaki bir cismin sertliğini hissetti. <span style="font-style:italic;">Totemy Tabü</span> Freud. Kitabın sayfalarını karıştırdı. Aklına Eva Arias’ın sözleri geldi. Onun da bir Freud dönemi olmuştu; depresyondayken, genelde bu durumdaki herkes gibi, ruh halini anlamasını sağlayacak kilit noktaları araştırmıştı. Ama Viyanalının araştırmalarının ana hatlarıyla asla ilgilenmemişti. Kitabı kapattı. Dikkatini verecek halde değildi.</p>

  <p style="text-align: justify;">Kitabı evirip çevirdi. Özel bir şey yoktu. Büyük boyutlu İspanyolca bir baskıydı -Madrid’deki bir üniversite yayınevinden çıkmıştı. Neden Manzarena’da bu kadar çok kopya vardı. Çeviride - veya basılı her nüshada- bir şifre olabilir miydi? <span style="font-style:italic;">Saçmalamayı kes...</span></p>

  <p style="text-align: justify;">Kolası geldi. İçti; gecenin sıcağı ile meşrubatın soğuğu o denli tezattı ki, bir an çatlayacağını sandı. Her kabarcık, gırtlağının derinliklerinde çok soğuk küçük bir ısırık gibi patlıyordu.</p>

  <p style="text-align: justify;">Bu duygu ona aniden süper bir güç kazandırmış gibi kitabı yeniden eline aldı ve bir kez daha kurcalamaya başladı. Kapağını. Sırtını. Sayfalarını. Artık bir sırrı olduğundan emindi. Kâğıdı, kartonu, harflerin kabartılarını eliyle yokladı.</p>

  <p style="text-align: justify;">Ve buldu.</p>

  <p style="text-align: justify;">Kapağın içinde bir mektup gizliydi. Mektuba ulaşmak için cildin yapışkanlı iç kâğıdını kaldırmak yeterliydi. Jeanne özenle iç kâğıdını kaldırdı. Eldivenlerini takmalıydı, ama o da Nikaragualılar gibi davranmaya başlamıştı.</p>

  <p style="text-align: justify;">Bu işi yaparken aklında iki şey vardı İlki, Emmanuel Aubusson’un ona sürekli olarak yinelediği şeydi: Bir soruşturmada şansında yeri vardır. Eduardo Manzarena’nın masasının üstünde, elinin altında bulundurduğu bir kitabı, o kitabı araklamıştı ve o da içinde bir sır barındıran kitaptı. İkinci şey ise, katilin odanın altını üstüne getirerek aradığı kitabı, bir rastlantı sonucu bulmuştu.</p>

  <p style="text-align: justify;">Jeanne dörde katlanmış kâğıdı açtı. Bir mektuptu. Elle yazılmıştı. İspanyolcaydı.</p>

  <p style="text-align: justify;">Kelimeleri mırıldanarak, hemen simültane çeviri yapmaya başladı:</p>

  <p style="text-align: justify;">Eduardo, Haklısınız. Hastalık burada, Formosa’da. Gözlerimle hiçbir şeye şahit olmadım, ama elimde tanık ifadeleri var. Yerlilerin ifadeleri hep aynı yönde. Hastalığın kaynağı Ruhlar Ormanı...</p>

  <p style="text-align: justify;">Özellikle, çok önemli bazı şeyler toplama imkânı buldum. Hastalığa yakalanmış adamların birinden kan örneği aldım; lagün boyunca hiç görmeden kovaladığımız ve yaraladığımız bir adamdan. Bölgeyi biliyorsunuz; ormanın içinde daha fazla maceraya atılmak istemedim. Ama yine de birkaç damla kan almayı başardım. Bu damlalar, umarım, düşündüğünüz incelemeyi yapmanızı sağlayacaktır.</p>

  <p style="text-align: justify;">Eğer bu mektubu okuyorsanız, kan örneğini almışsınız demektir. Onu dikkatle inceleyin! Kötülüğün bulaşıcı olduğunu düşünmem için birçok nedenim var. Artık Tanrı’ya bizi koruması için dua ediyorum. Belki de cehennemin kapılarını açmak üzereyizdir, kim bilir?</p>

  <p style="text-align: justify;">Niels Agosto 18 mayıs 2008, Campo Alegre,Formoso</p>

  <p style="text-align: justify;">İlk tuhaf ayrıntı, imzanın hemen yanında yazılı olan yer adıydı: Campo Alegre, Formosa. Jeanne Nikaragua’da Formosa diye bir yer bilmiyordu. Ama Arjantin’in kuzeydoğusunda bu adda bir eyalet, çok ıssız bir bölge vardı. Mektubu yeniden okudu. Eduardo Manzarena, Arjantin’deki bir bulaşıcı hastalığın izlerini sürmesi için oraya birini yollamıştı. Bu bölgeden ithal ettiği kanla hastalığın kendi ülkesinde bir salgına neden olmasından mı korkuyordu? Ya da tam tersine, bu gizemli “hastalık”la kişisel olarak mı ilgileniyordu?</p>

  <p style="text-align: justify;">Jeanne olayları kronolojik olarak sıraladı. Mektubun tarihi 18 mayıstı. Şüphesiz bir hafta sonra da kan örneğini almıştı. Peki sonra ne yapmıştı? Bir varsayım ağır basıyordu: Örneği Fransa’da tanıdığı bir uzmana... Nelly Barjac’a yollamıştı. 31 mayısta sitogenetikçiye UPS’yle gelen paket de buydu.</p>

  <p style="text-align: justify;">Nelly örneği incelemiş, ama katil gelip onu almış ve çıkan sonuçları da silmişti. Neden? Joachim bu patolojiyi biliyor muydu? O da bu hastalığa mı yakalanmıştı? Peki, otistik çocuklar merkezindeki genç hemşire Marion Cantelau’yla ve tuhaf heykeltıraş Francesca Tercia’la ne ilgisi vardı?</p>

  <p style="text-align: justify;">Tüm bu öğeler arasında bir bağ vardı. Niels Agosto’nun mektubu ile Joachim’in patolojisi arasında doğrudan bir bağ. Adam “Ruhlar Ormanı”ndan söz ediyordu. <span style="font-style:italic;">La selva da las Almas.</span></p>

  <p style="text-align: justify;">Oysa bu ifade,”Manes Ormanı”, Antikçağ’daki “Ölü Ruhlar Ormanı” olarak da çevrilebilirdi. Jeanne, metalik sesin, Feraud’nun muayenehanesinde Fransızca olarak söylediği cümleleri yeniden duyuyordu: <span style="font-style:italic;">Onu dinlemek lazım. Manes Ormanı 'nı.</span></p>

  <p style="text-align: justify;">Psikiyatr, Joachim’e bu ormanı çocukluğunda mı gördüğünü sorunca, hipnoz altındaki avukat sadece soruyu yinelemişti. Bu da, otistiklerin dilinde “evet” anlamına geliyordu...</p>

  <p style="text-align: justify;">Her şey tutarlıydı. Katil Nikaragua’dan değil, Arjantin’den geliyordu. Bu da, Arjantin kökenli olan Francesca Tercia’yla bir bağlantı oluşturabilirdi... Ve François Taine’in, ülkenin kuzeybatısında yer alan Tucuman’daki bir tarım enstitüsüyle yaptığı telefon görüşmesi de vardı. Ama kuzeydoğudaki Formosa ile Tucuman arasında bin kilometreden fazla bir mesafe olduğunu da biliyordu.</p>

  <p style="text-align: justify;">Çok soru vardı. Ancak yeterince cevap yoktu...</p>

  <p style="text-align: justify;">Şimdilik, sadece Nellty Barjac’la ilgili varsayımını doğrulamak istiyordu. Hızla odasına çıktı, klimayı sonuna kadar açtı, mini bardan bir light kola daha aldı.</p>

  <p style="text-align: justify;">Pavois Laboratuarları’nın sahibi. Bernard Pavois’nın cep numarasını tuşladı.</p>

  <p style="text-align: justify;">Burada saat 21.00’di. Paris’te ise sabahın 4’ü. Pavois’nın bu saatte uyandırılmaya kızmayacağını biliyordu. Önemli bir durum söz konusuydu. İki çalıştan sonra, adam duru bir sesle cevap verdi. Uyumuyordu.</p>

  <p style="text-align: justify;">Jeanne bu geç saatte aradığı için özür diledi. Pavois’de herhangi bir şaşkınlık belirtisi yoktu.</p>

  <p style="text-align: justify;">-Soruşturmanız nasıl gidiyor? Meslektaşlarınızdan hiç haber alamadım.</p>

  <p style="text-align: justify;">-Soruşturmada ne durumdalar bilmiyorum, ama benim bir yolculuğa çıkmam gerekti.</p>

  <p style="text-align: justify;">-Nereye?</p>

  <p style="text-align: justify;">-Managua. Nikaragua.</p>

  <p style="text-align: justify;">-Katilin peşinden mi?</p>

  <p style="text-align: justify;">-Evet.</p>

  <p style="text-align: justify;">-Bu sizin karmanız, size söylemiştim. Beni neden aradınız?</p>

  <p style="text-align: justify;">-Nelly Barjac 31 mayısta UPS’yle Managua’dan gelen bir paket aldı.</p>

  <p style="text-align: justify;">-Yani?</p>

  <p style="text-align: justify;">-Gönderici Plasma Inc. Laboratuvarı’ymış. Managua’nın tek özel kan bankası. Daha net olarak konuşmak gerekirse bu koli, Eduardo Manzarena adında bir adam tarafından yollanmış, laboratuarın yöneticisi.</p>

  <p style="text-align: justify;">-Hiç duymadım.</p>

  <p style="text-align: justify;">-Managua Vampiri olarak da biliniyor.</p>

  <p style="text-align: justify;">-Tuhaf bir dünyadasınız... Her neyse onunla karşılaştınız mı?</p>

  <p style="text-align: justify;">Kolları koparılmış obezin cesedi Jeanne’ın gözünün önüne geldi. Çürümekte olan etler. Üzerinde kurumuş kanlarıyla kitaplar. Daha fazla ayrıntı vermekten kaçındı.</p>

  <p style="text-align: justify;">-Sizinle bir varsayımı konuşmak istiyordum.</p>

  <p style="text-align: justify;">-Sizi dinliyorum.</p>

  <p style="text-align: justify;">-Öncelikle bu kolide bir kan örneği vardı. Hastalıklı bir kan.</p>

  <p style="text-align: justify;">Pavois şaşkın bir ses tonuyla sordu:</p>

  <p style="text-align: justify;">-Ne hastalığı?</p>

  <p style="text-align: justify;">-Hiçbir şey bilmiyorum. Az rastlanan bir hastalık. Arjantin’i bir bölgesiyle sınırlı yerel bir hastalık olabilir. Kuduza benzer bir şey.</p>

  <p style="text-align: justify;">-Ve bu hastalığı taşıyan kan örneğini bizim laboratuara mı yollamış?</p>

  <p style="text-align: justify;">-Nelly’yi tanıyordu. Ne tür bir hastalık olduğunu öğrenmek için Nelly’nin bazı analizler yapmasını istiyordu.</p>

  <p style="text-align: justify;">-Bu Nelly’nin uzmanlığı değil ki.</p>

  <p style="text-align: justify;">-Ama bu tür incelemeleri yapmak için laboratuarınızda gerekli cihazlar var, değil mi?</p>

  <p style="text-align: justify;">-Evet ve hayır. Ama hastalıklı bir kan örneğini postayla yollamak çok çılgınca bir fikir olmalı.</p>

  <p style="text-align: justify;">Jeanne da bunu düşünmüştü. Manzarena gerekli önlemleri almış olmalıydı.</p>

  <p style="text-align: justify;">-Nelly ne tür analizler yapabilirdi? diye üsteledi. Bir virüsü saptayabilir miydi?</p>

  <p style="text-align: justify;">-Hayır. Ölçekleri karıştırıyorsunuz. Sadece parazitleri, mikropları saptayabilirdi. Veya bakterileri. Virüsler çok daha küçük bir ölçekte gözlemlenebilir... Her ne olursa olsun, size bir kez daha söylüyorum, bu kesinlikle bizim işimiz değil!</p>

  <p style="text-align: justify;">-Bu tür işlemlerden laboratuarınızda bazı izler kalmış olabilir mi?</p>

  <p style="text-align: justify;">-Hayır. Eğer Nelly bilgisayara bir şey kaydetmediyse, kimse bir şey “görmez ve bilmez”</p>

  <p style="text-align: justify;">Jeanne bir senaryo düşünüyordu, ama Pavois onun senaryosunu geçersiz kıldı:</p>

  <p style="text-align: justify;">-Tüm bu düşündükleriniz çok saçma. Basit güvenlik sebepleriyle. Nelly asla böyle bir riski göze alamazdı. Laboratuarımızda haftada binlerce örneği analiz ettiğimizi biliyorsunuz, değil</p>

  <p style="text-align: justify;">mi? İnceleme örneklerimize böyle bir bulaşmanın yaratacağı sonuçları tahmin edebiliyor musunuz?</p>

  <p style="text-align: justify;">-Ya söz konusu olan bir genetik analizse? Diye sordu. Bana genetik bir sorundan kaynaklanan patolojilerin saptanabildiği bir katınız olduğunu söylemiştiniz.</p>

  <p style="text-align: justify;">-Sebep olan geni bilmek koşuluyla. Sadece bilinen bir bağlamdaki bir anomalinin varlığını teyit edebiliyoruz. Kesinlikle yepyeni, hiç duyulmamış araştırmalar yapmıyoruz.</p>

  <p style="text-align: justify;">Israr etmenin gereği yoktu. Yanlış yoldaydı. Bernard Pavois’ya teşekkür etti, onu durumdan haberdar edeceğine söz verdi ve telefonu kapattı. Gece boyunca tüm düşüncelerden kurtulmaya çalıştı. Odasındaki klimayı kapattı -burnu gerçekten buz kesmişti. Sıcak bir duş aldı, sonra bir şort ile üzerinde en beğendiği grup olan Nine Inch Nails’in resminin bulunduğu bir tişört giydi. Hemen yattı. Şimdilik yapabileceği en iyi şey buydu.</p>

  <p style="text-align: justify;">Antoine Feraud’yu düşünerek ışığı söndürdü. Birkaç saat önce de düşündüğü gibi çoktan ölmüş olabilir miydi? Yoksa tam tersine, soruşturmasında ilerliyor muydu?</p>

  <p style="text-align: justify;">Birkaç dakika sonra, yumrukları sıkılı şekilde, bir mağaranın derinliklerinde, etrafı maymun yüzlü tarihöncesi insanlarıyla çevrili bir halde uyuyordu.</p>
</body>
</html>
