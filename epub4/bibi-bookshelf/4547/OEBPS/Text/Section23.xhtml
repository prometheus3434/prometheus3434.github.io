<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-23-</h4>

  <p>Moncey Sokağı IX.Bölge’nin yukarılarındaydı. Saat 21.30’du ve Jeanne Clichy Sokağı’na henüz girmişti. Athenes Sokağı’nın kavşağını geçer geçmez kötü bir hisse kapıldı. Alacakaranlıkta tuhaf bir karanlık vardı. Ve her yerden gelen bir yanık kokusu. Çok sayıda itfaiye aracı sirenlerini çalarak yanından geçti.</p>

  <p>Jeanne gayriihtiyari mırıldandı:</p>

  <p>-François...</p>

  <p>Milan Sokağı’nın yakınlarına gelince bir olağanüstülük olduğunu anladı. Gece gerçekten dokusunu değiştirmişti. Daha karanlıktı. Daha yoğundu. Havada ölüm kokusu dolanıyordu. Trafik tıkanmıştı. Jeanne, Milan Sokağı’na girmeyi başardı ve yol kenarındaki bir cebe park etti. Çantasından üç renkli kimliğini aldı. Moncey Sokağı’na doğru koştu -neyse ki kot pantolon ile Converse’lerini giymişti. Mahalle sakinleri yol boyunca apartmanların önüne çıkmıştı. Polis arabaları yolu keserken, polisler kalabalığı engellemeye çalışıyordu. Jeanne hâlâ koşuyordu. Kimliğini gösterdi. İlk barikatı geçti. İtfaiye araçları boyunca ilerledi. İkinci bir barikatı da aşıp Moncey Sokağı’na saptı.</p>

  <p>Kalbi yerinden fırlayacakmış gibi oldu. Sokağın tam ortasındaki bir apartmanın en üst katından alevler çıkıyordu. 18 numara mı? Bir kapı boşluğuna girdi ve bir an kusacağını sandı, panik halindeydi.</p>

  <p>Birkaç saniye bekledi ve yeniden yoluna devam etti, duman şimdiden soluğunu tıkamaya başlamıştı. Gece kapkara kalın bir sis tabakasıyla kaplıydı. Dumanlı havayı turuncu kıvılcımlar deliyordu. Kırmızı bir üçgen. Beyaz kromlar. Bir itfaiye aracının arkasında bir siluet duruyordu. Seslendi. Gırtlağından hiç ses çıkmadı. İtfaiye erinin omzuna dokundu.</p>

  <p>Yirmi yaşında bile değildi. Jeanne kartını uzattı. Böyle bir anda bu tür bir hareket hiçbir şey ifade etmezdi, ama Fransa’nın renkleri her zaman etkili olurdu. Ve Jeanne, kasten çıkarılmış yangınlar hakkında, blöf yapabilecek kadar dosya incelemişti.</p>

  <p>-Jeanne Korowa, sorgu yargıcı.</p>

  <p>-Yarg...</p>

  <p>-Buranın şefi kim?</p>

  <p>-Kumandan Cormier.</p>

  <p>-Nerede?</p>

  <p>Çocuk, püskürtülen suların gürültüsünü bastırabilmek için bağırdı:</p>

  <p>-İçeride, sanırım.</p>

  <p>-Ölen var mı?</p>

  <p>Ağzından çıkan her kelime gırtlağını yakıyordu. İtfaiyeci belli belirsiz bir hareket yaptı.</p>

  <p>-Henüz bilinmiyor.</p>

  <p>-Yangın en üst katta mı çıkmış?</p>

  <p>-Evet.</p>

  <p>-Bina tamamen boşaltıldı mı?</p>

  <p>Çocuk cevap veremedi. Bir patlama tüm sokağı sarstı. Ateş parçaları yola düştü. Cam kırıkları kaldırıma ve bir itfaiye aracının tavanına şiddetli bir dolu gibi yağdı. Jeanne gayriihtiyari itfaiye erine tutundu.</p>

  <p>-Burada durmamalısınız hanımefendi!</p>

  <p>Jeanne cevap vermedi. Gözleri yuvalarından fırlamış bir halde, binanın alevlerle kaplı cephesine bakıyordu. Patlamış camlardan siyah dumanlar yükseliyordu. Sarımtırak alevler pervazları kemiriyordu. Havada küller, parçacıklar, kıvılcımlar uçuşuyordu. Son kat, kapkara dumanların altında görünmez olmuştu. François’nın katı...</p>

  <p>Jeanne gözleriyle binadan sağ kurtulanları aradı. Uzakta bir grup insan gördü; beyaz gömlekliler ilk tedavilerini yaparken, onlar da bir ambulansın yanında korku içinde bir arada duruyorlardı. Aralarında Taine yoktu. Düşünceleri karmakarışıktı. Bir kere yargıcın evine gitmişti. Çatı katını tadil ettirmiş ve evini dubleks daire haline getirmişti. Çalışma odası, sadece <span style="font-style:italic;">içeriden</span> girilebilen penceresiz bir asma katıydı. Belki de orada çalışırken bir anda alevlere yakalanmıştı. İtfaiyecilerin bu gizli katı bilmelerine imkân yoktu <span style="font-style:italic;">-kat içinde bir kat...</span></p>

  <p>Bakışlarını yere doğru çevirdi ve yaşam hattını gördü, itfaiye araçlarını yangına müdahale eden ekiplere bağlayan kordonu. İtfaiye erini itti ve hattı takip etmeye başladı. Kordon onu bir sonraki itfaiye aracına kadar götürdü. Su birikintilerine bata çıka yürüyordu. Her nefes alış bir ıstıraptı. 18 numaranın önünde,ucu kancalı kargılarla sallanan duvarlarla mücadele eden bir grup itfaiyeci vardı.</p>

  <p>Jeanne itfaiye kamyonunun arka kapılarını açtı. Bir ceket, bir kask, eldivenler, botlar buldu. Hiç düşünmeden hepsini giydi. Bir zamanlar, olayları teknik açıdan değerlendirmek isteğiyle Paris İtfaiye Teşkilatı’nda staj yapmıştı. Bazı şeyleri hatırlıyordu. Ama hepsini değil. Mesela kaskını kapatmayı bilmiyordu, bu yüzden sadece siperliği ve enseliği indirmekle yetindi.</p>

  <p>Buna karşılık, solunum maskesinin önemini biliyordu. Bir oksijen tüpü kaptı. Baş aşağı sırtına yerleştirdi. Dedantörü kasktaki yuvasına oturttu. Sistemi hafif basınca ayarladı. Son olarak da beline kemeri taktı. Ucunda küçük bir kazma bulunan bir değnek. El baltası. Yangın söndürücü. Artık diğerlerinin arasında bir itfaiye eriydi.</p>

  <p>Büyük bir soğukkanlılıkla binaya doğru koştu. Bir yandan da kendi kendine “Bu çılgınlık, bu çılgınlık, bu çılgınlık...” diye söyleniyordu. Sonra hissettiği fiziksel rahatsızlıklar nedeniyle iç sesi kesildi. Meşin ceketi tonlarca kilo ağırlığındaydı. Oksijen, ağzını kurutmuştu. Her yer çok sıcaktı. Başını kaldırdı. Fışkırtılan su, siperliğinin üzerinden sel gibi akıyordu. Alevler bütün katları etkisi altına almıştı. Üçüncü ve dördüncü katın pencerelerinden püsküren alevlerin boyu birkaç metreye ulaşıyor, itfaiyecilerin sıktığı su, alevleri söndürmekte yetersiz kalıyordu.</p>

  <p>Binanın içine girdi. Hiçbir şey göremiyordu. Yine de ilerledi. Belli belirsiz, sağ taraftaki posta kutularını gördü. Herhangi bir korku duymuyordu. Donanımının onu görünmez kıldığı hissine kapılmıştı. Merdiven boşluğuna ulaştı. İçerideki duman, katran kadar yoğundu. Sarmal merdivenden çıtırtılar ve gürültüler geliyordu. İtfaiyecileri itti. Basamaklara yöneldi.</p>

  <p>Birinci kat.</p>

  <p>Gözleriyle sağdan sola merdiven sahanlığını taradı. Üst katlardan hâlâ yanmakta olan parçalar düşüyor ve çakan şimşek gibi görünüyordu. Yukarı doğru çıkmayı sürdürdü. Üst katlara doğru bir yılan gibi kıvrılan yaşam hattını ve hortumları takip ediyordu.</p>

  <p>İkinci kat.</p>

  <p>Hâlâ alev yoktu. Sadece her yere karanlık hâkimdi. Tüpten gelen hava ciğerlerini üşütüyordu. Sendeliyordu. El yordamıyla ilerliyor, ama çıkmayı sürdürüyordu.</p>

  <p>Üçüncü kat.</p>

  <p>Sonunda alevler. Yarılmış kapılar. Yangının kemirdiği, yakıp kül ettiği, erittiği ahşap. Artık ne yaşam hattını, ne de hortumları görüyordu. Hiç itfaiyeci yoktu. El yordamıyla tırabzan boyunca ilerledi. Basamaklar alt kattakiler gibi sağlam gözükmüyordu. Her an çökebilirdi. Korka korka, mümkün olduğunca hızlı basamakları çıkıyordu.</p>

  <p>Dördüncü kat.</p>

  <p>Alevlerle çevrili üç daire kapısı açıktı. İtfaiyeciler oradaydı. Her dairede bir ekip, alevlerle savaşıyordu. Jeanne, merdivenin tırabzanı olmadığını fark etti. Yan taraf doğrudan boşluğa açılıyordu.</p>

  <p>Taine’in dairesi daha yukarıdaydı. Gözleri kör eden bir parlaklık oluştuğunda Jeanne basamaklara yöneldi. Bu kez alevler her yana saçılmıştı. Hatta ıslık çalarak jeanne’ın üzerine doğru bile geldi. Jeanne kendi etrafında döndü ve kıçüstü düştü. Bir saniye sonra, itfaiyeciler püsküren alevlerden kaçmak için soldaki daireden çıkıyorlardı. İçlerinden biri, savrulan parçalardan kurtulmak isterken boşluğa doğru sendeledi.</p>

  <p>Jeanne hiç tereddüt etmeden bacaklarının üzerinde doğruldu. Adam düşerken kolundan yakaladı. Hiç kuvveti olmasa da bu hamlesi bile adamın arkaya düşmesini engellemeye yetti, ama kolunu bırakmadığı itfaiyeci öne doğru sendeledi ve Jeanne’ın üzerine düştü. İkisi birden basamaklara doğru devrildi. Alevlerden sakınmak için yerde iki büklüm olan Jeanne, adamın ceketine sımsıkı yapışmıştı. Adamın ayakları hâlâ boşluktaydı. Jeanne’ın topukları ise kömürleşmiş halının ve kor halindeki parke latalarının içine gömülüyordu. Lambalar patlıyordu. Jeanne adamın ceketindeki rütbeleri gördü. Bir yüzbaşıydı. Ya da bir kumandan. Eldivenli eller onları yakaladı. Akışkan cıva gibi parlayan siperlikler dumanın içinde ışıldıyordu.</p>

  <p>Jeanne bu karmaşadan kurtuldu. Geri döndü. Son basamakları emekleyerek çıktı. Ve bulutların altından güneşe ulaşan bir uçak gibi, bütün şiddetiyle devam eden yangına ulaştı.</p>

  <p>Beşinci kat.</p>

  <p>Her yer alevler içindeydi. Parkeler .Duvarlar. Tavan. Jeanne’ın maskesi de çok ısınmıştı. Çıkardı. Oksijen tüpünü de. Daire kapısını kırdı ve yüzünü koluyla kapatarak içeri girdi. Taine’in dairesi akkor bir cangıldı.</p>

  <p>Yüzünü koluyla kapatarak ilerlemeye devam etti, bir yandan da evin içini hatırlamaya çalışıyordu. Holü geride bıraktı. Alevlerle kaplı salonu buldu. Jeanne bir anda korkuya kapıldı, geri çekildi, arkaya doğru düştü.</p>

  <p>Kalkmaya çalışırken onu gördü.</p>

  <p>Asma katta, François Taine alevlerin arasındaydı. Yalnız değildi. Onu alevlerin içine itmeye çalışan ufak tefek bir adamla mücadele ediyordu. Bağırmaya çalıştı. Boğazı yandı ve hemen ağzını kapattı.</p>

  <p>Biraz daha geriledi, korkmuştu.</p>

  <p>Ne olduğunu görebilmek için gözlerini kıstı.</p>

  <p>Taine’in hasmı, kısa boylu, çıplak bir adamdı. Belki de bir çocuk. Kapkara ve eğri büğrü bir beden. Kızıl yansılar yayarak çıtırdayan saçlar. Bilimkurgu filmlerindeki yaratıklar gibi arkaya doğru genişleyen kocaman bir kafa... Sanki alevler umurunda değil gibiydi. Kurbanını, suda boğmaya, denizin derinliklerine göndermeye çalışan biri gibi alevlere doğru itiyordu.</p>

  <p>Canavar kafasını ona doğru çevirdiğinde bir an “Joachim” diye düşündü. Jeanne taş kesilmişti. Bu biçimsiz yeniyetme, kendisini ve Taine’i çevrelemiş alevlere kayıtsız bir şekilde kıpır kıpır gözlerle ona bakıyordu. Yüzü alevlerden kavrulmuş gibi kapkaraydı, ortaya çıkan hatları maymunları hatırlatıyordu.</p>

  <p>Jeanne kolunu uzattı. O anda asma kat, üzerindeki iki siluetle birlikte büyük bir gürültüyle çöktü.</p>

  <p>Başka bir şey hatırlamıyordu.</p>

  <p>Arkadan çekilmesinin dışında.</p>
</body>
</html>
