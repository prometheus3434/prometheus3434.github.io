<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-69-</h4>

  <p style="text-align: justify;"><span style="font-style:italic;">-Senora Constanza ? Me llamo Jeanne Korowa.</span></p>

  <p style="text-align: justify;">Otele döndükten ve Feraud’ya heyecanının yatışması için siesta yapmasını önerdikten sonra Jeanne odasına kapanmıştı. Soruşturmanın diğer ayağını kurcalamak istiyordu. Kafatasını. İlkel halkı. Jorge de Almeida’yı... Pellegrini’ye Manes Ormanı’ndan ve orada yaşayan gizemli halktan bahsetmek istememişti; içgüdüsel olarak onun bu konuda hiçbir şey bilmediğini hissediyordu.</p>

  <p style="text-align: justify;">Saat 16.00’da Tucuman’daki tarım enstitüsünü aramıştı. Mühendislerden hiç kimse yoktu. Çünkü Pazar günüydü. Sadece güvenlikten birisiyle konuşabilmişti. Adam ona, Daniel Yaıeb’in ve asistanının -Reischenbach’ın konuştuğu kişi- özel telefon numaralarını vermeyi kabul etmemişti. Ama Jeanne, Tucuman’dan 600 kilometre uzakta yer alan Jujuy bölgesindeki kazı şantiyesinin uydu telefonunun numarasını almayı başarmıştı. Kazı alanının sorumlusu, Penelope Constanza adında bir paleoantropologdu.</p>

  <p style="text-align: justify;">Sonuçsuz birkaç denemeden sonra Jeanne onunla konuşmayı başardı. Bağlantı kötüydü. Rüzgâr telefon ahizesinin içine üflüyordu. Uzman, arazide olmalıydı. Jeanne bir çöl hayal ediyordu. Toz bulutları. Güneşte kavrulmuş kemikler...</p>

  <p style="text-align: justify;">Birkaç kelimeyle kendini tanıttı, sonra sorularına geçti:</p>

  <p style="text-align: justify;">-Jorge de Almeida’yı tanıyor musunuz?</p>

  <p style="text-align: justify;">-Hayır.</p>

  <p style="text-align: justify;">İyi başlangıç. Kadın şiddetle esen rüzgârda konuşmasına devam etti:</p>

  <p style="text-align: justify;">-Onunla sadece birkaç kez karşılaştım. (Oldukça yaşlı olmalıydı, sesi titriyordu. Tabii bu titreklik bağlantının kötülüğünden kaynaklanmıyorsa.) Sürekli, görevdeydim. O ise hep arazide.</p>

  <p style="text-align: justify;">-Çalıştığı yeri biliyor musunuz?</p>

  <p style="text-align: justify;">-Hayır. Kuzeydoğuda. Benim bölgemle alakası yok.</p>

  <p style="text-align: justify;">Jeanne gözünde Arjantin’in haritasını canlandırdı. Tucuman kuzeybatıdaydı. Buenos Aires’e 1 000 km uzakta. Jujuy bölgesi ise 600 km daha yukarıdaydı. Kuzeydoğuya gelince 1000 km daha ötedeydi, ama doğuya doğru. Bu mesafeler Arjantin için son derece normaldi.</p>

  <p style="text-align: justify;">-Son görevlerinin tarihlerini hatırlıyor musunuz?</p>

  <p style="text-align: justify;">-Sanırım üç kez gitti. 2006. 2007. 2008. Oradaki kazı alanının çevre sınırlarını belirlemek istiyordu. Ama bunu başardığına inanmıyorum.</p>

  <p style="text-align: justify;">-Neden?</p>

  <p style="text-align: justify;">-Orası bir lagündür. Suyun altında kalmış bir yer.</p>

  <p style="text-align: justify;">-Yani?</p>

  <p style="text-align: justify;">-Paleontolojiden söz ediyoruz. Her şeyin birkaç gün içinde çürüdüğü bir alanda fosil bulmayı ummak saçmalık. Zamanı saptamak için en önemli müttefiklerimiz kuruluk, tortulaşma ve kireçleşmedir.</p>

  <p style="text-align: justify;">Jeanne bunu düşünmemişti. Yatağının üzerine bağdaş kurmuş, kendisini çevreleyen duvarlara bakıyordu. Krem rengi oda. Gri oda. Burası ona, içinde hiçbir eşyanın olmadığı bazı sorgu odalarını hatırlatıyordu. <span style="font-style:italic;">Bana gereken de tam olarak bu.</span></p>

  <p style="text-align: justify;">-Bana Jorge de Almeida kaybolmuş gibi geliyor.</p>

  <p style="text-align: justify;">-Hiçbir yaşam belirtisi göstermiyor, ama değişik biriymiş. Laboratuardan söylediklerine göre orijinal biri.</p>

  <p style="text-align: justify;">-Hangi anlamda?</p>

  <p style="text-align: justify;">-Kazılarını yalnız sürdürürmüş. Bu da kaybolma ve kaza geçirme riskini artırıyor tabii. Ama şimdilik onun başına bir şey geldiğine dair hiçbir kanıt yok. Onun bulunduğu yerde herhangi bir iletişim imkânı yok. Bölgenin <span style="font-style:italic;">“El Impenetrable "</span>&nbsp;(İspanyolca,”Girilmez.”) olarak adlandırıldığını biliyor musunuz?</p>

  <p style="text-align: justify;">Jeanne cevap vermek yerine, kendi sorusunu sordu:</p>

  <p style="text-align: justify;">-Uydu telefonu yok mu?</p>

  <p style="text-align: justify;">-Yanında malzeme olarak ne götürdüğünü bilmiyorum.</p>

  <p style="text-align: justify;">-Bulguları hakkında ne biliyorsunuz?</p>

  <p style="text-align: justify;">-Koridor söylentileri. Kolomböncesi tarih kuramlarımızı altüst edecek kemikler bulduğunu ileri sürüyormuş. Yüz binlerce yıldan beri Amerika kıtasında insanın var olduğunu ispatlayacak şeyler. Bir sürü aptallık. İnsanın Asya’dan Kuzey Amerika’ya sadece 30 000 yıl önce geldiğini biliyoruz. Ve Güney’e ise yaklaşık 10 000 yıl önce. Bizim meslekte, her zaman önemli ipuçlarına açık olmamız gerekir, ama bu çok büyük bir iddia. Laboratuarda ona kimse inanmadı. Bu yüzden yeniden oraya gitti. Öfkeli bir şekilde. Çürütülemeyecek kanıtlar bulmak için.</p>

  <p style="text-align: justify;">Sesi yumuşak ve yıpranmıştı. Jeanne, kısa kollu bir Sahra ceketi giymiş yaşlı bir kadın hayal ediyordu. Şu anda onu çevreleyen kayalar ve kaktüslerle uyumlu bir ceket. Sadece fosillerin ve dikenlerin olduğu mineral, kireçleşmiş, aşınmış bir dünyayla.</p>

  <p style="text-align: justify;">-Francesca Tercia adı size bir şey ifade ediyor mu?</p>

  <p style="text-align: justify;">-Hayır. O kim?</p>

  <p style="text-align: justify;">Jeanne soruyu duymazdan geldi. Soruları sadece Jeanne sorabilirdi.</p>

  <p style="text-align: justify;">-De Almeida gideli ne kadar oluyor?</p>

  <p style="text-align: justify;">-İki ay. Ama bizim meslekte bu o kadar uzun bir süre değil.</p>

  <p style="text-align: justify;">-Ama laboratuardakiler endişeleniyor.</p>

  <p style="text-align: justify;">-Pek de öyle değil, hayır...</p>

  <p style="text-align: justify;">Penelope sorguya çekiliyormuş gibi bir izlenime kapılmıştı sanki.</p>

  <p style="text-align: justify;">-Tüm bunlardaki rolünüzü tam olarak anlayamadım, dedi sonunda. Siz Fransa’da sorgu yargıcı değil misiniz?</p>

  <p style="text-align: justify;">-Evet. Jorge de Almeida’nın kaybolması Paris’te üzerinde çalıştığım bir davayla ilgili.</p>

  <p style="text-align: justify;">-Paris... diye dalgın dalgın yineledi kadın.</p>

  <p style="text-align: justify;">Sesi birden daha yakında geldi.</p>

  <p style="text-align: justify;">-Size müdürümüz Daniel Taıeb’le temas kurmanızı öneririm. Jorge’un araştırmaları onun denetiminde.</p>

  <p style="text-align: justify;">-Cep numarası var mı?</p>

  <p style="text-align: justify;">Paleoantropolog tereddüt etmeden numarayı verdi. Jeanne sonunda Hayalet Taıeb’in özel numarasını elde etmeyi başarmıştı. Kadına içtenlikle teşekkür etti ve telefonu kapattı. Hemen antropoloğu aradı. Telesekreter çıktı. Mesaj bırakmadı.</p>

  <p style="text-align: justify;">Saat 17.00 olmuştu. Birden omuzlarında son günlerin yorgunluğunu hissetti. O da siesta moduna mı geçmeliydi? Hayır. Harekete geçmeliydi. Biraz daha yol almalıydı. Yapacak daha iyi bir şey bulamadığından dosyasını düzene koymaya karar verdi.</p>

  <p style="text-align: justify;">Ama önce, havalimanında değiştirdiği pezolarını saydı. Bir servet değildi, ama Arjantin’de hayat oldukça ucuzdu. Zaten, vadeli hesabının cari hesabına aktarılması için bankasına talimat vermişti. Diğer harcamalar da belliydi... Soruşturması belki de maddi imkânsızlıklar nedeniyle yarım kalacaktı.</p>

  <p style="text-align: justify;">E-mail kutusunu açtı -odalarda kablosuz bağlantı sistemi vardı- ve Reischenbach’ın mesajını gördü. Ekteki dokümana tıkladı. Jorge de Almeida’nın resmi karşısına çıktı. Kıvırcık saçlardan oluşan bir halenin altında, Rönesans dönemine ait bir meleğin, güleç yüzü. Jeanne bu suratı tanıyordu. Dosyasını karıştırdı ve Francesca Tercia’nın evinden çaldığı grup fotoğrafını buldu. BAÜ paleoantropoloji sınıfı, 1998 mezunları. Tahmini doğru çıkmıştı. Jorge de Almeida, fotoğrafta kendi kafasını daire içine alarak üstüne “ <span style="font-style:italic;">Te quiero! ”</span> yazan neşeli tipti.</p>

  <p style="text-align: justify;">Her şey yerine oturuyordu. Keşfinin doğruluğunu ispatlamak için Jorge de Almeida, Francesca Tercia’ya, gençlik aşkına, Manes Ormanı’nda bulduğu kafatasının kalıbını yollamıştı. Francesca’nın heykelinin etkisi büyük olacaktı. Arjantin’e 300 000 yıl önce gelmiş -ve hâlâ yaşayan!- bu insan türünü gören herkes şaşkına dönecekti. Ve Jorge de Almeida da paleoantropoloji dünyasında bir yıldız olacaktı.</p>

  <p style="text-align: justify;">Kurt çocuk hiç hesapta yoktu... Ama ortada hep aynı soru vardı: Joachim bu gizli projeden nasıl haberdar olmuştu? Francesca onu tanıyor muydu? Ona projesinden mi bahsetmişti?</p>

  <p style="text-align: justify;">Jeanne yeni notlar aldı. Hepsini USB’ye kopyaladı ve cebine koydu.</p>

  <p style="text-align: justify;">Saat 18.00 olmuştu.</p>

  <p style="text-align: justify;">Siesta fikri ağırlık kazanmıştı. Kolları, bacakları tutulmuştu. Gözkapakları ağırlaşmıştı. Kalktı ve gidip kapısını kontrol etti. Kilitliydi. Perdeleri kapattı. Yatağa uzandı. Tuhaf bir şekilde burada kendini güvende hissediyordu. Bunda, bu macerada hiçbir ağırlığı olmayan Feraud’nun etkisi olduğu söylenemezdi. Daha çok Buenos Aires sayesinde. Buranın büyüklüğü, gücü sayesinde.</p>

  <p style="text-align: justify;">Evet, Şehrin uğultusu, gücü, kalabalığı onu koruyordu...</p>

  <p style="text-align: justify;">Yüreğindeki bu sıcaklıkla uykuya daldı.</p>
</body>
</html>
