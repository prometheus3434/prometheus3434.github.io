<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-37-</h4>

  <p style="text-align: justify;">Bir otobüsün arkasındaki İsa yüzü.</p>

  <p style="text-align: justify;">Managua’dan ilk görüntü. Veya daha doğrusu varoşlarından bir görüntü. Araba kaportalarının, klaksonların, güneşin, reklam panolarının oluşturduğu bir kaos... Jeanne devasa bir ticaret bölgesinde dolaşıyormuş gibi bir izlenime kapılmıştı. Markalar. Mağazalar. Yine markalar. Logolar. Ve otobüsler. Taksiler. 4x4’ler. Pikaparlar... Ve her yerde, beyaz ve gök mavisi renkleriyle dalgalanan Nikaragua bayrakları; buradaki gürültü patırtıya rağmen ona bir hafiflik, dinginlik hissi veren bayraklar...</p>

  <p style="text-align: justify;">Taksinin içinde, Jeanne midesi altüst olmuş bir haldeydi. 14 saatlik bir yolculuktan sonra Managua’ya ulaşmıştı, ama onun biyosistemi için, bu 21 saat demekti. Midesi Paris saatinde kalmıştı ve güneş ışınları sanki canlı canlı derisini yüzüyordu.</p>

  <p style="text-align: justify;">Şehir merkezi daha sakindi. Managua, güneşin altında pişen, bir avuç içi kadar düz, boydan boya uzanan bir şehirdi, çok katlı tek bir bina bile yoktu -insanlar burada, sürekli meydana gelen siklonlardan ve depremlerden korkarak yaşıyorlardı. Ağaçlandırılmış geniş caddeler insana bir ormandaymış hissini veriyordu. Çok yakınmış gibi görünen mavi gökyüzü, sanki rüzgârla, havayla, binalarla bütünleşmişti.</p>

  <p style="text-align: justify;">Bu dinginliğe, insanların güleçliği de ekleniyordu, altın sarısı esmer denebilecek bakır tenli insanların. Bu ülkenin XX. Yüzyılın sonlarında aşırı şiddet olaylarına sahne olduğunu tahmin etmek imkânsızdı. Diktatörlük, devrim, karşıdevrim son derece karmaşık bir ölüm ve zulüm makinesinde yoğrulmuştu.</p>

  <p style="text-align: justify;">Şoför tam olarak nereye gitmek istediğini sordu. Jeanne rasgele cevapladı.</p>

  <p style="text-align: justify;">-Intercontinental Oteli.</p>

  <p style="text-align: justify;">-Yenisi mi, eskisi mi?</p>

  <p style="text-align: justify;">Jeanne iki tane olduğunu bilmiyordu.</p>

  <p style="text-align: justify;">-Yenisi.</p>

  <p style="text-align: justify;">Eğer zengini oynamak istiyorsa sonuna kadar devam etmeliydi. Şoför uzun uzun açıklamalar yapmaya başladı. Eski Intercontinental, Metrocentro, gölün kenarındaydı. “Revolucion” döneminde gazetecilerin karargâhı olmuştu. <span style="font-style:italic;">Elnuevo</span> (İspanyolca,”Yenisi”) ise şehir merkezinde. Tiscapa Parkı’nın yanındaydı. İşadamlarının tercih ettiği bir oteldi. Bu iki otel şehrin gelişimini özetliyordu.</p>

  <p style="text-align: justify;">-Managua gelişiyor!</p>

  <p style="text-align: justify;">Jeanne adamı dinlemiyordu. Güneş gözlüğünün ardına gizlenmiş, şehri seyrediyordu. Caddelerini. Palmiyelerini. Gülkurusu rengindeki binalarını. Beyaz-gri üniformalarıyla okullu kızlarını. İnsanın ruhunu kapatmaktan ziyade açan, rengârenk boyanmış duvarlarını.</p>

  <p style="text-align: justify;">Fethetmiş olduğu bu topraklarda kendini pek de güvende hissetmediği belli olan, kale görünümlü ABD Elçiliği’ni...</p>

  <p style="text-align: justify;">Anılara daldı. Latin Amerika gezisine bu ülkeden başlamıştı. O dönemde sürekli Clash’ın efsanevi albümü <span style="font-style:italic;">Sandinista!</span> yı dinliyordu. -annesinden yürüttüğü bir albümdü bu. İngiliz <span style="font-style:italic;">“rude boys ”</span> (İngilizce,”Sert delikanlılar” anlamında) Nikaragua ve Sandinista devrimine bir saygı göstergesi olarak albümlerine bu adı vermişlerdi. Kulağında walkman’ıyla buraya geldiğinde, sosyalizmin cennetini keşfetmeyi bekliyordu. Diktatörlüğün devrilmesinden beri bayağı şeyler olmuştu. Görev süresi sona eren Başkan Arnoldo Alemân’ın, ülkenin gayri safi milli hasılasının yüzde altmışını yurtdışına kaçırdığından şüphe ediliyordu. Sandinistaların efsanevi lideri Daniel Ortega ise üvey kızına tecavüzle suçlanmıştı... Jeanne acı gerçeğin hayallerini yıkmasına izin vermemişti. “Magnificent Seven”ın sesini biraz daha yükseltmiş, ütopyalarıyla ülkeyi dolaşmıştı.</p>

  <p style="text-align: justify;">Taksi durdu. Intercontinental, lüksün ve kişiliksizliğin doruk noktasıydı. Büyük otellerin insana güven veren, evrensel özellikler taşıyan, ama insanı bulunduğu ülkeden uzaklaştıran ve her türlü egzotizmden koparan havasına sahipti... Ancak bu otelde, mimarlar yine de İspanya’ya özgü bazı ufak tefek özellikleri yansıtmışlardı. Kastilya süslemeleri. Mağribi ülkeleri anımsatan mozaikler. Yalancı mermerden çeşmeler. Ama hiçbir olumlu etkisi yoktu: İnsan kendini standart bir turizm kalesinde hissediyordu. Büyük otellerin olmazsa olmazı klimaların etkisiyle Jeanne titremeye başlamıştı bile.</p>

  <p style="text-align: justify;">Odası otelin standartlarıyla uyumluydu. Beyaz. Duygusuz. Konforlu. Belirgin en ufak bir özelliği yoktu. Jeanne duş aldı. Cep telefonunu açtı. Bir ses ona İspanyolca olarak operatör değiştirmiş olduğunu söyledi. Gülümsedi. Bu tek ayrıntı bile onun durumunu anlatıyordu: Gerçekten hat değiştirmişti. Herhangi bir mesaj yoktu.</p>

  <p style="text-align: justify;">Otelin santralı ona Plasma Inc. Laboratuarı’nı bağladı. Eduardo Manzarena orada değildi. Öğleden sonra gelmesi bekleniyordu. Jeanne telefonu kapattı ve resepsiyondan şehrin en iyi yirmi otelinin listesini istedi. Antoine Feraud büyük bir ihtimalle onlardan birinde kalıyordu.</p>

  <p style="text-align: justify;">Duş, klimanın serin havası, İspanyolca konuşmak -kelimeler tuhaf bir doğallıkla gırtlağından çıkıvermişti- kendisini iyi hissetmesine neden olmuştu. Listeyi alınca bütün otelleri tek tek aramaya koyuldu. Bu aramalar yaklaşık yarım saat sürdü. <span style="font-style:italic;">Nada.</span> Feraud başka bir yerdeydi. Arkadaşlarında kalıyor olabilir miydi? Ya da sahte bir isim vermişti -böyle bir şey yapmaya neden gerek görmüştü anlamıyordu. Joachim’den mi korkuyordu? İzlendiğini mi hissediyordu?</p>

  <p style="text-align: justify;">Uçuş sırasında aklına gelen bazı şeyleri Mac’ine not almıştı -neredeyse on saat boyunca uyumuştu, ama yine de araştırması gereken bazı ipuçları, ayrıntılar aklına takılmıştı. Sonra ceketini, çantasını aldı ve Manzarena’nın ofisinin kapısını çalmadan önce bazı araştırmalarda bulunmaya karar verdi.</p>

  <p style="text-align: justify;">Kafasında iki şey vardı</p>

  <p style="text-align: justify;">Önce, sınırların ötesinde, yargıçlar arasındaki dayanışmayı test edecekti.</p>

  <p style="text-align: justify;">Sonra, Nikaragua’ın en önemli gazetesi <span style="font-style:italic;">La Prensa’nın</span> arşivinde, Managua Vampiri’nin hikâyesini ve profilini daha iyi öğrenmek için kısa bir tur atacaktı.</p>
</body>
</html>
