<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-72-</h4>

  <p style="text-align: justify;">Cennet olarak Tucuman başka hiçbir yerde görülemeyecek bir başkentti.</p>

  <p style="text-align: justify;">Simetrik bir şemaya göre uzanan başı sonu olmayan bir tür labirent. Her kavşak kendi anayol ağının bir izdüşümünü oluşturuyor, o da ilkinin aynısı olan yeni anayollar meydana getiriyordu. Sınırları ve merkezi olmayan geometrik bir şekildi. Ama rüzgârın ve ıssızlığın hüküm sürdüğü bir hayalet şehir değildi. Tam tersine kalabalık, hareketli, ticari faaliyeti yüksek ve canlı bir kentti. Bu sabah Tucuman yayalarla, arabalarla, otobüslerle doluydu.</p>

  <p style="text-align: justify;">Jeanne ve Feraud önce tarım enstitüsüne gitti. Taıeb, bir sergi hazırlığı için şehir merkezindeki bir manastırdaydı. Yeniden Bağımsızlık Meydanı’na doğru yola çıktılar. Jeanne yoldan geçenlere bakıyordu. Çoğu yerliydi. Arjantinlilerin büyük bir kısmının Avrupalı kökenli olduğunu düşünmek yanıltıcıydı. Arjantin konusunda onun da herkes gibi unuttuğu bir şey vardı. İspanyollar bu topraklara ayak bastığında, buraları ıssız değildi. Hemen her yerde yaşayan yerli kabileleri, küçük etnik kavimler vardı. Batı’nın kuralları ve çıkarları doğrultusunda bu kavimler katledilmiş, köleleştirilmiş, dejenere edilmiş ve dağıtılmıştı. Ticari başkent Tucuman, kimsenin istemediği bu insanlarla doluydu.</p>

  <p style="text-align: justify;"><span style="font-style:italic;">Plaza Independencia.</span> Bağımsızlık Meydanı. Jeanne kendini tanıdık bir yerde buldu. Bir Güney Amerika şehrine has büyük bir meydan. Palmiyeler. Koloniyal hatları ve süslemeleriyle valilik sarayı. Parıltılı katedraller. Işığı küçük yudumlar halinde, cimrice içer gibi banklara oturmuş, güneşlenen insanlar.</p>

  <p style="text-align: justify;">En çarpıcı olanı, dekorun değişmez netliğiydi. Açık mavi gökyüzünün altında, her ayrıntı, önce akkorlaşıncaya kadar ısıtılmış, sonra soğuk suya daldırılmış bir ferforje motifi gibi belirgindi. Her bir öğe, her bir yüz, güneşin ısısı ile buz gibi rüzgârın soğuğu arasında taşlaşmış gibiydi.</p>

  <p style="text-align: justify;">Manastır, meydana bitişik bir yaya yolunun üzerindeydi. Jeanne taksinin parasını ödedi. Feraud bundan böyle onun misafiriydi. Kalabalığın arasına daldılar. İki süpermarketin arasındaki, kirli siyah cepheli, büyük bir afişin asılı olduğu manastırı buldular: “DE LA PUNA EL CHACO, UNA HISTORIA PRECOLOMBİNE.” Jeanne’ın hatırladığı kadarıyla Puna ve El Chaco Arjantin’in doğu bölgelerinin adlarıydı. Gişeye yaklaştılar ve Daniel Taıeb’i görmek istediklerini söylediler.</p>

  <p style="text-align: justify;">Onları içeri yönlendirdiler. İlk salon daimi sergiye ayrılmıştı. İspanyol istilasının ilk yüzyıllarına ait dini sanat eserleri. Chucky bebeklerine benzeyen, boyalı ahşaptan Çocuk İsalar. İnsanı korkutan, yele gibi saçları ve solgun yüzleri olan Bakire Meryemler. Papa figürlerini çağrıştıran, uzun sakallı, bağnaz, gözden çıkarılmış Cizvitlerin heykelleri. Yeni kıtada inanç tohumları ekmeyi ve yetiştirmeyi hedefleyen eski tarım aletlerini andıran kutsal çanaklar, haçlar. Kitabı Mukaddesler, papazların beyaz tören entarileri...</p>

  <p style="text-align: justify;">İkinci salon karanlıktı. Turuncu renkli duvarlar. Arkadan ışık verilmiş oyuklar. Oyukların içinde obsidiyen kesici aletler. Yontma taşlar. İnsan kafatasları. Jeanne altlarındaki açıklamaları okudu ve Penelope Constanza’nın anlattıklarının doğru olduğunu gördü: 10 000 yıldan daha yaşlı bir kalıntı yoktu. Amerikan tarihöncesi çok gençti...</p>

  <p style="text-align: justify;">-Beni arayan Fransızlar siz misiniz?</p>

  <p style="text-align: justify;">Jeanne turuncu alacakaranlıkta, bronz tenli, seramik gülüşlü ufak tefek bir adam gördü. Kafa derisini bir taç gibi çevreleyen gri saçları balmumundan bir petek gibi parlıyordu. Daniel Ta'ıeb omzunda bir tabure taşıyordu.</p>

  <p style="text-align: justify;">Jeanne kendi adını ve Feraud’nunkini söyler söylemez adam konuşmaya başladı:</p>

  <p style="text-align: justify;">-Ziyaretinizin sergimizin açılışına denk gelmesi büyük şans. Burada kalıntıların eksiksiz bir koleksiyonunu topladık...</p>

  <p style="text-align: justify;">-Biz arkeolog değiliz.</p>

  <p style="text-align: justify;">Taıeb’in gözleri fal taşı gibi açıldı.</p>

  <p style="text-align: justify;">-Değil misiniz?</p>

  <p style="text-align: justify;">-Ben Paris’te sorgu yargıcıyım ve bu arkadaşım da psikiyatr.</p>

  <p style="text-align: justify;">Adamın gözbebekleri biraz daha büyüdü. Gözleri yeşilden maviye, maviden griye geçerek sürekli renk değiştiriyordu. En ufak bir hareketle değişen bir kaleydoskopun renkli camları gibi. Jeanne bu değişimlerin, onun sürekli sıçrama yapan düşüncelerinin bir yansıması olduğunu düşündü.</p>

  <p style="text-align: justify;">-Neden buradasınız?</p>

  <p style="text-align: justify;">-Sizinle Jorge de Almeida hakkında konuşmak istiyorduk. Onun ortadan kaybolmasının, bizim Fransa’da üzerinde çalıştığımız cinayet vakalarıyla ilgisi olabileceğini düşünüyoruz.</p>

  <p style="text-align: justify;">Adam bir dansçı edasıyla hafifçe eğildi.</p>

  <p style="text-align: justify;">-Anlıyorum, anlıyorum... dedi, ama hiçbir şey anlamamış gibi bir hali vardı.</p>

  <p style="text-align: justify;">Birden, omzundaki tabureyi yere bıraktı. Elinde bir ceket belirdi.</p>

  <p style="text-align: justify;">-Bir kahve içelim.</p>

  <p style="text-align: justify;">Büyük meydana geri döndüler. Jeanne göz ucuyla, dağdaki bir oğlak gibi yürüyen bilim adamına bakıyordu. Taıeb, ticari başkentte önemli bir nüfusu oluşturan Yahudi cemaatine mensup olmalıydı. Üzerindeki giysilerle -kot pantolon, ekose gömlek, keten ceket-Tuhaf bir içtenliği vardı. Bu hali davranışlarına da yansıyordu. Elini cebine soktu. Anahtar demetini kemerindeki yerine taktı. Gömleğinin kıvrımını düzeltti. Tüm bunları büyük bir alışkanlık, beceri ve esneklikle yapmıştı.</p>

  <p style="text-align: justify;">“Jockey Club” adındaki küçük bir İtalyan kafesini seçti. Siyah mermerden bir tezgâh. Koyu renk ahşaptan lambri duvarlar. İçeride, kavrulmuş kahvenin yoğun kokusu.</p>

  <p style="text-align: justify;">Yüksek taburelere tüneyerek, bar tezgâhına yerleştiler.</p>

  <p style="text-align: justify;">-Tamam, dedi antropolog kahve siparişlerini verdikten sonra. De Almeida kaçığın tekiydi.</p>

  <p style="text-align: justify;">-Neden ondan bahsederken geçmiş zaman kullanıyorsunuz?</p>

  <p style="text-align: justify;">-İki ay oldu, geri dönmedi. En ufak bir haber almadan geçen iki ay. Bu bana bir cevapmış gibi geliyor, öyle değil mi?</p>

  <p style="text-align: justify;">Arjantin aksanı zorlukla anlaşılıyordu. Sanki şehrin çevresindeki tarlaların izlerini taşıyormuş izlenimini uyandıran takır tukur bir dilin, yutularak, mırıldanarak, tükürürmüş gibi telaffuz edilen kelimeleri. Kahveler tezgâhın üzerinde kayarak geldi. Taı'eb şekerliği aldı ve küçük fincanına üç şeker attı. Hareketlerinde bir balığın canlılığı vardı.</p>

  <p style="text-align: justify;">-Onun öldüğünü mü düşünüyorsunuz?</p>

  <p style="text-align: justify;">Antropolog kahvesini karıştırırken omzunu silkti.</p>

  <p style="text-align: justify;">-Bu onun kaderinde yazılı. De Almeida’nın ruhu ele geçirilmişti.</p>

  <p style="text-align: justify;">-Kim tarafından?</p>

  <p style="text-align: justify;">-Bu bölge... Kuzeydoğu. El Chaco...</p>

  <p style="text-align: justify;">-Orada önemli keşiflerde bulunduğunu biliyoruz.</p>

  <p style="text-align: justify;">-Palavra. Onun da iddiası buydu. Ama hiçbir zaman en ufak bir kanıt sunamadı.</p>

  <p style="text-align: justify;">-Bize kemiklerden söz ettiler...</p>

  <p style="text-align: justify;">Taıeb bir kahkaha attı.</p>

  <p style="text-align: justify;">-Kimse onları görmedi. Büyük bir kıskançlık içinde onları saklıyor. Tabii eğer bir şeyler bulduysa. Şahsen ben, bir şey bulduğunu düşünmüyorum.</p>

  <p style="text-align: justify;">-Bize hikâyeyi en baştan anlatabilir misiniz?</p>

  <p style="text-align: justify;">Antropolog hâlâ kahvesini karıştırıyordu.</p>

  <p style="text-align: justify;">-Başlangıçta, Jorge BAÜ’nün harika çocuğuydu. Buenos Aires Üniversitesi’nin. Doktora tezi Bering Boğazı üzerinden Amerika kıtasına göç eden <span style="font-style:italic;">Sapiens sapiens</span> lerle ilgiliydi, bir anda önemli bir referans oldu. Buraya, Tucuman’daki laboratuarımıza gelmek istedi. Onu sevinç ve coşkuyla karşıladık, kazı şantiyelerinde çalışacağını düşünüyorduk. Ama sadece kendi takıntısı için bize yakınlaşmıştı: Formosa eyaletinde, kuzeydoğuda paleolitik kalıntılar olduğunu düşünüyordu. Gülünç bir hipotez.</p>

  <p style="text-align: justify;">Constanza zaten bunlardan bahsetmişti. Taıeb bir dikişte kahvesini bitirdi.</p>

  <p style="text-align: justify;">-Yine de ilk gezisi için fon bulmayı başardı, diye devam etti antropolog. 2006’da. Birkaç ay süren bir geziye çıktı.</p>

  <p style="text-align: justify;">-Bir şeyler buldu mu?</p>

  <p style="text-align: justify;">-Yineliyorum: Bize hiçbir şey göstermek istemedi. Ama önemli şeyler bulduğunu söylüyordu. Bu onun kendi ifadesiydi. <span style="font-style:italic;">Önemli şeyler.</span> Bizim çalışmalarımıza küçümseyerek yaklaşıyordu. Sanki yaptığımız kazılar önemsizmiş gibi.</p>

  <p style="text-align: justify;">-Ertesi yıl yeniden gitti, değil mi?</p>

  <p style="text-align: justify;">-Evet. Bir aydan fazla bir süre ortadan yok oldu. Sonra geri döndü, çok daha durulmuştu. Hem de çok.</p>

  <p style="text-align: justify;">-Çok mu?</p>

  <p style="text-align: justify;">-Sanki korkmuş... korkmuş gibiydi, diyen antropolog bir an düşündü. Evet, gördüğü şeyden korkmuş gibiydi.</p>

  <p style="text-align: justify;">-Ne olduğunu size hâlâ söylememiş miydi?</p>

  <p style="text-align: justify;">-Hayır. Önce bazı analizler yapması gerektiğini söylüyordu. Uygun partnerlerle temasa geçmesi gerektiğini. Ona göre keşfi o kadar önemliydi ki, ihtiyatlı davranması gerekiyordu. Bataklık humması kapmış gibi bir intiba yaratıyordu.</p>

  <p style="text-align: justify;">-Neler çevirdiğini hiç öğrenemediniz mi?</p>

  <p style="text-align: justify;">Ta'ı'eb hemen cevap vermedi. Sessizliğin yerini kahve makinelerinin vızıltısı aldı. Kahve fincanlarının tıkırtısı. İçerinin gürültüsü. Antropolog bir kahve daha sipariş etti. Anılarını gözden geçiriyor gibiydi, gözbebekleri sabitti.</p>

  <p style="text-align: justify;">-Elbette öğrendim. Fazla uzatmadı. Sözüm ona Amerikan tarihöncesini yeniden tanımlayan kanıtlar bulduğunu ileri sürüyordu. Ona göre insan burada 10 000 yıl önce değil 300 000 yıl önce ortaya çıkmıştı!</p>

  <p style="text-align: justify;">-Bu onun Proto-Cro-Magnon kalıntıları bulduğunu mu gösteriyor?</p>

  <p style="text-align: justify;">Antropolog tek kaşını havaya kaldırdı, kuşkulu bir hali vardı. Sanki Jeanne, ondan bir paleoantropoloji uzmanı olduğunu saklamıştı.</p>

  <p style="text-align: justify;">-Ben bir uzman değilim, diye havayı yumuşatmaya çalıştı genç kadın. Sadece bilgi topladım, hepsi bu.</p>

  <p style="text-align: justify;">-Dediğiniz gibi, dedi Taıeb başını sallayarak. Arkaik <span style="font-style:italic;">Homo sapiens</span> lerle benzerlikler gösteren bir yeniyetmenin kafatasını bulduğunu ileri sürüyordu. Ona göre, bu kafatası bu familyanın tüm ayırt edici özelliklerini taşıyordu. Burada, 300 000 yıl önce Afrika’da yaşamış varlıklardan söz ediyoruz. Arjantin’de!</p>

  <p style="text-align: justify;">Yeni kahve geldi. Şekerlik, şeker, kaşık...</p>

  <p style="text-align: justify;">-Bu varsayımlar, maddi olarak, <span style="font-style:italic;">imkânsız,</span> dedi yeniden. <span style="font-style:italic;">Homo sapiens sapiens</span> Afrika’da ortaya çıktı. Daha sonra Avrupa’ya ve Asya’ya yayıldı. Ardından, deniz çekildiği bir sırada, ayaklarını bile ıslatmadan Amerika kıtasına geçti. Tam tarihini bilmiyoruz, ama bu olayın 20 000 ile 30 000 yıl önce gerçekleştiğini sanıyoruz. Daha sonra da bu ilk insanlar tüm Amerika kıtasına yayıldı. Bilemediğimiz iklimsel olaylar sonucu Bering Boğazı’nın başka dönemlerde, çok eskilerde kurumuş olduğunu farz etmedikçe, De Almeida’nın varsayımı saçmaydı. Veya bazı Proto-Cro-Magnonların o dönemde iyi birer denizci olduğunu kabul etmedikçe.</p>

  <p style="text-align: justify;">-Neden olmasın?</p>

  <p style="text-align: justify;">-Gerçekten de neden olmasın? Bazı kanıtlar olması koşuluyla. Şimdilik, hiçbir bilimsel çalışma bu yönde en ufak bir ipucu elde edemedi.</p>

  <p style="text-align: justify;">Böylece Daniel Taıeb, elle tutulur kanıtların olması durumunda kendi görüşünün hükümsüz olacağını kabul ediyordu.</p>

  <p style="text-align: justify;">-De Almeida’nın kazılarına gelirsek?</p>

  <p style="text-align: justify;">-Oraya üçüncü kez gitmek istedi. Ama ne bizim laboratuar, ne de BAÜ onun bu gezisini finanse etmeyi kabul etti.</p>

  <p style="text-align: justify;">-O da finansmanını kendi mi sağladı?</p>

  <p style="text-align: justify;">-Evet. Bazı olguları teyit etmek istiyordu. Ve işte sonuç. Buharlaştı. Hiçbir sonuç yok. Bir dava uğruna kendini harcamış bir kaçık daha.</p>

  <p style="text-align: justify;">-Onu bulmak için arama başlattınız mı?</p>

  <p style="text-align: justify;">-Evet. Ama nerede arayacaktık? Tüm araştırmacılar gibi, De Almeida da gittiği yeri saklıyordu. Formosa’nın kuzeyinde, 200 kilometre uzaklıkta, Campo Alegre adlı küçük bir köyde izine rastlandı.</p>

  <p style="text-align: justify;">-Manes Ormanı size bir şey ifade ediyor mu?</p>

  <p style="text-align: justify;">-Hayır. Campo Alegre’de mi?</p>

  <p style="text-align: justify;">Jeanne kahvesini içmeye karar verdi. Ilınmıştı. Taıeb, düşünceli bir şekilde, hâlâ kahvesini karıştırıyordu. Sanki fincanında geleceği değil, geçmişi okur gibi bir hali vardı. Jeanne, ondan bir şeyler daha öğrenebileceğini hissetti. Yargıç içgüdüsü. Bilim adamını sıkıştırmaya fırsat bulamadan Taıeb tekrar konuşmaya başladı.</p>

  <p style="text-align: justify;">-En tuhaf olanı da, De Almeida’nın, kıtadaki ilk insanın varlığının izlerini bulduğunu iddia etmesi değildi. Kötülüğün kökenini de keşfettiğini ileri sürüyordu.</p>

  <p style="text-align: justify;">-Kötülüğün kökeni mi?</p>

  <p style="text-align: justify;">-İddiasına göre, kazıları onu bir sunağa götürmüş. Bir tür cinayet mahalli. Bir yeniyetmenin kafatası ve iskeleti, başka kalıntılarla çevriliymiş. Kırklı yaşlardaki yetişkinlere ait kemikler. Bu kemikler çok özel izler taşıyormuş. Çakmaktaşıyla kırılmış, kazınmış, parçalanmış kemikler. Uydurmuyorum.</p>

  <p style="text-align: justify;">-Yeniyetme yamyam mıymış?</p>

  <p style="text-align: justify;">-Evet. Ama bir başka ayrıntı daha var... Sözüm ona De Almeida bu kemiklerin DNA analizini yaptırmış -bu arada şunu da belirteyim, bu çok mantıksız. Bu kadar eski kalıntılarda genetik ayrımlar bulunamaz, ama...</p>

  <p style="text-align: justify;">Jeanne bunda bir mucize olmadığını düşündü, çünkü basit bir sebebi vardı: Kemiklerin hepsi yeniydi.</p>

  <p style="text-align: justify;">-Elde ettiği sonuçlar mantığa aykırıydı.</p>

  <p style="text-align: justify;">-Neden?</p>

  <p style="text-align: justify;">-Kurbanların ve yeniyetmenin kemikleri aynı genetik gruba aitti. Bizim Proto-Cro-Magnon kendi öz ailesini yemiş. Erkek kardeşlerini. Veya babasını. <span style="font-style:italic;">Madre Dios!</span> De Almeida’ya göre birbirlerini yiyorlardı!</p>

  <p style="text-align: justify;">Kafenin içine bir buhar makinesinin ıslığı yayıldı.</p>

  <p style="text-align: justify;">Tabak ve fincan gürültüleri. Ancak gürültü, Jeanne’ın, Feraud’nun mırıldandığını duymasını engelleyecek kadar fazda değildi:</p>

  <p style="text-align: justify;"><span style="font-style:italic;">-Totem ve Tabu...</span></p>
</body>
</html>
