<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-35-</h4>

  <p style="text-align: justify;">Galerinin kabul salonunun kapasitesinin çok üstündeki davetliler, Seine Sokağı’ndaki kaldırımda şampanyalarını yudumluyordu. Jeanne biraz uzağa park etti. Günün sonunda şans yüzüne gülmüştü. Isabelle Vioti’den birkaç saat önce numarasını ve adresini aldığı, mağara resimleri uzmanını telefonla aramıştı. Adam Jean-Pierre Fromental adında bir galericiydi, tam da o gece bir sergi açılışı için kokteyl düzenliyordu. Küçük bir gece ziyareti yapmak için bulunmaz bir fırsattı...</p>

  <p style="text-align: justify;">Arabasından çıktı, üstünü düzeltti ve bir sergi açılışına giden, sözüm ona sergilenen eserlerle ilgilenen, ama her şeyden önce hayatının erkeğini arayan Parisli bir kadın hüviyetine büründü.</p>

  <p style="text-align: justify;">Çekici bir kadın rolünü nasıl oynayacağını çok iyi biliyordu.</p>

  <p style="text-align: justify;">Omzunda çantası, kalabalığın içinde kendine yol açtı ve galeriye girdi. Görebildiği kadarıyla -daracık mekânı tıka basa doldurmuş kalabalık nedeniyle eserler neredeyse hiç görünmüyordu- Afrika sanatıyla ilgili bir sergiydi. Veya Okyanusya sanatı.</p>

  <p style="text-align: justify;">Jeanne kime danışacağını düşünüyordu ki, doğrudan bir defile podyumundan inip gelmiş gibi bir intiba yaratan siyahi, genç bir kadını fark etti. Davranışlarından mekânın yabancısı olmadığı anlaşılıyordu. Bir ihtimal Fromental’in asistanı bile olabilirdi.</p>

  <p style="text-align: justify;">Jeanne ona seslendi ve galerinin sahibini nerede bulabileceğini sordu. Genç siyahi kadın, ona “Böyle sıradan bir adamla kim konuşmak isteyebilir?” dercesine acıyarak baktı. Şaşırtıcı bir güzelliği vardı.Yüzünde doğallıktan uzak hiçbir şey yoktu. Sadece insanın nefesini kesen bir çekicilik, bir uyum, bir gerçeklik dışında. Hem doğal hem gizemli. Meşale gibi parlayan siyah ve beyaz iri gözleri gerçeğe, siyah kayaları andıran elmacıkkemiklerinin ve ipeksi omuzlarının altına saklanmış bir hazineye giden yolu aydınlatıyordu.</p>

  <p style="text-align: justify;">Kendisini takip etmesini işaret etti. Küçük bir odanın kapısına ulaşana kadar davetliler arasında slalom yaparak ilerlediler, Afrikalı kadın kapıya vurma gereği duymadan açtı.</p>

  <p style="text-align: justify;">Altmışlı yaşlarda bir adam, karton kutuların ve tahta sandıklarının arasında ayakta duruyordu, arkası dönüktü.</p>

  <p style="text-align: justify;">Cep telefonuyla konuşuyordu:</p>

  <p style="text-align: justify;">-Aicha mı? Ama onu kapı dışarı ettiğimi gayet iyi biliyorsun, tatlı kedim. KAPI DIŞARI ETTİM! Benden istediğin gibi... Ben... Evet... Elbette...</p>

  <p style="text-align: justify;">Jeanne siyahi genç kadına baktı. Durumu anlamak için Saint-Cyr’de (Fransız kara ordusuna subay yetiştiren askeri okul) öğrenim görmüş olmak gerekmiyordu. Galerici döndü ve kendisine bakan iki kadını görünce irkildi.</p>

  <p style="text-align: justify;">Anında telefonu kapattı ve yalvaran bir ses tonuyla konuştu:</p>

  <p style="text-align: justify;">-Aiche...</p>

  <p style="text-align: justify;">-Git kendini becert.</p>

  <p style="text-align: justify;">Siyahi prenses gözden kayboldu. Fromental, zoraki bir gülümsemeyle Jeanne’ın karşısında saygıyla hafifçe eğildi. Üzerinde Parisli yaşlı playboyların standart üniforması vardı. Lacivert kruvaze bir ceket. Açık mavi çizgili ve beyaz yakalı Charvet gömlek. Püsküllü mokasenler. Arkaya doğru taranmış, seyrelmiş saçlar. Esmerleşmiş bir ten -yat bronzluğu...</p>

  <p style="text-align: justify;">-İyi akşamlar... Küstah tavrını takınmış, boğuk bir sesle konuşmaya başlamıştı. Tanışmıyoruz, sanırım. İlgilendiğiniz bir parça mı var?</p>

  <p style="text-align: justify;">Jeanne’ın keyfi yoktu.</p>

  <p style="text-align: justify;">-Jeanne Korowa, dedi üç renkli hüviyetini uzatırken. Nanterre Asliye Ceza Mahkemesi sorgu yargıcı.</p>

  <p style="text-align: justify;">Fromental şaşırdı.</p>

  <p style="text-align: justify;">-Ama bütün eserlerin sertifikaları var. Ben...</p>

  <p style="text-align: justify;">-Buraya onun için gelmedim. Size bazı fotoğraflar göstereceğim.Siz de bana fikrinizi söyleyeceksiniz. Hepsi on dakika içinde biter. Tamam mı?</p>

  <p style="text-align: justify;">-Ben... dedikten sonra odanın kapısını kapattı. İyi. Tamam...</p>

  <p style="text-align: justify;">Jeanne çantasından resimleri çıkardı. Cinayet mahallerinin duvarları üzerindeki kanlı motifler. Galerici gözlüğünü taktı ve fotoğraflara baktı. Kapı kapanmasına rağmen arkadaki gürültü patırtıda azalma olmamıştı.</p>

  <p style="text-align: justify;">-Bana... bana neyle ilgili olduklarını açıklayabilir misiniz?</p>

  <p style="text-align: justify;">-Cinayet mahalleri.</p>

  <p style="text-align: justify;">Fromental gözlüğünün üstünden baktı.</p>

  <p style="text-align: justify;">-Şu son cinayetler mi?</p>

  <p style="text-align: justify;">-Daha fazla bir açıklama yapamam. Üzgünüm.</p>

  <p style="text-align: justify;">Adam başını salladı. Sabahtan beri konuştuğu herkesin bu cinayetlerin acımasızlığı ve barbarlığı karşısındaki soğukkanlı duruşu Jeanne’ı şaşırtmıştı. Sanki kurgu dünyası -sinema, televizyon, kitaplar- ve bu dünyanın yaptığı şiddet bombardımanı, herkesi en çılgın vahşeti bile kanıksar hale getirmişti.</p>

  <p style="text-align: justify;">-Isabelle Vioti’yi tanıyor musunuz?</p>

  <p style="text-align: justify;">Bu durum adamın kaygılarını biraz olsun gidermişti.</p>

  <p style="text-align: justify;">-Bu soruşturma bağlamında kendisinden görüş aldım. Hepsi o kadar.</p>

  <p style="text-align: justify;">Galerici yeniden fotoğraflara baktı.</p>

  <p style="text-align: justify;">-Bu kan mı?</p>

  <p style="text-align: justify;">-Kan. Tükürük. Dışkı. Ve pigment.</p>

  <p style="text-align: justify;">-Ne tür bir pigment?</p>

  <p style="text-align: justify;">Jeanne bu konuyu hiç eşelemediğini düşündü, tamamen unutmuştu. Urucum. Amazon ormanlarından gelmiş bir bitki. Paris’te bulmak pek kolay olmasa gerekti.</p>

  <p style="text-align: justify;">-Urucum. Amazon yerlilerinin kullandığı bir bitki...</p>

  <p style="text-align: justify;">-Biliyorum.</p>

  <p style="text-align: justify;">Fromental gördüğü şeye kendini kaptırmış gibiydi. Playboyluğu bırakmış, bir fakülte profesörüne dönüşmüştü.</p>

  <p style="text-align: justify;">-Bu desenler, mağara resimlerini çağrıştırıyor olabilir mi?</p>

  <p style="text-align: justify;">-Elbette.</p>

  <p style="text-align: justify;">-Açıklar mısınız?</p>

  <p style="text-align: justify;">-Pekâlâ, önceleri urucum vardı. Aşıboyasına yakın bir pigment. Aşıboyası Neolitik Çağ boyunca çok önemli bir maddeydi. Derileri tabaklamada kullanılıyordu. Ama gömme törenlerinde de. Tam olarak o dönemdeki rolünü bilmiyoruz. Belki de bu maddeye sihirli bir güç atfediyorlardı... Ayrıca mağara resimlerinde kullanılan temel pigmentlerden biriydi.</p>

  <p style="text-align: justify;">-Bana bu işaretlerle ilgili olarak özellikle söyleyebileceğiniz ne var? Bilinen fresklere benziyorlar mı?</p>

  <p style="text-align: justify;">Fromental kararsızca dudak büktü.</p>

  <p style="text-align: justify;">-Az çok. Paleolitik mağaraların bazılarında bu tür çizimler bulundu. Bazıları, geometrik şekillerle doluydu: genellikle ortalarından dikey bir çizgi geçen çemberler, ovaller, kareler, dikdörtgenler. Bazen de sadece düz çizgiler, X’ler, haçlar. Biraz bu fotoğraflardaki gibi.</p>

  <p style="text-align: justify;">Jeanne, Fromental’in aralarında on binlerce yıl olmasına rağmen Neolitik ve Paleolitik çağlardan ardışık olarak bahsettiğini fark etti. Bu da onun düşüncesini doğruluyordu: Katil, ya bilmediğinden ya da -daha çok bu çözümü benimsiyordu- kendini dönemler arası bir sentez olarak gördüğünden her şeyi karıştırıyor, yüzyılları atlayarak gidiyordu.</p>

  <p style="text-align: justify;">-Tarihöncesi insanları için bunlar ne ifade ediyordu?</p>

  <p style="text-align: justify;">-Bu konuda hiçbir şey bilmiyoruz Mağara yazılarının, çözüm anahtarını bilmediğimiz şifreli bir sanat olduğu düşünülüyor. Hâlâ Champollion’unu (Fransız Mısırbilimci) bekleyen bir ifade biçimi.</p>

  <p style="text-align: justify;">-İlkel insanların resim tekniklerine dönersek, nasıl yapıyorlardı ?</p>

  <p style="text-align: justify;">Fromental gözlüğünü çıkardı ve cebine koydu. Esaslı bir ders vermekten kaçış olmayacağını anlamış gibiydi. Kapının diğer tarafında kokteyl doludizgin devam ediyordu, ama onunla fazla ilgilenmediği belliydi. Jeanne, Aıcha’nın gidişiyle Fromental’in biraz canının sıkılmış olduğunu tahmin etti...</p>

  <p style="text-align: justify;">-En baştan başlayalım, dedi. Duvar fresklerinin altın çağı yaklaşık 40 000 yıl önce başlar ve 10 000 yıl önce de biter. Bir yığın eğilim, motif, üslup vardır, ama durumu sizin için karmaşık bir hale getirmek istemiyorum. Sadece bu resimlerin daima mağaraların derinliklerine yapıldığını bilin yeter. Bu da oldukça tuhaftır..</p>

  <p style="text-align: justify;">-Neden?</p>

  <p style="text-align: justify;">-Çünkü insanlar, düşünüldüğü gibi, mağaralarda yaşamıyorlardı. Mağaraların önlerinde yaşıyorlardı. Veya yaptıkları çadırlarda. Buna karşılık, resim yapmak için hep girilmesi zor yerleri tercih ediyorlardı. Fresklerini koruyorlardı. Belki de buraları aynı zamanda onların ibadet yerleriydi... Katedraller gibi.</p>

  <p style="text-align: justify;">-Resimleri nasıl yapıyorlardı?</p>

  <p style="text-align: justify;">-Teknikleri hakkında oldukça bilgi sahibiyiz. Kalemleri, fırçaları bulundu. Sanatçı, pigmentleri, kömürü, manganezi hazırlayan bir veya iki yardımcıyla birlikte çalışıyordu. Bir tür merdivene oturuyordu. Bir elinde fırçasını, diğerinde ise içyağından yapılma mumunu tutuyordu.</p>

  <p style="text-align: justify;">-İçyağı mı?</p>

  <p style="text-align: justify;">Rasgele zapladığı bir ayrıntı daha. Cinayet mahallerinde içyağı kalıntıları vardı.</p>

  <p style="text-align: justify;">-Ona bir ışık kaynağı gerekiyordu Bu şekilde “tuval”ini aydınlatıyordu. Hayvansal yağla.</p>

  <p style="text-align: justify;">Katil de kendi kurban töreninde, aynı hareketleri yineleyerek, aynı aletleri kullanarak, aynı mağaralarda -eski inlerin yerini alan modern otoparklar- sanatını icra ederek ilkel insanlar gibi davranmıştı.</p>

  <p style="text-align: justify;">Jeanne alnını ve ensesini kuruladı. Ter içinde kalmıştı. Fromental durumun farkında değildi.</p>

  <p style="text-align: justify;">-Bu freskler özellikle neyi tasvir ediyordu?</p>

  <p style="text-align: justify;">-Genel olarak hayvanları.</p>

  <p style="text-align: justify;">-Nedenini biliyor muyuz?</p>

  <p style="text-align: justify;">-Hayır. Bu konuda da elimizde bir ipucu yok. Bazıları Cro-Magnonların hayvanları kutsal yaratıklar olarak gördüğünü düşünüyor. Bazıları ise, fresklerin sadece av konusunda üstün meziyetler kazanmak için çizildiğini söylüyor. Bazılarına göre de, bu freskler cinsel anlam taşıyor. Erkek için at, kadın için bizon... Ama dünya üzerinde milyonlarca duvar resmi var ve bunlara benzer birçok şey söylenebilir. Bana göre, resimlerin anlamı çok daha basit.</p>

  <p style="text-align: justify;">-Yani?</p>

  <p style="text-align: justify;">-Basit bir akıl yürütme<span style="font-style:italic;">.Homo sapiens sapiens’ler</span> günlük yaşamda ne görüyorlarsa onu tasvir ediyorlardı, yani hayvanları. Hepsi bu.</p>

  <p style="text-align: justify;">-Bu fazla hayal gücü gerektirmiyor.</p>

  <p style="text-align: justify;">-Bu, tasvir edilen hayvana göre değişir.</p>

  <p style="text-align: justify;">Fromental, ambalaj kutularının arkasında kaldığından Jeanne’ın dikkatini çekmemiş olan kitaplıktan bir kitap aldı. Hiç duraksamadan yeniden gözlüğünü taktı ve kitabı açtı:</p>

  <p style="text-align: justify;">-Duvar resim sanatında yarı hayvan, yarı insan yaratıklara da rastlanır. Bunun gibi, mesela.</p>

  <p style="text-align: justify;">İşaretparmağıyla, rengeyiği boynuzları olan, cinsel organı kedigillere benzeyen, at kuyruklu bir insan resmini gösterdi.</p>

  <p style="text-align: justify;">-Ya da bu heykel. Mamut dişinden yontulmuş...</p>

  <p style="text-align: justify;">Aslan başlı bir insanı tasvir eden küçük bir heykelin bulunduğu sayfayı açmıştı.</p>

  <p style="text-align: justify;">-Bunlar gerçek olabilir mi?</p>

  <p style="text-align: justify;">-Neden olmasın? dedi Fromental büyük bir ciddiyetle. Bir an, bu yaratıkların, çok eski zamanlarda yaşadıklarını hayal edin. Ne de olsa, Antikçağ efsaneleri durduk yerde ortaya çıkmadı. Eski Yunan mitolojisi belki de karakterlerini, binlerce yıl önce yaşamış gerçek varlıklardan aldı. Bu resimlerin, bizden önceki büyülü bir gerçekliğin bir tür fotoğrafları olabileceğini düşünmek bile büyüleyici bir şey değil mi? Mesela bir mağarada, flüt veya benzeri bir müzik aleti çalıyormuş gibi görünen bizon başlı bir insan tasviri bulundu. Neden Faunus’un atası olmasın? Veya Pan’ın? Kim bize böyle bir yaratığın asla var olmadığını söyleyebilir?</p>

  <p style="text-align: justify;">Alnında ter damlalarıyla galerici, kaçık bir bilim adamına benzemeye başlamıştı. Onu olayın içine iyice çekmek için Jeanne adamı kışkırtmaya karar verdi.</p>

  <p style="text-align: justify;">-Yaratıklarımı gösterme sırası bende.</p>

  <p style="text-align: justify;">Diğer fotoğrafları çıkardı. Kolları ve bacakları kopartılmış, içleri boşaltılmış, yenmiş kurbanlar. Jeanne, Jean-Francois Fromental’in bu resimlere bakabilecek gücü olduğundan şüpheliydi. Ama adamın kılı bile kıpırdamamıştı.</p>

  <p style="text-align: justify;">-Üç kurban, dedi Jeanne. Bu barbarlıklar ile tarihöncesi çağların alışkanlıkları arasında bir bağ görüyor musunuz?</p>

  <p style="text-align: justify;">-Onları yemiş mi?</p>

  <p style="text-align: justify;">-Kısmen. Ama ben özellikle, bu kurbanlar ile eski çağ insanlarının ritüelleri arasında estetik... benzerlikler arıyorum. Anlıyor musunuz?</p>

  <p style="text-align: justify;">-Bunlar Venüsler, dedi. Fromental kesin bir tavırla.</p>

  <p style="text-align: justify;">-Venüsler mi? Ne demek istiyorsunuz?</p>

  <p style="text-align: justify;">Fromental cebinden bir mendil çıkardı ve alnını sildi.</p>

  <p style="text-align: justify;">-İlkel insan doğaya hükmetmeye başlayınca, kendisinin de üstün güçlerin egemenliği altında olduğunu düşündü... Hayalindeki tanrılara, ruhlara saygı göstermeye başladı. Ve ilk tanrılar tanrıçalardı. İri memeli, geniş kalçalı, ilkel Venüsler. Doğurganlığın simgeleri. Ve ayrıca yüzü olmayan kadınlar. Birçok heykelcik bulduk. Bu tanrıçaların asla belirgin yüz hatları yoktur. Sıradandır. Sanırım sizin katil de, kurbanlarının yüzlerini parçalayarak aynı etkiyi yaratmaya çalışmış.</p>

  <p style="text-align: justify;">Jeanne da resimlere dikkatle baktı. Bu yeni bir düşünceydi, ama Fromental haklıydı. Yüze indirilen darbeler belki de sadece bir şiddet krizine bağlı değildi. Katil, kurbanlarını kişiliksizleştirmek istemişti.</p>

  <p style="text-align: justify;">Tuhaf bir şekilde onlardan tanrıçalar yaratmıştı..</p>

  <p style="text-align: justify;">-Ayrıca eşkenar dörtgen kuralı da var, diye devam etti Fromental.</p>

  <p style="text-align: justify;">-Hangi eşkenar dörtgen?</p>

  <p style="text-align: justify;">Uzman işaretparmağını cesetlerin etrafında dolaştırdı.</p>

  <p style="text-align: justify;">-Sizin kurbanların bedenleri eşkenar dörtgen biçiminde. Küçük bir kafa. Abartılı memeler ve kalçalar. Bacaklar yok... Bu bedenler, çok bilinen arkaik Venüs heykelciklerini çağrıştırıyor. Size başka fotoğraflar da gösterebilirim...</p>

  <p style="text-align: justify;">Bu, Jeanne’a gülünç bir anıyı hatırlattı. Francois Taine’in restoranda ironik bir tonda söylediği cümleyi. <span style="font-style:italic;">Erkekler tombul kadınları tercih eder.</span></p>

  <p style="text-align: justify;">-Bu tanrıçaların ne tür güçleri vardı?</p>

  <p style="text-align: justify;">-Doğurganlık elbette. İlkel insanlar ölümün bilincine varınca, tüm umutları, tüm inançları doğuma yöneldi. Ve kadına da tabii.</p>

  <p style="text-align: justify;">Jeanne bu konuda yeterince bilgi sahibiydi. Bu hikâyede her şey doğurganlığın çevresinde dolanıyordu. Kanibalizm. Amniyon sıvısı. Şişman kurbanların seçilmesi...</p>

  <p style="text-align: justify;">Odanın kapısı açıldı. A'ıcha, elleri kalçalarında eşikte duruyordu.</p>

  <p style="text-align: justify;">-Hâlâ tatlı kedinle mi konuşuyorsun?</p>

  <p style="text-align: justify;">Fromental bu sarakayı duymazdan geldi, prensesini yeniden görmekten çok mutluydu. Kollarını uzattı. Jeanne dışarı sıvışmak ve temiz hava almak için bu fırsattan yararlandı.</p>
</body>
</html>
