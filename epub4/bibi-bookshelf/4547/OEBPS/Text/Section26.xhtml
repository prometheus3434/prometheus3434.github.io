<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-26-</h4>

  <p>-Doktor Langleber?</p>

  <p>-Hayır. Ben asistanıyım.</p>

  <p>Jeanne doktorun cep telefonunu aramıştı. François Taine’in otopsisinden sorumlu adli tabibin, entel doktor olduğunu öğrenmek için birkaç telefon konuşması yeterli olmuştu.</p>

  <p>-Telefona çağırın.</p>

  <p>-Otopsi odasındayız. Kim arıyor?</p>

  <p>Jeanne, dijital teybine alçak sesle konuşan Langleber’nin sesini duyuyordu. Hangi cesedin otopsisini yapıyorlardı? François Taine’inkini mi? Beyazlar giymiş iki adamı, paslanmaz masasının üzerindeki kavrulmuş,kömürleşmiş ve büzüşmüş arkadaşının etrafında hayal ediyordu.</p>

  <p>-Ona Yargıç Korowa’nın aradığını söyleyin.</p>

  <p>Jeanne boğuk sesler duyuyordu. Asistan eliyle telefonun mikrofonunu kapatmıştı. Langleber’nin sesi işitildi.</p>

  <p>-Ne istiyorsunuz?</p>

  <p>Ses tınısı sertti. Sanki bir kilisenin içinde yankılanıyor gibiydi. Jeanne, doktorun telefonun hoparlöründen konuştuğunu tahmin etti.</p>

  <p>-Bazı sorular sormak.</p>

  <p>-Hangi sıfatla?</p>

  <p>-Henüz davaya atanmadım, dedi Jeanne.</p>

  <p>-Hangi dava? Siz neden söz ediyorsunuz?</p>

  <p>-Yamyam cinayetleri dosyasını alacağımı düşünüyorum.</p>

  <p>-Beni o zaman arayın.</p>

  <p>-Doktor Langleber, kaybedecek zamanımız yok. Yamyam cinayetleri ile François Taine’in hayatına mal olan yangın arasında bir ilişki olduğuna dair bazı tahminler var.</p>

  <p>-Ne tür tahminler?</p>

  <p>Jeanne biraz düşündü, ancak bir cevap bulamadı. Konuyu değiştirmeyi tercih etti:</p>

  <p>-François Taine’ın otopsisini bitirdiniz mi?</p>

  <p>Dosya üstünde çalışıyorum.</p>

  <p>Doğru tahmin etmişti: Arkadaşının üzerinde inceleme yapıyorlardı. Bir anda, asma katta alevlerin arasında dövüşen iki adam yeniden gözünün önüne geldi.</p>

  <p>-Vücudunda kavga izleri buldunuz mu?</p>

  <p>-Benimle dalga mı geçiyorsunuz? François Taine’den geriye kalanlar şu an önümde. Her ne olursa olsun, hiçbir iz olmadığını size kesinlikle söyleyebilirim. Taine bir odun kömürüne dönüşmüştü.</p>

  <p>Gözlerinin dolduğunu hissetti. Hastanede kendine geldiğinden beri sinirleri zaten bozuktu, ama şimdi... Burnunu çekti. Sonra sert bir ses tonuyla konuştu.</p>

  <p>-Yangınla ilgili pek bir şey bilmediğiniz anlaşılıyor. İtfaiyeciler cesedi çıkardıklarında, tanınmaz bir haldeydi. Sıcaklığın etkisiyle vücut şişmiş, derileri patlamıştı. Hiç fırında tavuk pişirdiniz mi?</p>

  <p>-Doktor, arkadaşımdan söz ediyorsunuz.</p>

  <p>-Francois benim de arkadaşımdı. Ama bu durum, onun bir sosis gibi patlamasına engel olmadı.</p>

  <p>Jeanne sustu. Doktor konuşmasını sürdürdü:</p>

  <p>-Ölümün kesin sebeplerini öğrenebilmem için onu açmam gerekiyor. Organlarının pembemsi renginden karbonmonoksit zehirlenmesi anlaşılır. İnşallah duman zehirlenmesinden ölmüştür ve alevleri hissetmemiştir.</p>

  <p>Taine ve dövüştüğü adam, asma katta alevler tarafından yutulmuştu. Jeanne cevabı zaten biliyordu. Hiç beklemediği halde, adli tabip birden onu şaşırttı:</p>

  <p>-Tamam. Tuhaf bir şey var.</p>

  <p>-Nedir?</p>

  <p>-Ceset üzerinde bir maddenin kalıntıları. Özellikle ellerde ve kollarda.</p>

  <p>-Yanıcı bir madde mi?</p>

  <p>-Tam tersine.</p>

  <p>-Anlamıyorum.</p>

  <p><span style="font-style:italic;">-Yanmaz</span> bir zımbırtı. Bir tür vernik. Ya da reçine. Bir koruyucu.</p>

  <p>Francois Taine’in kolu koruyucu bir tabakayla mı kaplıydı? Langleber de aynı düşüncenin peşinden gidiyordu sanki.</p>

  <p>-Kendini bir şekilde alevlerden korumak istemiş, ama başaramamış. Kollar da vücudun geri kalan kısmı kadar yanmış.</p>

  <p>-Örnekleri analize yolladınız mı?</p>

  <p>-Evet.</p>

  <p>-Kime?</p>

  <p>-Korowa, buraya kadar.</p>

  <p>Bana sadece bu bilgiyi verin.</p>

  <p>-Messaoud, olayı yeri inceleme şefi.</p>

  <p>-Teşekkürler, doktor.</p>

  <p>-Rica ederim.</p>

  <p>Doktor telefonu kapatmadan önce, Jeanne bir soru daha sordu.</p>

  <p>-Francesca Tercia’nın otopsisini bitirdiniz mi?</p>

  <p>-Cumartesi günü, evet.</p>

  <p>-Diğer cesetlerle farklılıklar saptadınız mı?</p>

  <p>-Hayır. Pislik herifin işini tamamlayacak zamanı bulamaması dışında.</p>

  <p>-Yaralar, kesik izleri diğerleriyle tam olarak aynı mıydı?</p>

  <p>-Tam tamına. Gözler dışında. Bunun daha önce konuşmuştuk.</p>

  <p>-Herhangi bir ipucu yok mu?</p>

  <p>-En önemli ipucu, bütün cinayetlerin tam olarak birbirinin benzeri olması. Michel Foucault’nun ne dediğini biliyor musunuz? “Tekrarların uğultusu içinde sadece tek bir kez gerçekleşen bir şey vardır... ”</p>

  <p>Jeanne sinirinin tepesine çıktığını fark etti. Taine’i düşündü, bu cinayet mahalli entelektüeli karşısında o da sinirleniyordu. Gecikmeli de olsa, François’yı hâlâ yaşıyormuş gibi düşündüğünü fark etti. İçi sızladı. Ölüm karşısında hayal kırıklığına uğramak için Taine’i daha kaç kez bu şekilde canlı, içten haliyle hatırlayacaktı? Foucault haklıydı:”Tekrarların uğultusu içinde sadece tek bir kez gerçekleşen bir şey vardır... ” Ölüm.</p>

  <p>-Ben de size bir soru sorabilir miyim? dedi adli tabip.</p>

  <p>-Buyurun.</p>

  <p>-Yangın sırasında orada ne arıyordunuz?</p>

  <p>-Taine’i kurtarmaya çalışıyordum.</p>

  <p>Kısa bir sessizlik oldu. Sonra doktor terbiyesizlik ile tevekkül arasında bir ses tonuyla konuştu.</p>

  <p>-Yargıçlara madalya vermiyorlar. Beni artık aramayın Korowa. En azından resmi olarak davayı alana kadar.</p>

  <p>Jeanne telefonu kapattı ve Ali Messaoud’un numarasını çevirdi. Daha cümlesini tamamlamamıştı ki olay yeri inceleme şefi lafını kesti:</p>

  <p>-Nedir bu, bir oyun mu? Biraz önce de Reishenbach aradı. Bu davada yetkili olmayan hiç kimseye konuşmayacağım ve...</p>

  <p>-On yıllık bir arkadaşlık, bu sizin için yeterli bir sebep değil mi?</p>

  <p>Messaoud cevap vermedi. Etkilenmiş gibiydi. Jeanne, Taine’in ölümünün özel bir olay olduğunu düşünüyordu. Kurban, soruşturmada yer alan herkes tarafından tanınan biriydi. Bu dosyada polisler, doktorlar, teknisyenler ve sorgu yargıçları hem yargıç hem de taraftı. Şimdilik, birçoğu mesleklerini ve yetkilerini ön plana alarak duygularını bastırıyor ve soğukkanlı davranmaya çalışıyordu.</p>

  <p>-Tamam, dedi Jeanne. Kasten çıkarılmış bir yangın olduğundan emin miyiz?</p>

  <p>-Hiç şüphe yok. Yangının hızla yayılmasını sağlayan bir maddenin kalıntılarını saptadık.</p>

  <p>-Ne tür bir madde?</p>

  <p>-Hidrokarbon. Benzin veya solvent, araştırıyoruz.</p>

  <p>-Yangın nereden başlamış?</p>

  <p>-Beşinci kattan. Taine’in sahanlığından. Buradaki parke ahşabının sadece üstü siyahlaşmış. Bu da alevlerin hızla yayıldığını gösteriyor, ağır yanan bir madde değilmiş. Yangın sahanlıkta başlamış ve oradan her tarafa yayılmış.</p>

  <p>Jeanne, daire kapısını kırarak içeri girdiğini hatırladı.</p>

  <p>-François’nın kapısı yanmamıştı.</p>

  <p>-Normal. Yangını çıkaran kişi benzini kapının altından akıtmış olması. Alevler tüm evin içini kaplamış, sonra da binanın cephesinden alt katlara ulaşmış.</p>

  <p>-Bana bir maddeden söz ettiler... Taine’in kollarındaki reçine veya vernik türü bir şey.</p>

  <p>-Doğru. Bir tür plastik. Örnekleri analize yolladım.</p>

  <p>-Ekibinizde bu işle ilgilenen uzmanın adını ve telefonunu alabilir miyim?</p>

  <p>-Hayır. Zaten bu davaya bir sorgu yargıcı atanana kadar çıkan sonuçlar resmiyet kazanmaz. Aksi ispatlanana dek, o yargıç da siz değilsiniz.</p>

  <p>Jeanne onu duymazdan geldi.</p>

  <p>-Langleber’yle konuştum. Ona göre,bu koruyucu bir maddeymiş. Taine’in yangından korunmak için kollarına sürdüğü bir zımbırtı...</p>

  <p>-Aynı fikirde değilim. Her şeyden önce Taine’in yangından korkması için bir sebep yoktu. Ayrıca evinde neden bu tür bir madde bulundursun ki? Her ne olursa olsun, henüz nasıl bir madde olduğunu da bilmiyoruz.</p>

  <p>-Siz farklı mı düşünüyorsunuz?</p>

  <p>-Erimiş ve üzerine akmış bir madde. Kütüphane verniği veya onun gibi bir şey. Aldığımız ilk numuneler, evdeki bir maddeyle örtüşmüyor. Ama çalışmalar daha bitmedi.</p>

  <p>Jeanne durumu kavrıyordu. <span style="font-style:italic;">Tersine</span> bir olay söz konusuydu. Taine’in üzerine akan, katilin bizzat kendisiydi...Saldırgan alevlerden korunmak için vücudunu yanmaz bir maddeyle kaplamıştı. İşte çıplak olmasının nedeni de buydu. Alevleri hissetmiyor gibi görünmesinin sebebi de. Daha çok saçları dikkatini çekse de, alevlerin arasında en ufak bir acı hissetmediğini görmüştü. Ve cesedi de bulunmamıştı... Oradan kurtulmuştu.</p>

  <p>-Artık, dedi Messaoud, size hoşça kalın diyorum Jeanne. Davaya resmen atandığınızda beni görmeye gelirsiniz...</p>

  <p>Jeanne’a sürekli aynı nakaratı işitmekten gına gelmişti.</p>

  <p>-Son cinayet mahallinden topladığınız delilleri analiz ettiniz mi,şu Vioti atölyesindeki?</p>

  <p>-Hâlâ devam ediyor.</p>

  <p>-Öncekilerle farklılıklar var mı?</p>

  <p>Teknisyen cevap vermedi.</p>

  <p>-Var mı yok mu?</p>

  <p>-Duvardaki yazılar. Yeni bir madde içeriyor. Kan, tükürük, dışkı ve bunlara ilaveten de amniyon sıvısı. Bir önceki cinayet sırasında çalmış olduğu amniyon sıvısı. Tam bir kaçık.</p>

  <p>Bir doğurganlık seremonisi. Bir adak ritüeli. Bunlarla ilgili bir travma...Joachim kısır mıydı? Yoksa anne babasının kısır olması yüzünden, zor koşullar altında mı dünyaya gelmişti?</p>

  <p>Messaoud’a teşekkür etti ve dosyayı resmen aldığında onu yeniden arayacağına söz verdi. Pek ikna olmamıştı. Son bir numarayı daha aradı. Her şeyi berbat etmek pahasına da olsa, dosyayla ilgili tereddütler yaşamak istemiyordu. Bernard Level’le, Taine’in danışman olarak yararlandığı profil uzmanıyla konuşacaktı. Jeanne psikoloji yaklaşımlara pek rağbet etmezdi, ama şu an bulunduğu noktada bunu düşünecek durumda değildi. Numarası dosyada yazılıydı.</p>

  <p>-Soruşturmayı üstlenen yeni yargıç siz misiniz ?</p>

  <p>Level savunmadaydı. Jeanne soğukkanlılıkla cevapladı:</p>

  <p>-Şimdilik, soruşturmaya atanmış biri yok. Ben sadece bir meslektaşım. Ve bir arkadaş. François Taine’in yürüttüğü soruşturmanın dosyası önümde. Sizin tarafınızdan imzalanmış herhangi bir rapor yok. Neden?</p>

  <p>-Davadan uzaklaştırıldım Raporumu bile henüz sunmamıştım.</p>

  <p>-François Taine tarafından mı uzaklaştırıldınız?</p>

  <p>-Hayır. Onun dışında gelişti. Üçüncü cinayette, çıkardığım sonuçların artık geçerliliğinin kalmadığı söylendi.</p>

  <p>-Beni onlar ilgilendiriyor.</p>

  <p>Sessizlik. Level düşünüyordu. Tanımadığı bu kişiyle telefonda konuşmak lehine olabilir miydi? Yeniden davaya dahil olabilir miydi?</p>

  <p>Jeanne onun gururunu okşamaya karar verdi.</p>

  <p>-En başından beri olayın içindeyim. Üç cinayet mahallinin ikisine gittim. Her şeyin daha anlaşılır olabilmesi için bize sadece tek bir psikoloji uzmanının yardım edebileceğini biliyorum. Burada son derece... çılgınca bir şeyle karşı karşıyayız.</p>

  <p>-Bunu size ben söyletmiyorum, diye alaycı bir tavırla güldü Level.</p>

  <p>-Mesela, şu kanlı yazılar.</p>

  <p>-Üçüncü cinayet mahallinde de var mıydı?</p>

  <p>-Evet.</p>

  <p>-Aynı malzemeler mi?</p>

  <p>-Bu kez, amniyon sıvısını eklemiş. İkinci cinayet sırasında çalmış olduğu. Pavois Laboratuarları’ndan.</p>

  <p>-Bundan emindim.</p>

  <p>-Neden?</p>

  <p>-Mekânları rasgele seçmiyor. Bir kurbandan çok bir dekor seçiyor?. Bir durum yaratıyor. İşte bu nedenle cinayet mahallerinden bazı şeyler çalıyor. Bu tahlil laboratuarları bir doğurganlık tapınağı. Bildiğim kadarıyla üçüncü cinayetin işlendiği yer ise tarihöncesi dönemle alakalı. Tüm bunlar bir bütünü oluşturuyor.</p>

  <p>-Biraz daha açın lütfen.</p>

  <p>-Her cinayet bir kurban töreni. Maktulün hayatı gizemli bir tanrıya sunulan armağan. Kanibalizm eyleminin de bir rolü var. Onun yaptığı şeye bir ruh kazandırıyor. Yaşam enerjisi veya kadın rahmi gibi kavramlar ritüelin can alıcı noktası.</p>

  <p>-Psikiyatrik açıdan katilin profilini nasıl tanımlarsınız?</p>

  <p>-Eylemlerini kontrol altında tutan soğukkanlı, asosyal bir psikopat. Aynı zamanda dayanılmaz krizler geçiren bir psikopat. O gibi anlarda da ipin ucunu kaçırıyor.</p>

  <p>Jeanne Joachim’i düşündü. Metalik sesini.</p>

  <p>-Bir kişilik bölünmesi yaşıyor olabilir mi,ne düşünüyorsunuz?</p>

  <p>-Bu terim hemen her şey için kullanılıyor. Şizofreniden söz ediyorsanız, hayır. Buna karşılık bir farklılaşma yaşıyor. Bir parçası ondan uzaklaşıyor.</p>

  <p>Bu bakımdan, Jeanne’ın çözmesi gereken bir sorun vardı. Joachim sonradan hatırlamadığı krizler geçiriyordu. Bu durumda cinayetleri planlayan kimdi? <span style="font-style:italic;">Kurban</span> törenlerinin yapıldığı mekânı kim hazırlıyordu? Tüm bunları organize eden soğukkanlı, duygusuz ruh kimdi?</p>

  <p>Jeanne, Feraud’nun koyduğu teşhisi hatırladı: Otizm. Bu patolojiden bahsetti.</p>

  <p>-Saçma, diye cevapladı Level hiç tereddüt etmeden. Otizmin özelliği dış dünyayı tamamen yadsımaktır. Yunanca autos,”kendi kendisi, kendiliğinden” anlamları taşır. Oysa, kabul edelim veya etmeyelim cinayet başkasının varlığını tanımaktır. Ayrıca bir otistik bu tür cinayetleri işleyecek kadar donanımlı değildir.”Otistik dehalar”la ilgili yaygın kanının tersine, çoğunda önemli derecede zekâ geriliği vardır.</p>

  <p>-Farklılaşmadan bahsettiniz...Katilin bir yanı akılcı, organizatör bir adam, diğer yanı otistik bir kişilik, yani katilin eli olabilir mi?</p>

  <p>-Otizm beynin sadece bir bölümünü etkileyen, diğer bölümüne dokunmayan bir patoloji değildir. Global bir bozukluktur, anlıyor musunuz?</p>

  <p>Jeanne anlamıştı. Ama Joachim’in profiliyle uyuşmayan bir şeyler vardı...Level’e teşekkür etti ve telefonu kapattı. Birkaç saniye sonra, ceketinin cebindeki telefonu çaldı.</p>

  <p>-Benim,Emmanuel.</p>

  <p>Jeanne’ın içini bir teselli duygusu kapladı.</p>

  <p>-Bu öğleden sonra <span style="font-style:italic;">Le Monde ’da</span> okudum. Nedir şu yangın hikâyesi? diye sordu Emmanuel.</p>

  <p>Jeanne saatine baktı. 15.30. Demek Salı günkü <span style="font-style:italic;">Le Monde</span> Moncey Sokağı’nı ilk haber olarak vermişti. Çılgın geceyi kısaca anlattı. Taine’in telefonunu. Yangını, alevleri. Taine’i kurtarma girişimini...</p>

  <p>-Bu olayın,bana Cumartesi günü bahsettiğin davayla bir ilgisi var mı?</p>

  <p>-Evet.</p>

  <p>-Şüphelerin doğrulanıyor mu?</p>

  <p>-Artık şüphe olmaktan çıktı, gerçek oldu.</p>

  <p>-Dosyayı sana vereceklerini sanıyor musun?</p>

  <p>-Hayır. Ama yapmam gereken her şeyi yapacağım.</p>

  <p>-Kendine dikkat et Jeanne.</p>

  <p>-Ne açıdan?</p>

  <p>-Her açıdan. Eğer yangın kasten çıkarıldıysa, senin katil, kendisine yaklaşacak herkesi ortadan kaldırmakta tereddüt etmeyecektir. Öte yandan yetkin olmadan soruşturma yapamazsın. Asliye Ceza Mahkemesi’ndekilerle başının belaya gireceği kesin. Kimse senin, bu şekilde bağımsız davranmana izin vermez.</p>

  <p>-Seni haberdar ederim.</p>

  <p>-İyi şanslar, yavrum.</p>

  <p>Jeanne telefonu kapattı ve Antoine Feraud’yu düşündü. Artık ondan telefon etmesini beklemiyordu. Psikiyatr kaçmıştı. Jeanne’ı aramayacaktı. Onun sorgu yargıcı olduğunu ve Paris’te ona yardım edebilecek tek kişinin Jeanne olduğunu bilmiyordu.</p>

  <p>Telefonu yeniden çaldı. Bu kez sabit hattı.</p>

  <p>-Jeanne.</p>

  <p>-Benim.</p>

  <p>“Başkan”ın -Nanterre Asliye Mahkemesi başkanı- sesini hemen tanımıştı.</p>
</body>
</html>
