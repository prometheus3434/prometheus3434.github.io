<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-30-</h4>

  <p>Jeane aniden, huzursuz bir şekilde uyandı.</p>

  <p>Gecenin ilk bölümünü heyecanını yatıştırmakla geçirmişti. İkinci bölümünü ise Feraud’dan çaldığı dosyaları incelemekle. Hiçbir şey bulamamıştı. Sıradan sinir hastaları. Babadan ve katil oğlundan en ufak bir iz yoktu. Gecenin üçüncü bölümünü, yani birkaç saati, uyku ilaçları yutup -her zaman olduğu gibi- uyuyarak geçirmişti.</p>

  <p>Sonuç kâbuslarla bölünen bir uyku olmuştu. Gollum oradaydı. İlk rüyalarında. François Taine’in evinde, asma katta, alevlerin arasındaydı. Jeanne bağırmaya çalışıyordu, ama alevler boğazını acıtıyordu. Sonra çocuk-canavar parçalanmış bir kapıdan fırlıyordu. Bu kez Feraud’nun evindeydi. Jeanne bir aynaya doğru koşuyordu, ama kaçmaya muvaffak olamıyordu. Çocuk onun arkasında duruyordu. Ve tam önünde, aynada yansıması görülüyordu. Hiç kımıldamıyordu, çıplak, kapkara. Mırıldanıyordu. Kısa ve kesik kesik cümlelerle yinelenen sözler. Yere sabitlenmiş gözleri titriyordu. Jeanne hâlâ kaçıyordu, ama uzaklaşamıyordu, donuk tenli, çarpık elli, duvara yansıyan gölgesi Lübnan sedirini andıran gür saçlı bu çocuğa acıyordu...</p>

  <p>Uyanmış, yeniden uyumuştu.</p>

  <p>Sonra yeniden uyanmış, yeniden uyumuştu...</p>

  <p>Sokak kapısının çaldığını fark etti.Hiç düşünmeden kalktı. Salonu geçti. Üzerinde Calvin Klein bir pijama altı ve soluk renkli bir tişört olduğunu fark etti. Tam da birinin karşısına çıkacak kıyafet, diye düşündü. Güneş evin içindeydi. Yumuşak, ancak sıcaklık vaat eden bir güneş.</p>

  <p>Kapı yeniden çalındı. Ayağı yere saçılmış dosyalara takıldı. Bu temas ona Feraud’nun muayenehanesini hatırlattı. Katilden kurtulmuştu. Hayatta kalmıştı. Şimdi her saniye gizemli bir heyecanla, belli belirsiz bir minnetle berraklaşıyordu.</p>

  <p>Kapı hâlâ çalınıyordu.</p>

  <p>Kapıyı açtı. Göz deliğinden bakmaya fırsat olmamıştı. Zinciri yuvasına yerleştirmeye de.</p>

  <p>Eşikte duran adam tanımadığı biriydi. Ellili yaşlardaydı. Alabros kesilmiş gri saçlar. Siyah deri bir ceket. Yüzünün tam ortasında gümüş rengi bir bıyık.</p>

  <p>En şaşırtıcı şey adamın ellerindeydi.</p>

  <p>Bir çiçek buketi.</p>

  <p>-Bayan Korowa?</p>

  <p>-Benim.</p>

  <p>-Ben Kumandan Cormier. Daha önce karşılaşmıştık.</p>

  <p>-Sanmıyorum, hayır.</p>

  <p>Adam eğildi, eski usul.</p>

  <p>-Önceki akşam. Alevler içindeki bir binada. Hepimizde kasklar vardı. Siz olmasaydınız dört kat aşağı düşmem kaçınılmazdı. IX.Bölge itfaiye müdürüyüm.</p>

  <p>Jeanne kafasını salladı, hatırlıyordu. Duman içindeki merdiven boşluğu. Kor haline gelmiş sahanlık. Geri geri boşluğa doğru giden itfaiyeci. O kaos içinde bir insanın hayatını kurtarmış olduğunu neredeyse unutmuştu.</p>

  <p>-Bir refleksti, dedi yaptığı şeyi önemsiz göstermek için.</p>

  <p>-Çok başarılıydı.</p>

  <p>-İçeri buyurun.</p>

  <p>Jeanne, adamın samimiyeti karşısında şaşırmıştı. Uyku ilaçlarından kafası davul gibiydi. Geceki kâbusun kırıntıları hâlâ ruhunu acıtıyordu. Evin içi darmadağındı. Uyku kokuyordu. Havasızdı. Sadece güneş ışığı durumu biraz kurtarıyordu.</p>

  <p>-Kahve alır mıydınız? Diye öylesine sordu Jeanne.</p>

  <p>-Teşekkür ederim. Sizi rahatsız etmek istemiyorum. Buraya sadece size teşekkür etmeye geldim, dedikten sonra buketi uzattı. Basit ama...</p>

  <p>-Oturun, dedi Jeanne çiçekleri alırken. Onları mutfağa bırakayım.</p>

  <p>Geri döndüğünde adam hâlâ ayaktaydı, ellerini arkasında kavuşturmuş, pencerenin önünde duruyordu. Kısa boyluydu. Tıknazdı. Göreve her an hazır bir tip. Tüm varlığından bir güç, güven, otorite yayılıyordu.</p>

  <p>-Adresimi nasıl buldunuz? Henüz ifademi vermemiştim.</p>

  <p>İtfaiyeci ona doğru döndü. Gözleri beyaz ışıkta parlayan metalleri andırıyordu.</p>

  <p>-Hastane kayıtlarınızdan.</p>

  <p>-Elbette.</p>

  <p>Kahve kokusu salonu doldurmaya başlamıştı. Jeanne bu uzmanın evine gelmesini bir fırsat olarak gördü.</p>

  <p>-Şu yangın hakkında ne düşünüyorsunuz?</p>

  <p>-Açıkçası, pek fazla bir şey yok. Yangının kasten çıkarıldığı anlaşılıyor. Ama bu konuda ben bir uzman değilim. Kesin olarak söyleyebileceğim tek şey var, yangının çıkış noktası beşinci kat. Arkadaşınızın katı...</p>

  <p>-Beni siz mi dışarı çıkardınız?</p>

  <p>-Ben ve adamlarım, evet.</p>

  <p>-Dairenin içinde, şüpheli bir şey görmediniz mi?</p>

  <p>-Ne gibi?</p>

  <p>-Bir siluet. Kaçan bir adam.</p>

  <p>-Hayır. Gerekli donanım olmadan, yukarıda, canlı biri olup olmadığını görebilmem olanaksızdı.</p>

  <p>Canavar Jeanne’ın gözünde yeniden canlandı.Çıplak. Kapkara. Eğri büğrü. Acaba reçine mi kaplıydı?</p>

  <p>-Size göre, bazı maddeler insanı alevlerden koruyabilir mi?</p>

  <p>-Bu alanda, özellikle film sanayiinde bayağı ilerlemeler kaydedildi. Bir sürü yeni, ürün var. Ama bu konuda da uzman değilim.</p>

  <p>Jeanne düşündü. Belki bir iz bulunabilirdi. Cormier sanki onun aklından geçeni okumuştu:</p>

  <p>-Bu konuda bilgi toplamamı ister misiniz?</p>

  <p>Jeanne kabul etti. Cep numarasını bir kartvizite yazdı. İtfaiyeci kartı cebine etti. Elleri iri ve güçlüydü. Geçen her saniyede uyandırdığı güven duygusu biraz daha artıyordu. Bir sonraki</p>

  <p>yangında kimi çağıracağını biliyordu. Adam, Jeanne’a “Hoşça kalın” dedi ve binanın dar koridorunda iri bedeniyle gözden kayboldu.</p>

  <p>Saat 10’du. Kahve. Effexor. Güneşli sabah, tatil günlerini andırıyordu. Ve bu ziyaret -alabros saçlı bir Noel Baba- hayra alametti. Telefon etti. Clair’e bugün işe gelmeyeceğini haber verdi. Yarın da, hatta uzun bir süre işe gelmeyecekti. Zabıt kâtibesi bunalmış gibiydi.</p>

  <p>-Bir mübaşir gelip Timor dosyasını aldı, dedi alçak sesle, sanki onu duyabileceklermiş gibi. Başka bir sorgu yargıcına verilmiş.</p>

  <p>-Kim?</p>

  <p>-Stephane Reinhardt.</p>

  <p>Daha kötüsü de olabilirdi. Yine de, bu dosyayı başına o sarmıştı.Çevrilen dümenin sebebini -petrol- bulacaktı. Ve sorumluları ele geçirme imkânını da. Beki. Ama her ne olursa olsun Hatzel’le, yani namı diğer Bretzel’le sıkı bir ekip oluşturacaktı.</p>

  <p>-Başka?</p>

  <p>-Telefonlar. Mektuplar. Ne cevap vereceğim?</p>

  <p>-Başkan’la görüş. Acil davaları başkasına versin.</p>

  <p>-Ama ben...Benim durumun, ne olacak?</p>

  <p>-Başkan’la konuşacağım. Üzülme.</p>

  <p>Jeanne, Clair’e “hoşça kal” dedi ve yeniden arayacağına söz verdi. Telefonu kapatır kapatmaz cep telefonu titreşti.</p>

  <p>-Alo?</p>

  <p>-Reischenbach.</p>

  <p>-Yeni bir şey mi var?</p>

  <p>-Taine’in son telefon konuşmalarının listesini aldım.</p>

  <p>-Bir şey çıktı mı?</p>

  <p>-İki garip telefon görüşmesi. Biri Nikaragua’yla, Pazar saat 17.00’de. Diğeri Arjantin’le, hâlâ peşindeyim.</p>

  <p>Parçalar yerlerine oturuyordu. Taine’in “inanılmaz keşfi”nin kökleri Orta Amerika ve Güney Amerika’daydı.</p>

  <p>-Aranan numaraların kime ait olduklarını tespit ettin mi?</p>

  <p>-Henüz değil. İki numara da kayıtlı değil. Cep telefonu Managua’da.Arjantin’deki ise sabit hat. Üzerinde çalışıyoruz. Gün içinde daha fazlasını öğreniriz.</p>

  <p>Kısa bir suskunluk oldu, sonra devam etti:</p>

  <p>-Nikaragua. Senin Antoine Feraud da oraya gitmedi mi? Bu olayla ne alakası var?</p>

  <p>-O bir psikiyatr. Yamyam katili tedavi ettiğini düşünüyorum. Daha doğrusu babasını.</p>

  <p>Şaşkınlıktan kaynaklanan bir sessizlik oldu.</p>

  <p>-Katilin kimliğini biliyor musun?</p>

  <p>-Hayır. Sadece ismini.</p>

  <p>-Joachim mi?</p>

  <p>-Doğru. Bu isimde bir avukat buldun mu?</p>

  <p>-Hâlâ bulamadım.</p>

  <p>-Biraz daha ara. Güney Amerika’da faaliyet gösteren Hükümet Dışı Örgütler’le çalışmış.</p>

  <p>Polis gırtlağını temizledi.</p>

  <p>-Dinle Jeanne. Sen ve ben, uzaklaştırıldık. Bu işe koşturacak hiç adamım yok ve...</p>

  <p>-Bugün de elimizden gelenin azamisini yapalım. Başka haber yok mu?</p>

  <p>-Francesca Tercia cinayetinin duyurulması, her zamanki gibi bir sürü geveze tanığı ve itirafçıyı harekete geçirdi. Elimizde pislik yağmurundan başka bir şey yok.</p>

  <p>-Ya Francesca hakkında yapılan soruşturma?</p>

  <p>-Kalın kafalının tekisin. Tekrar ediyorum iş <span style="font-style:italic;">stand-by</span> konumunda. Biz davadan alındık ve...</p>

  <p>-Müzelerde herhangi bir hırsızlık, soygun olayı? Tarihöncesiyle alakalı bir şey?</p>

  <p>-Baktırıyorum. Şimdilik bir geri dönüş yok. Ve...(Reischenbach bir şeyler hatırlamış gibiydi) Bekle...Senin için bir şeyim var... (Jeanne kâğıt hışırtıları duydu. Polis notlarını karıştırıyordu.) İşte. Messaoud bu sabah bana bir not yolladı. Kime haber vereceğini bilmiyormuş...Katilin duvara yazı yazmak için diğer maddelerle karıştırarak kullandığı aşıboyasının analiz sonuçlarını almış. Sonuçta, bu aşıboyası değil, ama... Bekle... (Jeanne Yeniden kâğıt hışırtıları duydu.) Urucum’muş.</p>

  <p>-O nedir?</p>

  <p>-Brezilya Amazonları’nda bulunan bir bitki. Messaoud bir uzmana danışmış. Orada yerliler bitkinin tohumlarını toz haline getirip, güneşten ve sivrisineklerden korunmak için vücutlarına sürüyorlarmış. İşte bundan dolayı da XVI. Yüzyılda Portekizliler bu yerlilere “Kızılderili” demiş.</p>

  <p>-Bu bitkinin bir gücü var mı? Sembolik bir özelliği?</p>

  <p>-Bilmiyorum. Messaoud kısa bir bilgi de yollamış. (Polis yeniden aramaya koyuldu. Hışırtılar.) İşte. Beta-karoten bakımından çok zengin. Sakın bana ne olduğunu sorma. Ayrıca oligoelementler de içeriyor: çinko, magnezyum, selezyum... Günümüzde urucum bazı biyolojik ürünlerin bileşiminde kullanılıyor. Deriyi güneşe çıkmaya hazırlayan zımbırtılarda.</p>

  <p>Jeanne bitkinin tam adını ve botanikteki adını heceletti: <span style="font-style:italic;">Bixa orellana.</span></p>

  <p>-Bu, bize herifin kökeni hakkında bilgi verebilir, dedi polis. En azından hangi bölgelere yolculuk yaptığını öğrenebiliriz.</p>

  <p>Bu yeni bilgi cinayetlerin genel çevresini iyice pekiştiriyordu. Güney Amerika. Ama geniş bir alandı: Nikaragua’nın Managuası, Arjantin’in Buenos Airesi ve Brezilya’nın Manausu arasında binlerce kilometre vardı...</p>

  <p>Bu ipuçları gerçek bir gelişme mi, yoksa tıpkı evrendeki gibi asla sona ermeyecek bir genişlemenin yeni patlamalar mıydı? Jeanne bunu bilmiyordu. Ama kesin olan tek bir şey vardı: Yaşlı adam ile oğlu Brezilya kökenli değildi. Bir Portekizlinin aksanını bir İspanyol’unkinden ayırt edebilecek kadar bu ülkeleri tanıyordu. Ve Joachim’in içindeki yaratığa gelince, <span style="font-style:italic;">Porque te vas</span> sözcüklerini mükemmel bir İspanyolcayla telaffuz ediyordu.</p>

  <p>Bu düşünce bile ona, önceki akşam yaşadığı korkuyu hatırlattı. Saçağın üstünde. Nemli bir gece. Ve arkasında, avluda yankılanan o ses: <span style="font-style:italic;">Todas laspromesas de mi amor se iran contigo / Me olvidaras...</span></p>

  <p>-Hey, beni dinliyor musun?</p>

  <p>-Ne diyordun?</p>

  <p>-Bu gece, her şeyi durduruyorum, diyordum. Adli polis özel dedektiflik bürosu değil. Senin için yapabileceğim tek bir şey daha var, o da bu ipuçlarını bugün biraz eşelemek ve...</p>

  <p>-O zaman, yap.</p>
</body>
</html>
