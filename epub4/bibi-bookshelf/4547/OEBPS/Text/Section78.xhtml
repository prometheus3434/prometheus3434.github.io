<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-78-</h4>

  <p style="text-align: justify;">Antik Yunan’da Cehennemlerin Irmakları, yüzeydeki dünyayla bağlantılıydı. Styks çağlayanı Peloponisos’un kuzeyindeki Arkhadia’da dar bir boğaza dökülüyordu. Akheron, Epir bölgesinde akıyordu v İonia Denizi’ne kavuşuyordu. Lakonia Irmağı aynı adı taşıyan bölgede akıyordu ve Tenare Burnu yakınlarında, cehennemin girişi sayılan bir yerde yok oluyordu.</p>

  <p style="text-align: justify;">Jeanne barçanın bordasında, Bermejo Nehri’nin hangi cehenneme doğru aktığını düşünüyordu. Manes Ormanı’na mı? Thanatos halkına mı? Belki soruşturması cehennemin kendisiydi. Kim ona yaklaşırsa orada kalıyordu. Bir acımasızlık ve şiddet sarmalı içinde hemen ölüyordu.</p>

  <p style="text-align: justify;">Jeanne içinde Beto’ya karşı azıcık acıma duygusu aradı. Tek talihsizliği onlarla karşılaşmak olan bir adam. Bulamadı. Cesedi orada bırakmışlardı. Kaçmışlardı. Yanılmamış olmayı umuyordu. Kimsenin onlar ile şoför arasında bir bağ kurmamasını. Ya da en azından polisler gelmeden ormanda ve bataklıkta kaybolacak zamanı bulmayı.</p>

  <p style="text-align: justify;">Marion Cantelau’yu düşündü. Nelly Barjac’ı, Francesca Tercia’yı. François Taine’i. Eduardo Manzarena’yı. Jorge de Almeida’yı... Uzaktan da olsa, <span style="font-style:italic;">embalsado</span> halkına yaklaşmış diğer insanları. Bu ölüler için ağlamak gerekmiyordu. Jeanne’ın şimdi onlar için yapabileceği tek şey yolculuğu sonuçlandırmaktı. Joachim’i bulmak ve şu veya bu şekilde onu durdurmaktı. Pavois’nın sesi kulaklarındaydı: <span style="font-style:italic;">“Bu sizin karmanız. ”</span></p>

  <p style="text-align: justify;">Pruvanın ucuna oturmuştu, başını çevirip barçaya baktı. Manzara görülmeye değerdi. Üzerinde yüzlerce yerlinin, hayvanın, erzak çantasının, benzin bidonunun, köpeğin, odun kömürünün, ipin, kuruması için asılmış çamaşırın, mate otunun, mangalın, tencerenin tıkış tıkış istiflendiği, paslanmış, yıpranmış, üstünkörü onarılmış, altmış metre boyunda, metalden hurda bir mavna... Böyle olduğu gibi, sadece ne olacağını görmek için suyun üzerine bırakılmış, uğultulu, sıkış tıkış, yüzer bir köy...</p>

  <p style="text-align: justify;">Barça, nehrin üzerine yansıyan dorukların gölgesi altında homurdanarak, sallanarak ağır ağır kayıyordu. Tropiklere özgü bir cangıl onları çevreliyordu. Palmiye okyanusundan hiçbir şey görmek mümkün değildi. Jeanne bunun nedenini biliyordu. Nehrin nemli ortamı buraya özgü bir bitki örtüsünün ortaya çıkmasına sebep oluyordu. Yoğun. Sıkışık. Karmaşık. Arjantinliler bunu <span style="font-style:italic;">Selva en galeria</span> olarak adlandırıyordu. Bir dehliz ormanı.</p>

  <p style="text-align: justify;">Jeanne, yanlarından geçen, siyah ve yeşil renkli bitki duvarlarına bakıyordu. Bir yaprak patlaması. Dallardan sarkan çiçeklerin oluşturduğu bir derya. Ve özellikle de, ucu bucağı olmayan bir ağaç denizi. Yine palmiyeler, ama ayrıca keçiboynuzu ağaçları, sakızağaçları, muz ağaçları... <span style="font-style:italic;">El Impenetrable,</span> ama aynı zamanda da <span style="font-style:italic;">El Innombrable...</span> (İspanyolca, “Adlandırılamaz.”)</p>

  <p style="text-align: justify;">Jeanne gözlerini nehre çevirdi. İsminin aksine rengi kırmızı değildi. Daha çok bronz yeşiliydi. Ya da bazen turuncuya çalan bakır sarısı. Veya kurşun grisi. Metal rengi sular.</p>

  <p style="text-align: justify;">Saatler geçiyordu. Mavna ormanın içine girdikçe tekneye sessizlik hâkim oluyordu. Sadece cangılın gürültüsü devam ediyordu. Yaprakların hışırtısı. Kuş sesleri. Ağustosböceklerinin cayırtıları. Sonra, birden her şey kesiliyordu. Görünür bir sebep olmaksızın. O zaman suyun üzerinde ilerleyen metal teknenin ağır uğultusu yankılanıyordu etrafta. Birlikte akıp giden, balçıkla yoğrulmuş zaman ve mekân bir anda somutluk kazanıyordu...</p>

  <p style="text-align: justify;">Öğle yemeği hazırlıkları başladı. Paslı bir varilde sığır parçaları pişiriyordu. Yerliler Jeanne ile Feraud’yu, güneşten korunmak için gerilmiş tentenin altına davet ettiler. Jeanne, pembe ve gri bir et parçası aldı. Psikiyatr birkaç çiğ sebzeyle yetindi.</p>

  <p style="text-align: justify;">Daha sonra, yolcular uyuşuk uyuşuk pineklerken bağırtılar duyuldu. Kaptan kumanda kabininden kafasını çıkarmış, bağırıyordu. Yüzü ve kafası tamamen tüysüz, ellili yaşlarda bir yerliydi. Ne kirpiği, ne de kaşı vardı. Jeanne tekneye binerken, onu görünce şaşırmıştı. Jeanne’a böceklerin, kıllarının arasında yuvalanmasını önlemek için her tarafını tıraş ettiğini söylemişti...</p>

  <p style="text-align: justify;">Kahkahalarla gülen, ama bir yandan da korkmuş gibi yapan genç kadınlara bağırıyordu.</p>

  <p style="text-align: justify;">Keten çuvallarının üzerinde oturan Feraud kafasını kaldırmadan sordu:</p>

  <p style="text-align: justify;">-Ne diyor?</p>

  <p style="text-align: justify;">-Eğer bu kadınlar canını sıkmaya devam ederse, hepsini becereceğini söylüyor. Ayrıca bu tür böceklerden kurtulmak için de tıraş olmak gerektiğini belirtiyor.</p>

  <p style="text-align: justify;">Psikiyatr yorum yapmadı. Yerli mizahına karşı duyarsızdı. Yüklerin arasına büzülmüştü ve hâlâ yaşadığı şoku atlatamamışa benziyordu.</p>

  <p style="text-align: justify;">Jeanne bir kez daha cangılın aşılamaz surlarına baktı. Beto’nun sözlerini hatırlıyordu. Bermejo, ormanının ve bataklıklarının çevresini dolandıktan sonra, yüzlerce kilometre ötede Paraguay sınırına ulaşıyordu. Uygar dünyaya.</p>

  <p style="text-align: justify;">Jeanne’ın ve Feraud’nun ana güzergâhı olan bu “doğmamış orman”da kimse inmiyordu. Onlar bu tekneyi nasıl durduracaklardı? Ve bu cangılın için nasıl girebileceklerdi?</p>

  <p style="text-align: justify;">Bu düşünceyle cep telefonunun ekranına baktı. Artık şebeke yoktu. Demek ki çizgiyi aşmışlardı... Telefonunu çantasının dibine yerleştirdi, boğazı düğümlenmişti. Aynı anda, akıp giden tepelerin arasında bir anormallik hissetti. Sarmaşanların ve yaprakların tekdüze tonlarıyla karışan gri bir köşe; bitki dünyasına uyum sağlayamayacak denli dik ve düzenli yatay bir uzantı.</p>

  <p style="text-align: justify;">Jeanne başını kaldırdı ve beyaz ışıkta gözlerini kıstı. Ormanın üstünde ağaçların arasında gri beton bir yapı vardı. Doğanın içinde kaybolmuş gibi duran bir blok. İlk halini koruyan bir uygarlık kalıntısı -kaba ve basit bir kütle.</p>

  <p style="text-align: justify;">Jeanne hemen anlamıştı. Tentenin altında iki büklüm ilerleyerek, leğenlerin, keçilerin, yerlilerin arasında geçti ve kaptanın sıcaktan piştiği metal kulübeye ulaştı.</p>

  <p style="text-align: justify;">-Oradaki nedir?</p>

  <p style="text-align: justify;">Ellerini dümenden ayırmayan kaptan kafasını bile çevirmedi.</p>

  <p style="text-align: justify;">-Karşıdaki bina, diye yineledi Jeane. Nedir?</p>

  <p style="text-align: justify;">-Campo Alegre. Toplama kampı.</p>

  <p style="text-align: justify;">Jeanne doğru tahmin etmişti. Her şeyin başlangıcı olan yer. Joachim’in doğum yeri... Daha şimdiden Jeanne orayı kutsal bir mekân olarak düşünüyordu. Mitolojik bir yer. İçgüdüsel olarak, orada keşfedilecek bir şeyler olduğunu biliyordu.</p>

  <p style="text-align: justify;">-Orada durmak için ne kadar istersiniz?</p>

  <p style="text-align: justify;">-İmkânsız. İskele yok.</p>

  <p style="text-align: justify;">Jeanne ceplerini karıştırdı. Formosa’da çektiği nakit paranın bulunduğu zarfı çıkardı. Tüm parası. Saydı ve tomarın içinden 200 pezo çıkardı. Gösterge tablolarının &nbsp;&nbsp;&nbsp;-camı &nbsp;&nbsp;&nbsp;çatlak &nbsp;&nbsp;&nbsp;üç</p>

  <p style="text-align: justify;">kadran, zamkla yapıştırılmış düğmeler- yanına bıraktı.</p>

  <p style="text-align: justify;">-Teknede yalnız olduğunuzu mu sanıyorsunuz?</p>

  <p style="text-align: justify;">Kaptan, üzerinde Kristof Kolomb’un resminin bulunduğu bir tişört giymişti. Başında ise “WANTED” yazan bir şapka vardı.Yazının altında da ödül miktarı: 5 000 dolar. Açık artırma başlamıştı.</p>

  <p style="text-align: justify;">-Ne kadar? Diye yineledi Jeanne. Kabinin içinde sıcaktan bunalmıştı.</p>

  <p style="text-align: justify;">Kel kafalı adam cevap vermedi. Tekne, gri kaleyi geride bırakmış, yoluna devam ediyordu. Jeanne kirli camdan, kamptan gitgide uzaklaştıklarını görüyordu.</p>

  <p style="text-align: justify;">-NE KADAR?</p>

  <p style="text-align: justify;">Yarısına kadar suya gömülmüş barakaları, çökmüş bir iskeleyi fark etti.</p>

  <p style="text-align: justify;">Şurada, dedi işaretparmağını uzatarak. Bir saat demirleyelim. Üssü &nbsp;&nbsp;&nbsp;ziyaret &nbsp;&nbsp;&nbsp;edip &nbsp;&nbsp;&nbsp;geri</p>

  <p style="text-align: justify;">döneceğim.</p>

  <p style="text-align: justify;">-Kıyıya yanaşamayız. Yeterince derin değil.</p>

  <p style="text-align: justify;">Jeanne, barçanın bordasına bir botun bağlı olduğunu hatırladı. Halatlarla ve lastik parçalarıyla üstünkörü sağlamlaştırılmış derme çatma bir tekne.</p>

  <p style="text-align: justify;">Gösterge tablolarının yanına 300 pezo daha bıraktı.</p>

  <p style="text-align: justify;">-Yedek tekneyi alacağım. Bana onu kullanacak bir oğlan bulun.</p>

  <p style="text-align: justify;">-Ona ayrıca ödeme yapmanız gerekir.</p>

  <p style="text-align: justify;">-Tamam.</p>

  <p style="text-align: justify;">-Ve teknedeki diğer yolculara da içki ısmarlamanız lazım. Verdiğiniz rahatsızlık için.</p>

  <p style="text-align: justify;">-Nereden içki buluruz?</p>

  <p style="text-align: justify;">Kaptan çenesiyle yarısına kadar suya batmış köyü işaret etti.</p>

  <p style="text-align: justify;">-Haydi o zaman, dedi Jeanne alnındaki terleri silerken. Manevra yapın.</p>
</body>
</html>
