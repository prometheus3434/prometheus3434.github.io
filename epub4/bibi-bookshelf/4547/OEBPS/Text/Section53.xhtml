<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-53-</h4>

  <p style="text-align: justify;">Jeanne, bir gemi kamarası gibi tamamen ahşaptan döşenmiş, cangıl benzeri bir bahçeye bakan odasına girince sesli mesajlarına ve SMS’lerine baktı. Bir sürü mesaj gelmişti. Acilen onunla temas kurmasını isteyen Reishenbach. Ve başka bir çağrı. En son aklına gelecek birinden, Thomas’dan.</p>

  <p style="text-align: justify;">İçinden kahkahalarla gülmek geldi. Thomas, büyük aşkı. Hayatının erkeği. Onun için her şeyi feda etmeye hazır olduğu adam. Riyakâr Thomas. Pislik Thomas. Evlilik planları umduğu gibi gitmemiş, o da eski dost Jeanne’ı hatırlamıştı... Jeanne bu adamdan, o dönemden çok çok uzaktaydı şu an. Yüz hatlarını bile hatırlamıyordu. Hafızasını yokladığında aklına sadece kusurları geliyordu: bencillik, riyakârlık, korkaklık, cimrilik...</p>

  <p style="text-align: justify;">Aslına bakılacak olursa, Jeanne’a büyük bir armağan -dolaylı da olsa bu soruşturmayı-vermişti.</p>

  <p style="text-align: justify;">Adamın mesajını, numarasını ve anılarını sildi, sonra Reischenbach’ı aradı. Paris’te saat gecenin 2’siydi. Ama önemi yoktu. Polis uyanmıştı. Jeanne bazı şeyleri gizleyerek yeni bulguları özetledi. Ayrıntılara girecek vakti yoktu.</p>

  <p style="text-align: justify;">-Beni neden aradın? Diye sordu sonra. Yeni bir şeyler mi var?</p>

  <p style="text-align: justify;">-Bir ayrıntı. Batiz’in adamları ciddi bir şekilde bocalıyorlar, ama ben bir şey buldum. Senin şu UPS hikâyesi aklıma takıldı. Eğer Nelly Barjac cinayetlerle bağlantılı bir paket aldıysa, diğerleri neden almasın, diye düşündüm. Marion Cantelau ile Francesca Tercia’nın evlerine yeniden gittim.</p>

  <p style="text-align: justify;">Jeanne dalga geçercesine konuştu:</p>

  <p style="text-align: justify;">-Kızağa çekilmiş bir polis olarak bayağı risk almışsın.</p>

  <p style="text-align: justify;">-Marion’a gelen bir şey yok. Buna karşılık Francesca’nın evine 6 nisan 2008 tarihinde, Fedex aracılığıyla bir koli gelmiş.</p>

  <p style="text-align: justify;">-Manzarena’dan mı?</p>

  <p style="text-align: justify;">-Hayır. Arjantin’deki Tucuman Tarım Enstitüsü’nden.</p>

  <p style="text-align: justify;">Nelly Barjac ve Nikaragua. Francesca Tercia ve Arjantin. İki bilinmeyenli denklem. Aralarındaki bağ neydi?</p>

  <p style="text-align: justify;">-Göndericinin kimliğini saptadın mı?</p>

  <p style="text-align: justify;">-Adı teslimat fişinde yazılıydı. Jorge de Almeida.</p>

  <p style="text-align: justify;">-O kim? Bir tarım uzmanı mı?</p>

  <p style="text-align: justify;">-Hayır. Telefon ettim. Gerçi tam anlaşamadık. İspanyolca bilmiyorum. Ekibimde Brezilya kökenli bir polis var, o da kafasını gözünü yararak İspanyolcayı...</p>

  <p style="text-align: justify;">-Tamam. Ne buldun?</p>

  <p style="text-align: justify;">-Enstitüde bir paleontoloji laboratuarı var. Ziraat mühendisleri araştırmacılara toprak düzleştirme aletleri, çeşitli gereçler sağlıyormuş, pek iyi anlayamadım. Sonuç olarak, De Almeida bir paleoantropolog.</p>

  <p style="text-align: justify;">Jeanne’ın kafasında şimşekler çaktı.</p>

  <p style="text-align: justify;">-Adam kaç yaşında?</p>

  <p style="text-align: justify;">-Bilmiyorum. Yaklaşık otuzlarında.</p>

  <p style="text-align: justify;">Francesca Tercia, Buenos Aires Üniversitesi’nde paleoantropoloji okumuştu. Francesca ile Jorge’un uzun süreden beri tanışıyor olma ihtimalleri vardı. Fakülteden. Gözünün önüne, Francesca’nın Montreuil’deki atölyesine raptiyelediği, BAÜ kampüsünde çekilmiş grup fotoğrafı geldi. Bu fotoğrafta güler yüzlü genç bir adamın kafası daire içine alınmış ve üzerine de “ <span style="font-style:italic;">Te quiero! ”</span> yazılmıştı. Frencesca’nın âşığı Jorge de Almeida mıydı?</p>

  <p style="text-align: justify;">-De Almeida’yla konuşabildin mi?</p>

  <p style="text-align: justify;">-Hayır. Gitmiş.</p>

  <p style="text-align: justify;">-Nereye?</p>

  <p style="text-align: justify;">-Bir göreve. Tam olarak nereye, anlamadım.</p>

  <p style="text-align: justify;">-Tamam. Onun bir fotoğrafını bulabilir misin?</p>

  <p style="text-align: justify;">-Bakarız. Onu sen arar mısın?</p>

  <p style="text-align: justify;">-Senden istediğimde bana onun numarasını vermemiştin. Başının çaresine bak. Benim burada sonuçlandırmam gereken işler var.</p>

  <p style="text-align: justify;">-Tamam, kızma.</p>

  <p style="text-align: justify;">-Teşekkür ederim Patrick. Aslında hiçbir mecburiyetin yok...</p>

  <p style="text-align: justify;">-Francois Taine benim de arkadaşımdı.</p>

  <p style="text-align: justify;">-Fedex’ten gelen şu koliyi biraz daha araştır. De Almeida’nın Francesca’ya ne yolladığını bul.</p>

  <p style="text-align: justify;">-Anlaşıldı dostum.</p>

  <p style="text-align: justify;">-Sana güveniyorum, dedi Jeanne telefonu kapatmadan.</p>

  <p style="text-align: justify;">Banyoya giderken oda telefonu çaldı. Nicolas’tı. Onu resepsiyonda bekliyordu. Saat 20.00 olmuştu ve gece ilerledikçe gidecekleri güzergâh daha tehlikeli bir hale geliyordu.</p>
</body>
</html>
