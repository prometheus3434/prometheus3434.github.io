<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-32-</h4>

  <p style="text-align: justify;">Kötü kokuyor, değil mi?</p>

  <p style="text-align: justify;">Jeanne da aynı fikirdeydi. Şu an Pavois Laboratuarları’nın camlı binalarının önünde duruyordu. Laboratuarlara geleceğini söylediğinde Bernard Pavois ona katılmayı önermiş, sonra dışarıda da ona eşlik etmişti. Jeanne nedenini merak ediyordu. Her tarafta ağır, kalıcı ve baskın bir koku vardı.</p>

  <p style="text-align: justify;">-Saint-Denis fabrikalarından geliyor, diye açıkladı iriyarı adam. Bölgedeki gelişen sanayinin kalıntıları. XIX. Yüzyıl sonundan itibaren Seine-Saint-Denis bölgesinde bu kadar çok fabrika kurulmasının sebebini biliyor musunuz?</p>

  <p style="text-align: justify;">-Hayır.</p>

  <p style="text-align: justify;">-Rüzgârları nedeniyle. Parisli para babaları, sanayi kokularının başkente doğru gelmesini istemiyorlardı. Ve özellikle de. Paris’in kibar mahallelerinin yer aldığı batıya doğru. Ben çocukken, La Villette mezbahalarından gelen kemiklerin yakıldığı yerleşim bölgelerinin yanı sıra Aubervillers’deki Saint-Gobain fabrikaları, kükürt kokuları yaymayı sürdürerek faaliyet gösteriyordu. O zamanlar “Kükürt kokuyor” veya “Leş kokuyor” denmez, “Auberviliers kokuyor” denirdi.</p>

  <p style="text-align: justify;">-Bu bölgede mi doğdunuz?</p>

  <p style="text-align: justify;">-Bondy’de. Andre Malraux gibi.</p>

  <p style="text-align: justify;">Jeanne başını çevirdi, candan ve betondan yapılmış uzun binaya dikkatle baktı. Bilimsel faaliyetlerin sürdürüldüğü binlerce metrekare. Steril alanları, bilgisayarları ve beyaz önlüklü</p>

  <p style="text-align: justify;">araştırmacılarıyla dört kat. Bernard Pavois’nın başarısının ispatı. Unutulmuş bir banliyönün tam göbeğinde, son derece aseptik bir bilim merkezi.</p>

  <p style="text-align: justify;">-9-3 her yere çıkar, dedi Jeanne ironik bir tonda.</p>

  <p style="text-align: justify;">-Burada yatırım yapılması koşuluyla. Hep bölgem için bir şeyler yapmak istedim. Bu nedenle de bu laboratuarı buraya kurdum. Bir araştırma merkezinde anlamsız bir hayat sürebilirdim, ama onlara, herkese, bu banliyönün sadece bir kirlilik, sefalet ve şiddet cehennemi olmadığını göstermek istedim. Başarılı oldum mu, emin değilim. Aslında bugün bizim buralar, daha çok, mahallelerde çıkan ayaklanmalar ve saklandıkları bir elektrik trafosunda ölen iki zavallı çocukla tanındı...</p>

  <p style="text-align: justify;">İlk karşılaştıklarında Bernard Pavois, ona sevimsiz ve soğukkanlı bir Buda gibi görünmüştü. Bugün ise tutkulu, militan, öfkeli birine benziyordu. Sıcakkanlı bir Golem.</p>

  <p style="text-align: justify;">-Sigaraya içebilir miyim? diye sordu Bernard pavois. Kokusu sizi rahatsız eder mi?</p>

  <p style="text-align: justify;">-Burada mı?</p>

  <p style="text-align: justify;">-İşte buranın avantajı, dedi Jeanne’a göz kırparak. Daha kötüsü olamaz.</p>

  <p style="text-align: justify;">Sakin hareketlerle bir sigara yaktı. Jeanne onun alışılmamış bir cazibesi olduğunu şaşkınlıkla fark ediyordu. Gücünün, sakinliğinin ardındaki gerçek kibarlık, sevme ve koruma arzusu hissediliyordu. Eşini mutlu edebilecek bir adam, ama birkaç gün önce de hayatı mahvolmuş bir adam.</p>

  <p style="text-align: justify;">-Gazeteleri okudum, dedi. Moncey Sokağı’ndaki yangın. Meslektaşınızın fotoğrafını tanıdım. Nelly cinayetiyle bağlantılı mı?</p>

  <p style="text-align: justify;">-Adı François Taine, katil için tehlike arz eden bir şeyler bulmuştu. Her şey onun öldürüldüğünü gösteriyor.</p>

  <p style="text-align: justify;">Pavois sessizliğini korudu. Jeanne onun beylik taziye sözleri söylemeyeceğini biliyordu. Ürkütücü yorumlarda bulunmayacağını da.</p>

  <p style="text-align: justify;">-Soruşturmayı siz mi devraldınız? Diye sordu, sigarasından derin bir nefes çektikten sonra.</p>

  <p style="text-align: justify;">-Açık sözlü olmak gerekirse, hayır. İlk gelişimizde de burada bulunmamın hukuki bir dayanağı yoktu.</p>

  <p style="text-align: justify;">-Anlamıştım.Yargıç, arkadaşınızdı, değil mi?</p>

  <p style="text-align: justify;">-Çok yakın. Ve katilin kim olduğunu bulmadan soruşturmayı bırakmayacağım.</p>

  <p style="text-align: justify;">Göz alabildiğince uzanan otluk alanda yürüyorlardı. Garches’ın mükemmel çimleriyle karşılaştırıldığında laboratuarın bahçesi son derece cansızdı. Yer yer sararmış, yer yer çıplak, orada burada çamur birikintilerinin göze çarptığı bir bahçe.</p>

  <p style="text-align: justify;">-Ne öğrenmek istiyorsunuz?</p>

  <p style="text-align: justify;">Jeanne, buraya Nelly Barjac hakkında sorular sormak için gelmemişti. Otizm ile genetik arasındaki olası bağlantıları da sormayacaktı. Ne soracağını gayet iyi biliyordu: tarihöncesi...</p>

  <p style="text-align: justify;">-Belirli bir konuyla ilgileniyorum. Genetik ile tarihöncesi arasında bir bağlantı var mı?</p>

  <p style="text-align: justify;">-Soruyu anlamadım.</p>

  <p style="text-align: justify;">-Mesela,ilkel insanların karyotipi farklı mıydı?</p>

  <p style="text-align: justify;">-Bunu paleoantropologlarla görüşmeniz gerekiyor. Bazı isimler biliyorum, eğer isterseniz.</p>

  <p style="text-align: justify;">-Peki ya siz, siz ne biliyorsunuz?</p>

  <p style="text-align: justify;">-Pek fazla bir şey bilmiyorum. Size bazı temel bilgiler verebilirim, ama önce serin bir yere girelim. Yakıcı güneşin altında erimek üzereyiz.</p>

  <p style="text-align: justify;">Yolda,Bernard Pavois ona her katı, laboratuarının her yerini, büyük bir mütevazılık içinde gezdirmeye çalıştı. İlk gelişinde olduğu gibi Jeanne kelimenin tam anlamıyla büyülendi. Yansıyan güneşin altında laboratuarlar kristal gibi parlıyordu. Peş peşe sıralanmış cam gereçler,metal eviyeler, pipetler parlaklığı ve ışık huzmelerini çoğaltıyordu. Mikropların giremeyeceği steril alanların yanından geçtiler. Tozun zerresinin bile görülmediği basınç odaları. Binoküler mikroskoplarla bağlantılı bilgisayarların bulunduğu inceleme odaları...</p>

  <p style="text-align: justify;">Pavois her odanın, her cihazın önünde durarak, bir karyotip çıkarmayı sağlayan işlemler zincirini açıklamayı sürdürdü. Hücrelerin izolasyonu için santrifüj aygıtı. Kültüre bırakmak için 37 derecede sabitlenmiş etüvler. “Metafaz”ı gözlemlemek, kromozomları ayırmak, sonra onları renklendirmek ve sıraya koymak için binoküler mikroskoplar. Her örnek, sadece ona mahsus bir numarayla -tarihi de içeren on rakam- kayda alınıyordu. Sonuç hastaya, jinekoloğa, kliniğe veya hastaneye gönderiliyordu.</p>

  <p style="text-align: justify;">-Ya tarihöncesi? Diye hatırlattı jeanne.</p>

  <p style="text-align: justify;">-Size söyledim, bu konuda uzman değilim.</p>

  <p style="text-align: justify;">-Tarihöncesi insanlarının karyotipi farklı mıydı, değil miydi?</p>

  <p style="text-align: justify;">-Elbette farklıydı. Bir Neandertal insanında, günümüz insanındaki gibi 46 değil, 48 kromozom vardı. Şempanze gibi.</p>

  <p style="text-align: justify;">-Günümüz modern insanının gen haritasındaki evrim ne zaman durdu?</p>

  <p style="text-align: justify;">-Hiçbir fikrim yok. Ve uzmanlarında bunu bilmediklerinden eminim. Fosillerden toplanan örnekler karyotipler oluşturmaya imkân vermiyor. Bunu yapabilmek için canlı materyal gerekiyor. Ama kesin olan tek bir şey var, o da evrimimizin hâlâ sürdüğü.Kromozomlarımız sürekli evrim içinde</p>

  <p style="text-align: justify;">-Hangi yönde?</p>

  <p style="text-align: justify;">-Çok uzun zaman önce, insan türünün X ve Y kromozomları eşit boydaydı. Y, binlerce yıl boyunca kısalmaya devam etti. Ve bugün kadının X’i karşısında son derece cılız kaldı.</p>

  <p style="text-align: justify;">-Bu bir gün erkek türünün yok olacağı anlamına mı geliyor?</p>

  <p style="text-align: justify;">-Çok doğru. Bir gün dünya üzerinde hiç erkek kalmayacak.</p>

  <p style="text-align: justify;">Jeanne, tek başlarına kalmış Amazonlardan oluşan bir dünya hayal etmeye çalıştı. Onun en büyük sıkıntı kaynağı erkekler olduğu halde, bu manzara ona hiç heyecan vermiyordu.</p>

  <p style="text-align: justify;">-Bu ne zaman olacak?</p>

  <p style="text-align: justify;">-On milyon yıl içinde. Güzelce ağzımızın payını vermek için daha zamanınız var!</p>

  <p style="text-align: justify;">Bu şakasını neredeyse çocuksu, ani bir kahkaha izledi, gırtlağının derinliklerinde yankılanan, ama karamsar bir yüz ifadesiyle sonuçlanan bir kahkaha. Jeanne anlamıştı:</p>

  <p style="text-align: justify;">Pavois, Nelly’yi düşünüyordu. Kadınını. Aşkını. Öldürülmüş sevgilisini. Jeanne onun sessiz kalmasına saygıyla yaklaştı. Eğer genetikçinin yüreğiyle ilgili söyleyecek bir şeyi varsa, söylerdi. Yoksa, susardı.</p>

  <p style="text-align: justify;">-Nelly’nin ofisini görebilir miyim?</p>

  <p style="text-align: justify;">-Polisler daha önce baktı.</p>

  <p style="text-align: justify;">-Bir göz atabilirsem sevinirim.</p>

  <p style="text-align: justify;">-Buradan.</p>

  <p style="text-align: justify;">Bir kat yukarı çıktılar. Jeanne burada da standart bir yerle karşılaştı, ama çok genişti.</p>

  <p style="text-align: justify;">Büyük pencereler. Düzgün bir şekilde yerleştirilmiş siyah bir çalışma masası. Bir gömme dolap. Evrak dolapları. Jeanne, polislerin alışıldığı üzere buranın altını üstüne getirmemiş olmasına şaşırdı. Masaya oturdu. Pavois ortadan yok olmuştu. Ve Jeanne kendini, hem Nelly Barjac’ın hem de buraları daha önce aramış polislerin yerine koymaya çalıştı.</p>

  <p style="text-align: justify;">Telefona dikkatle baktı. Telefon görüşmelerini, mesajlarını araştırmışlardı. Bilgisayarı inceledi. E-mail’lerini de didik didik etmişlerdi. Hiçbir şey bulamamışlardı. Ama onlar da Jeanne gibiydi: Tam olarak ne aradıklarını bilmiyorlardı... Bilgisayarı açmaktan vazgeçti.</p>

  <p style="text-align: justify;">Masanın çekmecelerini açtı. Dosyalar buldu. Rakamlardan, şemalardan, simgelerden oluşan bir tür yabancı dilde yazılmıştı. Dünyanın çeşitli yerlerinden ülke ve bölge adları da vardı. Jeanne, Nelly’nin gece yaptığı çalışmaları hatırladı: Halklar arasındaki DNA farklılıkları üzerine Latin Amerika’nın genetik mirasıyla ilgili araştırmalar. Reischenbach hiç kuşkusuz bu araştırmaları incelemeleri için uzmanlara yollamış olmalıydı. Ama ne elde edeceklerdi ki?</p>

  <p style="text-align: justify;">Jeanne iyice yerleşti ve masanın üzerini yeniden incelemeye başladı. Çevresine neşe saçan biblolar. Seyahat hatıraları. Bilezik haline getirilmiş Afrika kabukları.Güney Amerika yününden iplikler -şal veya halı parçaları. Hiç kuşkusuz Okyanusya kökenli, küçük ahşap heykelcikler. Ayrıca kâğıt tutturmakta kullanılan mandallar da vardı. Lastikler. Bir zamanlar içinde bisküvi olan, açık renkli balsam ağacından yapılma, üzeri logolu bir kutu. Jeanne kutuyu açtı. İçinde bir sürü kâğıt vardı. Kırtasiye faturaları. Üzerine bir şeyler yazılmış Post-itler. Jeanne, bunlara polis tarafından el konulmamış olmasına şaşırmıştı, ama çok önemli bir şey çıkmayacağı da aşikârdı.</p>

  <p style="text-align: justify;">Biraz daha karıştırdı. Nakliye firmalarına ait bordrolar. DHL. UPS. Fedex. Bazıları boştu. Bazılarında ise göndericinin adresi yazılıydı. Nelly, Amerika’nın dört bir yanından gönderi alıyordu. Jeanne bunların araştırmalarıyla ilgili olduğu sonucuna vardı. Kan örnekleri. Gen analizleri yapmayı sağlayan parçalar...</p>

  <p style="text-align: justify;">İçlerinden biri dikkatini çekti -Nikaragua’nın başkenti Managua’dan geliyordu. Göndericinin adı, Plasma Inc. Şirketinden Eduardo Manzarena’ydı. UPS’yle gelen koli 31 mayıs 2008’de Nelly’ye ulaşmıştı. Cinayetten beş gün önce. Managua. François Taine’in Pazar günü bilinmeyen bir numarayı aradığı şehir. Antoine Feraud da Pazartesi sabahı,</p>

  <p style="text-align: justify;">Madrid üzerinden oraya uçmuştu.</p>

  <p style="text-align: justify;">Jeanne kâğıdı cebine koydu.</p>

  <p style="text-align: justify;">-Sizin için verimli oldu mu?</p>

  <p style="text-align: justify;">Bernard Pavois ofisin kapısında duruyordu.</p>

  <p style="text-align: justify;">-İşe dönmem gerekiyor... Yani odama demek istiyorum. Kendi katıma.</p>

  <p style="text-align: justify;">-Elbette, dedi Jeanne ayağa kalkarken. Ben de gidiyorum. Sorun değil.</p>

  <p style="text-align: justify;">İriyarı adam asansöre kadar ona eşlik etti. Kapılar açılınca, onunla birlikte kabine girdi -ev sahibi rolünü sonuna kadar oynamak istiyordu. Zemin kata ulaştılar. Klimayla soğutulan beyaz holü hiç konuşmadan geçtiler. Jeanne, Nelly’nin düzenli olarak aldığı koli ve paketlerle ilgili birkaç soru sormayı düşünmüştü, ama içgüdüsel olarak, artık ona soru sormaması gerektiğini hissediyordu.</p>

  <p style="text-align: justify;">Binanın girişinde, öğlenden sonrasının boğucu havasında, Bernard Pavois yeniden konuşmaya başladı:</p>

  <p style="text-align: justify;">-Geçen sefer sizi şaşırttığımı hissettim. Üzüntümü göstermemiş olmamdan bahsediyorum.</p>

  <p style="text-align: justify;">-Üzüntü, gözyaşları olmadan da ifade edilebilir.</p>

  <p style="text-align: justify;">-Nirvana mı?.</p>

  <p style="text-align: justify;">Sitogenetikçi ellerini ceplerine soktu. Gözlük çerçevesinin ardındaki yarı kapalı gözleri, Buda’nın bilgeliğini çağrıştırıyordu yine.</p>

  <p style="text-align: justify;">-Bir yargıç olarak bilmem, ama bir kadın olarak hoşuma gittiniz.</p>

  <p style="text-align: justify;">-Öyleyse bana yüreğinizdekini söyleyin.</p>

  <p style="text-align: justify;">-Elli yedi yaşındayım, dedi, yeni bir sigara daha yakarken, Nelly yirmi sekizindeydi.</p>

  <p style="text-align: justify;">Hemen hemen o yaşlarda iki oğlum var. Nelly güzel bir kızdı. Ben bir güzellik abidesi değilim, bunu fark etmiş olmalısınız. Ama yine de birlikteliğimizin bir ahengi vardı. Bu sizi şaşırttı mı?</p>

  <p style="text-align: justify;">-Hayır.</p>

  <p style="text-align: justify;">-Aleyhimizdeki her şeye rağmen, Nelly benim son şansımdı. Ve ben onu mutlu edeceğime inanıyordum. Belki, çocuklarımız bile olabilirdi. İşimiz nedeniyle çocuğa pek meraklı olmamamıza rağmen.</p>

  <p style="text-align: justify;">-Bir anomaliden mi korkuyordunuz?</p>

  <p style="text-align: justify;">-Sadece doz aşımı. Kellog’s’ta çalışan biri asla sabah kahvaltısında tatlı gevreği yemez.</p>

  <p style="text-align: justify;">-Daha iyi bir benzetme yapabilirdiniz.</p>

  <p style="text-align: justify;">-“Pislediğin yerde yemek yeme” mi diyorsunuz?</p>

  <p style="text-align: justify;">Pavois bir kez daha kendi şakasına güldü. İlkinden çok daha yüksek, çok daha güçlü, çok daha mutlu bir kahkaha. Jeanne adamla tanıştığında hissettiği duyguyu yeniden yaşadı. Pavois duygularını ustaca yönetiyordu. Nelly ve üzüntüsü aklına geldiğinde gülümsemesi bir anda kayboluyordu. Üzüntü ve neşenin tam bir uyum içinde harmanlandığı bir ruh haline sahipti.</p>

  <p style="text-align: justify;">-Size bir sır vermek istiyorum, dedi gözlük çerçevesini düzeltirken. Geçen Perşembe, Nelly’nin cesedi bulunduğunda, katili bulacağıma yemin etmiştim. Onu kendi ellerimle öldürmeye.</p>

  <p style="text-align: justify;">Ellerini öne doğru uzatarak devam etti:</p>

  <p style="text-align: justify;">-İnanın, bunun için silah aldım. Karmamın, Nelly’nin intikamını almak olduğunu düşünüyordum. Ve sonra, siz ofisime geldiniz.</p>

  <p style="text-align: justify;">-Yani?</p>

  <p style="text-align: justify;">-Bu karma, sizin karmanız. Nedenini bilmiyorum, ama sizin yazgınızda bu pisliği yakalamak var. Onun peşini bırakmayacaksınız. Sizin avınızda ne sınır, ne de soluklanma olacak. Belki de bu av başka bir hayatta sürüp gidecek. Ama ruhlarınızın -sizin ve o canavarın- kaderi karşılaşmak ve hesaplaşmak.</p>

  <p style="text-align: justify;">-Umarım bu yaşamda bunu başarırım.</p>

  <p style="text-align: justify;">Bernard Pavois, bir vahiy etkisiyle bitkinleşen Buda gibi gözlerini kapattı.</p>

  <p style="text-align: justify;">-Bundan şüphem yok.</p>
</body>
</html>
