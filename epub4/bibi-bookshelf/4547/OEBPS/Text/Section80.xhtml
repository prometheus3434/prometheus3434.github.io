<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-80-</h4>

  <p style="text-align: justify;">Joachim, Kötülüğün çocuğu. Onu bu duruma getiren “baba mekanizması.” Şiddet eğilimi sadece yaşadığı koşulların, aldığı eğitimin sonucunda ortaya çıkmamıştı. Doğumu sırasında da başköşedeydi. Beşiğinin üzerine eğilmiş olan periler, sadist ve sapık askerlerdi. Sonra Garcia’lar da vardı, şiddet yanlısı sarhoş çift. Sonra kan dökücü ve yamyam ilkel halk. Sonra uluyan maymunlar. Sonra Alfonso Palin... Çocuğun yaşadığı travmalar, yeni bir alaşım oluşturmak için üst üste yerleştirilen metal levhalar gibi, ardışık, üst üste yığılmış, sıkıştırılmış katmanlardan kaynaklanıyordu.</p>

  <p style="text-align: justify;"><span style="font-style:italic;">Baba mekanizması.</span></p>

  <p style="text-align: justify;">Jeanne tarım makinesini, doğurmakta olan kadının bağırtılarını, sembolik olarak kurt çocuğun çıktığı uğursuz dişlileri ifade eden motorun sarsıntılarını düşünüyordu...</p>

  <p style="text-align: justify;">Paslı mavna birkaç saatten beri gecenin içinde yol alıyordu, başlarının üstünde yarasalar kanat çırpıyordu. Soğuk, geri dönmüştü. Yolcular mangalların çevresine toplanmıştı. Herkes alçak sesle konuşuyordu.</p>

  <p style="text-align: justify;">Jeanne ve Feraud bulundukları yerde titriyorlardı. Onlara örtü vermişlerdi. Yiyecek bir şeyler de. Ateşin titrek ışığında ne yediklerini görmemişlerdi. Yediklerinin tadına varmak veya varmamak için çok yorgunlardı...</p>

  <p style="text-align: justify;">Örtüsünün altına büzülen Jeanne, şimdi çevresindeki karanlığı seyrediyordu. Hiçbir şey göremiyordu. Orman, ilkiyle iç içe geçmiş, zifiri karanlığa farklı bir koyuluk katan, daha yoğun, daha karanlık ikinci bir gece oluşturuyordu.</p>

  <p style="text-align: justify;">Nehrin kıyıları sanki iyice yaklaşmış gibiydi. Varlığı, kokusu, hışırtısı onlara kadar ulaşıyordu. Şimdi yerliler aya karşı şarkı söylüyorlardı. “Doğmamışlar” da orada, nehrin üzerinde, süzülen barçayı izliyor olabilirler miydi? Ya Joachim? Halkının yanına babasıyla birlikte nasıl ulaşmıştı? Kendi tekneleri mi vardı?</p>

  <p style="text-align: justify;">Birden, yaprakların arasında fırıl fırıl dönen ateşböceklerini fark etti. Onları bu kadar net olarak görmek Jeanne’ şaşırtmıştı. Görüntü biraz daha belirginleşti. Hayır. Ateşböcekleri değildi. Bu ışıklar hareket etmiyordu... Tekneye yansıyan bu görüntüyle birlikte bir uğultu duyuldu. Bin metre uzaktan bile tanıyabileceği bir gürültü. Var gücüyle çalışan bir elektrik jeneratörünün sesi.</p>

  <p style="text-align: justify;">Ayağa kalktı ve yeniden kaptan köşküne gitti. Herif dizlerine oturmuş iki genç kızla oynaşıyordu. Ortamda bir tecavüz durumu yoktu. Hayır.</p>

  <p style="text-align: justify;">-Şuradaki ışıklar, nedir?</p>

  <p style="text-align: justify;"><span style="font-style:italic;">-Tranquila, mujercita...</span> (İspanyolca,”Sakin olun, küçükhanım.”) Bir barakayla her karşılaşmamızda yerinizden fırlıyorsunuz.</p>

  <p style="text-align: justify;">-Ne barakası?</p>

  <p style="text-align: justify;">-Bir <span style="font-style:italic;">estancia</span>.{Latin Amerika’da tarım işletmesi}</p>

  <p style="text-align: justify;">-Ormanın içinde bir <span style="font-style:italic;">estancia</span> mı var?</p>

  <p style="text-align: justify;">-Arjantin’deyiz. Bir yerlerde hep bir <span style="font-style:italic;">estancia</span> vardır.</p>

  <p style="text-align: justify;">-Kime ait?</p>

  <p style="text-align: justify;">-Bilmiyorum. Bir para babasının. Bir İspanyol.</p>

  <p style="text-align: justify;">Jeanne hızla düşündü. Duş. Yemek. Azık ve gereç sağlama. Hamallar... Bu <span style="font-style:italic;">estancia,</span> bilinmeze dalmadan önce ideal bir konaklama yeriydi. Mülk sahibiyle veya yöneticisiyle her halükârda pazarlık etme imkânı bulacaklardı.</p>

  <p style="text-align: justify;">-Durabilir miyiz?</p>

  <p style="text-align: justify;">-Keçi gibi inatçısınız. Bu barça, bir posta arabası değil. Paraguay’dan önce durmak yok.</p>

  <p style="text-align: justify;">-Daha önce bir çözüm yolu bulmuştuk.</p>

  <p style="text-align: justify;">Kaptan derin bir iç çekti. Tişörtünün üstündeki Kristof Kolomb, Jeanne’a kötü kötü bakıyordu. İki kız kıkırdadı. Jeanne ceplerini karıştırdı ve bir tomar parayı gösterge tablosunun yanına bıraktı.</p>

  <p style="text-align: justify;">-Paranız sizde kalsın. Durmam imkânsız. Akıntı çok fazla. Manevra yapmak fazla yakıt tüketimine sebep olacaktır.</p>

  <p style="text-align: justify;">-Peki botu kullansak?</p>

  <p style="text-align: justify;">Adam ona öfkeyle baktı.</p>

  <p style="text-align: justify;"><span style="font-style:italic;">-Estancia’nın</span> bir iskelesi olmalı, diye ısrar etti Jeanne. Oraya varınca, bana haber verirsiniz. Biraz önceki oğlanla hemen bota atlarız. Bizi oraya bırakır. Sonra sizi yakalar. Böylece siz durmamış olursunuz.</p>

  <p style="text-align: justify;">Kaptan elini uzattı ve parayı cebine attı.</p>

  <p style="text-align: justify;">-Mendirekle karşılaşınca size haber veririm.</p>

  <p style="text-align: justify;">-Ne kadar sürer?</p>

  <p style="text-align: justify;">Adam, sanki karanlığın içinde görebilirmiş gibi lombozdan dışarı baktı.</p>

  <p style="text-align: justify;">-On dakika.</p>

  <p style="text-align: justify;">Her şey çok çabuk oldu. Suyun üzerinde süzülen barçanın yanında homurtuyla çalışan motora atladılar. Güverteden onlara uzatılan eşyalarını aldılar. Beş dakikadan daha kısa bir süre içinde, dalgakıran görevi gören, yarısına kadar suya gömülmüş tahtalara ulaştılar. Çürümüş ahşabın üstüne sıçradılar. Bir kez daha Feraud sendeledi ve suya düşmekten son anda kurtuldu. Veda yerine de sırtlarına buz gibi su yediler. Bot çoktan uzaklaşmaya başlamıştı bile. Köpükler, karanlığın içinde gitgide azalan iki hayalet iz bırakıyordu.</p>

  <p style="text-align: justify;">Jeanne <span style="font-style:italic;">estancia’ya</span> giden toprak yolu gördü. İçinde bulundukları durumun saçmalığının farkındaydı. Yalnızlardı. Ne donanımları, ne haritaları, ne de rehberleri vardı. Nereye gittikleri hakkında en ufak fikirleri olmaksızın, tüm medeniyet göstergelerinden binlerce kilometre uzaktaydılar. Jeanne’ın omzundaki çantada sadece Macintosh’u, soruşturma dosyası, <span style="font-style:italic;">Totem y tabü’su</span> vardı.Feraud ise çamurun içinde, tekerlekli valizini sürüklüyordu. Son derece gülünçtü.</p>

  <p style="text-align: justify;">-Jeanne.</p>

  <p style="text-align: justify;">Jeanne ona doğru döndü; ortağı artık yürümüyordu.</p>

  <p style="text-align: justify;">-Hiçbir şey görmüyorum.</p>

  <p style="text-align: justify;">-Ben de.</p>

  <p style="text-align: justify;">-Hayır. Ben gerçekten görmüyorum...</p>

  <p style="text-align: justify;">Jeanne geri döndü. Psikiyatr valizine sımsıkı tutunmuştu. Başını Feraud’nun yüzüne iyice yaklaştırdı -Jeanne da onun kadar uzundu. Karanlıkta bile, onun kanlanmış gözaklarını görebiliyordu.Korneasını iltihaplı bir perde örtmüştü.</p>

  <p style="text-align: justify;">-Ne zamandan beri bu durumdasın?</p>

  <p style="text-align: justify;">-Bilmiyorum.</p>

  <p style="text-align: justify;">-Acıyor mu?</p>

  <p style="text-align: justify;">-Hayır. Ama gitgide kötü görüyorum.</p>

  <p style="text-align: justify;">Artık bu kahrolası duruma katlanamıyordu. Feraud’nun sol kolunu omzuna doladı, sonra valizi sol eline aldı. Yeniden yola koyuldular, iki savaş yaralısı gibi çağanoz adımlarıyla yürüyorlardı. Jeanne’ın aklına bir fikir geldi. Feraud’nun enfeksiyonu, Jeanne’a onu <span style="font-style:italic;">estancia. ’</span> da bırakmak için ideal bir bahane yaratıyordu.</p>

  <p style="text-align: justify;">Manes Ormanı’na yalnız gidecekti.</p>

  <p style="text-align: justify;">Yaklaşık yarım saat yürüdüler. Jeneratörün uğultusu gitgide artıyor ve adımlarının sesini bastırıyordu. Orman, sanki rahatsız edilmiş gibi uyanıyordu. Uluyordu. Çatırdıyordu. Hareketleniyordu.Ya da Jeanne aklını yitiriyordu. Ağaçlar kahkahalarla gülüyor gibiydi. Ağaçların tepeleri üzerlerine kapanıyor ve sıvılaşıyordu. Jeanne adım atmaktan başka bir şey düşünmüyordu. Kendini masallardaki bir ormandaymış gibi hissediyordu. Her parçası yaşayan, düşünen, fısıldayan, ama ne merkezi, ne de sınırları olan bir cangıl...</p>

  <p style="text-align: justify;">Sonunda, <span style="font-style:italic;">estancia ’</span> sınırları bütün netliğiyle ortaya çıktı. Cangılın yamaçlarıyla çevrili bir tür futbol sahası. Üzerindeki yıldızlı göz kubbe, yerdeki ışıklardan çok daha canlı, çok daha yoğun ışıldıyordu. Aşağıda, düzlüğün dip tarafında, Jeanne düz sac damlı binaları seçebiliyordu. Çitle çevrili alanlar. Saman ambarları. Silolar... Nihayet gelmişlerdi.</p>

  <p style="text-align: justify;">Atlar kişnedi. Köpekler havladı. Jeanne durmadı, Feraud’yu hâlâ taşıyordu. Korkmak için çok yorgundu. Ana binanın verandası altından gürültüler geldi; şüphesiz <span style="font-style:italic;">pasoda’ydı,</span> çiftliğin yaşam mekânı. Bir adam silueti belirdi.</p>

  <p style="text-align: justify;">Patlayan bir tüfeğin yankısı arasında boğuk bir ses duyuldu:</p>

  <p style="text-align: justify;"><span style="font-style:italic;">-Quien es?</span> (İspanyolca,”Kim var orada?”)</p>

  <p style="text-align: justify;">Birkaç dakika sonra Jeanne, bir dinamit patlaması kadar güçlü bir kahkahayla karşılanıyordu. <span style="font-style:italic;">Estancia’nın</span> yöneticisine durumlarını anlatmıştı. Sonunda kendisi de kahkahalarla gülmüştü. Ve Feraud da onlara katılmıştı. Durumları gerçekten de komikti... Ve yeni bir kahkaha tufanına sebep olmaktan korktuğu için henüz gidecekleri son noktayı söyleme cesareti gösterememişti.</p>

  <p style="text-align: justify;">Adam onları içeri davet etti. Şişman, kısa boylu, çok esmer biriydi, kocaman ve kapkara bir kafası vardı. Mat teni çatlak çatlaktı. Jeanne, böceklerden korunmak için çamura bulanan Arjantin mandalarını hatırladı. Kalın sesi ve buruk aksanı bu kurumuş çamur etkisini daha da artırıyordu. Palmiyelerin arasından fırlamış, güneşte pişmiş yerel bir memeli türü.</p>

  <p style="text-align: justify;">Adı Fernando’ydu. Çiftliğe ve sürülere göz kulak oluyordu. İnternet üzerinden servet yapmış, çevreci genç bir Katalan’ın hesabına çalışıyordu. Konuştukça ve yaptığı günlük işlerden bahsettikçe Jeanne’ın gözünün önüne bir fener bekçisi geliyordu. Yapılan iş hemen hemen aynı şeydi. Jeanne Formosa’dayken baktıkları haritayı göz önüne getirdi. <span style="font-style:italic;">Esancia,</span> yeşil okyanustan önceki son konak yeriydi.</p>

  <p style="text-align: justify;">Fernando akşam yemeğinden kalma, hâlâ ızgaranın üzerinde duran et parçalarını onlara çıkarmayı teklif etti. Ardından onları odalarını -karşılıklı iki oda- görmeye götürdü. Sonra, Feraud’nun gözlerini tedavi etmeyi önererek hastabakıcılığa soyundu.</p>

  <p style="text-align: justify;">Jeanne onları yalnız bıraktı. Odasına çekildi. Kireç badanalı dört duvar. Demir bir karyola. Bir haç. Adam için gerekli her şey. Jeanne, elbiselerini çıkarmadan kendini yatağa attı.</p>

  <p style="text-align: justify;">Gözleri hemen kapandı.</p>

  <p style="text-align: justify;">Sanki dünyanın üzerine inen bir perde gibi.</p>

  <p style="text-align: justify;">Ya da tam tersi.</p>

  <p style="text-align: justify;">Gösteri yeni başlıyordu...</p>
</body>
</html>
