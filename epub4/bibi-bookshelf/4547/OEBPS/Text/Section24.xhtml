<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-24-</h4>

  <p>-Uyandınız mı?</p>

  <p>Odanın kapısında bir doktor duruyordu. Beyaz bir önlük giymiş, elleri ceplerindeydi. Göğsünde ismi yazılıydı -Jeanne okuyamıyordu.Yaklaştı ve yatağın tam karşısında durdu. Sıcacık bir tavırla gülümsedi. Kalın çerçeveli gözlük camlarının ardında samimiyeti yansıtan temiz bir yüz vardı.</p>

  <p>-Kendinizi nasıl hissediyorsunuz?</p>

  <p>Jeanne cevap vermeye çalıştı, ama dudakları sanki bir birine yapışmıştı. Havası boşaltılmış bir oda gibi içinin de boşalmış olduğunu hissediyordu. Bedeni yapış yapıştı; bunun sebebi, o kâbus gibi saatlerin sonunda bedeninde kuruyan ter olmalıydı. Birkaç kez gözlerini kırpıştırdı. Çevresindeki eşyalar yavaş yavaş belirginleşti. Yerdeki linolyum halı. Metal dolap. İnik storlar. Yanındaki boş yatak. Standart bir hastane odası.</p>

  <p>Sonunda konuşmayı başardı.</p>

  <p><sup>-İ</sup>y<sup>i</sup>.</p>

  <p>Bu kadar konuşmak bile canını yakmıştı. Ses telleri sanki kömürleşmişti.</p>

  <p>-Çok büyük şansınız varmış, dedi doktor.</p>

  <p>Düşünmek bile ironik geliyordu ona. Yangından nasıl çıkarıldığıyla ilgili en ufak bir şey hatırlamıyordu. Bayılmış olmalıydı. Sonra da onu buraya getirmişlerdi demek. Storların ardında artık gün doğmuştu. Nihayet.</p>

  <p>-Sadece bir asfiksi başlangıcı, diye ekledi doktor. Hiçbir yerinizde yanık yok.</p>

  <p>Akciğerleriniz kendi kendini temizleyecektir. Bana sizin yargıç olduğunuzu söylediler...</p>

  <p>-Doğru.</p>

  <p>-Bir gün meslek değiştirmek isterseniz, itfaiyeci olabilirsiniz.</p>

  <p>-Ya François Taine?</p>

  <p>-Kim?</p>

  <p>-Kurtarmak istediğim adam. Evdeki.</p>

  <p>Doktor gözlüğünü düzeltti. Yüz ifadesi değişti. Üzgün görünüyordu. Bakışlarını yere dikti.</p>

  <p>-Yapacak bir şey yoktu, dedi.</p>

  <p>Bu haber Jeanne için sürpriz olmadı. Demek ki hayal görmemişti.</p>

  <p>-Şimdi, kendinizle ilgilenmeniz gerekiyor, diye devam etti doktor. Mucize kabilinden ölümden kurtulanların kendilerine karşı bir görevi vardır.</p>

  <p>Jeanne cevap vermedi. Doktor bu sessizliğe tercüman oldu.</p>

  <p>-Ve özellikle de buradan bir an önce çıkmak için acele etmeyin. Görevinin başına dönmek isteyen sorgu yargıcı! Bu tür şeyler, daha çok filmlerde olur. İki üç gün yatakta kalmanız, inanın size çok iyi gelecek. Genel durumunuz pek parlak değil. Tansiyonunuz düşük. Beslenme yetersizliği söz konusu. Ve bana öyle geliyor ki, antidepresanları da leblebi gibi yutmuşsunuz.</p>

  <p>-Bu bir suç mu?</p>

  <p>Doktor, Jeanne’ın saldırgan ses tonu karşısında gülümsedi.</p>

  <p>-Asıl suç burada kaldığınız günleri iyi değerlendirmemektir.</p>

  <p>-Saat kaç?</p>

  <p>-Sabahın 9’u.</p>

  <p>-Hangi gün?</p>

  <p>-9 haziran Pazartesi.</p>

  <p>-Neredeyiz?</p>

  <p>-Necker. Çocuk Hastalıkları Hastanesi. Kör çocuklar Enstitüsü.</p>

  <p>Gözlüklerine doğru yeniden bir hamle yaptı. Şimdi yine gülümsüyordu.</p>

  <p>Jeanne bakışlarını indirdi. Sağ kolunda bir serum takılıydı. Bir başka hortum da yüzüne kadar uzanıyordu. Kuşkusuz, burun deliklerine oksijen veren bir respiratördü. Doktor pencereye yöneldi ve storun lamellerini hafifçe çevirdi.Jeanne’ın güneş ışığına ihtiyacı vardı. Doktor onu bir baş hareketiyle selamladı ve öğleden sonra uğrayacağını söyleyerek odadan çıktı.</p>

  <p>Yalnız kalınca, Jeanne vücuduna bağlı bütün hortumları söküp attı, yatağından indi ve dolapları açtı. Üçüncü dolapta giysilerini buldu. Hepsi isten, kurumdan kapkaraydı. Ceplerini yokladı. Cep telefonunu aldı. Arabasını ve çantasını Milan Sokağı’nda bıraktığını hatırladı.</p>

  <p>Bir tuşa bastı. Bir numara.</p>

  <p>-Reischenbach? Ben Korowa.</p>

  <p>-İyi misin? Bana dediler ki...</p>

  <p>-İyiyim. Bir şeyim yok.</p>

  <p>-Kahretsin...Ne diyeceğimi bilemiyorum...</p>

  <p>-Ben de, diye mırıldandı Jeanne. Bu çok anlamsız. Bu...</p>

  <p>Sustu. Bu suskunluğun poliste de bir yansıması oldu. Birbirlerini anlamışlardı. Patoloji raporunu şimdilik unutmaları gerekiyordu.Soruşturmayı <span style="font-style:italic;">da.Bunlar daha sonra da halledilirdi.</span></p>

  <p>-Yangın hakkında ne biliyoruz?</p>

  <p>Konuşurken canı yanıyordu. Mukozası dumandan yanmış olmalıydı.</p>

  <p>-Şimdilik resmi bir şey yok.</p>

  <p>-Ama?</p>

  <p>-Bilirkişi yangının kasıtlı olarak çıkarıldığını söylüyor. Ancak şu an masamda bir belge yok.</p>

  <p>-Bu yangının hedefinin Taine olmama olasılığı var mı?</p>

  <p>-Açıkçası sanmıyorum Yangın onun katında başlamış.</p>

  <p>-Tamam, dedi Jeanne. Üstünde çalıştığı bütün dosyaların incelenmesi gerekiyor. Ve onun içeri tıktırdığı, tahliye olmuş heriflerin de araştırılması. Başladın mı?</p>

  <p>-Saat sabahın dokuzu. Ve bu olayın bana verileceğinden bile emin değilim. Ne de 36 Numara’daki başka bir gruba.</p>

  <p>-Başka kime verilebilir?</p>

  <p>-Fransız istihbaratı. Veya İçişleri Genel Müfettişliği. Özel bir vaka. Bir yargıç, sıradan bir kurban değil.</p>

  <p>-Ya bu olay yamyam cinayetleriyle bağlantılıysa?</p>

  <p>-Bu, katilin kendini tehlikede hissettiğinin göstergesi olurdu. Oysa şu an için korkacağı hiçbir şey yok. Elimiz hâlâ boş.</p>

  <p>-Taine bir şeyler bulmuştu.</p>

  <p>-Ah, öyle mi? Diye sordu Reischenbach inanmamış gibi. Ancak bir şey bulduysa bile onunla birlikte yok olmuştur. Dosyayı evine götürmüş olmalı. Her şey yandı.</p>

  <p>Taine bir kanıt bulmuştu, bu kesindi. Onun ve dosyalarının yakılmasına sebep olan bir gerçeğe ulaşmıştı. Şüphesiz talihsiz bir telefon görüşmesi yapmıştı. Katili alarma geçiren bir davranışta bulunmuştu. Joachim de hemen harekete geçmişti.</p>

  <p>Alevlerin ortasındaki sahne Jeanne’ın gözünün önüne geldi: Taine koca kafalı ve eğri büğrü elleri olan bir canavarla mücadele ediyordu. Kendine bile henüz itiraf edemediği bir gerçeği fark etti. Saçları alev almış bu yaratık, İspanyol’un oğlu, yani avukat değildi, ama metalik sesli çocuktu. <span style="font-style:italic;">Orman seni ısırıyor</span>...İki kişi mi vardı? Joachim, avukata ve çocuk-canavara dönüşebilir miydi?</p>

  <p>Bu saçma varsayımları kafasından attı. Ancak her halükârda canavar, asma katın altında kalıp ölmüştü.</p>

  <p>-François’ın cesedini götürdüler mi?</p>

  <p>-Geriye kalanları, evet.</p>

  <p>-Diğer ceset?</p>

  <p>-Hangi diğer ceset?</p>

  <p>-Başka bir ceset yok muydu?</p>

  <p>-Hayır.</p>

  <p>-Aramalar sona erdi mi?</p>

  <p>-Şimdilik evet. Anlamıyorum, sen bir şey mi gördün?</p>

  <p>Aklına takılan iki şey vardı. Yaratık alevlerden etkilenmişe benzemiyordu. Oradan sağ salim kurtulmuş olabilir miydi? Eğer hâlâ hayattaysa,”listesi”ndeki bir sonraki kurban Antoine Feraud’ydu...</p>

  <p>-Seni görmem lazım. Dosyana bir göz atmak için.</p>

  <p>-İmkânsız. Dava senin değil.</p>

  <p>-Göreceğiz.</p>

  <p>-Her şey ayarlandı. Eğer bir bağ varsa, yamyam cinayetleri ile yangın olayı için tek bir yargıç görevlendirilecek. Ve bu görevin sana verilmesi için herhangi bir neden yok.</p>

  <p>-Gelebilir miyim?</p>

  <p>Reischenbach derin bir iç çekti.</p>

  <p>-Elini çabuk tut. Ben bile her an bu görevden alınabilirim.</p>

  <p>-Geliyorum.</p>

  <p>Jeanne telefonu kapattı. Üşüyordu. Sıcak basıyordu. Banyoya gitti. Solgun neon ışıkları. Yüzü, sarı renkli lavabodan farksızdı. Şakaklarında hâlâ siyah is lekeleri vardı. Kafasındaki yanmış saçları, rasta yapılmış saç tutamlarını andırıyordu. Gerçekten çok korkmuş bir insanın kafası.</p>

  <p>Yüzünü suyla yıkadı. Başını kaldırdı. Sonuçtan memnundu. Ne çok iyi ne de çok kötü. Giyindi. Kolundaki saate baktı. 09.30.Harekete geçmek için sadece birkaç saati vardı. Polisler ve sorgu yargıçları yeniden organize olmadan önce.</p>

  <p>Cep telefonunu aldı. Kayıtlı bir numarayı aradı. Cevap yoktu. Mesaj bırakmaktan vazgeçti. <span style="font-style:italic;">Kahrolası. Feraud. Neredesin?</span></p>

  <p>Koridor boyunca ilerledi.Çocuklar, ellerinde değnekleriyle etrafı yoklayarak dolaşıyorlardı. Bazıları, odalarında sessizce oynuyordu. Jeanne bakışlarını kaçırdı. Bu tür görüntüler onu rahatsız ediyordu. Merdiven. Çıkış kapısı. Kendini iki taraflı ağaçlı yola attı ve yokuştan inmeye başladı.</p>

  <p>Bir taksiye binecekti.Ön camında yargıç amblemi olduğundan parka çekilmekten kurtulmuş olması gereken Milan Sokağı’ndaki arabasını alacaktı. Quai des Orfevres’e gidecek ve soruşturma dosyasını alacaktı. Ama her şeyden önce psikiyatrın muayenehanesine uğraması lazımdı. Kibar davranmayacaktı. Antoine Feraud her şeyi söylemek zorundaydı. İspanyol ile oğlunun adlarını ve adresini. Jeanne o ikisini bulacak ve konuşturacaktı.</p>

  <p>Ama kapıdan çıktı. Sevres Sokağı’ndaydı, hava bulutsuzdu. Güneşi yüzünde hissetti. Hafif bir çığlık attı. Bir taksi bulmak için birkaç kez kolunu salladı. Parlak güneş ışığı, taksilerin serbest olup olmadığını gösteren tepe ampulünü görmesine engel oluyordu.</p>

  <p>Bu basit ayrıntı bile onu bezdirdi. Her şey ona umutsuz gibi geliyordu. İmkânsız bir işe kalkışmıştı. Kaldırım çok dardı. Işık yüzünden yol çok karanlıktı. Duvarlar -Necker Hastanesi’nin, Kör Çocuklar Enstitüsü’nün duvarları- çok çıplaktı. Kendini yorgun hissederek bir taşa dayandı...</p>

  <p>O anda bir taksi durdu.</p>

  <p>Hemen bindi ve nefes nefese mırıldandı:</p>

  <p>-Le Goff Sokağı, numara 1.</p>
</body>
</html>
