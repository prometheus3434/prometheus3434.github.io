<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-79-</h4>

  <p style="text-align: justify;">Güneş şimdi ortadan ikiye kesilmiş bir meyve gibi kırmızı ve çok netti. Demirleme manevrası iki saatlerini almıştı. Erkekler botla, köyden bira almaya gitmişti. Kadeh kaldırmışlardı. Jeanne’ın şerefine. Eğlenmişlerdi. Sonunda Jeanne tekneden inebilmişti. Feraud da gelmek istemişti. Jeanne da bunu tercih ediyordu. Onu bir an bile gözünün önünden ayırmak istemiyordu.</p>

  <p style="text-align: justify;">Şişme botun içinde ağır ağır iskeleye yanaştılar. Nehir burada, bitkisel atık toplama ve değerlendirme yerini andırıyordu. Parçalanmış hasırotları. Nilüfer yığınları. Yaprak adacıkları. Ormanın çöpleri suyun üzerinde yüzüyordu, ceset yüzleri ve bağırsakları gibi.</p>

  <p style="text-align: justify;">Mendireğe tırmandılar. Jeanne botu kullanan oğlana bir kez daha hatırlattı: “Bir saat.” Köyün içinden geçtiler. Çamura gömülü kazıklar üstünde on kadar baraka. Tahtalar, mertekler, taşlar, brandalar, her şey kunduz-insanlar tarafından bir araya getirilmiş gibiydi.</p>

  <p style="text-align: justify;">Oradaydılar. Yağlı saçlar ve çürümüş dişler. Çoğunun yüzü külle kaplıydı. Bazılarının yanaklarında kırmızı çizgiler vardı; Jeanne’ın aklına urucum geldi. <span style="font-style:italic;">Her an biraz daha yaklaşıyordu...</span> Bu insanların ne ürkmüş, ne de kaybolmuş gibi bir halleri vardı. Yalnızlıkları, üzerlerine geçirdikleri, çevresi ve sınırları olmayan büyük bir örtüydü.</p>

  <p style="text-align: justify;">Sımsıkı otların arasında, zorlukla geçit veren toprak bir yol, askeri üsse doğru uzanıyordu. On dakika yürüdüler. Ağaçların tepelerinden sabah güneşinin ışınları, vitrayların arasından geçermiş gibi süzülüyordu. Gök yeşili yansıları olan tozlu bir ışık... Sıcağın son dalgalarını daha da artıran mercek etkisi.</p>

  <p style="text-align: justify;">Sonunda yapı göründü.</p>

  <p style="text-align: justify;">Jeanne Cayenne Zindanı’nı düşündü. Olabilecek bütün benzerlikler vardı. Nem lekeleriyle kaplı penceresiz duvarlar. Yaprakların fışkırdığı mazgal delikleri. Duvarlardaki çatlakların içinde yeşermiş kökler ve sarmaşanlar. Dallar çatıları delmişti. Orman hapishaneye saldırmış ve onu yenmişti. Artık kimin kime saldırdığı anlaşılmıyordu. Çarpık bir aşk öpücüğü. Taş ve bitkinin coşkulu kucaklaşması. Jeanne, Angkor tapınaklarını düşündü. Ama eskiden burada yüceltilen tanrılar kötücül ve uğursuz güçlerdi. İşkenceler. İdamlar. Kayıplar.</p>

  <p style="text-align: justify;">İçeri girmekte herhangi bir sorun yaşamadılar. Sarmaşanlar kapıların aralık kalmasını sağlamış, kilitleri bir levye gibi zorlayarak bozmuştu. Parıltılı, hareli bir bitki örtüsüyle kaplı büyük bir avluyla karşılaştılar. Her şey kehribar saydamlığındaydı. Cam çatı görevi gören lal rengi gökyüzüyle gerçek bir egzotik sera.</p>

  <p style="text-align: justify;">Sağ tarafa, açık galerinin altına yöneldiler. Direkler. Hücreler. Bir yemekhane. Şimdi metal, yerini ahşaba bırakıyordu. İdari bölüm. Burada arşiv olabilir miydi? O yıllar ve mekân göz önüne alınırsa, bu çok saçma bir düşünceydi. İşkenceciler yazmazdı. Eğer bazı notlar tutulduysa bile, orman birkaç gün içinde bunları çürütmüş, emmiş, yutmuş olmalıydı.</p>

  <p style="text-align: justify;">Galerinin sonunda bir koridor vardı. Koridorun sonunda da bürolar. Zemin ölü yapraklarla kaplıydı. Yürürken kızıl alacakaranlıkta yapraklar hışırdıyordu. Pencereleri yeşil dallar ve yapraklarla sarılmış bir dizi ardışık oda. Mucize kabilinden hâlâ sağlam kalmış dolaplar, sandalyeler, mobilyalar...</p>

  <p style="text-align: justify;">Jeanne geri döndü.</p>

  <p style="text-align: justify;">Odalardan birinde gözüne bir şey çarpmıştı. Beklenmedik bir ayrıntı. Işığı arkadan almış, oturan bir siluet. Ofise girdi ve gördüğü şeyi teyit etmek istedi. Döküntülerle ve sarmaşan parçalarıyla kaplı bu birkaç metrekarelik odada, camın önünde, etrafı lal rengi bir haleyle çevrili bir kadın duruyordu. Yıldırım düşmüş bir ağaç gibi kaskatı ve hareketsiz duran yaşlı bir kadın.</p>

  <p style="text-align: justify;">Jeanne yaklaştı.</p>

  <p style="text-align: justify;">- <span style="font-style:italic;">Senora ? Por fa vor...</span></p>

  <p style="text-align: justify;">Siluet cevap vermedi. Jeanne arkadan vuran ışık nedeniyle yanılmıştı. Kadının sırtı değil yüzü onlara dönüktü. Jeanne kadına bir barçayla yolculuk ettiklerini söyledi. Fransız gazeteciler olduklarını. Arjantin diktatörlüklerinin unutulmuş mekânları hakkında bir araştırma yaptıklarını.</p>

  <p style="text-align: justify;">Gölge cevap vermiyordu.</p>

  <p style="text-align: justify;">Jeanne öne doğru bir adım daha attı. Kadının yüz hatlarını net olarak göremiyordu, ama onun bir yerli olmadığını fark etti.</p>

  <p style="text-align: justify;">Birkaç saniye daha geçtikten sonra kadın konuştu:</p>

  <p style="text-align: justify;">-Burada çalışıyordum. İnsanları tedavi ediyordum. İşkenceden, dayaktan pestili çıkanları iyileştiriyordum.</p>

  <p style="text-align: justify;">Ses tınısı da bedeninin hareketsizliğiyle tutarlıydı. <span style="font-style:italic;">Taşlaşmış</span> bir ses. Madeni bir ses. Yıllarla ve tortullaşmayla yerleşmiş bir ses. Ama kadın Buenos Aires aksanını kaybetmemişti.</p>

  <p style="text-align: justify;">-Siz... siz doktor muydunuz?</p>

  <p style="text-align: justify;">-Hemşire. Üssün başhemşiresiydim. Adım Catarina.</p>

  <p style="text-align: justify;">Jeanne burada ipuçları bulmayı umuyordu. Çok daha iyisini bulmuştu. Bir tanık. Bir bellek. Bilinmeyen bir sebepten dolayı, kadın asla kaleyi terk etmek istememişti.</p>

  <p style="text-align: justify;">-Çocuklar burada doğdu, değil mi?</p>

  <p style="text-align: justify;">Jeanne gereksiz hazırlık sorularıyla şansını boşa harcamak istemiyordu.</p>

  <p style="text-align: justify;">Hemşire hiç tereddüt etmeden, aynı mekanik ses tonuyla cevap verdi:</p>

  <p style="text-align: justify;">-Campo Alegre’nin bir hastanesi vardı. İşkenceden geçenlerin tedavi edildiği bir dispanser. Onları hayatta tutmak için. Bir salon da doğurmak üzere olan kadınlara ayrılmıştı. Yasadışı bir doğumevi.</p>

  <p style="text-align: justify;">Catarina yıllardan beri bir beyazla karşılaşmamış olmalıydı. Belki de herhangi bir komisyonun üyesi tarafından hiç sorgulanmamıştı bile. Ama buradaki görevi artık ölmeden önce mesajını vermekti. Bir tanıktan çok bir <span style="font-style:italic;">pythia’ydı.</span> (Eski Yunan’da Apollon’un kehanetlerine aracılık eden rahibe;kâhin-rahibe.)</p>

  <p style="text-align: justify;">Jeanne, yüz hatlarını daha iyi görüyordu. Gözyuvaları o kadar çukurdu ki, gözleri derinliklerinde kaybolmuş gibiydi. Bedeninde hiç et kalmamıştı. Zaman kemirmişti. Cangıl. Delilik...</p>

  <p style="text-align: justify;">-Doğurmaları bekleniyordu, diye devam etti hemşire.</p>

  <p style="text-align: justify;">-Onlara nasıl davranıyorlardı?</p>

  <p style="text-align: justify;">-Diğerlerinden daha iyi. Askerler bebeklere önem veriyordu. Ama kadınlar kelepçelenmişti. Gece gündüz gözlerinde hep siyah bant vardı. Sorguya çekilmişlerdi, yani işkence görmüşlerdi, son ana kadar. Başlarında köpekler bekliyordu. Bu kadınlar cehennemdeydi. Ve cehenneme çocuk doğuruyorlardı.</p>

  <p style="text-align: justify;">-Adlarını biliyor musunuz?</p>

  <p style="text-align: justify;">-Asla isim yoktu. Sadece numaralar. Onlar taşıyıcı anneden başka bir şey değildi. Bebeklerin de adları yoktu. Hemen ortadan yok oluyorlardı. Doktorlar veya askerler gerisini halletmekle yükümlüydü. Nüfus dairesi, doğum belgesi... Bu çocuklar evlat edinildiklerinde gerçekten doğuyorlardı.</p>

  <p style="text-align: justify;">-Doğum esnasında bir doktor anneye yardımı oluyor muydu?</p>

  <p style="text-align: justify;">Kadın sırıttı.</p>

  <p style="text-align: justify;">-Bu Campo Alegre’nin tarzı değildi. Hem de hiç. Askerler bu hamile kadınlardan sıkılmıştı. Onların ırzına geçemiyorlardı. Onlarla ilgilenmek zorundaydılar. Bu da hoşlarına gitmiyordu. Bunun üzerine, oyun oynamaya karar verdiler.</p>

  <p style="text-align: justify;">-Oyun mu?</p>

  <p style="text-align: justify;">Konuşmanın başından beri Catarina, elleri dizlerinin üstünde, yerinden hiç kımıldamamıştı. Beyaz saçları ve cılız parmakları odanın kızıllığı içinde pembe lekeler oluşturuyordu.</p>

  <p style="text-align: justify;">Jeanne birden gerçeği anladı. Hemşirenin hareketsizliği. Kambur duruşu. Işıksız gözyuvaları. Kadın kördü. Gözlerini mi çıkarmışlardı? Gizemli bir biçimde bu körlük onun kâhin-rahibe rolüyle çok uyumluydu. Antikçağ’da kâhinler, hikâyeciler genellikle kördü. Homeros, Tiresias...</p>

  <p style="text-align: justify;">-Çocuğun cinsiyeti üzerine iddiaya giriyorlardı. Kadın doğurma evresine geldiğinde onu özel bir odaya götürüyorlardı. Oraya bir tarım makinesi yerleştirmişlerdi.</p>

  <p style="text-align: justify;">Jeanne yutkunmaya çalıştı. Başaramadı. Arkasında, felç olmuş gibi duran Feraud’nun varlığını hissediyordu.</p>

  <p style="text-align: justify;">-Neden bir... bir tarım makinesi?</p>

  <p style="text-align: justify;">-Titreşim için. Kadını makineye bağlıyorlar ve motoru çalıştırıyorlardı. Doğumu hızlandırıyorlardı. Makinenin tam karşısına da bir oyun masası yerleştirmişlerdi, iddiaya girmek için. Kadının bağırtıları duyuluyordu. Askerlerin kahkahaları. Her yeri kaplayan motorun homurtuları. Tam bir kâbus.</p>

  <p style="text-align: justify;">-Çocuğu ne yapıyorlardı?</p>

  <p style="text-align: justify;">-Size söyledim: Bir doktor onu alıyordu.</p>

  <p style="text-align: justify;">-Ya... kadın?</p>

  <p style="text-align: justify;">-Öldürülüyordu. Oracıkta. Silah sesi bebeğin duyduğu ilk gürültüydü.</p>

  <p style="text-align: justify;">Jeanne kafasını toplamaya çalıştı. Bir iki sorusu daha vardı, ardından kadın susacaktı. Kendi hayal dünyasına geri dönecekti.</p>

  <p style="text-align: justify;">-1972’de burada mıydınız?</p>

  <p style="text-align: justify;">-Buradaydım.</p>

  <p style="text-align: justify;">-O dönemde bir doğum olayı hatırlıyor musunuz? Diktatörlükten önce.</p>

  <p style="text-align: justify;">-İlk örnek. Askerler makinelerini ilk olarak bu kadın üstünde denedi.</p>

  <p style="text-align: justify;">-Adını biliyor musunuz?</p>

  <p style="text-align: justify;">-Bir daha söyleyeyim: Burada asla isim yoktu.</p>

  <p style="text-align: justify;">-Ya çocuğunki?</p>

  <p style="text-align: justify;"><span style="font-style:italic;">-Joachim.</span> Kışladaki bir adam tarafından evlat edinildi. Garcia. İşe yaramaz herifin teki. Bir pislik.</p>

  <p style="text-align: justify;">-Bu aileye daha sonra ne olduğunu biliyor musunuz?</p>

  <p style="text-align: justify;">-Garcia karısını öldürdü ve intihar etti, 1977’de. Çocuk kaçtı. Daha sonra, çocuğun cangılda yaşamını sürdürdüğü söylendi. Vahşi hayata geri döndüğü. Ama vahşi hayat buradaydı. Campo Alegre’de.</p>

  <p style="text-align: justify;">-Birkaç yıl sonra, çocuk bulundu. Hatırlıyor musunuz?</p>

  <p style="text-align: justify;">-Alfonso Palin’i hatırlıyorum. Çocuğu almaya geldi. 1982’de. Ama Joachim, köydeki bir Cizvit’le gitmişti.</p>

  <p style="text-align: justify;">-Çocuğun onun biyolojik oğlu olduğunu biliyor muydunuz?</p>

  <p style="text-align: justify;">-Bazı söylentiler vardı. Palin’in Buenos Aires’te oğlanın annesiyle birlikte olduğundan bahsediliyordu. Çocuğu almak istiyordu. Üs komutanı Pellegrini korkudan geberiyordu. Palin nelere muktedir olduğunu daha önce ispatlamıştı.</p>

  <p style="text-align: justify;">-Nasıl?</p>

  <p style="text-align: justify;">Catarina başını salladı. Yüzünün altında ustura kesiği gibi bir çizgi belirdi. Bir tür gülümseme. Ama siyah gözlerinin ifadesi değişmemişti. Zaten değişemezdi: Cansızdı. Göz çukurları kemikli birer boşluktan ibaretti.</p>

  <p style="text-align: justify;">-Metresine yapılanları öğrenince askerleri buldu ve öldürdü. Her birinin ensesine birer kurşun.</p>

  <p style="text-align: justify;">-Pellegrini hiçbir şey demedi mi?</p>

  <p style="text-align: justify;">-Pellegrini’nin yapması gereken tek bir şey vardı: Çocuğu bulmak. Onu Palin’e vermek. Ve amiralin bir daha gelmemesi için dua etmek.</p>

  <p style="text-align: justify;">Jeanne daha sonrasını biliyordu.</p>

  <p style="text-align: justify;">Silueti karanlığın içinde kaybolmuş olan Feraud’ya işaret etti. Gitme vakti gelmişti. Hava kararmadan önce botu bulmanın zamanı.</p>

  <p style="text-align: justify;">Tam kapıdan çıkıyorlardı ki Jeanne sormadan edemedi:</p>

  <p style="text-align: justify;">-Gözlerinize ne oldu?</p>

  <p style="text-align: justify;">Catarina hemen cevap vermedi. Dizlerinin üstündeki elleri kasıldı.</p>

  <p style="text-align: justify;">-Bir ceza.</p>

  <p style="text-align: justify;">-Askerler mi?</p>

  <p style="text-align: justify;">-Askerler değil. Ben, kendim.</p>

  <p style="text-align: justify;">Ellerini kaldırdı ve boş göz çukurlarına bastırdı.</p>

  <p style="text-align: justify;">-Bir sabah, yeterince şey görmüş olduğuma karar verdim. Mutfağa gittim. Bir kaşık aldım. Ateşte onu dezenfekte ettim ve... yaptım. O zamandan beri de yerlilerle birlikte yaşıyorum.</p>

  <p style="text-align: justify;">Jeanne alçak sesle kadına veda etti ve Feraud’yu koridora doğru itekledi. Psikaytr bir kökün üzerine basınca az kalsın yere kapaklanıyordu.</p>

  <p style="text-align: justify;">-Bekleyin.</p>

  <p style="text-align: justify;">Jeanne kapının pervazında durdu.</p>

  <p style="text-align: justify;">-Siz, siz nereye gidiyorsunuz? diye sordu hemşire.</p>

  <p style="text-align: justify;">-Manes Ormanı’na.</p>

  <p style="text-align: justify;">Kısa bir sessizlik oldu. Catarina gevşek, soğuk, kendisine bile yabancı olan bir sesle ekledi.</p>

  <p style="text-align: justify;">-Öyleyse onları göreceksiniz.</p>

  <p style="text-align: justify;">-Kimleri?</p>

  <p style="text-align: justify;">-Anneleri. Bebeklerin annelerini.</p>

  <p style="text-align: justify;">-Ama siz, onların doğurduktan hemen sonra askerler tarafından öldürüldüğünü söylediniz.</p>

  <p style="text-align: justify;">-Onlar bu dünyada öldüler. Ama Manes Ormanı’nın dünyasında yaşıyorlar. Lagünün yer değiştiren topraklarında dolaşıyorlar. Onlar yamyam ruhlar. İnsan eti yiyorlar. İntikam alıyorlar. Onları görürseniz, benim adıma onları selamlayın. Onları unutmadığımı söyleyin.</p>
</body>
</html>
