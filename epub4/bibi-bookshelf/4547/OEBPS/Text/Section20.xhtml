<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-20-</h4>

  <p style="text-align: justify;">Jeanne evine gidip temizlendikten ve üstünü başını değiştirdikten sonra, saat 20.00’de olay yerindeydi. Cinayet mahallinin resmi adresi Faubourg-du-Temple Sokağı numara 111 değil, aynı apartman bloklarının diğer tarafıydı; oraya bir dizi avludan ve dışarıdan bakıldığında görülmeyen apartmanların arasından geçilerek girilebiliyordu; polis arabaları ve arabaların tepe ışıkları uzakta kalmıştı.</p>

  <p style="text-align: justify;">Kapıda iki polis duruyordu. François Taine onu bekliyordu.</p>

  <p style="text-align: justify;">-Ne var? Diye atıldı Jeanne, merhaba bile demeden.</p>

  <p style="text-align: justify;">-Genç bir kadın. Boğazlanmış. Kolları, bacakları koparılmış. Yenmiş. Aynı katil. Hiç şüphe yok.</p>

  <p style="text-align: justify;">-Kadının adı ne?</p>

  <p style="text-align: justify;">-Francesca Tercia.</p>

  <p style="text-align: justify;">-Yaşı?</p>

  <p style="text-align: justify;">-Diğerlerinden daha yaşlı. Otuz dört.</p>

  <p style="text-align: justify;">-Tıp alanında mı çalışıyormuş?</p>

  <p style="text-align: justify;">-Hayır. Bir sanatçı. Arjantin asıllı bir heykeltıraş.</p>

  <p style="text-align: justify;">-Tam olarak nerede bulundu? Bir otoparkta mı?</p>

  <p style="text-align: justify;">-Hayır. Çalıştığı atölyede. Avlunun dibinde, şu tarafta.</p>

  <p style="text-align: justify;">-Ne tür bir sanatçı ?</p>

  <p style="text-align: justify;">-Biraz farklı. Aslında, paleoantropolojik rekonstitüsyonlar yapan bir atölyede çalışıyormuş. Son derece gerçekçi tarihöncesi insanlar yapıyorlar. İnsanı gerçekten ürküten, silikon ve kıldan üretilmiş yaratıklar. Kadın bu Cro-Magnon ve Neandertal insanları arasında öldürülmüş.</p>

  <p style="text-align: justify;">Jeanne dünyada hemen hemen tek olan bu atölyeyi biliyordu. Bu atölyeyi kuran kadın hakkında bazı makaleler okumuştu. İsmini hatırlamıyordu, ama sanatçı tek bir kafatası kemiğinden hareketle, yüz hatlarını çıkararak ve killi topraktan yüz kaslarını yontarak 30 000 yıl önce ortadan yok olmuş bir insanın yüzünü yeniden oluşturabiliyordu.</p>

  <p style="text-align: justify;">Ayrıca sanatçıyı tanıması için bir başka sebep daha vardı:</p>

  <p style="text-align: justify;">-Bu atölye, dedi,bizim için çalışmıyor muydu?</p>

  <p style="text-align: justify;">-Bizim için mi?</p>

  <p style="text-align: justify;">-Adli polis için. Kemiklerden yola çıkarak yapılan rekonstitüsyonlar. Özel bir bilgisayar programı kullanıyorlar.</p>

  <p style="text-align: justify;">-Bilmiyorum. Atölyenin sahibi hanım burada. Ona sorarsın.</p>

  <p style="text-align: justify;">-Ya kurban, onun hakkında ne biliyorsun ?</p>

  <p style="text-align: justify;">-Hiçbir şey, şimdilik.</p>

  <p style="text-align: justify;">Taine duvarın karşısında, posta kutularının hemen yanında duruyordu, ellerini arkasında birleştirmişti. Lacoste marka polo yaka bir tişört ile kumaş bir pantolon giymişti. Otomatiği yakmamıştı. Yüzü alacakaranlıkta tam olarak seçilemiyordu. Kaçamak, tutarsız tınılar yansıtan sesi dışında, ruh halini kestirmenin başka bir yolu yoktu. Canı sıkkındı. Sinirliydi. Ama Jeanne’ın bu şekilde, hep elinin ulaşabileceği yerde olmasından da memnundu. Cesetler olduğu sürece, koşa koşa gelecekti.</p>

  <p style="text-align: justify;">-Fiziksel olarak, dedi Jeanne, diğerlerine benziyor mu?</p>

  <p style="text-align: justify;">-Bunu söylemek zor. Yaşından genç gösteriyor. Esmer. Etli butlu. Güzel denebilir. Fotoğraflarını gördüm... daha önce çekilmiş olanları. Katilin belli bir tipi var, bu kesin, ama bu kız çok göz alıcı biri değil. Belki de, bizim hiç tahmin edemediğimiz bir sebepten dolayı onları seçiyor ve...</p>

  <p style="text-align: justify;">-Senden istediğim şeyleri teyit ettin mi?</p>

  <p style="text-align: justify;">-Bu konuda haklıydın: Katil Pavois Laboratuarları’ndan amniyon sıvısı çalmış.</p>

  <p style="text-align: justify;">-Ya diğeri?</p>

  <p style="text-align: justify;">-Yanılmışsın. DNA analizlerine göre katil bir erkek. Ve elbette cinayetleri işleyen hep aynı kişi.</p>

  <p style="text-align: justify;">‘Bir erkek’, diye düşündü Jeanne, ‘ve ben onun adını biliyorum...’</p>

  <p style="text-align: justify;">-DNA analizlerinden başka bir şey öğrenemedik mi?</p>

  <p style="text-align: justify;">-Kimliğine kesinlikle ulaşamadık. Herifin sabıkası yok, dolayısıyla fişlenmemiş, tahmin ettiğimiz gibi.</p>

  <p style="text-align: justify;">-Herhangi bir genetik anormallik? Bir özellik ?</p>

  <p style="text-align: justify;">-Yok, standart bir profil. Dikkat çekici hiçbir şey bulamadık.</p>

  <p style="text-align: justify;">-Hepsi bu kadar mı?</p>

  <p style="text-align: justify;">Taine derin bir iç çekti ve dayandığı duvardan volta atmak için uzaklaştı.</p>

  <p style="text-align: justify;">Hepsi bu, diye cevapladı, dişlerinin arasından. Çok az, biliyorum. Herhangi bir ipucu yok. Görüntü,tanık yok. Kimse, kurbanlardan birini bile şüpheli bir herifle görmemiş. Ne de yabancı biriyle. Herhangi bir temas olduğuna dair bir iz yok. Ne telefon, ne internet. Bu herif, görünmez bir adam. Kurbanını öldürürken, ortaya çıkıyor ve sonra yok oluyor.(Taine parmaklarını şıklattı.) Böyle.</p>

  <p style="text-align: justify;">-Kurbanların hayatlarını iyice araştırdınız mı?</p>

  <p style="text-align: justify;">Sorgu yargıcı, Jeanne’ın tam karşısında durdu, elleri ceplerindeydi. Işık arkasından geliyordu, ama gözlerinde öfke parıltıları vardı.</p>

  <p style="text-align: justify;">-Sen ne sanıyorsun? Reischenbach kızların günlük hayatlarını bütün yönleriyle araştırdı. Banka kartları. Çek defterleri. Telefon görüşmeleri. Hatta bisiklet kiralama sistemine abone olmaları sayesinde izledikleri güzergâhlar bile araştırıldı. Hiçbir şey yok. Sadece mefhumu muhalifinden bazı kesinlikler var: Kızlar birbirlerini tanımıyor. Ve cinayet öncesi katille karşılaşmamışlar.</p>

  <p style="text-align: justify;">-Bu kesin mi?</p>

  <p style="text-align: justify;">-Her halükârda, son altı ayda ortak tanıdıkları kimse olmamış. Zaten ikisinin sınırlı bir sosyal hayatı varmış. ilki evliymiş.Vietnam asıllı bir ilkokul öğretmeniyle. Diğeri yeni boşanmış... İki yıl süren bir evlilik. Çocuk yok. Her şeyi o laboratuarmış.</p>

  <p style="text-align: justify;">-Eski kocayı sorguladınız mı?</p>

  <p style="text-align: justify;">-Jeanne, bana her zaman yapılan şeyleri soruyorsun. Bu cinayetlerin ayrı bir boyutu var. Tamamen olağanüstü bir şeyler, anlıyor musun?</p>

  <p style="text-align: justify;">Anlıyordu, evet. ‘Orman, seni ısırıyor...’</p>

  <p style="text-align: justify;">-Her şey, bizi organize bir katile götürüyor.Cinayet mahallinin kanlı görüntüsüne rağmen, adam soğukkanlı biri. Kurbanını belirlemiş. Onu gözlemlemiş. Hiç beklemediği bir anda yakalamak için takip etmiş. Tüm bunların sebebini sadece o biliyor.</p>

  <p style="text-align: justify;">-Elimizde hiçbir şey olmaması imkânsız.</p>

  <p style="text-align: justify;">Taine, gidip posta kutularının yanındaki duvara sırtını dayadı.</p>

  <p style="text-align: justify;">-Tamam, dedi. Bir ayrıntı var.</p>

  <p style="text-align: justify;">-Nasıl bir ayrıntı?</p>

  <p style="text-align: justify;">-Otizm.</p>

  <p style="text-align: justify;">-Açıkla.</p>

  <p style="text-align: justify;">-İlk kurbanın, Marion Cantelau’nun işiyle ilgili bazı bilgilere ulaştım. Çalıştığı enstitü sadece gelişmeyi engelleyici rahatsızlıkları olan çocukları kabul ediyor. Otizm sendromu olarak adlandırılan bozukluklar.</p>

  <p style="text-align: justify;">-İkinci kurbanla, Nelly Barjac’la bağlantısı ne? Diye sordu Jeanne safça.Veya katille?</p>

  <p style="text-align: justify;">-Barjac’la, bilmiyorum. Ancak katilin ellerin yerlerini değiştirmesi otizmin olası semptomlarından birini oluşturuyor. Dört ayak üzerinde yürüyor ve avuç içlerini ayaklarına doğru çeviriyor.</p>

  <p style="text-align: justify;">Başka semptomlar da vardı. Feraud’nun sesi hâlâ kulaklarındaydı:”Kişi zamirini yanlış kullanma. Soruları tekrarlama. Karşısındaki ne söylerse onu yineleme. Hatta yüzü...Diğeri konuştuğunda yüzünün değiştiğini gördünüz... ”</p>

  <p style="text-align: justify;">Farkında olmadan Taine, Joachim’in izini sürüyordu.</p>

  <p style="text-align: justify;">Onun içindeki şeyin...</p>

  <p style="text-align: justify;">-Senin fikrin ne? Diye sordu Jeanne.</p>

  <p style="text-align: justify;">-Bir fikrim yok. Bilgi topladım; Otistik bir katil hipotezi akla yatkın değil. Bu tür cinayetleri işlemek için yeterince planlı hareket edemez. Bu tip bir hasta kendini tehlikede hissettiğinde şiddet sergileyebilir, ancak önceden tasarlayıp cinayet işleyemez.</p>

  <p style="text-align: justify;">-Amniyosentezlerle bir ilişki olabilir mi?</p>

  <p style="text-align: justify;">-Hayır. Pavois Laboratuarları bu tür genetik anomalileri saptayamıyor. Otizmin genetik bir soruna bağlı olduğunu gösteren bir şey de yok. Uzmanlar bu konuda hemfikir değil.</p>

  <p style="text-align: justify;">-İlk cinayete geri dönelim. Sana göre, katil çocukken bu enstitüde kalmış olabilir mi?</p>

  <p style="text-align: justify;">-Evet. Ama bu konuda da bir açmaz var. Katilimiz bir yetişkin. Yani en az yirmi yıl önce orada yatmış olması gerekir. Ancak merkez o tarihlerde henüz kurulmamış bile.</p>

  <p style="text-align: justify;">Taine parmaklarıyla posta kutularına hafifçe vurdu. Ahşap kutular parklara yerleştirilen kuş evlerini andırıyordu.</p>

  <p style="text-align: justify;">-Ya duvardaki yazılar?</p>

  <p style="text-align: justify;">-Uzmanlardan haber yok. Ama bundan da bir şey çıkacağını sanmıyorum. Herif yeni bir dil uydurmuş olmalı. Hiçbir anlam taşımayan şeyler. İşaretler bir alfabenin harflerini çağrıştırsa bile.</p>

  <p style="text-align: justify;">-Uzmanların görüşünü bekle.</p>

  <p style="text-align: justify;">Taine omuzlarını silkti.</p>

  <p style="text-align: justify;">-Yapacak başka bir şey yok.</p>

  <p style="text-align: justify;">Taine yeniden volta atmaya başladı. Sinirli ve kararlılığı azalmış gibiydi. Meditasyon aşamasına giriliyordu. Karmaşık duygular. İzlenimci evre.</p>

  <p style="text-align: justify;">-Sezgilerim, dedi sonunda, tüm bunlarda ortak bir nokta olduğunu söylüyor. İlkel çağlara bir geri dönüş. İnsanoğlunun gerilemesi. İlkel davranışlarına geri dönmesi. Cinayet mahalleri, bir kurban ritüelini anımsatıyor. Mekânlar-otoparklar,yeraltı odaları, birer mahzen. Bu yönden bakınca bugünkü atölye diğerleriyle örtüşüyor.</p>

  <p style="text-align: justify;">-Neden?</p>

  <p style="text-align: justify;">_Sen de göreceksin. Bir başka ayrıntı. Adli tabibe göre, kurbanın kemikleri bir çakmaktaşıyla parçalanmış. Ve taştan başka bir aletle. Ayrıca iliğini emmek için kemikleri de kırmış. Bizim herif, yamyam eğilimleri olan gerçek bir tarihöncesi adamı. Bu da, heykeltıraş Francesca Tercia’nın uzmanlığıyla bir bağ oluşturuyor. Tüm bunlar da bizi arkaik, çok eski bir şeylere götürüyor. Belki otizm de bir gerileme olarak değerlendirilebilir...</p>

  <p style="text-align: justify;">Jeanne sabırsızca kımıldandı:</p>

  <p style="text-align: justify;">-Tamam. Gidelim mi?</p>

  <p style="text-align: justify;">Taine acımasız bir gülümsemeyle sordu:</p>

  <p style="text-align: justify;">-Bunu seviyorsun, ha?</p>

  <p style="text-align: justify;">-Neyi?</p>

  <p style="text-align: justify;">-Soğuk eti.</p>

  <p style="text-align: justify;">Jeanne itiraz etti:</p>

  <p style="text-align: justify;">-Diğerinden daha fazla değil.</p>

  <p style="text-align: justify;">-Palavra. Haydi gel.</p>

  <p style="text-align: justify;">-Hayır. Bekle. Benim bir akbaba olduğumu mu söylemek istiyorsun?</p>

  <p style="text-align: justify;">Taine geri döndü. Gülümsemesi şefkatli bir hal almıştı.</p>

  <p style="text-align: justify;">-Hüzünlü olduğunun farkında değil misin?</p>

  <p style="text-align: justify;">-Hüzünlü mü? Yo.</p>

  <p style="text-align: justify;">-O zaman neşen yok.</p>

  <p style="text-align: justify;">-Havamda değilim.</p>

  <p style="text-align: justify;">-Daha önce böyle tuhaf bir olayla karşılaşmadığına iddiaya girerim.</p>

  <p style="text-align: justify;">-Karşılaştım. Bir sürü.</p>

  <p style="text-align: justify;">-Seni dinliyorum.</p>

  <p style="text-align: justify;">Jeanne durumun saçmalığını düşündü. Bir cinayet mahallinin eşiğinde, anlatacak bir yalan bulmak için kafa patlatıyordu. Ama bir yandan da bu aptala, göründüğü gibi biri olmadığını ispatlamak istiyordu. Kana susamış bir sorgu yargıcı değildi. Yalnız bir kadın. Kafasında karanlık düşünceler uçuşan bir sefil. Beyninin derinliklerinde hep var olan, sessizlik ormanındaki travmatik bir kız çocuğu...</p>

  <p style="text-align: justify;">-Bir otomatik sulama sistemi ile ters ilişki teklif edilen bir kadın arasındaki farklı biliyor musun?</p>

  <p style="text-align: justify;">-Hayır.</p>

  <p style="text-align: justify;">-Fark yoktur.</p>

  <p style="text-align: justify;">Jeanne, otomatik bir sulama makinesi gibi başını sağdan solan doğru yavaş yavaş çevirerek “hayır” işareti yaptı.</p>

  <p style="text-align: justify;">-Tsk, tsk,tsk,tsk,tsk,tsk...</p>

  <p style="text-align: justify;">Taine kahkahayla güldü.</p>

  <p style="text-align: justify;">-Gel, gidip vahşeti görelim.</p>
</body>
</html>
