<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-21-</h4>

  <p style="text-align: justify;">İlk salon, rafların üzerinde farklı dönemleri, ifadeleri ve farklı alanları betimleyen kafaların sergilendiği bir yerdi. Sinemanın, televizyonun, siyasetin ünlüleri. Ama özellikle insan türünün ataları. Ayrıca, kasları spatulayla belirgin kılınmış fayans kilinden yapılma bedenler.</p>

  <p style="text-align: justify;">-Bastığın yere dikkat et.</p>

  <p style="text-align: justify;">Jeanne bu tuhaf faunada Taine’i takip ediyordu. Polisler, herhangi bir şeyi düşürmemeye azami çaba göstererek raflar boyunca “girilmez şeridi” çekiyorlardı. Herkes kalabalığın içinde kendine yol açmaya çalışıyordu. Her yerde killi toprak, talaş ve kimyasal kokusu vardı.</p>

  <p style="text-align: justify;">İkinci salon çok daha tuhaftı.</p>

  <p style="text-align: justify;">Duvarlar boyunca, turuncu renkli bir dizi beden. Kauçuğumsu bir duyarsızlık içinde farklı konumlarda yerleştirilmişti, Her siluet elastik bir haleyi andıran, yine aynı maddeden bir kabukla örtülüydü. Yerde içi boş gövdeler, esnek kol ve bacaklar vardı. Kalıplar. Jeanne kullanılan tekniği biliyordu. Atölyedeki sanatçılar, önce kilden bir vücut yapıyor, sonra kauçukla kaplayıp kalıp çıkarıyorlardı. Elde edilen kalıp, silikon heykele biçim vermekte kullanılıyordu.</p>

  <p style="text-align: justify;">Üçüncü salon kurbanın bulunduğu salondu.</p>

  <p style="text-align: justify;">Taine, olay yeri inceleme teknisyenlerinden beyaz tulum istedi:</p>

  <p style="text-align: justify;">-Bizi bir süreliğine yalnız bırakır mısınız?</p>

  <p style="text-align: justify;">Adamlar tek kelime etmeden dışarı çıktı. Jeanne sorgu yargıcının peşinden yürüdü ve gördüğü manzara karşısında şoka uğradı. Karşılaştığı vahşeti bile unutarak, bu kez tarihöncesi insanlarının -çok eski çağların gerçek insanları- da bu şenliğe davet edilmiş olduğunu düşündü. Kurban, odanın ortasında, hâlâ baş aşağı asılıydı; çevresinde sessiz gözlemciler gibi hareketsizce duran, hayvan postlarına bürünmüş insanlar vardı. Omuzlarında geyik taşıyan veya mızraklarının ucundaki balıkları sallayan alınları çıkıntılı, çeneleri yüzlerinden daha ileride yabani avcılar. Hem çekingen hem de muzaffer bir duruşları vardı. Doğaya karşı bir kez daha zafer kazanmış olmaktan gururlu insansılar.</p>

  <p style="text-align: justify;">-Çılgınca değil mi? Diye mırıldandı Taine.</p>

  <p style="text-align: justify;">Jeanne cevap vermek yerine, kafasını salladı. Nefesini tuttu ve kurbana dikkatle baktı. Maktul çıplaktı.</p>

  <p style="text-align: justify;">Tavana bir bacağından asılmıştı.</p>

  <p style="text-align: justify;">Katil, heykelleri asmakta kullanılan odadaki makara sisteminden yararlanmıştı. Kadın da, asılı bir heykeli andırıyordu. Beyaz teni, mavimsi hematomlarla, yol yol kurumuş ve kararmış kanlarla bir tezat oluşturuyordu. Tuhaf bir ayrıntı vardı: Adli tabip, kulak davulu ısısını ölçmek için kurbanın kulağına termokupllu bir termometre yerleştirmişti.</p>

  <p style="text-align: justify;">Jeanne incelemesini sürdürdü. Katil,avını gövdesini karından pubise kadar yarmıştı ve yere kadar sarkıttığı bağırsakları da kurbanın yüzünü örtmüştü. Bağırsakların arasından maktulün şişmiş, şiddet görmüş yüz hatları ayırt ediliyordu. Ve yarılmış boğazı da.</p>

  <p style="text-align: justify;">Jeanne’ın dikkatini çeken başka bir şey daha vardı. Katil ya yakalanacağını düşünmüş -işini bitirmeye zaman bulamamıştı- ya da tarzını değiştirmişti. Ancak her iki durumda da kadını kancadan indirmemiş ve kollarını bacaklarını koparmamıştı. Sadece uyluklarındaki, kasıklarındaki kalçalarındaki etlerden parça koparmakla yetinmişti. Şüphesiz yemek için...</p>

  <p style="text-align: justify;">Yerde kan ve yenmemiş veya çiğnendikten sonra püskürtülmüş et parçaları vardı. Sıyrılmış, emilmiş kemikler ve kıkırdaklar. Bu akşam ateş yoktu, kuzu çevirme yoktu. Yamyam, eti çiğ yemekle yetinmişti.</p>

  <p style="text-align: justify;">Jeanne çevresine bakındı. Oradaydı, kanla çizilmiş işaretler aletlerin, çeşitli eşyaların durduğu rafın üstündeki duvardaydı. Her biri sonsuz sayıda X ve Y oluşturan farklı dallara sahip ağacı andıran şeyler. Hiç olmadığı kadar, tekrarlanan bu işaretler bir karyotipin kromozomlarını çağrıştırıyordu.</p>

  <p style="text-align: justify;">Derin bir nefes alınca kanın ve etin pis kokusunu bastıran solventlerin ve reçinenin kokusunu aldı. Hafif bir rahatlama hissetti... Yeniden katilin çılgınlıklarına döndü. Zihninde onu hâlâ “Joachim” olarak adlandırmıyordu. Şu an sahnenin korkunçluğuyla yüz yüzeydi ve bu sahnenin sebebi olan kişinin sesini duymuş olduğuna hâlâ inanamıyordu.</p>

  <p style="text-align: justify;">Bu cani, ilkel tanrılara yakarıyordu. Belki de ruhunu bu şekilde arındırdığını düşünüyordu. Veya dünyayı. Ya da tüm insanlığı. Jeanne, Amerikalı seri katil Herbert Mullin’i hatırlıyordu; adam, öldürdüğü insanlar sayesinde depremleri önlediğine inanıyordu ve havadaki kirliliğin avlarının bağırsaklarından kaynaklandığını ileri sürüyordu.</p>

  <p style="text-align: justify;">Kesin olan bir şey vardı: Katil Francesca Tercia’yı mesleğinden dolayı seçmişti. Bu dekor içinde öldürmek istiyordu, dostlarının yanında; kendisi gibi arkaik inançlarla, ölümsüzlük refleksiyle canlandırılmış ilkel insanların huzurunda. Binlerce yıl öncesinin, evrim geçiren insan türünün yer aldığı bu eşsiz mekân için yeraltını -mahzenler, otoparklar, kanalizasyonlar- terk etmişti.</p>

  <p style="text-align: justify;">Joachim’i düşündü. Sesi hâlâ kulaklarındaydı: <span style="font-style:italic;">Todas laspromesas de mi amor</span>...(aşkımın bütün vaatleri...) Bir kez daha kendinden şüpheye düştü. Gerçekten de yamyam katil o muydu? Belki de bu, sadece basit bir rastlantıydı. Bir tesadüf...</p>

  <p style="text-align: justify;">Olay yeri incelemenin adamları yeniden odaya doluşmuştu.</p>

  <p style="text-align: justify;">-Geri geleceğim, dedi Jeanne, ekip sorumlusuyla konuşmakta olan Taine’e.</p>

  <p style="text-align: justify;">Odadan çıktı. Koridoru buldu. Kafası jöleli Reischenbach’la karşılaştı. Suratı asıktı. Her yeni kurban aklına çaresizliğini getiriyor olmalıydı. Jeanne onu selamladı, yanından geçti ve dip taraftaki yarı karanlık son odayı gördü. Nedenini bilmeksizin, oraya doğru yöneldi.</p>

  <p style="text-align: justify;">Odanın tam ortasında, büyük siyah lake bir masa vardı. Masanın arkasında, kadife bir kordon. Kordonun arından da, bir kalabalık. İlkçağlara ait yaratıklar, bir kez daha. Binlerce, hatta milyonlarca yıl öncesinin farklı dönemlerine ait,karşılıklı olarak yerleştiriliş yaratıklar. Düzensiz bir şekilde. Jeanne, kafasında onları evrim zincirine göre yeniden sıralamaya çalıştı. Solda, bir çift fark etti, kıllı ve kapkara, ufak tefek iki goril. Gözlerinde bir ışık, dudaklarının kenarında bir gülümseme vardı, bu da onlara insansı bir görünüm kazandırıyordu. Biraz ileride, yine sol tarafta, bir başka çift, kazma gibi sivri dişlerini gösteriyordu. Daha az kıllıydılar ve daha gelişmiş görünüyorlardı. Avlanmakta ve ateş yakmakta kullandıkları çakmaktaşları gibi sivri dişleri vardı. Gözlerinde, geçen yüzyıllarla birlikte ortaya çıkan yeni bir kıvılcım. Üstün zekâ.</p>

  <p style="text-align: justify;">Bir kenarda, yanlışlıkla oraya çağırılmış bir köylü ailesi gibi, dar alınlı, elleri mızraklı, hayvan postları giymiş, saçlı bir topluluk. Kirpi gibi saçlar, köşeli çeneler, derin bakışlar. Sanki bunların evrimi üzerine bazı makaleler okumuştu. Dünya üzerinden kaybolmadan önce <span style="font-style:italic;">Homo sapiens sapiens</span> le birlikte yaşamış Neandertal insanını hatırlıyordu.</p>

  <p style="text-align: justify;">Grubun arkasında insanlar vardı. Günümüz insanlarına benzemiyorlardı, ama maymunsu da değillerdi. Karmakarışık saçlar, Amerikan yerlileri tarzında eski püskü süet giysiler giymiş, Auguste Rodin’in <span style="font-style:italic;">Calais Burjuvalarını</span> andıran tipler. Yırtık pırtık elbiseler içinde, yorgun görünümlü insanlar. Yine de cam gözlerinden, korkunun yerini kurnazlığın aldığı anlaşılıyordu. İnsan gelişiyordu.</p>

  <p style="text-align: justify;">Tüm bu yüzler lake masaya yansıyor, kara bir su birikintisinden su içmeye hazırlanıyormuş gibi görünüyorlardı. Jeanne, bu göletin diğer ucunda çömelmiş gibi duran son bir heykel daha fark etti. Siyah bir kürk giymiş veya koyu renkli paçavralara bürünmüş bir kadın -iyi göremiyordu. Çarpıcı olan, kısa kesilmiş kırmızı saçlarıydı. İnsanlığın ilk dönemlerine ait bir şaman olabilir miydi?</p>

  <p style="text-align: justify;">Jeanne geriye doğru sıçradı. Heykel kımıldamıştı. Bu aslında, masanın diğer ucunda oturan bir kadındı. Siyah bir şala sarınmıştı. Punk tarzı diken diken saçları alev gibi parlak kırmızı ışıltılar saçıyordu. Sersemlemiş bir hali vardı.</p>

  <p style="text-align: justify;">Jeanne’ın önsezileri güçlüydü. Karşısındaki atölyenin şefi olmalıydı. Bu tarihöncesi kişiliklere hayat veren virtüöz. Buraya kafasını toplamaya gelmişti. Hiç tereddüt etmeden, Jeanne ona yaklaştı ve elini omzuna koydu. Kırmızı saçlı kadın ona baktı. Kısa bir kararsızlık anından sonra üzüntülü yüz ifadesine rağmen gülümsedi.</p>

  <p style="text-align: justify;">Ayağa kalktı ve elini uzattı.</p>

  <p style="text-align: justify;">-Isabelle Vioti. Bu atölyenin yöneticisiyim. Siz polis misiniz?</p>

  <p style="text-align: justify;">-Hayır. Jeanne Korowa. Sorgu yargıcı.</p>

  <p style="text-align: justify;">Kadının gözbebekleri şaşkınlığını ele vererek büyüdü.</p>

  <p style="text-align: justify;">-Az önce bir yargıçla konuştum.</p>

  <p style="text-align: justify;">-Onunla birlikteyim.</p>

  <p style="text-align: justify;">-Uygulama hep böyle midir?</p>

  <p style="text-align: justify;">-Hayır. Ama bu olay gerçekten...çok özel.</p>

  <p style="text-align: justify;">Kadın sert bir hareketle yeniden oturdu. Sanki kibar olmak için harcadığı çabadan yorgun düşmüştü. Dirseklerini masaya dayadı ve alnını ellerinin arasında aldı.</p>

  <p style="text-align: justify;">-Anlamıyorum.. .Anlamıyorum...</p>

  <p style="text-align: justify;">-Kimse anlamıyor, dedi Jeanne. Burada bulunmamızın sebebi bir açıklama yapmak değil. Ne de bir çözümleme. Suçluyu bulmamız gerekiyor. Onu durdurmalıyız. Onu yakalasak bile, Bana inanın, bu cinayetlerdeki esrar perdesi tamamen kalkmayacak.</p>

  <p style="text-align: justify;">Isabelle Vioti başını kaldırdı.</p>

  <p style="text-align: justify;">-Polisler konuşurken duydum. Bu ilk cinayet değilmiş.</p>

  <p style="text-align: justify;">-Bildiğimiz kadarıyla, bu üçüncü kurban. Kısa bir süre içinde.</p>

  <p style="text-align: justify;">-Ama neden? Yani neden Francesca?</p>

  <p style="text-align: justify;">Jeanne bir sandalye çekti ve kadının karşısına oturdu.</p>

  <p style="text-align: justify;">-Francesca rasgele seçilmedi. Atölyeniz katilin ilgisini çekiyordu.</p>

  <p style="text-align: justify;">-Benim atölyem mi?</p>

  <p style="text-align: justify;">-Bu cinayetlerin, en başından beri, ilkel bir yan anlamı var. Tarihöncesi çağlarla ilgili bir şey. Katilin duvarlara çiziktirdiği işaretleri gördünüz mü?</p>

  <p style="text-align: justify;">-Evet. Hayır. Onlara bakmak istemiyorum.</p>

  <p style="text-align: justify;">Jeanne üstelemedi. Daha sonra kadına fotoğraflarını gösterebilirdi. Kadın belki de bir şeyler anlayabilirdi... Jeanne bu düşüncesinden hemen vazgeçti. Ne yapıyordu böyle? Bu onun soruşturması değildi. Bu olayda hiçbir meşruiyeti yoktu. Suçluyu biliyor olsa bile.</p>

  <p style="text-align: justify;">-Bu eski zaman insanlarını yeniden yapmak için, dedi, nelerden yararlanarak çalışıyorsunuz? Kemikler mesela?</p>

  <p style="text-align: justify;">-Kafatasları. Kemikler. Aslında hepsi kalıp. Afrika’da, Avrupa’da, Asya’da bulunmuş fosillerin kopyaları. Güvenlik gereği orijinalleri müzelerde muhafaza ediliyor.</p>

  <p style="text-align: justify;">-Onları size kim temin ediyor?</p>

  <p style="text-align: justify;">-Araştırmacılar. Müze bilimciler.</p>

  <p style="text-align: justify;">-Atölyeden çalınmış bir şey var mı?</p>

  <p style="text-align: justify;">-Nasıl yani?</p>

  <p style="text-align: justify;">-Bir kafatası, bazı parçalar. Her şey yerinde mi?</p>

  <p style="text-align: justify;">-Bilmiyorum. Kontrol etmek lazım. Hem neden bunları alsınlar ki?</p>

  <p style="text-align: justify;">-Seninle biraz konuşabilir miyim?</p>

  <p style="text-align: justify;">Jeanne başını çevirdi. François Taine kapının ağzında duruyordu, sinirli bir hali vardı. Jeanne koridora, onun yanına çıktı. Diğer salonda, olay yeri incelemenin teknisyenleri, ambulans görevlilerinin yardımıyla, cesedi büyük bir dikkatle kancadan indiriyordu.</p>

  <p style="text-align: justify;">-Ne haltlar karıştırıyorsun? Benim yerime soruşturma mı yapıyorsun?</p>

  <p style="text-align: justify;">-Hayır. Sadece öğrenmeye...</p>

  <p style="text-align: justify;">-Seni duydum. Bu soruların sebebi ne? Şimdi de katilin kemik çaldığını mı düşünüyorsun?</p>

  <p style="text-align: justify;">Pavois Laboratuarları’ndan amniyon sıvısı çaldı. Her seferinde bir hatıra alıyor olabilir. Bir ganimet. Ve...</p>

  <p style="text-align: justify;">Taine artık onu dinlemiyordu; ambulans görevlilerinin ve heykellerin biraz uzağındaki bir şeye veya birine bakıyordu. Langleber, adli tabip. Dijital teybi hâlâ elindeydi. İncelemesini yeni bitirmiş olmalıydı. Cesedin götürülmesi için talimat veren de oydu.</p>

  <p style="text-align: justify;">-Sana yemin ederim, eğer buna benzer bir aptallık daha yaparsan... dedi Taine dişlerinin arasından.</p>

  <p style="text-align: justify;">Langleber yanlarına geldi.</p>

  <p style="text-align: justify;">-Lacan’ın ne dediğini biliyor musunuz?</p>

  <p style="text-align: justify;">-Kahrolası... diye hırladı Taine.</p>

  <p style="text-align: justify;">-“Eğer anladığınızı sanıyorsanız, yanılıyorsunuz demektir?</p>

  <p style="text-align: justify;">-Saçmalamayı kesecek misin? Dedi sorgu yargıcı, işaretparmağını adama doğru sallayarak.</p>

  <p style="text-align: justify;">Adli tabip “pes” dercesine ellerini havaya kaldırdı.</p>

  <p style="text-align: justify;">-Tamam. İşten konuşalım. Yöntem aynı. Yalnız bu gece, bizim herif biraz baştan savma çalışmış. Ya işini yarım bırakmış ya da bilmediğimiz bir sebepten dolayı hızlı hareket etmek istemiş. Kurbanı kancadan indirmemiş. Kollarını, bacaklarını koparmamış. Hiçbir parçayı pişirmemiş. Gerisi diğerleriyle tıpatıp aynı. Tüm kanı boşaltma. Isırık izleri. Koparılmış parçalar.</p>

  <p style="text-align: justify;">-Yarın sabah raporunu masamda istiyorum.</p>

  <p style="text-align: justify;">-Alacaksın. Birkaç ayrıntı dışında, rapor diğerlerinin bir kopyası.</p>

  <p style="text-align: justify;">-Ne tür ayrıntılar? Diye sordu Jeanne.</p>

  <p style="text-align: justify;">-Kurbanın gözlerini yemiş.</p>

  <p style="text-align: justify;">Taine sert bir şekilde kafasını salladı.</p>

  <p style="text-align: justify;">-Bu kadar yeter, dedi tiksintiyle. Gidelim.</p>

  <p style="text-align: justify;">Langleber’e veda edip yanından ayrıldılar ve önce kalıpların sonra kafaların bulunduğu salonlardan geçtiler. Dışarıda polisler koşuşturup duruyordu. Bazıları, ana avluyu diğerlerinden ayırmak için hâlâ plastik bant çekmekle meşguldü. Bazıları ise apartmanların girişlerini gözetim altında tutuyordu. Güvenlik çemberinin içine sivillerin girmesine izin verilmiyordu, ama herkes pencerelerdeydi.</p>

  <p style="text-align: justify;">Reischenbach güvenlik şeridinin altından geçti ve yanlarına geldi.</p>

  <p style="text-align: justify;">-Durum boktan. Basın burada.</p>

  <p style="text-align: justify;">-Hadi bakalım. Onlara kim haber verdi?</p>

  <p style="text-align: justify;">-Biz değil, bu kesin. Ne yapıyoruz?</p>

  <p style="text-align: justify;">-Onlara, yarından sonra, Pazartesi sabahı,savcının basın açıklaması yapacağını söyle.Başka, seçeneğimiz yok; her şeyi bir düzene sokmak gerekiyor. Ve bu çok hızlı olmalı, ne durumda olduğumuz meydanda.</p>

  <p style="text-align: justify;">Polis gözden kayboldu. Taine, Jeanne’ı kolundan tuttu ve fısıldar gibi konuştu:</p>

  <p style="text-align: justify;">-Gel. Arkadan çıkalım.</p>

  <p style="text-align: justify;">Birkaç dakika sonra, yeniden Civiale Sokağı’na açılan kapının ağzındaydılar.</p>

  <p style="text-align: justify;">-Her şeyi toparlayınca seni ararım. Ve bu hafta sonu birlikte bir yemek yeriz, tamam mı?</p>

  <p style="text-align: justify;">İlk kez Pavois Laboratuarları’nda olduğu gibi yeniden doğal neşesine kavuşmuştu. Jeanne onu tersledi:</p>

  <p style="text-align: justify;">-Katili bul. Bu bir oyun değil.</p>

  <p style="text-align: justify;">Taine’in gülümsemesi kayboldu. Hayır, bu bir oyun değildi. Sorgu yargıcı olası kurbanların hayatıyla oynuyordu, bunu biliyordu. Ve kadranı kandan, akrep ile yelkovanı çakmaktaşından olan saat ilerliyordu.</p>

  <p style="text-align: justify;">Jeanne, Taine’e “Hoşça kal” dedi ve karmaşık bir ruh haliyle arabasına doğru yürüdü. Aklında iki şey vardı.</p>

  <p style="text-align: justify;">İlki,ilaç yardımıyla birkaç saat uyumaktı. İkincisi ise, Antoine Feraud’ya ulaşmak ve ağzından laf almaktı.</p>

  <p style="text-align: justify;">Ne müzedeki güzel madonnayı, ne de korkmuş âşığı oynamak söz konusuydu.</p>

  <p style="text-align: justify;">Yasaların ve hukukun yerine.</p>
</body>
</html>
