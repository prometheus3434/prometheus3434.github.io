<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-5-</h4>

  <p style="text-align: justify;">-Şu an neyim var bilmiyorum,olan biten her şeyi siktir etmek istiyorum.</p>

  <p style="text-align: justify;">-Ne güzel.</p>

  <p style="text-align: justify;">Jeanne çok şaşırdığını belli etmemek için çaba gösterdi. François Taine, uzaklaşmakta olan garson kızın kalçalarına hayranlıkla bakıyordu. Sonra gözlerini kızın küçük kıçından ayırdı ve gülümseyerek Jeanne’a baktı. Bu gülümseme, Taine’in bu iştahlı bakışlarının Jeanne tarafından anlaşıldığının açık bir ifadesiydi. Zaten Jeanne da bunu saklamamıştı. Arkadaşlıkları, on yıl önce Bordeaux’daki yargıçlık okulunun sıralarında başlamıştı. Taine, okuldayken bir kere şansını denemişti. Ardından, birkaç yıl sonra, bir kez de boşandıktan sonra. Jeanne her seferinde teklifi geri çevirmişti.</p>

  <p style="text-align: justify;">-Ne yiyeceksin? Diye sordu.</p>

  <p style="text-align: justify;">-Bakalım.</p>

  <p style="text-align: justify;">Bütün Parisli kadınlar gibi, buluğ çağından beri, yemek yiyormuş gibi yapıyordu. Mönüye hızla bir göz attı, seçimini yaptı, sonra çevresine göz gezdirdi. Usine, Etoile Meydanı yakınlarında, çok revaçta bir restorandı. Gözenekleri reçineyle doldurulmuş açık renk ahşap kaplı duvarlar. Cilalı taş bir zemin. Öğle yemeğinin her zamanki gürültü patırtısına rağmen insana huzur veren bir mekân. Jeanne’ın en çok beğendiği şey, restoranın iki farklı çehresinin olmasıydı. Öğlenleri genellikle kravatlı işadamları geliyordu. Akşamları ise mekân,moda ve sinema dünyasından insanlarla doluyordu. Bu çifte görünüm hali Jeanne’a benziyordu.</p>

  <p style="text-align: justify;">Bakışlarını yeniden, önemli bir iddianameyi inceliyormuşçasına kaşlarını çatmış, mönüye bakan Taine’e çevirdi. Fiziksel olarak, teleskopik bir anten kadar dimdik bir adamdı. Saman rengi saçları ve belirgin yüz hatlarıyla, deneyimli bir yargıcın saygınlığıyla bağdaşmayan ebedi bir üniversite öğrencisi havasına sahipti. Otuz sekiz yaşındaki Francois Taine de Nanterre’de sorgu yargıcıydı -ofisi, Jeanne’ınkiyle yan yanaydı- ve Jacques Chirac’ın cumhurbaşkanlığının bitiminde göreve getirilen yargıçlardan biriydi.</p>

  <p style="text-align: justify;">Karısını terk ettikten sonra, hem genç görünümüyle, hem de doğal sertliğiyle bir nebze olsun mücadele edebilmek için gösterişli bir şıklık benimsemişti. Ermenegildo Zegna marka, ısmarlama takım elbiseler. Vücuda yapışan Prada gömlekler. Martin Margiela ayakkabılar. Jeanne onun bu kılık kıyafetlerin parasını aylık taksitler halinde ödediğini düşünüyordu. Tıpkı kumar borcu gibi.</p>

  <p style="text-align: justify;">Ayrıca sınıf birincisi görünümüne de, kasten kaba bir dil kullanarak karşı koyuyordu. Fiyaka yaptığını düşünüyordu. Bu yöntem, Paris’te, ikinci derece bir başkentte geçerli olabilirdi, ama Taine’de, kullandığı sözcüklerle gizliden gizliye tutarlılık içinde olan kaba bir şeyler vardı. Tüm gayretine rağmen, Taine çoğunlukla olduğu şeye benziyordu. Amiens kökenli, bayramlıklarını giymiş bir köylü. Ne çok fiyakalı, ne de çok zarif.</p>

  <p style="text-align: justify;">Kuşkusuz Jeanne onu başka bir sebepten dolayı seviyordu. Gücünün, gösterişçi kibarlığının, kabalığının altında, kendini kabul ettirmek için çabalayan ürkek, utangaç bir insan vardı. İki ayrıntı bu kırılganlığı açığa vuruyordu. Suyun yüzeyinde kayan bir çakıl taşı gibi, bir çene hareketiyle gelen kırılgan bir gülümseme. Ve Jeanne’ı görüntüsüyle hem rahatsız eden, hem de ona çekici gelen çıkıntılı âdemelması.</p>

  <p style="text-align: justify;">Yemekleri sipariş ettiler, sonra Taine Jeanne’a doğru eğildi.</p>

  <p style="text-align: justify;">-Audrey’yi tanıyor musun, ceza mahkemesinde çalışan stajyer.</p>

  <p style="text-align: justify;">-Şu tombul mu?</p>

  <p style="text-align: justify;">-Nasıl istersen öyle adlandır, dedi sorgu yargıcı, alıngan bir tavırla.</p>

  <p style="text-align: justify;">-Aranızda bir şey mi var?</p>

  <p style="text-align: justify;">Taine alaycı bir gülümsemeyle onu onayladı.</p>

  <p style="text-align: justify;">-Asla anlayamayacağım, diye iç geçirdi Jeanne.</p>

  <p style="text-align: justify;">Taine ellerini birleştirdi. Bir suçluyu hapse göndermeden önce, ona son bir şans verircesine Yapılan bir sabır göstergesi.</p>

  <p style="text-align: justify;">-Jeanne, bir gerçeği anlamalısın. Erkeklerde arzunun doğası bu.</p>

  <p style="text-align: justify;">-Sabırsızlanıyorum.</p>

  <p style="text-align: justify;">-Erkeklerin çoğu güzelliğin, zarafetin, inceliğin peşinden koşar. Manken tarzı. Ama bu sadece fiyaka içindir. Zevk almak söz konusu olduğunda, hiç kimse bize bakmadığında yuvarlak hatlı kilolu kadınlara yöneliriz. Erkekler tombul kadınları tercih eder. Anlıyor musun?</p>

  <p style="text-align: justify;">-Her halükârda, hangi gruba ait olduğumu biliyorum.</p>

  <p style="text-align: justify;">Jeanne’ın boyu 1,73’tü, kilosu ise 50 ila 52 arasında değişiyordu.</p>

  <p style="text-align: justify;">-İstediğin kadar şikayet et. Sen evlenilecek kadınlar grubundansın.</p>

  <p style="text-align: justify;">-Farkında değilim.</p>

  <p style="text-align: justify;">-Koluna takılıp dolaşmaktan gurur duyulacak bir kadınsın. Birlikte restorana gitmekle, ondan çocuk sahibi olmakla iftihar edilecek bir kadın.</p>

  <p style="text-align: justify;">-Anne, yani.</p>

  <p style="text-align: justify;">Taine bir kahkaha patlattı.</p>

  <p style="text-align: justify;">-Ayrıca fahişe olmayı da mı isterdin? Çok açgözlüsün.</p>

  <p style="text-align: justify;">Jeanne, yarı gururu okşanmış, yarı alınmış bir tavırla sordu:</p>

  <p style="text-align: justify;">-Demek öyle. Evet, şu senin hikâye ne?</p>

  <p style="text-align: justify;">-Geçen Pazar, öğleden sonra, şu meşhur Audrey’yle buluştum. Benim evde. O günkü sıcağı hatırlıyorsun, değil mi? Panjurları kapatmıştık. Çarşaflar su içindeydi. Ortam gerçekten de... Her neyse anlıyorsun.</p>

  <p style="text-align: justify;">-Evet.</p>

  <p style="text-align: justify;">-Saat 17.00’de kapı çaldı, düofonda eski karım Nathalie. Bana çocukları getirmiş. Her Pazar akşamı çocuklarla yemek yerim ve onları ertesi gün okula ben bırakırım. Normalde hep saat 19.00’da gelirdi. Ama nedenini bilmediğim bir sebepten dolayı bu kez iki saat önce gelmişti. Audrey’yle yataktaydım, paniklemiştim.</p>

  <p style="text-align: justify;">-Sen boşanmadın mı?</p>

  <p style="text-align: justify;">-Her şey daha çok yeni. Nathalie bana her gelişinde birkaç dakikalığına içeri girer, etrafı şöyle bir kolaçan eder, kadın kokusu var mı diye. Yatak odamda birinin olup olmadığını anlaması için ona üç saniye yeter.</p>

  <p style="text-align: justify;">-Sen ne yaptın?</p>

  <p style="text-align: justify;">-Kıçıma külotumu geçirdim ve Audrey’ye de hemen giyinmesini söyledim. Beşinci, yani son katta oturuyorum. Ve asansör yok. Merdiven sahanlığımda küçük bir servis odası var. Audrey’yi oraya tıktım.</p>

  <p style="text-align: justify;">-İşe yaradı mı?</p>

  <p style="text-align: justify;">-Kıl payıyla. Eşikte dururken, bir an, görüş alanımın içine, Audrey’nin servis odasında kaybolan çıplak ayakları ile aşağıdan yukarı doğru çıkmakta olan çocuklarımın kafaları aynı anda girdi.</p>

  <p style="text-align: justify;">Taine bir an sustu, gerilimin dozunu ayarlamayı iyi biliyordu. Jeanne oyunun kurallarına uydu:</p>

  <p style="text-align: justify;">-Ya sonra?</p>

  <p style="text-align: justify;">-Sonra, çocuklar odalarına gitti, Nathalie çevresine merakla kaçamak bakışlar atarak içeri girdi. Çocukların giysileriyle ilgili bir iki açıklama yaptı, sonra lafı okulun yemek ücretine getirdi. Her zamanki hikâyeler. Benim için her şey yolunda gidiyordu. Audrey’nin, holdeki kitaplıkta duran güneş gözlüğünü fark ettiğim ana kadar.</p>

  <p style="text-align: justify;">-Nathalie de gözlüğü gördü mü?</p>

  <p style="text-align: justify;">-Hayır. Saatine bakmasını fırsat bilerek gözlüğü cebime koydum.</p>

  <p style="text-align: justify;">-Eğer görmediyse, sorun ne?</p>

  <p style="text-align: justify;">-Onu kapıya kadar geçirdim. Tam kapıyı kapatıyordum,”Güneş gözlüğümü gördün mü? “ diye sordu.” Buralarda bir yere bırakmış olmalıyım” dedi.</p>

  <p style="text-align: justify;">Jeanne gülümsedi.</p>

  <p style="text-align: justify;">-Gerçek bir düzenbaz hayatı. İşin içinden nasıl sıyrıldın?</p>

  <p style="text-align: justify;">-Beş dakika boyunca, cebimdeki gözlüğü aradık. Sonra çaktırmadan cebimden çıkardım ve bir etajerin üstünde bulmuş gibi yaptım.</p>

  <p style="text-align: justify;">Başlangıçlar geldi. Jeanne için marul salatası. Taine için tonbalıklı suşi. Birkaç saniye boyunca, sadece çatal bıçak tıkırtılarının ön plana çıktığı bir sessizlik yaşandı. Çevrelerinde, işadamlarının uğultusu kıyafetleriyle uyum içindeydi: donuk, düz, kimliksiz.</p>

  <p style="text-align: justify;">-Şu an ne üzerinde çalışıyorsun? Diye sordu Taine.</p>

  <p style="text-align: justify;">-Özel bir şey yok. Ya sen?</p>

  <p style="text-align: justify;">-Ben, önemli bir davayla ilgileniyorum.</p>

  <p style="text-align: justify;">-Nedir?</p>

  <p style="text-align: justify;">-Bir cinayet. Üç gün önce bir ceset bulundu. Son derece kanlı bir olay. Garches’ta, kapalı bir otoparkta. Kurbanın kolları, bacakları koparılmış. Bir tür kanibalizm. Duvarlar kanlı işaretlerle kaplıydı. Kimse bir şey anlamadı.</p>

  <p style="text-align: justify;">Jeanne çatalını bıraktı. Dirseklerini masaya dayadı, ellerini kavuşturdu.</p>

  <p style="text-align: justify;">-Anlat.</p>

  <p style="text-align: justify;">-Savcı beni aradı. Olay mahallindeydi. Hemen gelmemi istedi.</p>

  <p style="text-align: justify;">-Ya suç mahallinin araştırılması için gerekli süre?</p>

  <p style="text-align: justify;">-Ceza kanunu, madde 74.”Ölüm sebeplerini araştırma.” Cinayet şeklini gören savcılık, olay mahallindeki çalışmaları koordine etmesi için, derhal bir sorgu yargıcı isteyebilir.</p>

  <p style="text-align: justify;">Jeanne gitgide daha fazla ilgilenmeye başlamıştı.</p>

  <p style="text-align: justify;">-Bana ayrıntılardan bahsetsene.</p>

  <p style="text-align: justify;">-Ceset en alt bodrumda bulunmuş. Bir hemşire.</p>

  <p style="text-align: justify;">-Kaç yaşında?</p>

  <p style="text-align: justify;">-Yirmi iki.</p>

  <p style="text-align: justify;">-Nerede hemşirelik yapıyormuş?</p>

  <p style="text-align: justify;">-Bir zihinsel özürlüler merkezinde. Zaten otopark da bu merkeze ait.</p>

  <p style="text-align: justify;">-Çevre soruşturması?</p>

  <p style="text-align: justify;">-Hiç tanık yok. Ne dışarıda, ne de içeride.</p>

  <p style="text-align: justify;">-Güvenlik kameraları?</p>

  <p style="text-align: justify;">-Kamera yok. Herhalde o katta gerek görmemişler.</p>

  <p style="text-align: justify;">-Kızın arkadaşları, eşi dostu?</p>

  <p style="text-align: justify;">-Maalesef, bir şey yok.</p>

  <p style="text-align: justify;">-Zihinsel özürlüler için bir merkezden bahsediyorsun. Hastalardan biri tarafından öldürülmüş olamaz mı?</p>

  <p style="text-align: justify;">-Çocukların tedavi gördüğü bir merkez.</p>

  <p style="text-align: justify;">-Başka ipucu?</p>

  <p style="text-align: justify;">-Yok. Soruşturmayı yürütenler kızın bilgisayarını inceliyor. Bazı arkadaşlık sitelerine girip girmediğine bakıyorlar. Ama tüm bunlar bizi bir yere götürmez. Bana göre, bu bir seri katilin işi. Kaçığın teki, onu görüp seçmiş. Ve hiç beklemediği bir anda da üzerine çullanmış. -Fiziksel bir özelliği var mı?</p>

  <p style="text-align: justify;">Taine tereddütlü bir ifadeyle dudak büktü.</p>

  <p style="text-align: justify;">-Güzel bir kız. Tombul. Hatları belki herhangi biriyle benzerlik arz ediyordur. Ama bu tür vakalarda, her zamanki gibi, ancak başka bir kurban olduğunda daha fazla şey öğrenilir. -Başka ayrıntı?</p>

  <p style="text-align: justify;">Jeanne salatasını unutmuştu. Restoranın gürültüsünü de, klimadan yayılan serin havayı da.</p>

  <p style="text-align: justify;">-Şimdilik, hepsi bu. Otopsi sonuçlarını ve ilk soruşturma analizlerini bekliyorum. Yanılgıya düşmemek lazım. Cinayet mahallinde, yoğun bir vahşet ve sofistike bir hazırlık göze çarpıyordu. Herifin her türlü önlemi aldığından eminim. Bu işin en tuhaf yanı da, ayak izleriydi.</p>

  <p style="text-align: justify;">-Ayakkabılar mı?</p>

  <p style="text-align: justify;">-Hayır. Çıplak ayak izleri. Polisler herifin tamamen çıplak olduğunu düşünüyor. Kendini ritüeline daha iyi verebilmek için.</p>

  <p style="text-align: justify;">-Neden “ritüel” diyorsun?</p>

  <p style="text-align: justify;">-Duvarlarda işaretler vardı. Tarihöncesi çağlara aitmiş izlenimi uyandıran işaretler. Ve sonra şu kanibalizm hikâyesi...</p>

  <p style="text-align: justify;">-Bundan ne kadar eminsin?</p>

  <p style="text-align: justify;">-Kollar ve bacaklar koparılmış, sonra kemiklerine kadar yenmişti. Yerde organ kalıntıları vardı. Vücudun hemen her yerinde ise insan dişi izleri. Gerçekten boktan bir durum. Fransız hukukunda yamyamlıkla ilgili bir suç olduğundan bile emin değilim.</p>

  <p style="text-align: justify;">Jeanne salona bakıyor, ama hiçbir şey görmüyordu. Cinayet mahallinin tasviri ona bazı anılarını hatırlatmıştı. Toprağa gömdüğü, gösterişli yargıçlık mesleğinin altına özenle sakladığı, kendine ait bölük pörçük parçalar.</p>

  <p style="text-align: justify;">-Şu duvarlardaki işaretler, neyi tasvir ediyor?</p>

  <p style="text-align: justify;">-Acayip şekiller, ilkel siluetler. Katil, kan ile aşıboyasını karıştırmış.</p>

  <p style="text-align: justify;">-Aşıboyası mı?</p>

  <p style="text-align: justify;">-Evet. Boyayı yanında getirmiş olmalı. Gerçek bir hastayla karşı karşıyayız. Eğer istersen sana fotoğraflarını gösterebilirim.</p>

  <p style="text-align: justify;">-Bu çizimleri antropologlara gösterdin mi?</p>

  <p style="text-align: justify;">-Polisler bu konuyla ilgileniyor, evet.</p>

  <p style="text-align: justify;">-Soruşturma ekibinin başında kim var?</p>

  <p style="text-align: justify;">-Onları aramanın sana bir yararı olmaz, ben...</p>

  <p style="text-align: justify;">-İsim.</p>

  <p style="text-align: justify;">-Patrick Reischenbach.</p>

  <p style="text-align: justify;">Jeanne onu tanıyordu. 36 numara’nın önemli heriflerinden biriydi. Sert. Başarılı. Az ve öz konuşan. Aynı zamanda da ehlikeyif. Bir ayrıntıyı çok iyi hatırlıyordu: Kirli bir sakal, jöleyle yapıştırılmış saçlar. Jeanne bunu iğrenç buluyordu.</p>

  <p style="text-align: justify;">-Neden basın bundan hiç bahsetmedi?</p>

  <p style="text-align: justify;">-Çünkü işimizi yapıyoruz.</p>

  <p style="text-align: justify;">-Soruşturmanın gizliliği,diye gülümsedi Jeanne. Yükselen bir değer...</p>

  <p style="text-align: justify;">-Bence de. Böyle bir olayda gereken şey, sükûnet. Tamamen dingin bir şekilde çalışmak, her ayrıntıyı incelemek gerekiyor. Bu olayda bir profil uzmanım bile var.</p>

  <p style="text-align: justify;">-Resmi olarak mı?</p>

  <p style="text-align: justify;">-Onu bu olaya ben dahil ettim. Amerikan usulü.</p>

  <p style="text-align: justify;">-Kim</p>

  <p style="text-align: justify;">-Bernard Level. Aslında elimizdeki tek profil uzmanı...Kriminal arşivinde de araştırma yapıyoruz. Bu olayla uzaktan veya yakından benzerliği olan cinayetleri araştırıyoruz. Ama bir şey çıkacağını sanmıyorum. Bu cinayet diğerlerinden tamamen farklı.</p>

  <p style="text-align: justify;">Jeanne, kendini böyle bir dosyayla ilgilenirken hayal ediyordu. Eski suç kayıtlarına geri dönecekti. Gazete kupürlerini inceleyecekti. Ofisinin duvarlarına cinayet mahallinin fotoğraflarını raptiyeleyecekti. Kafasını öne eğdi. Farkında olmadan ekmeğini ufalamaya başlamıştı. Restorandaki havalandırmaya rağmen terliyordu.</p>

  <p style="text-align: justify;">Taine bir kahkaha attı. Jeanne boş bulunup irkildi.</p>

  <p style="text-align: justify;">-Neye gülüyorsun?</p>

  <p style="text-align: justify;">-Langleber’i tanıyor musun, şu adli tabip?</p>

  <p style="text-align: justify;">-Hayır.</p>

  <p style="text-align: justify;">-Tam bir entel. Her seferinde, beklenmedik bir şeyler bulur.</p>

  <p style="text-align: justify;">Jeanne ekmeğini ufalamayı bıraktı ve Taine’in sözlerine yoğunlaştı. Bir panik atak krizine girmekten korkuyordu. Tıpkı depresyon zamanlarında olduğu gibi. Arabasını tünelde bırakıp çıktığı zamanlardaki gibi. Veya öğle yemeği saatlerini restoranın tuvaletinde ağlayarak geçirdiği günlerdeki gibi.</p>

  <p style="text-align: justify;">-Cinayet mahallinde, bana yanına gitmemi işaret etti. Önemli bir şey söylemesini bekliyordum. Yanına gittiğimde bana alçak sesle “İnsan, hayvan ile üst-insan arasındaki gerilmiş bir iptir” dedi. “Nasıl yani?”diye sordum.”Uçurum üzerinde bir ip” diye devam etti.</p>

  <p style="text-align: justify;">-Bu Nietzsche’den. <span style="font-style:italic;">Böyle Buyurdu Zerdüşt:..</span></p>

  <p style="text-align: justify;">-O da bana öyle söyledi, evet. O enayiden başka Nietzsche’yi kim okumuştur?</p>

  <p style="text-align: justify;">Sonra gülümseyerek ekledi:</p>

  <p style="text-align: justify;">-Ve tabii, bir de sen.</p>

  <p style="text-align: justify;">Jeanne da gülümsedi. Sıkıntısı geçiyordu.</p>

  <p style="text-align: justify;">-Sen de ona “İnsanın büyüklüğü onun bir son değil de, bir köprü olmasıdır” diye cevap vermeliydin. Bir önceki cümlenin devamı. Ama seni uyarayım Nietzsche’nin soruşturmana büyük bir yararı olmaz.</p>

  <p style="text-align: justify;">-Bu hareketi yapman çok hoşuma gidiyor.</p>

  <p style="text-align: justify;">-Hangi hareketi?</p>

  <p style="text-align: justify;">-Parmaklarını saçlarının arasından geçirip enseni ovuşturman.</p>

  <p style="text-align: justify;">Jeanne kızardı. Taine, birileri dinliyor mu diye çevresine bakındı, sonra Jeanne’a doğru eğildi.</p>

  <p style="text-align: justify;">-Belki de bir akşam birlikte yemek yemeyi düşünmeliyiz, öyle değil mi?</p>

  <p style="text-align: justify;">-Mumlar ve şampanya,sanırım?</p>

  <p style="text-align: justify;">-Neden olmasın?</p>

  <p style="text-align: justify;">Yemekleri geldi. Taine için Rossini usulü dana fileto. Jeanne için ton carpaccio. Jeanne tabağını itti.</p>

  <p style="text-align: justify;">-Doğrudan çaya geçmeyi düşünüyorum.</p>

  <p style="text-align: justify;">-Ya bizim şu akşam yemeği?</p>

  <p style="text-align: justify;">-Sanırım daha önce de şansını denedin. Hem de birkaç defa öyle değil mi?</p>

  <p style="text-align: justify;">-Audrey’nin dediği gibi:”Geçmişi unutalım.”</p>

  <p style="text-align: justify;">Jeanne kahkahalarla güldü. Bu herifi gerçekten seviyordu. Onun askıntılığında, diğer asalakların alışılagelmiş kurnazlığı,”ikiyüzlü” tavrı yoktur. Tam tersine, gülümsemesinin ardından gerçek cömertlik hissediliyordu. Bu adamın verecek bir şeyleri vardı. Bu düşünce Jeanne’ın aklına başka bir düşünceyi getirdi.</p>

  <p style="text-align: justify;">-Özür dilerim.</p>

  <p style="text-align: justify;">Çantasını karıştırdı. Cep telefonunu çıkardı. Mesaj yoktu. Lanet olsun. Gırtlağında belli belirsiz bir acılık hissetti. Asıl sorulması gereken soru, neden hâlâ ondan telefon beklediğiydi. Her şey bitmişti. Bunu biliyordu. Ama bir türlü buna inanamıyordu. Çocukların dediği gibi “kafası basmıyordu.”</p>
</body>
</html>
