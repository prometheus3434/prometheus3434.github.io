<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-42-</h4>

  <p style="text-align: justify;">İçeri giren ilk polis kitaplara basarak sendeledi. İkincisi onu tutmaya çalıştı ve çıplak elleriyle kapı koluna yapıştı. Sonuçta ikisi birden cesede doğru devrildi -Manzarena’nın cesedini yerinden kıpırdatmak için çok daha fazlası gerekliydi.. Polislerden biri, devrilmiş rafa çarptı ve zaten yere saçılmış olan kitaplara bir tekme savurdu.</p>

  <p style="text-align: justify;"><span style="font-style:italic;">-Que mierda!</span> (İspanyolca.”Kahretsin!”) diye bağırdı adam.</p>

  <p style="text-align: justify;">Jeanne gülmemek için kendini tuttu. Sinirleri bozulmuştu. Bir cinayet mahallinde hiçbir zaman böyle bir kaos görmemişti. Herkes sokak ayakkabılarıyla kanların içine bata çıka dolanıyordu. Tek bir polis bile eldiven takmamıştı. Çevre güvenliği alındığına dair en ufak bir işaret yoktu. Ve bu korkunç görüntü karşısında herkesin suratında gülünç bir ifade vardı.</p>

  <p style="text-align: justify;">Beyaz gömlekli bir adam -kuşkusuz Fransız polisinin olay yeri araştırma teknisyenine eşdeğer bir görevi vardı- kilitli bir krom sandığı açmaya çalışıyordu. Bir yandan da söyleniyordu.</p>

  <p style="text-align: justify;"><span style="font-style:italic;">-Donde esta la llave? Tienes la llave?</span> (İspanyolca,”Anahtar nerede? Anahtar sende mi?”)</p>

  <p style="text-align: justify;">Jeanne, bu Orta Amerika ülkelerinde, polisin olayları aydınlatma oranının sıfıra yakın olduğunu hatırladı. Burada polislerin bildiği tek bir soruşturma yöntemi vardı: suçüstü.</p>

  <p style="text-align: justify;">Jeanne, sanki kadavra her an ayağa kalkacakmış gibi büyük bir dikkatle cesedin çevresinde dolanan fotoğrafçının arkasında, Eva Arias’ın uzun boyunu fark etti. Öfkeli, bir hali vardı.</p>

  <p style="text-align: justify;">Polislerin beceriksizliğinden dolayı öfkeliydi. Bu olayın en önemli tanığı olarak bir Fransız yargıcın burada bulunmasından dolayı öfkeliydi. Hatta onu, bu vahşetten bizzat sorumlu tutuyor gibi bir hali vardı.</p>

  <p style="text-align: justify;">-Sizinle konuşmamız gerekiyor, yalnız.</p>

  <p style="text-align: justify;">Jeanne yerli kadını yan odaya kadar takip etti. Onun soru sormasını beklemedi. Öğleden sonra, yaptığı araştırmadan bahsetti. Eduardo Manzarena’nın olaydaki rolünden. Arada diğer olaylardan da söz etmek zorunda kaldı. Francois Taine’in canlı canlı yakılarak öldürülmesinden. Olaya karışan bir psikiyatrdan -şüphesiz o da Managua’ya gelmişti. Sonra şüphelinin, yani hem insanlığa hizmet eden bir avukat, hem de ilkel dürtülere sahip otistik bir yaratık olan Joachim’in ayrıntılı bir portresini çizdi...</p>

  <p style="text-align: justify;">Kadın susuyordu. Yüzü, bir <span style="font-style:italic;">chilamate</span> ağacının gövdesi kadar anlamlıydı.</p>

  <p style="text-align: justify;">-Neden bu öğleden sonra bana tüm bunlardan bahsetmediniz?</p>

  <p style="text-align: justify;">-Başvurum zaten çok tuhaftı. Daha da tuhaflaştırmak istemedim.</p>

  <p style="text-align: justify;">Yeniden bir sessizlik oldu.</p>

  <p style="text-align: justify;">-Eduardo Manzarena hakkında ne biliyorsunuz? Diye sordu sonunda yerli kadın.</p>

  <p style="text-align: justify;"><span style="font-style:italic;">-La Prensa</span> nın arşivlerinde okuduğum kadarını. Kan ticaretinde büyük başarı kazanmış. Sandinistaların iktidara gelişiyle ortadan kaybolmuş. Doksanlı yıllarda yeniden ortaya çıkmış.</p>

  <p style="text-align: justify;">-Sağın iktidara gelmesiyle.</p>

  <p style="text-align: justify;">Sorgu yargıcı bu yorumu soğukkanlı bir öfkeyle yapmıştı. O dönemki seçimleri kaybetmiş olmanın kızgınlığı hâlâ hissediliyordu. Pencerenin yanında, ayakta duruyordu. Dışarıdaki polis arabalarının tepe ışıkları ara ara yüzünü aydınlatıyordu.</p>

  <p style="text-align: justify;">-Nikaragua halkı savaşa karşı oy kullandı, dedi Eva Arias alçak sesle. Bize karşı değil.</p>

  <p style="text-align: justify;">-Elbette, diye karşılık vardı Jeanne, ona karşı çıkmak niyetinde değildi.</p>

  <p style="text-align: justify;">-Manzarena’nın tehdit edildiğini biliyor muydunuz?</p>

  <p style="text-align: justify;">-Tehdit mi? Kim tarafından?</p>

  <p style="text-align: justify;">Eva Arias anlaşılmaz bir harekette bulundu. Anlaşılan bir açıklamada bulunmayacaktı.</p>

  <p style="text-align: justify;">-Daha tuhaf olansa, diye devam etti, son haftalarda hep korumalarıyla birlikteydi. Evinden dışarı çıkmıyordu. Karısı yoktu, çocuğu da. Bekârdı. Korku içinde yaşayan bir adamdı.</p>

  <p style="text-align: justify;">Jeanne’ın aklına bir ayrıntı geldi: Pekinli, yani Plasma Inc.’in sevimli sekreteri, gün içinde Manzarena’nın ofise uğrayacağını söylemişti. Sadece resmi bir söylem. Halbuki uzun süreden beri ofisine gelmiyordu.</p>

  <p style="text-align: justify;">-Korumaları bulmam gerekiyor, diye mırıldandı Eva Arias. Hizmetçileri. Muhakkak bir şeyler biliyorlardır.</p>

  <p style="text-align: justify;">-Manzarena neden korkuyordu? Diye üsteledi Jeanne. Onu kim tehdit ediyordu?</p>

  <p style="text-align: justify;">Eva Arias stor şeritlerinin arasından dışarı bakıyordu.</p>

  <p style="text-align: justify;">-Şu andan itibaren, dedi soruyu duymazdan gelerek, bu soruşturmaya karışmanızı yasaklıyorum Yerinizden kıpırdamayın. Aksi takdirde sizi otel odanızda gözaltında tutarım. Bırakın polisimiz görevini yapsın.</p>

  <p style="text-align: justify;">-Ne denli başarılı olacaklarını kestiremiyorum.</p>

  <p style="text-align: justify;">Eva Arias ona öfkeyle baktı.</p>

  <p style="text-align: justify;">-Adli tıp uzmanlarınız var mı?</p>

  <p style="text-align: justify;">Yerli kadının gözlerinde şimşekler çakıyordu.</p>

  <p style="text-align: justify;">-Bu katili tanıyorum, diye devam etti Jeanne. Hiçbir önlem almıyor. Her ne olursa olsun iz bırakmaktan çekinmiyor. Cinayet mahallinden parmak izleri alın. Her yerde katilin izleriyle karşılaşacaksınız. Tabii, adamlarınızın parmak izleriyle de.</p>

  <p style="text-align: justify;">İriyarı kadın hâlâ sessizliğini koruyordu. Her an patlamaya hazır gibiydi.</p>

  <p style="text-align: justify;">-Joachim Nikaragua asıllı, bundan şüphem yok. Eğer bir kez, sadece bir kez bile fişlendiyse, bu akşamki parmak izleriyle karşılaştırarak kimliğini saptayabiliriz.</p>

  <p style="text-align: justify;">-Benimle gelin.</p>

  <p style="text-align: justify;">Jeanne emre itaat etti.</p>

  <p style="text-align: justify;">-Bakın, diye fısıldadı Eva Arias.</p>

  <p style="text-align: justify;">Mahallede büyük bir kalabalık toplanmıştı. Polis arabalarını soluk ışığının aydınlattığı insanların, zombiler gibi sabit gözlerle parmaklıklara yapışmış olduğu görülüyordu.</p>

  <p style="text-align: justify;">-Ne olduğunu anlamıyorlar, diye fısıldar gibi konuştu yargıç, pes sesiyle. Bugüne kadar, seri katiller üniformalıydı ve komandolar gibi topluca hareket ediyorlardı. Oysa bu yalnız bir katil.Tek bir kurbana saldırıyor. Bu çok fazla veya oldukça az, anlıyor musunuz? Bir lüks.</p>

  <p style="text-align: justify;">Buz gibi bir ifadeyle gülümseyerek ekledi:</p>

  <p style="text-align: justify;">-Avrupa’ya veya Kuzey Amerika’ya özgü bir lüks.</p>

  <p style="text-align: justify;">-Katil Nikaragua asıllı.</p>

  <p style="text-align: justify;">-Bunun fazla bir önemi yok.</p>

  <p style="text-align: justify;">Eva Arias Jeanne’a doğru döndü. Yüzü, Kolomb öncesinin taş bloklarını andırıyordu.</p>

  <p style="text-align: justify;">-Adli bilim laboratuarlarımız yok. Parmak izi kayıtlarımız da. Hiçbir şeyimiz yok, anlıyor musunuz?</p>

  <p style="text-align: justify;">-Size yardım edebilirim.</p>

  <p style="text-align: justify;">-Yardıma da ihtiyacımız yok. Sizi karakola götürmelerini söyleyeceğim. İfadenizi imzalayacak ve otelinize gideceksiniz. Bırakın, kendi yöntemimizle çalışalım.</p>

  <p style="text-align: justify;">-Sizin yönteminiz ne?</p>

  <p style="text-align: justify;">Bir kez daha, Eva Arias’n gülümsemesi onu şaşırtıyordu. Bir saniye öncesinden yüz ifadesini tahmin etmek imkânsızdı.</p>

  <p style="text-align: justify;">-Polis şefimiz eski bir Sandinista. Leon şehrini ele geçirenlerden biri. Çatışmanın tam ortasında merkez garnizonunda kendini havaya uçurmak için gönüllü oldu. Ama bomba patlamadı ve paçasını kurtardı. İşte soruşturmalarımızı bu tür insanlar yürütüyor, Bayan Fransız.</p>

  <p style="text-align: justify;">-Bu tür bir eylemin polis soruşturmalarında ne gibi bir önemli olabilir, anlamıyorum.</p>

  <p style="text-align: justify;">-Çünkü siz bu ülkeden değilsiniz. Size karakola kadar eşlik etsinler.</p>

  <p style="text-align: justify;">Jeanne geriledi. Odanın kapısında silahlı bir adam belirmişti. Adamın peşinden giderken Eva Arias ona seslendi:</p>

  <p style="text-align: justify;">-Manzarena’nın ölümünün biraz ironik olduğunu biliyor musunuz?</p>

  <p style="text-align: justify;">-Neden ironik? Bu kadar çok kanlı olmasından dolayı mı?</p>

  <p style="text-align: justify;">-Bugün onunla ilgili bir şeyler öğrendim.</p>

  <p style="text-align: justify;">Jeanne geri döndü.</p>

  <p style="text-align: justify;">-Manzarena da sizin gibiydi, dedi yerli kadın.</p>

  <p style="text-align: justify;">-Benim gibi mi?</p>

  <p style="text-align: justify;">-Kanibalizmle ilgileniyordu. Bu öğleden sonra, birkaç telefon görüşmesi yaptım. Size hemen şunu söyleyebilirim: Nikaragua’da hiç yamyam cinayeti olmamış. Ama diğer yargıçlarla konuşurken, Manzarena’nın onları daha önce aramış olduğunu öğrendim. Ve sizinle aynı soruları sorduğunu. Kesin olan bir şey var: 1982 yılından bu tür başka bir cinayet olup olmadığını araştırıyormuş.</p>

  <p style="text-align: justify;">Demek hematolog da Jeanne’la aynı şeyi araştırıyordu. Ama, Jeanne’ın bilmediği bazı bilgilere sahipti. Joachim’in hikâyesinden haberdar mıydı? Otistik katilin, onu ortadan kaldırmasından mı korkuyordu? Manzarena’nın Nelly Barjac’a yolladığı paketle ilişkisi neydi?</p>

  <p style="text-align: justify;">Eva Arias evrak çantasını açtı ve içinden bir kitap çıkardı. Manzarena’nın masasının üstündeki gümüşi kapaklı kitaplardan biriydi. Jeanne, kendisinin de çantasına bir kopya koyduğunu düşündü.</p>

  <p style="text-align: justify;">-Kütüphanesinde sadece tek tip ve aynı kitapların bulunduğu dikkatinizi çekti, değil mi?</p>

  <p style="text-align: justify;">-Freud’un <span style="font-style:italic;">Totem ve tabu’su.</span></p>

  <p style="text-align: justify;">-Orta ve Latin Amerika ülkelerinde, psikanalize karşı büyük bir ilgi olduğunu biliyor muydunuz?</p>

  <p style="text-align: justify;">-Bilmiyordum, ama bu durum kütüphanesinde neden aynı kitabın bunca kopyasını bulundurduğunu açıklamıyor.</p>

  <p style="text-align: justify;">-Açıklamıyor, evet. Ama bu, halkayı tamamlıyor.</p>

  <p style="text-align: justify;">Eva Arias polis arabalarının tepe ışıklarıyla parlayan kitabına baktı.</p>

  <p style="text-align: justify;">-Öğrenciyken, devrim sonrası, ben de psikanalizle ilgilenmiştim. Ülkemizde demokrasinin gelişmesi için bu yöntemin önemi hakkında bir yazı yazmayı bile düşünüyordum. Genç bir kızın hayalleri. (Kitabı uzattı.) Okudunuz mu? Neden söz ettiğimi biliyor musunuz?</p>

  <p style="text-align: justify;">Jeanne, Feraud’nun söylediklerini hatırlamaya çalıştı. Aklına hiçbir şey gelmedi.</p>

  <p style="text-align: justify;">-Hayır.</p>

  <p style="text-align: justify;">-Kanibalizmle ilgili. Freud’a göre, insanlık tarihinin başlangıcı babanın öldürülmesiydi. Klanın erkekleri babalarını öldürdüler ve yediler. Kötü biten her şey kötüdür.</p>
</body>
</html>
