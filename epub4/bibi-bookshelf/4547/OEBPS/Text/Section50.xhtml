<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-50-</h4>

  <p style="text-align: justify;">Mimari açıdan bakıldığında Iglesia y Convento de Nuestra Senora de la Merced, Roma üslubu ile barok fantezisi arasında bir yapıydı. Derinliğine bakıldığında, kalın duvarları olan sağlam bir binaydı. Yüzeyde, burma sütunları, aşıboyalı çatısı, cephelerinde Rönesans melekleri ile Maya motiflerinin iç içe geçtiği resimleriyle çoklu çalışılmış bir yapıydı.</p>

  <p style="text-align: justify;">Jeanne arabasını kilisenin önüne park etti. Yerli kadınlar ellerinde işporta malları, kolyeleri ve anahtarlıklarıyla ona doğru yaklaştı. Hepsinin kucağında bir bebek vardı. Jeanne onlara, sattıklarıyla ilgilenmediğini ifade eden bir işaret yaptı. Gülümsedi. Üstü başı pisti, yorgundu, saçları dağınıktı, ama kendini güzel hissediyordu. Kararlı. Ve kahraman.</p>

  <p style="text-align: justify;">Sundurmanın altından içeri girdi ve kilisenin, yenilenmeden, olduğu gibi bırakılmış tarafında doğru yöneldi. Duvarlar çok kalındı. Duvar taşlarının yüzeyi kayalarınki gibi pürtüklüydü. Mekân burada, gerçek işlevini ortaya koyuyordu: savaş. Kilise yerlilere, iklime, paganizme direnmek için cangılın ortasında kurulmuş burçlarıyla müstahkem bir şato gibi inşa edilmişti.</p>

  <p style="text-align: justify;">Yüksek tonozun altında, Jeanne sağa, manastır yoluna doğru yöneldi. Eva Arias’a göre, burada Belçika kökenli bir grup Cizvit yaşıyordu: Aziz Igancio tarikatının rahipleri.</p>

  <p style="text-align: justify;">İç avluda sertlik ve duygusuzluk, biraz daha dikkat çekici hale geliyordu. Avlu, Antikçağ arenalarını andıracak denli genişti. Altında yer yer tuğlaların göründüğü kaba sıvalı duvarlar. Tonozlu ve kireç badanalı galeriler. Aralarından otların bittiği, yamru yumru döşeme taşları. Tam ortada suyu akmayan bir çeşme.</p>

  <p style="text-align: justify;">Bir yerli bir el arabasını itiyordu. Jeanne ona işaret etti ve yolda telefonla görüştüğü Cizvit rahibi Domitien’i nerede bulacağını sordu. Maya ortadan kayboldu. Jeanne beklerken, serin ve temiz havayı, taş ve sarmaşık kokusunu ciğerlerine çekti. Artık sabrının taştığını hissediyordu, ama bir yandan da canlı ve istekliydi.</p>

  <p style="text-align: justify;">-Size yardımcı olamayız.</p>

  <p style="text-align: justify;">Sütunların eğik gölgelerinin arasından genç bir adam belirdi. Lacoste bir gömlek giymiş, yumuşak yüz hatları olan tombul bir adam. Sarı saçları ve kaşları yüzüne hiçbir özellik katmıyordu. Bütün olarak, erimiş ve rasgele akarak yüzünün girinti çıkıntılarını oluşturmuş beyaz bir mumu andırıyordu.</p>

  <p style="text-align: justify;">Adam Fransızca konuşmuştu, bu da teselli veren bir şeydi. Uyarısının fazla bir önemi yoktu.</p>

  <p style="text-align: justify;">-Beni buraya getiren şeyin ne olduğunu bile bilmiyorsunuz.</p>

  <p style="text-align: justify;">-Telefonda bana sorgu yargıcı olduğunuzu söylemiştiniz. Bizim adaletle bir işimiz olmaz. Özellikle de Fransız adaletiyle!</p>

  <p style="text-align: justify;">-İzin verin açıklayayım.</p>

  <p style="text-align: justify;">-Gerek yok. Kilisemizde sadece birkaç rahip var. Burada kendi silahlarımızla mücadele ediyoruz. Köylülerin bedensel huzuru ve ruhsal selameti için. Hiçbir cinai olayla bağımız, ilişkimiz yok.</p>

  <p style="text-align: justify;">-Yine de geçmişte bir cinayet işlenmiş...</p>

  <p style="text-align: justify;">-Demek sorun bu.</p>

  <p style="text-align: justify;">Rahip Domitien, Jeanne’a acıyarak baktı.</p>

  <p style="text-align: justify;">-Yirmi beş yıl sonra, bu eski olayı kurcalamaya geldiniz.</p>

  <p style="text-align: justify;">-Neden olmasın?</p>

  <p style="text-align: justify;">-Pierre Roberge, Antigua’da sadece birkaç saat kaldı. Sonra da görevlendirildiği misyona doğru yola çıktı. Atitlân Gölü civarındaki bir yetimhaneye.</p>

  <p style="text-align: justify;">-Nereden geliyordu? Belçika’dan mı?</p>

  <p style="text-align: justify;">-Hayır. Arjantin’den. Kuzeydoğusundan.</p>

  <p style="text-align: justify;">Orta Amerika ile Arjantin arasındaki ilk bağ. Kafayı kuzeydoğudaki cangıla takmış Niels Agosto’nun mektubu. Roberge orada bu hastalığa yakalanmış olabilir miydi? Jeanne’ı ateş basmıştı. Elde ettiği bu somut ipucunun peşini bırakamazdı.</p>

  <p style="text-align: justify;">-Onun hakkında ne biliyorsunuz?</p>

  <p style="text-align: justify;">-O tarihte burada değildim. Yirmi dokuz yaşındayım. Kıdemli rahipler bana anlattı. Onu buraya, Guatemala’ya kabul ettikleri için hep pişmanlık duymuşlar. Tarikatımızda fazla rahip yokmuş. O dönemde tarikatın üzerindeki baskı çok fazlaymış. Ladinolar rahipleri öldürüyormuş, anlıyor musunuz? Ve Roberge güçlü kuvvetli bir adammış. Böyle gönüllü birini göz ardı etmek söz konusu değilmiş. Buraya iyi niyetlerle gelmiyor olsa bile.</p>

  <p style="text-align: justify;">-Nasıl niyetler?</p>

  <p style="text-align: justify;">-Bir şeylerden kaçtığı söylendi. Kötü bir ünü varmış.</p>

  <p style="text-align: justify;">-“Kötü ün”den kastınız ne?</p>

  <p style="text-align: justify;">Cizvit tombul ellerini salladı.</p>

  <p style="text-align: justify;">-Söylentiler. Sadece söylentiler.</p>

  <p style="text-align: justify;">-Ne tür söylentiler?</p>

  <p style="text-align: justify;">Domitien, gözlerini Jeanne’dan kaçırarak sürekli, etrafına bakınıyordu.</p>

  <p style="text-align: justify;">-Ne tür söylentiler?</p>

  <p style="text-align: justify;">-Bir iblisten söz ettiler. Ona eşlik eden bir iblisten.</p>

  <p style="text-align: justify;">-İçine şeytan mı girmiş?</p>

  <p style="text-align: justify;">-Hayır. Başka bir şey. Bir çocuk... Onunla birlikte olan bir çocuk.</p>

  <p style="text-align: justify;">-Bir yetim mi?</p>

  <p style="text-align: justify;">Cizvit avluya doğru umutsuz gözlerle baktı. Onu buradan çıkaracak bir ziyaretçi, bir fırtına, herhangi bir şey bekliyor gibi bir hali vardı.</p>

  <p style="text-align: justify;">-Anlamıyorsunuz değil mi? Dedi Domitien sinirli bir şekilde.</p>

  <p style="text-align: justify;">-O çocuğun, Roberge’in çocuğu olduğunu mu söylemek istiyorsunuz?</p>

  <p style="text-align: justify;">Bir din adamının anlamlı suskunluğu. Jeanne bunu beklemiyordu. Ama hemen toparlandı. Ve bir varsayımı düşünmeden yapamadı: Feraud’nun muayenehanesindeki yaşlı İspanyol, Roberge olabilir miydi? Sesi hâlâ kulaklarındaydı:”Benim ülkemde, bu çok yaygın bir uygulamaydı. Herkes böyle yapıyordu.” Cemaatindekilerle yatan bir rahip mi?</p>

  <p style="text-align: justify;">Bazı noktalar örtüşüyordu: bir baba ile oğlunun arasındaki sır, Joachim’in, uğursuz bir çocuğun, istenmeyen -otistik olmuş- bir evladın ret duygusu... Ama hiç uyuşmayan başka ayrıntılar da vardı: Feraud’nun muayenehanesindeki yaşlı adamın İspanyol aksanı vardı. Roberge ise Belçika asıllıydı. Latin Amerika’da geçirdiği yıllar içinde dili mi bozulmuştu? Olamazdı. Diğer yandan, Eva Arias’a göre Roberge o dönemde altmışlı yaşlarındaydı. Bu da, bugün doksan yaşında olmasını gerektirirdi.</p>

  <p style="text-align: justify;">Olayı en baştan ele almaya karar verdi.</p>

  <p style="text-align: justify;">-Çocuk, dedi, erkek mi yoksa kız mıydı?</p>

  <p style="text-align: justify;">-Bir erkek.</p>

  <p style="text-align: justify;">-Adını biliyor musunuz?</p>

  <p style="text-align: justify;">-Hayır.</p>

  <p style="text-align: justify;">-Kaç yaşındaymış.</p>

  <p style="text-align: justify;">-Tam olarak bilmiyorum. Onlu yaşlarda sanırım. Bir kez daha yineliyorum, Antigua’da fazla kalmamışlar. Tam kıyamet kopacağı sırada da ayrılmışlar. Öte yandan Roberge orada iyi işler yapmış. Bunu kabul etmek lazım. Misyona bayağı insan toplamış. Ve askerlere karşı koymuş...</p>

  <p style="text-align: justify;">-Neden iblisten söz ettiniz? Çocuğun ruhuna şeytan mı girmişti?</p>

  <p style="text-align: justify;">-Bakın. Hiçbir şey bilmiyorum. Çok şey anlattılar. Çocuğun bir kötülük simgesi olduğu söyleniyor. Mayaların inançları da buna eklenmiş. Çok sık yinelenen bir şey de, Pierre Roberge’in çocuğun sultası altında olduğuymuş. Cinayet belki de bu dedikoduların altında bir gerçek olduğunu ispatlamıştır...</p>

  <p style="text-align: justify;">-Daha sonra ne oldu? Roberge mahkûm olmuş mu?</p>

  <p style="text-align: justify;">Cizvit kafasını “hayır” anlamında salladı. Bu sadece soruya verilmiş bir cevap değildi. Durumu da niteliyordu. Artık konuşmayacaktı. İletişim kesilmişti. Jeanne yerinden kıpırdamıyordu.</p>

  <p style="text-align: justify;">-Bu olayla ilgili tüm ayrıntıları gerçekten öğrenmek istiyorsanız, diye fısıldadı rahip bıkkın bir ses tonuyla, o dönemde burada olan biri var. O hanım size Roberge’den söz edebilir.</p>

  <p style="text-align: justify;">-“Hanım” mı?</p>

  <p style="text-align: justify;">-Rosamaria Ibanez. Bir arkeolog. Roberge’e çok bağlı biri.</p>

  <p style="text-align: justify;">-Onu nerede bulabilirim?</p>

  <p style="text-align: justify;">-Burada. Antigua’da. Celle Oriente’de kazı yapıyor. Size nasıl gideceğinizi tarif edebilirim. Uzak değil.</p>

  <p style="text-align: justify;">Rahip, Jeanne’ın bloknotunu ve keçeli kalemini aldı, davetsiz misafirden kurtulduğu için çok mutluydu. Solgun alnı terden pırıl pırıldı.</p>

  <p style="text-align: justify;">-Ya şu cinayet? dedi yeniden Jeanne. Yenen yerli kız? Ekleyecek bir şeyiniz yok mu?</p>

  <p style="text-align: justify;">Domitien bloknotunu iade etti.</p>

  <p style="text-align: justify;">-San Pedro Kilisesi. Rosamaria Ibanez. Binanın arkasında, manastır harabelerinde çalışıyor.</p>
</body>
</html>
