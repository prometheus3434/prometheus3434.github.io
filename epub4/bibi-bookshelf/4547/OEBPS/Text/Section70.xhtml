<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-70-</h4>

  <p style="text-align: justify;">-Bana Joachim’den söz edin.</p>

  <p style="text-align: justify;">-Ne öğrenmek istiyorsunuz?</p>

  <p style="text-align: justify;">-Dış görünüş olarak, nasıl biri?</p>

  <p style="text-align: justify;">-Çok uzun boylu değil. Zayıf. Çok esmer. Latin tipi var.</p>

  <p style="text-align: justify;">-Yüzü?</p>

  <p style="text-align: justify;">-Babasına benziyor, diyen Feraud, başparmağı ve işaretparmağıyla yanaklarına bastırarak ekledi: Avurtları çökmüş bir yüz. Elmacıkkemiklerinin altında daralan bir surat.</p>

  <p style="text-align: justify;">-Ya psikiyatrik profili? Otistik mi, değil mi?</p>

  <p style="text-align: justify;">-Bilinen anlamıyla değil, hayır.</p>

  <p style="text-align: justify;">-Siz, son akşamki kayıtlarda, otizm sendromu teşhisinde bulunmuştunuz.</p>

  <p style="text-align: justify;">Antoine Feraud “hayır” anlamında kafasını salladı.</p>

  <p style="text-align: justify;">Saat 21.0’di.</p>

  <p style="text-align: justify;">Restoran son derece aydınlıktı. Tavandan çiğ, beyaz bir ışık vuruyor ve her öğeye saldırgan bir gerçeklik veriyordu. Tabaklardaki biftekler kanıyordu. Soğuktan kızarmış suratlar parlıyordu. Örtülerin üstündeki çatal, bıçak ve tabaklar ışıldıyordu. Bu parıltılara karşılık verircesine içerideki gürültü doruk noktasına ulaşıyordu. Latin Amerika’ya özgü taşkınlıklarıyla, en yoğun saatlerini yaşayan bir Paris barını andırıyordu.</p>

  <p style="text-align: justify;">-Yanılmışım. Halbuki anlamam lazımdı. Bu tür bir bölünme olamaz. Otistik bir kişilik ve şekillenmiş başka bir kişilik, imkânsız.</p>

  <p style="text-align: justify;">Bir garson sipariş almaya geldi. Jeanne plastik mönüye bir göz attı; ışıkların altında yağlı gibi görünüyordu.</p>

  <p style="text-align: justify;">-Bir caprese salata, dedi Jeanne.</p>

  <p style="text-align: justify;">-Bana da aynısından.</p>

  <p style="text-align: justify;">Buenos Aires’te, kış ortasında mozzarellalı ve fesleğenli domates salatası: Gerçekten de ikinci sınıf bir beğeniydi. Tek mazeretleri bir İtalyan restoranı seçmiş olmalarıydı- otelden 200 metre uzakta, bir otoyol köprüsünün altındaki Pizzeria Piegari.</p>

  <p style="text-align: justify;">-Bana göre, diye devam etti psikiyatr, Joachim’in şizofrenik bir rahatsızlığı var. Onun vakasında, kişilik bölünmesinden daha fazlası. İçinde gerçekten bir başka... psişeyi barındıran bir yetişkin. Belki de Asperger sendromu belirtileri gösteren bir kişiliği barındıran.</p>

  <p style="text-align: justify;">-O nedir?</p>

  <p style="text-align: justify;">-Hans Asperger. Leo Kanner’le birlikte otizmin kâşiflerinden biri. Ama adı, çalışmalarında tanımladığı spesifik bir profil için kullanılıyor. “Gelişmeyi baskılayan bir rahatsızlık” ama “yüksek düzeyde.” Çocukta zihinsel gerilik yok ve kendini gayet güzel ifade edebiliyor.</p>

  <p style="text-align: justify;">-Joachim’in durumu buna uymuyor.</p>

  <p style="text-align: justify;">-“Uygar” tarafı dili mükemmel kullanıyor. Joachim Fransızca, İspanyolca, İngilizce biliyor. Vahşi yanı, dili bir otistik gibi ustaca kullanarak Joachim’i sınıyor.</p>

  <p style="text-align: justify;">-Bu, Asperger sendromunun otistik bir bozuklukla örtüştüğü anlamına mı geliyor?</p>

  <p style="text-align: justify;">Feraud ellerini açtı.</p>

  <p style="text-align: justify;">-Uzmanlar aynı kanıda değil. Ama sorun burada değil. Sorun nasıl rahatsızlandığında. Doğuştan mı rahatsızdı? Yoksa şiddet içeren bir gerçekle karşılaştığında mı hastalandı?</p>

  <p style="text-align: justify;">-Orman halkının arasındayken mi diyorsunuz?</p>

  <p style="text-align: justify;">-Ya da daha önce, aile içi katliamın neden olduğu travma sonucunda.</p>

  <p style="text-align: justify;">Caprese salatalar geldi. Ne Jeanne, ne de Feraud salataya ilgi gösterdi.</p>

  <p style="text-align: justify;">-Bana göre, diye devam etti psikiyatr, bu, iki zamanlı olarak gerçekleşti. Campo Alegre’deki cinayetle tetiklenen panik duygusu, önce Joachim’deki tüm insani unsurların izlerini sildi. Beyni beyaz bir sayfaya dönüştü. Ardından gelen, arkaik halkın yanındaki eğitim de bu bakir sayfaya damgasını vurdu.</p>

  <p style="text-align: justify;">-Davranışının her şeyden önce lagün klanının izlerini taşıdığını mı söylemek istiyorsunuz?</p>

  <p style="text-align: justify;">-Kesinlikle. Onun otizmi sadece bir illüzyon. Kötülük başka yerden geliyor. Bununla birlikte, gerçekten bir kötülük mü, yoksa sadece özel bir formasyonun sonucu mu? Kurt çocuk vahşi yaratıklar arasında büyüdü... O, bu ilkçağ kültürünün bir konsantresi, bir özütü. Onun ritüelini hatırlayın. Kurban seçimini, Venüsleri. Mağara yazılarını. İşte ondan benzersiz olan bu. İşte bu nedenle onu sorgulamam gerekiyor.</p>

  <p style="text-align: justify;">Jeanne, Feraud’nun yürüttüğü mantık karşısında şaşkındı.</p>

  <p style="text-align: justify;">-Onu canlı yakalayabileceğimizi umuyor musunuz?</p>

  <p style="text-align: justify;">-Elbette. Onu tedavi etmem gerekiyor.</p>

  <p style="text-align: justify;">-Yani onu incelemek istediğinizi söylüyorsunuz.</p>

  <p style="text-align: justify;">-Onu tedavi edebilmem için incelemem gerekiyor. Bunda tereddüt edecek bir şey yok Jeanne. Antropoloji alanında önemli bir keşfe doğru adım adım ilerliyoruz. Joachim üzerinden. Manes Ormanı halkı üzerinden!</p>

  <p style="text-align: justify;">Feraud’yu sakinleştirmek için Jeanne ona Penelope Constanza’yla yaptığı telefon görüşmesini anlattı. De Almeida’nın bulguları konusunda gerçek bir uzmanın görüşlerini.</p>

  <p style="text-align: justify;">-Bunu söyleyen o, dedi Feraud, suratını asarak. Devrimler herkesi rahatsız eder. Özellikle de bilimsel alanda. Bu paradigmaların yasasıdır ve...</p>

  <p style="text-align: justify;">-Paradigmaların bu işle hiçbir ilgisi yok. Manes Ormanı bir lagün.. Bu tür bir balçıkta herhangi bir fosil bulmak imkânsız.</p>

  <p style="text-align: justify;">-Ama bu bir fosil bulma olayı değil! Asıl devrim de bu! Kafatası yirmi yıllık bile değil! Arkaik halk hâlâ varlığını sürdürüyor.</p>

  <p style="text-align: justify;">Jeanne yeniden havayı yumuşatmaya çalıştı:</p>

  <p style="text-align: justify;">-Tüm bunlar ispatlanmalı. Kafatası sıradan bir kalıntı olabilir. Nelly Barjac’ın çıkardığı karyotipi de görmedik. Çağdaş insanın 23 çift kromozomuyla gerçekten bir fark olduğunu söyleyen hiçbir şey yok.</p>

  <p style="text-align: justify;">-Ya cinayetler? Bir kuruntu uğruna mı bu kadar insanın öldürüldüğüne inanıyorsunuz?</p>

  <p style="text-align: justify;">-Kuruntular yüzünden <span style="font-style:italic;">hep</span> cinayetler işlenir. Var olan ile katilin inandığı şeyi birbirine karıştırıyorsunuz. Joachim belki de bir sırrı koruduğunu düşünüyor. Halkının sırrını. Tüm bunların var olmaması da güçlü bir ihtimal.</p>

  <p style="text-align: justify;">-Ya onun ormanda geçirdiği yıllar? Cinayetlerin işlenme biçimi? Sizin Cizvit’in itirafları?</p>

  <p style="text-align: justify;">-Dolaylı kanıtlar. Hiçbir şey gerçeği somut olarak ispatlayamaz.</p>

  <p style="text-align: justify;">-Bir yargıç gibi konuşuyorsunuz.</p>

  <p style="text-align: justify;">Antoine Feraud kollarını kavuşturdu ve sustu, suratı asılmıştı.</p>

  <p style="text-align: justify;">-Feraud, dedi yeniden Jeanne uysal bir ses tonuyla (Ona soyadıyla hitap etmişti, adını sevmiyordu.) Dünyanın her karış toprağı keşfedildi, incelendi, listelendi. Cangılın derinliklerine gizlenmiş herhangi bir halk keşfedilmedi. Ve özellikle de tarihöncesi döneme ait bir halk. Bunun bir başka açıklaması olduğuna eminim.</p>

  <p style="text-align: justify;">-Her şeye rağmen, dedi psikiyatr dişlerinin arasından tıslar gibi, bulmacanın anahtarı ormanın derinliklerinde.</p>

  <p style="text-align: justify;">-Bu konuda hemfikiriz.</p>

  <p style="text-align: justify;">Feraud çatal bıçağını bıraktı ve ellerini açtı.</p>

  <p style="text-align: justify;">-Öyleyse? Oraya gidiyor muyuz?</p>

  <p style="text-align: justify;">Jeanne gülümsedi. İlk kez yüksek sesle dile getiriyorlardı. Manes Ormanı’na girmek. Büyük bir tehlikeye -her neyse- atılmak.</p>

  <p style="text-align: justify;">-Sanırım başka şansımız yok, dedi Jeanne, kararını ciddiyetini biraz olsun hafifletmek için. Ama önce Tucuman’a gitmemiz gerekiyor. Laboratuarın müdürü Daniel Taıeb’le konuşmak için. Penelope Constanza’ya göre Jorge de Almeida’yı en iyi o tanıyormuş. En azından araştırmalarını biliyormuş.</p>

  <p style="text-align: justify;">-Uzak mı?</p>

  <p style="text-align: justify;">-Kuzeybatıda, 1 000 km uzakta.</p>

  <p style="text-align: justify;">-Uçakla mı gidiyoruz?</p>

  <p style="text-align: justify;">Jeanne yeniden gülümsedi.</p>

  <p style="text-align: justify;">-Bu akşam bilet rezervasyonunu yaptırdım.</p>
</body>
</html>
