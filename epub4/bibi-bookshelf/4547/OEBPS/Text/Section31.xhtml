<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-31-</h4>

  <p>Otizm günümüzde bir tür kendin pişir kendin ye lokantası... Bu kelime, kabaca aynı bozuklukları gösteren çeşitli patolojiler için kullanılıyor. Konuşmayı reddetme. Gerçeklikle bağını koparma. Öğrenme güçlükleri... Terim, spesifik bir hastalıktan çok semptomları adlandırmakta kullanılır. Sebep değil, sonuçtur. Anlıyor musunuz?</p>

  <p>Jeanne cevap vermedi. Anlamadığından değil, içinde bulunduğu durumdan dolayı.</p>

  <p>Üzerinde bir tişört ile paçalarını kıvırdığı bir pantolon vardı ve yalınayak, bir havuzun kenarında duruyordu. Havuz Bettelheim Enstitüsü’ndeydi. Merkezin müdiresi Helene Garaudy, bir yandan da işini yapmak koşuluyla onunla görüşmeyi kabul etmişti. Şu an, havuzda altı-yedi yaşlarında, bedeni kasılmış bir kız çocuğuyla ilgileniyordu.</p>

  <p>Helene Garaudy, küçük kızı bir koluyla tutuyor ve onu diğer elinin üzerinde suda kaydırıyordu.</p>

  <p>-Sanki herhangi bir çözüme ulaşmamak için, diye devam etti, uzmanlar bile patolojilerin sınıflandırılmasında birbirleriyle anlaşamıyorlar. Ne de semptomların tanımlanmasında. Hele nedenleri hakkında hiç anlaşamıyorlar. Tedavi yöntemlerine gelince, her uzmanın kendi yöntemi var...</p>

  <p>Jeanne dikkatini vermeye çalışıyordu, ama sıçrayan sular, mavi mozaikli havuz, kelimelerin yankılanması, her şey onun konuya odaklanmasını engelliyordu. Bettelheim Enstitüsü’nün bulunduğu , Garches’ın tepelerine ulaşmak için kırk beş dakika yol kat etmesi de işin tuzu biberi olmuştu.</p>

  <p>-Eğer tüm bu patolojilerin ortak semptomlarını tanımlamak gerekirse, ne derdiniz?</p>

  <p>Bunu, somut bilgilere ulaşmak için sormuştu. Bu semptomların bazılarıyla şahsen karşılaşmıştı. Feraud’nun banyosunda, karanlığa açılan pencerede, onun tikli ve saldırgan, kaçamak bakışları gözünün önündeydi. <span style="font-style:italic;">Porque te vas</span> sözlerini son hızla, tekdüze bir tonda söyleyişi hâlâ kulaklarında yankılanıyordu.</p>

  <p>-Sonsuz davranış türü vardır, diye cevapladı Helene Garaudy. Ve bir o kadar da, ciddi seyreden ve her an değişim gösterebilen otizm derecesi. Bazı otistik çocuklar konuşabilir, bazıları konuşamaz. Kimileri normal bir hayat sürer, eğitim ve öğretimi kabul eder. Kimileri ise asla. Özet olarak, semptomlar insanlarla ilişki kuramama şeklinde ortaya çıkar. Otistik kendini tamamen dış dünyaya kapatır. Sanki çevresinde başkaları, hatta anne ve babası yokmuş gibi davranır. Beden temasından korkar. Bir başka önemli unsur da çevresel değişimlerden saplantı ölçüsünde kaçınmasıdır.Çocuk değişmez bir dünyada kalmayı ister. Çevresindeki hiçbir nesnenin yer değiştirmemesi gerekir. Mesela odasında her şeyi hep aynı yere koyar ve bu tür ayrıntılarda mükemmel bir hafızası vardır. Kendisi ile bu dış dünya arasında gerçek bir ayrım yapamaz. Bu nedenle her değişiklik onda yıkıcı bir etki yapar ve bu da ona zarar verir.</p>

  <p>-Bana dil bozukluklarından söz ettiler...</p>

  <p>-Konuşabilenler için, evet.</p>

  <p>Jeanne, Feraud’nun sözlerini hatırlıyordu. Ama onları doğrulatmak istiyordu.</p>

  <p>-En çok ne tür bozukluklar görülüyor?</p>

  <p>-Çocuk, kendinden, sanki bir başkası söz konusuymuş gibi ikinci veya üçüncü kişi olarak bahseder. Ayrıca “evet” sözcüğünü kullanmakta zorluk çeker. Çoğunlukla onama belirtisi olarak, sorulan soruyu tekrarlar. Öte yandan, karşısındaki ne söylerse onu yineleme bozukluğu da görülür. Çocuk, sözcüklerin dizilişini, gerçek anlamıyla, hep aynı tonlamayla telaffuz eder. Önceleri bu durum, bu vakaları inceleyen psikiyatrlar için hiçbir şey ifade etmiyordu; Leo Kanner bu tonlamanın, çocuğun o sözcükleri ilk kez duyduğu anın bir yansıması olduğunu belirledi. Bu durumda, sözcük dizisi, o anın ve ona bağlı deyimin bir metaforuna dönüşüyordu.</p>

  <p>Jeanne yeniden <span style="font-style:italic;">Porque te vas</span> şarkısını düşündü.</p>

  <p>-Bir travma gibi mi?</p>

  <p>-Şart değil. Mesela, çocuk mutlu bir anındaki bir cümleyi aklında tutuyor. Bu cümleyi her tekrar edişi de,”Ben mutluyum” anlamına geliyor. Dikkat edin, burada size söylediğim her şeye ihtiyatla yaklaşılması lazım. İnsani psişik olgularla en ufak bir ilgisi olmayan bir dünyadaki tipik insani duyguların, tepkilerin izdüşümünü yapmaktayım. Bir otistiğin dünyası gerçekten...farklıdır.</p>

  <p>Jeanne havuzun kenarına oturmuş, ayaklarını suya sallamıştı. Helene Garaudy hâlâ küçük kızı yüzdürmekle meşguldü. Çocuk, dudaklarındaki tüyler ürpertici sırıtmayla, hareketsiz duruyordu. Jeanne sorularına yoğunlaşmıştı. Burada bulunmasının sebebi üç kurbanın meslekleriyle belirginleşen üç kutbu birleştirmekti. Otizm. Genetik. Tarihöncesi.</p>

  <p>-Otizmin patolojik sebepleri arasında, genetik kökenler olabilir mi?</p>

  <p>-Günümüzde yapılan araştırmalarla bazı otizm sendromlarının genetik kökeni olabileceği ispatlanmaya çalışılıyor, evet. Otizm, güçlü bir genetik bileşenden kaynaklanan psikiyatrik</p>

  <p>bozukluk olabilir. Ama ihtiyatlı davranmak gerekiyor. Hâlâ kesin olarak hangi tip genlerle ilgili olduğunu bilmiyoruz ve özellikle de çevresel etkenlerin rolü açıklığa kavuşturulmadı.</p>

  <p>-Öyleyse, doğumdan önce, mesela fetüsün karyotipini inceleyerek otizmi saptamak imkânsız.</p>

  <p>-Bazı otizm vakalarında, ilgili kromozom bölgeleri belirlendi, ama önceden tam bir teşhis olanaksız. Şimdilik. Sürekli gelişme içindeki araştırmalardan söz ediyoruz.</p>

  <p>-Ya şu travma konusu ? diye sordu Jeanne, konuşmayı başka yöne çekerek. Psikolojik bir şok sebebiyle bazı çocuklar otistik olabilir mi?</p>

  <p>Helene Garaud gülümsedi. Yüzü yaşını belli etmiyordu. Güzel mi, çirkin mi, söylemek de imkânsızdı. Ancak karşısındakinin üstünde tam bir hâkimiyet kuruyordu. Hiç kaybolmayan bir dinginliği vardı.</p>

  <p>-Birçok otistik çocuk bu şekilde doğar. Yani yaşam onları etkileyemez. En azından <span style="font-style:italic;">önceki yaşam’dan</span> bahsetmiyorsak. Rahmin içindeki yaşamdan. Burada da. Bruno Bettelheim’ın teorileri gündeme geliyor.</p>

  <p>-Merkezinizin, ismini aldığı psikolog mu?</p>

  <p>Müdire cevap vermedi. Küçük kızı suyun üzerinde kaydırdı. Hareketin yumuşaklığına rağmen, bu beyaz bedenin çektiği zorluk, kollarındaki sarı kolluklar, turkuvaz rengi dalgalar dayanılması zor bir görüntüydü. Çocuk acı veriyordu -çarpık bir ağız, pancar renkli dişetleri, cılız bir beden... Havuza giren bir hemşire, vardiyayı devraldı ve çocuğu kenarda bekleyen yardımcılara doğru götürdü.</p>

  <p>Helene Garaudy bir hamlede havuzdan, Jeanne’ın birkaç metre ötesine çıktı. Kızböceği gibi ince uzun bir bedeni vardı. Ve göz alıcı bir kıçı.</p>

  <p>-Gelin, dedi, bir havlu ile yere bıraktığı bez torbasını alırken. Güneşlenelim biraz. Öğle yemeği için yarım saat vakti var. Sizi de davet ediyorum.</p>

  <p>Camların ilerisinde, bir golf sahasının çimleri gibi düz ve parlak çimenler görülüyordu. Beyaz mermer bloklar, çağdaş heykeller gibi yükseliyordu. Bu bahçe bir Roma atriumu kadar huzurluydu.</p>

  <p>Jeanne, müdirenin beyaz bir hemşire önlüğü giymesini bekliyordu, ama Helene sadece bonesini çıkardı ve mayosuyla kaldı. Özen gösterilmemiş intibaı veren bir topuzu vardı ve ensesi, okunu fırlatmaya hazır bir yay gibi kemerliydi.</p>

  <p>Kadın çantasında bir Marlboro paketi çıkardı ve çocuğa göz ucuyla bakarken bir sigara yaktı. Hemşireler küçük kızı özenle havuzdan çıkarıp tekerlekli sandalyeye yerleştirdiler.</p>

  <p>-Ona dikkat etmemiz gerekiyor. Su onu sakinleştiriyor, ama...</p>

  <p>-Tehlikeli mi?</p>

  <p>Garaudy gözlerini gruptan ayırmadan sigarasında derin bir nefes çekti.</p>

  <p>-Babası onu köpeklerle birlikte yetiştiriyordu. Aslında köpeklerine kızından daha fazla özen gösteriyordu. Onu buraya getirdiğimizde hayvanları taklit ediyordu, bu şekilde daha iyi muamele göreceğini umuyordu. Bizim işimizin daha çok insanlarla olduğunu anladığında da kopeklerden nefret etmeye başladı. Onlara karşı büyük bir öfke duyuyordu. Bu da onun korkunç bir iç çatışma yaşamasına sebep oldu.</p>

  <p>-Neden?</p>

  <p>-Çünkü bir yanı, bir şekilde hâlâ köpek olarak kalmıştı.</p>

  <p>Hemşireler çocuğu şimdi merkez binaya doğru götürüyorlardı. Hemşirelerden biri küçük kızın bonesini çıkardı. Pas rengi uzun saçları, güneşte savruldu. Jeanne onun hayvani yanının uyanmakta olduğunu düşündü.</p>

  <p>-Gelin. Şurada oturalım.</p>

  <p>Bloklar mermerden değil, beyaza boyanmış betondandı. Bu bloklardan birinin dibine, gölgeye bir buzluk konuşmuştu. Helene buzluğu açtı ve içinden buz gibi bir şişe çıkardı.</p>

  <p>-Light kola?</p>

  <p>-Öğle yemeğimiz bu mu?</p>

  <p>-Önce vücut hatları!</p>

  <p>Jeanne şişeyi aldı. Parmaklarının altında soğuk damlaları hissetti.</p>

  <p>Binadan kulakları tırmalayıcı bir çığlık yükseldi. Jeanne irkildi. Otizmin içine girilemez, anlaşılamaz kapalı dünyasının simgesi, güneşin altında titreşen bu beyaz binaydı sanki.</p>

  <p>Müdire, ağzında sigarası, başka bir şişe açtı. Hiç bir şey duymamış gibiydi. Her hareketinde kibar, kendinden emin bir hava vardı.</p>

  <p>-Bruno Bettelheim’dan bahsediyorduk... dedi Jeanne.</p>

  <p>-Evet. Onu tanıyor musunuz?</p>

  <p>-Biraz. <span style="font-style:italic;">The Uses of Enschantment’ın</span> yazarı, değil mi?</p>

  <p>-Özellikle otizm konusunda çalıştı. ABD’ye yerleşmiş Avusturya asıllı bir psikiyatrdı. Chicago Üniversitesi bünyesinde Ortogeni Okulu’nu kurdu. Bundan önce. Avrupa’da, 1938’de, toplama kamplarına gönderildi. Yahudi’ydi. Önce Dachau’daki, sonra Buchenwald’daki toplama kamplarında otistik çocukları tedavi yöntemini buldu.</p>

  <p>-Nasıl?</p>

  <p>-Diğer esirleri gözlemleyerek. Kamptaki esirlerin, bu son derece tahripkâr ortamın etkilerinden korunmak için kendi içlerine kapandıklarını fark etti. Daha sonra. Otistik çocuklarla karşılaştığında, bu çocukların da dış gerçekliği aynı şekilde, çaresi olmayan bir tehdit gibi algıladıkları sonucunu çıkardı. Bu durumda, onları tedavi etmek için bu tehdide tamamen karşı koyacak bir evren oluşturmak gerekiyordu. Korkunun ve içe kapanmanın psişik sürecini tersine çevirmek amacıyla, onların ruhlarını açmayı, onları korkularından kurtarmayı hedefleyen yüzde yüz olumlu bir dünya...</p>

  <p>-Okulunda uyguladığı yöntem bu muydu?</p>

  <p>-Onun merkezinde, her ayrıntı bu yönde tasarlanmıştı. Perdelerin ve duvarların renkleri. Mobilyaların genel hatları. Bahçedeki heykeller. Dolaplarına, her an ulaşabilecekleri şekilde bırakılan şekerler. Açık kapılar. Kötü olan tek şey, ebeveynlerin çocuklarını görmelerini izin verilmemesiydi.</p>

  <p>-Ebeveynleri tehdit olarak mı görüyordu?</p>

  <p>-En azından, çocukların kafasında. Battelheim’ın tüm teorisi de buna dayanıyordu. Ona göre otizm terk edilmenin sonucudur. Gerçek veya gerçekdışı, ancak çocuk tarafından derinliğine hissedilen bir duygu. Dünyaya kendini kapatması da psişik bir tepki. Bir savunma mekanizması.</p>

  <p>Jeanne’ın aklına, Antoine Feraud’nun başucu kitapları geldi. Aralarında Bruna Bettelheim’ ın <span style="font-style:italic;">The Empty Fortress’i</span> de vardı. Şüphesiz psikiyatr, Joachim’le karşılaştıktan sonra otizm konusunda belleğini tazelemek istemişti...</p>

  <p>-Burada da bu yöntemleri mi uyguluyorsunuz?</p>

  <p>-Hayır. Bettelheim’a hayranız, ama tedavi yöntemleri çok gelişti.</p>

  <p>-Ebeveynlerin ziyaretine izin veriyor musunuz?</p>

  <p>-Elbette.</p>

  <p>Bu cevap Jeanne’ın aklına başka bir şeyi getirdi. Joachim ile babasını düşündü.</p>

  <p>-Joachim ismi size bir şey ifade ediyor mu?</p>

  <p>-Hayır. Neden?</p>

  <p>-Hiç, diye gülümseyerek geçiştirdi Jeanne. Bu soruşturma oldukça zor. Olta atıyorum ama hiç balık vurmuyor...</p>

  <p>-Anlamıyorum. Dosya sizin sorumluluğunuzda mı?</p>

  <p>-Hayır. Bu da zorluklardan biri...François Taine sizinle temasa geçti mi?</p>

  <p>-O kim?</p>

  <p>-Soruşturmadan sorumlu yargıç</p>

  <p>-İsim bana bir şeyi ifade etmiyor, ancak bir yargıç beni aradı. Otizm hakkında sorular sordu. O, soruşturmadan alındı mı?</p>

  <p>-Öldü.</p>

  <p>-Bir yangında. Önceki gün.</p>

  <p>Helene Garaudy kolasından büyükçe bir yudum aldı. Ölümün bu denli yakın olması onu korkutmuyordu. Birkaç gün önce bu kurumun bir hemşiresi öldürülmüştü ve parçalanarak yenmişti. Soruşturmayı yürüten sorgu yargıcı canlı canlı yakılmıştı. Tüm bunlar, bedenini yalayıp giden ışık gibi ruhunu etkilemiyordu.</p>

  <p>-Olaylar bağlantılı mı? Diye sordu sonunda.</p>

  <p>-Hiç şüphe yok. Diğer iki cinayet de dahil. Marion Cantelau’ya benzeyen genç kadınlar.</p>

  <p>-Bir seri katil mi?</p>

  <p>-Öyle sanıyoruz.</p>

  <p>Jeanne ayrıntılara girmek istemiyordu. Daha çok, üç bilinmeyenli denkleminin ikinci bölümüne yoğunlaşmak istiyordu: Otizm, genetik, tarihöncesi.</p>

  <p>-Otizm ile tarihöncesi arasında bir bağ olduğunu düşünüyor musunuz?</p>

  <p>-“Tarihöncesi”yle neyi kastediyorsunuz?</p>

  <p>-İlkel yaşam, gerileyen davranışlar.</p>

  <p>-Bir ilişki var, evet.</p>

  <p>Jeanne ürperdi; olumlu bir cevap beklemiyordu.</p>

  <p>-Bir kurt çocuk nedir, biliyor musunuz? Diye ekledi Helene Garaudy.</p>

  <p>-Hayır.</p>

  <p>-Vahşi bir çocuk. Yabani bir ortamda büyümüş, terk edilmiş bir çocuk. Bir ormanda mesela. Aveyron’lu Victor’dan söz edildiğini duydunuz mu?</p>

  <p>-François Truffaut’nun filmini gördüm.</p>

  <p>-Gerçek bir hikâyedir. Tahminen on yaşındaki bir çocuk 1800’de, Aveyron’daki bir ormanda bulunmuştu. Emekleyerek ilerliyordu ve görünüşe göre sağır ve dilsizdi. Sürekli sallanıyordu ve onu besleyenlere en ufak sevgi gösterisinde bulunmuyordu. Genç bir askeri doktora, Jean Marie Gaspard Itard’a emanet edilmişti, o da acemilik döneminin önemli bir kısmını ona vakfetmişti.</p>

  <p style="text-align: justify;">Bu filmin siyah-beyaz sahneleri yeniden Jeanne’ın gözünün önünde canlandı. Itard’ın büyük bir sabırla verdiği eğitim, bizzat Truffaut tarafından yorumlanmıştı. Bu yabani çocuk hem bir hayvan hem bir melekti. Çocuğun eğitiminin aşamaları. Vivaldi’nin müziği...</p>

  <p style="text-align: justify;">-Itard, tüm gayretine rağmen, Victor’u “düzeltmeyi” başaramadı.</p>

  <p style="text-align: justify;">-Otizmle ilişkisini anlamıyorum.</p>

  <p style="text-align: justify;">-Bugün her şey Victor’un otistik olduğunu gösteriyor. Hiç şüphesiz o, bu denli yakından incelenmiş ilk otistik çocuktu.</p>

  <p style="text-align: justify;">-Konuşmayı reddetmesinin sebebi ormanda geçirdiği yıllar mıydı?</p>

  <p style="text-align: justify;">-Birçok varsayım var. Itard’a göre, Victor’un bu durumunun sebebi, toplumla temasının olmaması ve hiç eğitim görmemesiydi. Ama başka bir varsayım daha var. Tamamen tersini iddia eden bir düşünce. Victor, doğuştan otistikti. Bu nedenle ormana terk edilmişti. Bu terk edilişin sebebi otizmdi, yani terk edildiği için otistik olmamıştı.</p>

  <p style="text-align: justify;">Jeanne kafasının içinde bir cümle yankılanıyordu: <span style="font-style:italic;">Orman seni ısırıyor</span>.,Joachim bir ormana mı terk edilmişti? Otistik mi doğmuştu? Yoksa terk edildiği için mi otistik olmuştu? Jeanne gerçeğe çok yaklaşmıştı -ama elinde hiçbir şey yoktu.</p>

  <p style="text-align: justify;">-Bugün, bilinen bütün vahşi çocuk hikâyelerinin birer otistik vaka olduğu düşünülüyor. Bettelheim da bu konuda çok yazdı. Ona göre, kurt çocuklar doğada zihinsel yeteneklerini kaybetmiyorlardı.Zihinsel yetenekleri zaten hiçbir zaman var olmamıştı. Ancak maymunların veya kurtların yetiştirdiği bir çocuğun, masallarda olduğu gibi böyle vahşi bir ortamdan geri döndürülmesini kabullenmek çok zor... Özellikle de, saygıdeğer Singh tarafından, otuzlu yıllarda tasvir edilen Hindistan-Midnapurlu iki kurt kızın, Amala ve Kamala’nın vakasında olduğu gibi. Bugün bu küçük kızların otistik olduğu biliniyor. Onların kaba, bitkin ve ilkel davranışları hayvani yaşam biçimine bir geri dönüş olarak değerlendirilmişti. Aslında onlar, tamamen bu zihinsel yetersizlikleri yüzünden terk edilmiş olmalıydılar...</p>

  <p style="text-align: justify;">Jeanne iki kişilik ve kişiliklerinden biri otistik olan şizofren adam varsayımını söylemek istedi. Uygar bir insanın içindeki dünyadan kopuk bir çocuk. Ama Garaudy’nin de Bernard Level gibi ters tepki göstereceğini ve bu düşünceyi saçma bulacağını tahmin ediyordu.</p>

  <p style="text-align: justify;">Dosyanın elle tutulur gerçeklerine döndü:</p>

  <p style="text-align: justify;">-Cinayet mahallerindeki bazı ayrıntılar, katilin otistik olduğunu düşünmemize neden oluyor.</p>

  <p style="text-align: justify;">-Bu çok gülünç. Bu patoloji...</p>

  <p style="text-align: justify;">-Bana daha önce de açıkladılar. Ancak siz bu konuda ne düşünüyorsunuz?</p>

  <p style="text-align: justify;">Jeanne çantasından kanlı el izlerinin fotoğraflarını çıkardı.Resimler, sanki alev almış gibi güneşte pırıl pırıl parlıyordu. Müdire sakin bir şekilde fotoğraflara baktı, soğukkanlıydı. Jeanne, kaynağını ve doğasını bir türlü çözemediği son derece güçlü bir iradesi olduğunu düşünüyordu.</p>

  <p style="text-align: justify;">-Bunlar Marion’un cinayet mahallinin fotoğrafları mı?</p>

  <p style="text-align: justify;">-Evet. Ama diğer iki cinayet mahallinde de aynı izler var.</p>

  <p style="text-align: justify;">-Yani?</p>

  <p style="text-align: justify;">-Katilin, cesedin çevresinde döndüğü gayet iyi anlaşılıyor, şüphesiz dört ayak üstünde. Elleri ayaklarına göre içe dönük. Bu belki de, otizmin bir göstergesidir.</p>

  <p style="text-align: justify;">-Ve tabii başka şeyler de olmalı. Elinizdekilerin hepsi bu mu?</p>

  <p style="text-align: justify;">Jeanne, az kalsın çocuk-canavarın metalik sesinden de bahsedecekti. “Ben” diyememesinden. <span style="font-style:italic;">Porque te vas</span> şarkısından... Ama bu ipuçlarını nereden bulduğunu da açıklaması gerekecekti.</p>

  <p style="text-align: justify;">-Bu desenler hakkında ne düşünüyorsunuz? Diye sordu, kanlı yazıların fotoğraflarını gösterirken. Bir otistik tarafından çizilmiş olabilir mi?</p>

  <p style="text-align: justify;">-Evet.</p>

  <p style="text-align: justify;">Jeanne gerildi. Bir kez daha rasgele bir yoklamada bulunmuştu. Ve bir kez daha olumlu bir cevap alıyordu.</p>

  <p style="text-align: justify;">-Açıklar mısınız?</p>

  <p style="text-align: justify;">-Bu tür alfabeleri çok gördüm... Motiflerin tekrarlanması. Bütünün dizilişi. Bazen otistikler tarafından uydurulan şu yeni düşlerden biri olabilir.</p>

  <p style="text-align: justify;">-Bunların anlamı ne peki?</p>

  <p style="text-align: justify;">-Genellikle, bu tür desenlerin koruyucu bir anlamı vardır.</p>

  <p style="text-align: justify;">-Koruyucu mu?</p>

  <p style="text-align: justify;">-Desenler, bu şekilde sıralandığında bir engel görevi görür. Sınır işlevi gören freskler, frizler. Bettelheim, kabuklarla kendine bir “sınır” çizen Laurie adlı küçük bir kızın vakasında bunu tanımlamıştı. Bu sınır, mükemmel denebilecek sinüzoidal dalgaları çağrıştırıyordu.</p>

  <p style="text-align: justify;">-Katil bu şekilde kurbanının bulunduğu alanı korumak istemiş olabilir mi?</p>

  <p style="text-align: justify;">-Belki. Bir şekilde de kendi dünyasını.</p>

  <p style="text-align: justify;">Helene Garaudy saatine baktı. Öğlen paydosu bitmişti. Jeanne son bir soru sordu:</p>

  <p style="text-align: justify;">-Şu veya bu şekilde, kanibalizmin otizmle bir bağı olabilir mi?</p>

  <p style="text-align: justify;">-Çok inatçısınız, dedi psikiyatr, rencide edici bir ses tonuyla. Size, katilin bu tür bir patolojisi olamayacağını ifade ettim.</p>

  <p style="text-align: justify;">-Ama bu iki unsur arasında bir ilişki olabileceğini farz edebilir miyiz?</p>

  <p style="text-align: justify;">-Bir dereceye kadar, diye kabullendi Garaudy. Tamamen düşsel bir bakış açısı olarak. Melanie Klein gibi birçok psikiyatr, otuzlu yıllarda, otistiklerin agresif cinsel dürtülere sahip olduğunu saptadı.</p>

  <p style="text-align: justify;">-Kanibalizme varacak kadar mı?</p>

  <p style="text-align: justify;">-Fantezi, insan yemeye kadar varabilir, evet. Ama bir kez daha söylüyorum, sizin katil otistik olamaz. Bu patoloji gerçek bir zihinsel rahatsızlık olduğu kadar fiziksel bir engeldir.</p>

  <p style="text-align: justify;">Helene Garaudy fotoğrafları geri verdi ve ayağa kalktı.</p>

  <p style="text-align: justify;">-Üzgünüm, dedi çantasını alırken. İş zamanı.</p>

  <p style="text-align: justify;">Jeanne da onun peşinden kalktı. Çimenlik alanı geçtiler, binaya girdiler ve soyunma odasına giden merdivenlerden aşağı indiler. Klimanın soğuk havası yüzlerine vurdu. Jeanne buz tutmuş bir aynanın içinden geçiyormuş gibi bir hisse kapıldı.</p>

  <p style="text-align: justify;">-Şu zımbırtıyı bir türlü ayarlamayı beceremediler... diye mırıldandı Garaudy.</p>

  <p style="text-align: justify;">Duvar boyunca dizili dolaplardan birine yöneldi. Açtı, hiç çekinmeden mayosunu çıkardı, siyah bir boxer giydi ve yine aynı renkte bir sutyen taktı.</p>

  <p style="text-align: justify;">Ayağa kalktı ve Jeanne’a bakarak sordu:</p>

  <p style="text-align: justify;">-Bu küçük şömizye nedir?</p>

  <p style="text-align: justify;">Jeanne’ın üzerinde, son derece ince sutyeninin hatlarını belli eden, siyah transparan, pamuklu çok ince bir gömlek vardı. Bir bombanın parçalarını tanıtan bir bomba imha uzmanının soğuk ses tonuyla cevapladı.</p>

  <p style="text-align: justify;">-Pamuk. İnce ilmikler. Joseph.</p>

  <p style="text-align: justify;">-Bu erkekleri delirtiyor olmalı, değil mi?</p>

  <p style="text-align: justify;">Gülüştüler. Jeanne bu kadınla bir brunch yapabileceğini düşünüyordu. Erkekler hakkında saçma sapan şeylerden bahsedeceklerini. Ama Helene Garaudy siyah bir bluz çıkardı. Beyaz bir yaka. Siyah bir başörtüsü...</p>

  <p style="text-align: justify;">Jeanne şaşkındı. Psikiyatr bir rahibeydi. Böylece, Marion Cantelau’nun vahşice öldürülmesi karşısında gösterdiği soğukkanlılık da açıklığa kavuşuyordu. İnancın evrensel gücü.</p>

  <p style="text-align: justify;">-Size Rahibe Helene’i takdim ederim, dedi hafif bir reverans yaparak. Sion Karmellitleri tarikatından. Bettelheim Enstitüsü’nün yüzde ellisi rahip ve rahibelerden oluşuyor. Ve sizin de tahmin edebileceğiniz gibi, yönetim, bu yüzde ellinin.</p>

  <p style="text-align: justify;">Jeanne şaşkınlıktan cevap veremiyordu.</p>

  <p style="text-align: justify;">-İnsanların görünüşlerine aldanmayın, diye gülümsedi rahibe. Özellikle de tamamen çıplak olduklarında...</p>
</body>
</html>
