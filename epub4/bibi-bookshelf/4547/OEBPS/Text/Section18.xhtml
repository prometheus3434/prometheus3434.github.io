<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-18-</h4>

  <p style="text-align: justify;">Vasat sayılabilecek bir saç kesiminin ardından saat bir buçukta Jeanna Korowa, randevusu olduğu restoranın kapısından içeri giriyordu. Barın orada, davetlisi olduğu kişinin adını verdi. Onu masaların olduğu tarafa doğru yönlendirdiler. Yüksek tavanlar. Camlarda vitraylar. Art deco bir üslup. Ve masalar arasında geniş boşluklar. Bir yolcu gemisinin yemek salonundan esinlenerek dizayn edilmiş bu lokantanın mimarisi hakkında bir yerlerde bir şeyler okumuştu. Öyle ya da böyle, buraya her gelişinde bir gemiye bindiği hissine kapılıyordu.</p>

  <p style="text-align: justify;">-Geciktiğim için özür dilerim.</p>

  <p style="text-align: justify;">Ismarlama açık renk bir takım giymiş olan Emmanuel Aubusson bir seksen beşlik boyuyla ayağa kalktı. Tamamen babacan bir şefkatle Jeanne’ı yanaklarından öptü. Yaşlı adam hiçbir zaman onun âşığı olmamıştı. Ama çok daha fazlasıydı. Öğretmeni. Akıl hocası. Koruyucusu. Jeanne onunla, yargıçlık eğitimini bitirdiği ilk yıllarda tanışmıştı. Paris Temyiz Mahkemesi başkanlığı yaparken onun yanında çalışmıştı. Aubusson yetmişine yakında ve ince uzun, güçlü bir yapısı vardı. Gözleri, ceketinin yakasındaki kırmızı legion d’honneur nişanı kadar parlaktı. Gerçek bir condottiere’.(Eskiden.İtalya’da milis komutanı.) Ama hepsi bu değildi.</p>

  <p style="text-align: justify;">Adamın aykırı düşünceleri vardı. Hepsini tek bir potada ve aynı bilgelikle bir araya getirmişti. Militan bir solcuydu, altmışından sonra boşanma davalarında uzmanlaşmış,büyük bir servet yapmıştı. Bugün bile hâlâ gözlüğünü takmak ve evlilik sözleşmeleriyle ilgilenmek için binlerce avro talep edebiliyordu. Yalnız yaşıyordu, mağrur biriydi,hiç evlenmemişti, ama hep bir donjuan olmuştu. Çocuğu yoktu, küçük ve masum olan her şeye sınırsız bir sevgisi vardı. Ve soğuk, dediğim dedik, sert adam aynı zamanda bir estetti. Bir sanat tutkunu.</p>

  <p style="text-align: justify;">Aubusson, Jeanne’a her şeyi öğretmişti. Hukuk alanında. Sanat tarihi konusunda. Ve son olarak iki meslektaş Louvre Müzesi’nde, Eski Yunan ve Roma heykellerinin yer aldığı salonda buluşmuştu.</p>

  <p style="text-align: justify;">-Bana neden burada randevu verdiniz? Diye sormuştu Jeanne.</p>

  <p style="text-align: justify;">-Uzun zamandan beri Eski Yunan heykelleriyle ilgileniyorum. İlk yüzyıllar. Ardından Praksiteles, Pheidias, Lysippos. Sonraki dönemleri fazla sevmiyordum. Helenistik dönem.</p>

  <p style="text-align: justify;">Çok kıvrımlı, çok hareketli. Ve bir şekilde sadelikten biraz daha uzak.</p>

  <p style="text-align: justify;">-Yargıçlık görevime başlamadan önce, bana son birkaç öğüdünüz olduğunu söylemiştiniz.</p>

  <p style="text-align: justify;">-Burası da onun metaforu.</p>

  <p style="text-align: justify;">-Anlamıyorum.</p>

  <p style="text-align: justify;">Yavaşça Jeanne’ın koluna girmiş ve onu kolunda bir çocuk taşıyan, sevimli bakışlı bir erkek heykeline doğru götürmüştü.</p>

  <p style="text-align: justify;">-Çocuk Dionysos’u taşıyan Hermes. Praksiteles’in günümüze kadar ulaşmış tek heykeli. Ve üstelik emin de değiliz. Hatlara, kavislere, girinti çıkıntılara bak. Eski Yunanlıların, bir fotoğrafçının görüntü üzerinde rötuşlar yapması gibi, doğayı eşsizleştirdikleri söylenir. Bu yanlıştır.Yunan heykeltıraşlar tersine bir yöntemle çalışıyorlardı.</p>

  <p style="text-align: justify;">Jeanne, mermer teninden kaslarının gerginliği hissedilen bu kusursuz bedenden gözlerini alamamıştı.</p>

  <p style="text-align: justify;">-Yunan heykeltıraşlar, insana özgü nitelikleri, ayırıcı özellikleri, hatları yavaş, yavaş yerleştirmek için Mısır geleneğinin eski modellerinden yola çıktılar. Onların modellerinin zayıflıklarından. Heykeltıraşlar bu eski modellere hayat vermeye çalıştılar. Bu yöntem en güzel meyvelerini Praksiteles zamanında verdi. Eski örnekler heykeltıraşların elinde soluk almaya, yaşamaya başladı. Soyutlanma ile bireyselleştirme arasında bir denge noktası kuruldu</p>

  <p style="text-align: justify;">Jeanne, yaşlı adamın kolunu omzunda hissetmişti. Bir kartal pençesi.</p>

  <p style="text-align: justify;">-Hâlâ benim dosyalarımla ne ilişkisi var, anlamıyorum.</p>

  <p style="text-align: justify;">-Dosyaların, Jeanne, onlar senin heykellerin. Kusursuz olmaları için her zaman büyük bir çaba göstereceksin.Tanık ifadelerini vaktin almak için. Saikları inceleyip sık dokumak için.</p>

  <p style="text-align: justify;">Ve bir suçluya ulaşmak için...Ben sana tersini yapmanı salık veriyorum.</p>

  <p style="text-align: justify;">-Yani?</p>

  <p style="text-align: justify;">-Yunanlılar gibi çalış. Eksiklikleri sapta. Bir birini tutmayan mekân ve saatleri. Tanık ifadelerindeki kara delikleri. Saiklar arasındaki çelişkileri. Bu aykırılıkları göz ardı etme. Dosyalarının ruhuna saygı göster! Başka doğruların seni kimi zaman başka yerlere götüreceğini görecek ve şaşıracaksın. Bunu sana söylememeliyim, ama bazı davalar hâlâ yüreğimde yaradır. Pürüzler, olan davalar. Gözümden kaçan veya tutarlı ve gerekli görmediğim için göz önünde bulundurmadığım bazı ayrıntılar. Bu hatalar başka bir gerçeği görene kadar yıllarca yakamı bırakmadı. Ya da en azından bende ciddi birtakım şüpheler uyandırana kadar.</p>

  <p style="text-align: justify;">-Masumların hapse yollandığını mı söylemek istiyorsunuz?</p>

  <p style="text-align: justify;">-Suçlu olduğuna inandığım masumlar, hiç kuşkusuz. Bu da hayatın bir parçası. Biz, yargıçlar da muhakeme usulünde hata yapabiliriz.</p>

  <p style="text-align: justify;">Jeanne anladığından emin değildi. On yıl sonra, hâlâ tutarlılığı ve kesinliği olması için dava dosyalarıyla uğraşıyordu. Buna karşılık, o konuşma Jeanne’ı Eski Yunan e Roma heykel sanatına tutkun biri yapmıştı. Müzelerin antik döneme ait parçalarla tıka basa dolu olduğu Yunanistan’a, Türkiye’ye,İtalya’ya, Kuzey Afrika’ya birçok yolculuk yapmıştı. Paris’te bile bu heykelleri, bu güzellikleri, bu yaratma gücünü hayranlıkla seyretmek için sık sık Louvre’a gidiyordu...</p>

  <p style="text-align: justify;">-Nasılsın? Diye sordu Aubusson’un karşısındaki yerini alırken.</p>

  <p style="text-align: justify;">-Hazirana girdiğimizden beri daha iyi, diyen Aubusson gözlüğünü takarak getirilen mönüye bir göz attı. Nihayet şu 68 mayısıyla ilgili aptallıkları bitirdik.</p>

  <p style="text-align: justify;">Jeanne gülümsedi. Ufukta küçük çaplı bir militan söylevi vardı.</p>

  <p style="text-align: justify;">-Sen de oradaydın, değil mi?</p>

  <p style="text-align: justify;">-Oradaydım.</p>

  <p style="text-align: justify;">-Ve bu olaylar hakkında söylenen, yazılan tüm bu şeylerle aynı kanıda değilsin sanırım.</p>

  <p style="text-align: justify;">Mönüyü kapattı. Gözlüğünü çıkardı. Geniş bir alnı, kıvırcık gri saçları, otoriter yüz hatları, mor halkalarla çevrili siyah gözleri vardı. Bir tür içten yanma sonucunda oluşmuş gibi görünen kırışıklıkları güneşten yarılmış Afrika toprağını andırıyordu. Ama sert bir toprak. Aubusson yumuşak bir toprak değildi.</p>

  <p style="text-align: justify;">-Sana şunu söyleyebilirim, diye atıldı, o dönemde ebeveynlerimiz gösterilere gitmemiz için bize sandviç hazırlamıyordu. Biz onlara karşıydık. Biz burjuva düzenine karşıydık. Özgürlük, yücelik, zekâ için mücadele ediyorduk. Bugün ise gençler emeklilik yaşı için gösteriler yapıyor. Burjuvazi her şeyi kirletti. İsyan ruhunu bile. Bir düzen kurulduğunda, karşı iktidarını da oluşturur, böylece sistemin korkacak hiçbir şeyi olmaz. İşte Sarko çağı. CumhurBaşkanının bizzat sanattan ve şiirden yana olduğunu düşündüğü çağ. Şüphesiz kazanan şiirden yana. Johnny Hallyday’den ziyade Jacques Dupin.</p>

  <p style="text-align: justify;">Sarkozy’yi hicvetmeden Aubusson’la yenilen bir yemek gerçek bir yemek olmazdı. Jeanne onu keyiflendirmek istedi:</p>

  <p style="text-align: justify;">-Gördün mü? Kamuoyu araştırmalarında sürekli puan kaybediyor.</p>

  <p style="text-align: justify;">-Yükselecektir. Ben onun için kaygılanmıyorum.</p>

  <p style="text-align: justify;">-Aslında, sonunda onu takdir etmeye başladın.</p>

  <p style="text-align: justify;">-Tıpkı yıllardan beri peşinde olduğu yaşlı fili sonunda sevmeye başlayan bir avcı gibi...</p>

  <p style="text-align: justify;">Garson siparişleri almaya geldi. İki salata, bir büyük şişe maden suyu. Teferruata gerek yoktu. İkili, sadelik konusunda hemfikirdi.</p>

  <p style="text-align: justify;">-Ya sen, dedi Aubusson, sen nasılsın?</p>

  <p style="text-align: justify;">-İyidir.</p>

  <p style="text-align: justify;">-Aşk hayatı?</p>

  <p style="text-align: justify;">Thomas’yı düşündü. Bitmişti. Feraud aklına geldi. Başlamamıştı.</p>

  <p style="text-align: justify;">-Sıfıra sıfır, elde var sıfır</p>

  <p style="text-align: justify;">-İş?</p>

  <p style="text-align: justify;">Bir anda Jeanne buraya aslında akıl danışmak için geldiğini anladı. Yaşadığı ikilemi anlatmak. Yasadışı dinlemelerden bahsetmek. Cinayet şüphesini gündeme getirmek. Bu durumdan nasıl paçasını kurtaracağını sormak.</p>

  <p style="text-align: justify;">-Bir sorunum var. Bazı bilgilere ulaştım. Önemli olabileceğini düşündüğüm, ama henüz doğruluğunu ispatlayamadığım veriler.</p>

  <p style="text-align: justify;">-Siyasi mi?</p>

  <p style="text-align: justify;">-Cinayet.</p>

  <p style="text-align: justify;">-Sorun nerede peki?</p>

  <p style="text-align: justify;">-Kaynaklarımı açıklayamam. Bilginin doğruluğundan henüz emin değilim.</p>

  <p style="text-align: justify;">-Daha ileri gitmek için en azından bu bilgiden yararlanabilirsin.</p>

  <p style="text-align: justify;">-Tam olarak değil, hayır. Bilgiler bölük pörçük.</p>

  <p style="text-align: justify;">-Konu nedir?</p>

  <p style="text-align: justify;">-Bu gece bir cinayet işlenmiş olabilir, X.Bölge’e.</p>

  <p style="text-align: justify;">-Bunu teyit etmek zor olmamalı, değil mi?</p>

  <p style="text-align: justify;">-Şu ana kadar hiçbir şey çıkmadı.</p>

  <p style="text-align: justify;">-Maktulün kimliğini biliyor musun?</p>

  <p style="text-align: justify;">-Katilinkini biliyorum. Ama o da tam değil. Ancak hiçbir şeyi kullanamam. Kaynaklarım son derece... sakıncalı.</p>

  <p style="text-align: justify;">Aubusson düşündü. Jeanne, altın parıltılı tonlara sahip mekânı hâlâ hayranlıkla seyrediyordu. Aynalar. Vitraylar. Yolcu gemisi salonun dekorasyonu. Evet bir gemiye binmişti, ama nereye gittiğini bilmiyordu.</p>

  <p style="text-align: justify;">-Louvre’u ziyaret ettiğimiz günü hatırlıyor musun? Diye sordu yetmişlik adam. Eski Yunan sanatını? Sanatın mükemmelliğiyle bütünleşmiş insanın eksikliklerini?</p>

  <p style="text-align: justify;">-Hâlâ bu mesajın anlamını bulmaya çalışıyorum.</p>

  <p style="text-align: justify;">-Eksiklik işinin bir parçası.</p>

  <p style="text-align: justify;">-Yani yolumdan sapabilir miyim? Soruşturmamı kurallara riayet etmeden sürdürebilir miyim?</p>

  <p style="text-align: justify;">-Dört ayak üstüne düşmek şartıyla. Dosyanı daha sonra yeniden düzenleyebilirsin.</p>

  <p style="text-align: justify;">-Tabii,davayı alırsam.</p>

  <p style="text-align: justify;">-Savcılığı ara. Derhal. Önemli olan elde edeceğin sonuç.</p>

  <p style="text-align: justify;">-Ya yanılıyorsam ?</p>

  <p style="text-align: justify;">-Bu da senin ne olduğunu ortaya çıkaracak. Olağanüstü güçler verilmiş sıradan bir insan. Bu da, kuralın bir parçası.</p>

  <p style="text-align: justify;">Jeanne gülümsedi. Bunu duymak için gelmişti. Garsonu çağırdı:</p>

  <p style="text-align: justify;">-Biraz daha sert bir şeyler içmek istiyorum. Sen?</p>

  <p style="text-align: justify;">-Haydi..</p>

  <p style="text-align: justify;">Şampanya kadehleri henüz geldi. Buz gibi birkaç yudumdan sonra Jeanne kendini daha güçlü hissetti. Soğuk ölümden koruyordu. Kokuşmaktan. Bu küçük asit kabarcıkları ona canlılık veriyordu. İki kadeh şampanya daha ısmarladılar.</p>

  <p style="text-align: justify;">-Ya sen? Diye sordu. Aşk durumları ne âlemde?</p>

  <p style="text-align: justify;">-Elimin altında hâlâ birkaç üniversiteli kız var, dedi yaşlı adam. Ve tabii ciddi bir ilişkim de. Kırklı yaşlarda, benimle evlenme umudunu hâlâ koruyan bir avukat hanım. Bu yaşta evlenmek! Bir iki eski sevgili de bu yarışta yer aldıklarını düşünüyor.</p>

  <p style="text-align: justify;">-Yorgun düşmüş olmalısın.</p>

  <p style="text-align: justify;">-Hepsini onurlandırdığımı söylemiyorum. Ama etrafımdaki bu aşk halesini seviyorum. Matisse’in ‘Dans’ tablosu gibi. Rondo yapıyorlar ve ben onları maviye boyuyorum...</p>

  <p style="text-align: justify;">Jeanne zorlukla gülümsedi. Aslında akıl hocasının bu tavrı hoşuna gitmiyordu. Sadakatsizlik. Yalan, entrika. Jeanne henüz dürüstlük hayallerinden vazgeçecek kadar yaşlı değildi.</p>

  <p style="text-align: justify;">-Bunu nasıl yapıyorsun? Diye üsteledi Jeanne. Bu şekilde, sürekli bir ihanet ve ikiyüzlülük içinde yaşamayı nasıl beceriyorsun?</p>

  <p style="text-align: justify;">Kelimelerin şiddetini azaltmak için gülümseyerek ekledi:</p>

  <p style="text-align: justify;">-Tüm bunların içinde saygı nerede?</p>

  <p style="text-align: justify;">-Ölüm yüzünden, dedi Aubusson. Birden ciddileşmişti. Ölüm bize bütün hakları verir. Ölüm yaklaştıkça insanın pişmanlık duyduğu, arınmak istediği sanılır. Oysa tam tersidir. İnsan yaşlandıkça bütün inançlarını, sorunlarını askıya aldığını fark eder. Tek bir gerçek vardır: Ölecektir. Ve ikinci bir şansı olmayacaktır. O zaman karısını aldatır, verdiği sözlere ihanet eder. Her şey için veya hemen her şey için kendini affeder. Diğerleri,meselâ senin ofisinden gelip geçenler ise, aynı düşünceyle tecavüz eder, çalar, öldürür. Çok geç olmadan önce istediklerini elde etmeye çalışırlar. Şu filmdeki gibi:”Tanrı bekleyebilir”.</p>

  <p style="text-align: justify;">Jeanne kadehindeki içkiyi bitirdi ve hıçkırık tuttu. Asit boğazını yakmıştı. Bir anda hüzünlendiğini hissetti. Garson tatlı mönüsünü getirdi. Jeanne istemedi. Aubusson iki kadeh şampanya daha ısmarladı.</p>

  <p style="text-align: justify;">-Biliyorsun, dedi neşeli bir tonda, şu an, küçük bir sorunu irdeliyorum. Rimbaud’nun bir şiirinde yaptığı bir değişikliği.”Bulundu yeni baştan! / Ne? / Sonsuz olan / Denizdir karışan güneşe.”</p>

  <p style="text-align: justify;">Jeanne bu şiiri tam olarak hatırlamıyordu, ama gözünün önüne özellikle bir görüntü geliyordu. Jean-Luc Godard’ın ‘Çılgın Pierrot’ adlı filminin son sahnesi. Ufuk çizgisi.</p>

  <p style="text-align: justify;">Denizin içine doğru sokulan güneş. Perdede görünmeyen Anna Karina ve Jean-Paul Belmondo tarafından alçak sesle söylenen Rimbaud’nun sözcükleri.</p>

  <p style="text-align: justify;">-Sanırım “Denizdir giden güneşle” demek istiyorsun.</p>

  <p style="text-align: justify;">-Kesinlikle hayır. Rimbaud bu dörtlüğü iki kez kullandı. İlk olarak ‘Sonsuzluk’ adlı şiirinde. İkinci kez de, daha sonra, ‘Cehennemde Bir Mevsim’de. Önce “Denizdir giden güneşle” diye yazmış. Sonra “Denizdir karışan güneşe” olarak düzeltmiş. Bu değişiklikle hareket duygusu yok oluyor. Bu bir kayıp. Güzel olan ilk versiyonu; sonsuzluk düşüncesi, bir kavuşmanın sonucudur. Bir diğerine doğru yola çıkan bir sonsuzluk. Benim yaşımda, bu düşünceler insanı cezbediyor. Sanki ölüm yalçın bir kayalık değil de daha çok bir kavis, bir yaymış gibi. Tatlı bir eğim...</p>

  <p style="text-align: justify;">-Sana göre, Rimbaud bu dizeyi neden değiştirdi?</p>

  <p style="text-align: justify;">-Belki de genç yaşta öleceğini ve bu duyguyu tadamayacağını hissediyordu. Rimbaud acelesi olan bir ulaktı.</p>

  <p style="text-align: justify;">Jeanne kadehini kaldırdı:</p>

  <p style="text-align: justify;">-Rimbaud faktörüne!</p>

  <p style="text-align: justify;">Şimdiden sarhoş olduğunu hissediyordu. Yaşlı İspanyol’un söylediklerini hatırlayınca irkildi.’Sanırım bu gece birini öldürecek. Paris’te. X. Bölge’de...’</p>

  <p style="text-align: justify;">Çantasını karıştırdı ve cep telefonuna baktı.</p>

  <p style="text-align: justify;">Mesaj, çağrı yoktu</p>

  <p style="text-align: justify;">Öyleyse, ceset de...</p>

  <p style="text-align: justify;">Feraud’dan da telefon beklediğini fark etti. Bu hiç kuşkusuz onun kaderiydi. Sadece Orange’a (İletişim hizmetleri veren bir şirket) abone olmamıştı. Sevilme arzusuna da abone olmuştu.</p>

  <p style="text-align: justify;">Ömür boyu bir abonelik.</p>
</body>
</html>
