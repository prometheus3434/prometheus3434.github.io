<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-58-</h4>

  <p style="text-align: justify;">12 mayıs 1982, San Augusto Misyonu,</p>

  <p style="text-align: justify;">Panajachel, Guatemala</p>

  <p style="text-align: justify;">Dün geldik. Gece vakti. Hırsızlar gibi. Ünümüz bizden önce ulaşmıştı. İnsanların bize karşı olan güvensizliğini hissedebiliyorum. Antigua’da kısa bir süre Aziz Ignacio rahipleri tarafından ağırlandık. Bir an önce gitmemizi ister gibi bir halleri vardı. Daha iyi. Ne kendimle ilgili bir açıklama yapmak, ne de yanımdaki Juan hakkında bir yorumda bulunmak istiyordum. Şimdilik tek istediğim, Arjantin’deki kâbusu unutmaktı. Ciple Panajachel’e doğru yeniden yola çıktık. San Augusto Misyonu köyün birkaç kilometre ilerisindeydi.</p>

  <p style="text-align: justify;">Atitlan Gölü yolu üzerinde, bizi nelerin beklediğini çok iyi ortaya koyan bir sahneye şahit olduk. Köylülerin iyiliği için askerler tarafından düzenlenen bir “ibret” sahnesi. Yolun kenarına, çıplak, kan içinde, yüzü gözü şişmiş on kadar mahkûm yatırılmıştı. Bazılarının saçları koyun gibi kırkılmıştı. Kafa derileri yer yer yüzülmüştü. Bazılarının ise ne kulakları, ne tırnakları vardı, ayak tabanlarının derisi yüzülmüştü. Kadınların memeleri kesilmişti. Vücutlarında yanık izleri ve delikler vardı. Kimilerinde ise hiç yara yoktu, ama vücutları sidiktorbası gibi şişmişti. Onlara yerel bir zehir zerk ettiklerini sanıyorum. İşkenceciler özel bir üniforma giyiyordu. Onlara burada, yerli dilinde “kaplanlar” anlamına gelen <span style="font-style:italic;">kaibiles</span> deniyordu. Gündelik işçilere yaptıkları işkencelerin her birinin nedenini açıkladılar. Birer öğretmen edasıyla. Tüm &nbsp;&nbsp;&nbsp;<span style="font-style:italic;">subversivo’ları</span> (İspanyolca,”bozguncu.”) nelerin beklediği</p>

  <p style="text-align: justify;">konusunda uyarılar yaptılar. Sonra mahkûmların üzerine benzin döktüler ve ateşe verdiler. Kurbanlar uluyarak, alevlerin içinde kıvranarak bir anda canlanır gibi oldular. Tüfek tehdidi altındaki diğer köylüler ise ürkmüş, İspanyolca konuşmayı bile unutmuş bir halde yerlerinden kımıldamadılar...</p>

  <p style="text-align: justify;">Bu korkunç görüntü Juan’ı büyüledi. Ben dua ettim. Ve durumu değerlendirdim. Arjantin’den sonra bu ülke yeni bir acımasızlık ve şiddet çirkefiydi. Ama bizi, beni ve Juan’ı kabul etmeye en uygun ülke hangisiydi?</p>

  <p style="text-align: justify;"><a id="bookmark0"></a>17 mayıs 1982, San Augusto</p>

  <p style="text-align: justify;">Burada yapılacak çok iş var. Sınırsız. Ama her şey belli bir düzen içinde. Misyonun sorumlusu olarak, şimdilik yürürlükteki projeleri denetlemek gerekiyor. Din dersi. Genel eğitim. Tıbbi tedavi. Yerel radyo...</p>

  <p style="text-align: justify;">Şiddet konusuna gelince, tedirgin değilim. Baskı Campo Alegre’dekinden daha kötü sayılmaz. Askerler önce ateş ediyor, sonra sorguluyor. Gerekçeleri siyasi olmaktan çok, etnik. Yerlilere karşı sınırsız bir ırkçılık duygusuyla hareket ediyorlar. <span style="font-style:italic;">Köpekler için et:</span> Bu onların kendilerini ifade tarzı.</p>

  <p style="text-align: justify;">Beş gündür buradayım ve daha şimdiden misyon çevresinde yaşayan on kadar köylü öldürüldü veya kaçırıldı. Belirli bir sebep olmaksızın. Yol kenarında, doğranmış parçaları bulundu. DSG’ye (Devrimci Silahlı Güçler) ait gönüllünün yarımcı olacağını tahmin ediyorum, ama bana bir şey söylemiyorlar. Sadece Guatemalalı doktor bana güveniyor. Yerliler beni hor görüyor. Belçika asıllı olmam ve Arjantin’deki geçmişim onların beni Kuzey Amerikalı misyonerlerle bir tutmasına neden oluyor. Aslında hiçbir şey bilmemeyi yeğliyorum. Böylece tutuklanırsam söyleyecek hiçbir şeyim olmaz.</p>

  <p style="text-align: justify;">Şimdilik Juan sakin. Onu papaz evinde, benimkinin yanındaki küçük bir odaya yerleştirdim. Onun bir sosyal hizmetler görevlisinin nezaretinde bahçede dolaşmasına izin veriyorum. Onu bir yetim olarak tanıttım, ama herkes aramızdaki bağı sorguluyor. Gayrimeşru bir çocuk olduğunu söylüyorlar. Ya da benim sevgilim. Ama önemli değil. Bundan böyle hiçbir şey önemli değil.</p>

  <p style="text-align: justify;">Jeanne sayfaları atlayarak okuyordu. Aradığı şey, tam olarak bu kâbusla ilgili bilgilerdi. Juan’ın, namı diğer Joachim’in kökeni... Yeniden sayfaları karıştırdı. Roberge yerlilerle ve askerler yaşadığı zorlukları sıralamıştı. Haziranın ortasında, kendisini ilgilendiren döneme ait bir şey dikkatini çekti. Roberge bu deftere, “Juan” vakasıyla ilgili olarak Arjantin’de tuttuğu notları da ilave etmeye karar veriyordu. Ancak şu an buna zamanı yoktu.</p>

  <p style="text-align: justify;">Sonraki sayfalar. Hâlâ Juan’la ilgili hemen hemen hiçbir şey yoktu. Roberge düzenli aralıklarla meydana gelen kayıp olaylarını not etmişti. Öldürmeler. Adam kaçırmalar. İşkenceler. Kesip parçalamalar. Cizvit ayrıntıya girmemişti. Ayrıca askerlerin vahşetinden de bahsetmişti. Kilisede, dispanserde, papazevinde yapılan aramalardan...</p>

  <p style="text-align: justify;">Jeanne sayfaları karıştırmaya devam ediyordu. Haftalar. Aylar. Juan’la ilgili kısa notlar. “Yemeğini güzel yedi.” “Uykusu normal.” “İklime uyum sağladı.”</p>

  <p style="text-align: justify;">Eylülde yeni bir felaket. <span style="font-style:italic;">Catequista</span> lardan biri kaçırılmıştı. Alaide adlı bir kadın tecavüze uğramış ve işkence edilmiş, sonra ormanın yukarılarına bırakılmıştı. Açık yaraları hemen enfeksiyon kapmıştı. Kurban tam anlamıyla canlı canlı çürümeye terk edilmişti. Askerler, kimsenin ona yardıma gelmemesi için başında nöbet tutmuştu. Onu dövmüşler ve ağzına işemişlerdi. Bu cehennem azabı bir haftadan fazla sürmüştü. Sonra cesedi <span style="font-style:italic;">zopilole</span> lere -bir tür akbaba- bırakmışlardı. Roberge onu kurtarmak için her şeyi denemişti. Boşuna.</p>

  <p style="text-align: justify;">Sonunda, ekim 1982’de Roberge Arjantin notlarını günlüğüne ekleyecek zamanı bulmuştu. Jeanne bütün dikkatini topladı. Artık tarih 1982 değil, 1981’di. Atitlan Gölü’nün ılıman iklimi terk ediliyor, Kuzeydoğu Arjantin’in cehennem sıcaklarına gidiliyordu. Tek fark, Arjantin’in dört bir yanından getirilen kurbanların, köyle aynı adı taşıyan -Campo Alegre- bir askeri üsse yerleştirilmesiydi. Ve her şey bu toplama kampının duvarlarının ardında olup bitmişti.</p>

  <p style="text-align: justify;"><a id="bookmark1"></a>20 mayıs 1981, Campo Alegre</p>

  <p style="text-align: justify;">İki gün önce, köyün yakınlarında, bir kadın garip bir keşifte bulundu. Ormanda, bir “uluyan maymun” sürüsüyle karşılaşmış -burada <span style="font-style:italic;">“monos aulladores neros ”</span> veya <span style="font-style:italic;">“carâya ”</span> olarak adlandırılan en yaygın tür. Kadın lagün yakınlarında “Manes ormanı” veya Ruhlar Ormanı” <span style="font-style:italic;">(Selva de las Almas)</span> olarak bilinen bir bölgede odun topluyormuş. Dallara asılı, yaprakların ardına gizlenmiş yirmi kadar maymun varmış. Her zaman davetsiz misafirleri korkutmak için bağırırlar, bu yeterli olmazsa kaçarlarmış. Ama o gün yerlerinden hiç kıpırdamamışlar, kadına dik dik bakarak huzursuzlanmaya, bağırmaya devam etmişler.</p>

  <p style="text-align: justify;">Elinde sopası olan yerli kadın yılmamış. Sopasıyla her yana vurarak maymunları kaçırtmış. Maymunların koruduğu ağaca doğru yaklaşmış. Ağacın dibinde farklı bir maymun varmış. Siyah. Çaresiz. İnleyen. Ağaca tırmanmayı beceremiyormuş.</p>

  <p style="text-align: justify;">Daha iyi bakınca şaşkınlığa düşmüş. Yapraklarla, ağaç kabuklarıyla, yapış yapış olmuş kıllarla kaplı bir çocukla karılaşmış. Ayağından yaralıymış ve kımıldayamıyormuş. Yardım getirmek için köye dönmüş. Bir saat sonra, adamlar geri dönmüş maymunları yeniden kovalamışlar ve yarı baygın haldeki çocuğu yanlarında götürmüşler. Bana anlatılan göre çocuğu bir çantaya koymuşlar -bu işi hoyratça yaptıklarına inanıyorum.</p>

  <p style="text-align: justify;">Campo Alegre’de yaşayan hemşirem onu görebildi. Ona göre çocuk 6 ila 8 yaşındaymış. Çok zayıfmış. Son derece pis kokuyormuş. Çevresinde sinekler uçuşuyormuş. Maymun kıllarıyla ve kurumuş pisliklerle kaplıymış. Tarak görmemiş uzun siyah saçları yüzünü örtüyormuş. Ağzından salyalar akıyormuş. Uzun kıvrık tırnaklarının içleri toprak doluymuş. Çok uyuyormuş, ama uyandığında son derece saldırgan oluyormuş. Hemşireme göre bacağından ciddi bir şekilde yaralanmış. Acilen tedavi edilmesi gerekiyor. Bu gece, doktorum Tomas’la birlikte gideceğim. İlk tedavisini orada yapacağız, sonra onu yetimhaneye getireceğiz.</p>

  <p style="text-align: justify;"><a id="bookmark2"></a>21 mayıs 1981</p>

  <p style="text-align: justify;">Şaşırtıcı. Akla gelen tek sözcük bu. Gerçek bir vahşi çocuk. Onu görür görmez aklıma bazı kitaplar ve filmler geldi. Aveyron’lu vahşi çocuk. Hintli iki kurt çocuk, Amala ve Kamala. Duyduğum bir başka olay da, Burundi’de birkaç yıl öncesine aitti...</p>

  <p style="text-align: justify;">Campo Alegre yetkililerine bir makbuz imzalattım ve onu dispansere götürdük. Yıkadık. Tırnaklarını ve saçlarını kestik. İlk sürpriz: Çocuk yerli değil. Beyaz tenli. Siyah gözlü. Her şeyden önce İspanyol kökenli. İkince gözlem: Tüm vücudu yaralarla kaplı. Isırıklar. Sıyrıklar. Kesikler. Üçüncü saptama: Bacağındaki yara tehlikeli değil.</p>

  <p style="text-align: justify;">Tomas ona penisilin iğnesi yaptı. Sırtını göğsünü dinledik. Yaşını tam olarak saptamak imkânsız. Altı veya yedi yaşında olduğunu sanıyorum Zayıf -32 kilo- ama aynı zamanda son derece kaslı. Korkunç bir ishali var ve malaryaya yakalanmış. İncelemeler sonucunda şüphesiz başka hastalıklar da ortaya çıkacak...</p>

  <p style="text-align: justify;">Bu sabah Juan’ı -köylüler ona bu adı verdi- muayene ederken Tomâs’a bakıyordum ve düşünüyordum: Ne zamandan beri ormanda yaşıyordu? Bir insanın bir gün bile dayanamayacağı böyle bir ortamda nasıl hayatta kalabilmişti? Sıcak. Böcekler. Sudaki ve karadaki yırtıcıların oluşturduğu tehlike. Kendini nasıl savunmuştu? Gerçekten de uluyan maymunlar tarafından mı korunmuştu?</p>

  <p style="text-align: justify;">Şimdilik hiçbir şey görmüyor, hiçbir şey duymuyor gibi. Gözlerini sürekli kırpıştırıyor, gözkapaklarının altında döndürüyor. Güçlü seslere, gürültülere tepki vermiyor, ama en ufak bir tıkırtıda irkiliyor. Doktor son derece emin: Sağır veya dilsiz olduğunu düşünmek için hiçbir sebep yok. Yine de dış dünyaya karşı kayıtsız görünüyor. Sürekli ileri geri sallanıyor. Bana kraliyet hastanelerine bağlı bir rahip olarak çalıştığım dönemde Brüksel’de görme imkânı bulduğum otistik çocukları hatırlatıyor.</p>

  <p style="text-align: justify;">Bu çocuk nereden geliyor? Belki de köylü ebeveyni tarafından terk edildi. Ya da herhangi bir sebepten dolayı evinden kaçtı. Bir başka olasılık: Bazen çocukların da götürüldüğü askeri üsten kaçmış olabilir. Eğer köye ait bir çocuksa kimliğini tespit etmek kolay olacaktır. Ama eğer kaleden geliyorsa durum çok daha karmaşık demektir. Askerler ne olduğunu asla söylemeyeceklerdir.</p>

  <p style="text-align: justify;"><a id="bookmark3"></a>25 mayıs 1981</p>

  <p style="text-align: justify;">Juan’ı, diğer çocuklar gelip kızdırmasın diye, gözlerden uzak, demir parmaklıklı bir yere koyduk. Üzerinde birinin bakışlarını hissettiğinde panikliyor. Her bakımdan huzursuz oluyor. Sonra aniden uykuya dalıyor. Ardından uyanıyor ve yeniden ipini çekiştirmeye başlıyor -onu bağlamak zorunda kaldık, aksi takdirde kendini parmaklıklara çarpa çarpa yaralayacaktı. Sürekli olarak İsa’nın, Matta İncili’nde yer alan sözlerini yineliyorum: “Ne mutlu ruhta fakir olanlara! Çünkü Göklerin Egemenliği onlarındır. Ne mutlu yaslı olanlara! Çünkü onlar teselli edilecekler. Ne mutlu yumuşak huylu olanlara! Çünkü onlar yeryüzünü miras alacaklar.”</p>

  <p style="text-align: justify;">Ona yemek veriyoruz. Fasulyeyi, mısırı seviyor, ama meyveleri ve taneli tahılları tercih ediyor. Yemek yerken gözlerinde hep bir korku var. Sanki yemeğinin çalınmasından korkuyor. Şüphesiz maymunlardan kalma bir alışkanlık.</p>

  <p style="text-align: justify;">Uyurken bile sürekli kıpırdanıp duruyor. Yüzü tiklerle kasılıyor. Bedeni spazmlarla sarsılıyor. Hep tetikte. Yine de bu gibi anlarda, vahşi görünümünün altındaki insan çok daha iyi anlaşılabiliyor. Juan düzgün hatlara sahip. Güzel bir ten. Narin uzuvlar. Juan kim?</p>

  <p style="text-align: justify;"><a id="bookmark4"></a>29 mayıs 1981</p>

  <p style="text-align: justify;">Muayene ve incelemeler bir hafta sürdü. Bilanço ağır. Malarya doğrulandı. Sindirim borusu parazit kaynıyor. Birkaç enfeksiyonu var. Tomâs atlara uygulanan bir antibiyotik tedavisine başladı. Artık beklemek gerekiyor.</p>

  <p style="text-align: justify;">Davranışları açısından da herhangi bir iyileşme yok. İniltiler çıkararak, hücresinin bir köşesinde büzülmüş bir halde oturmaya devam ediyor. Yüzü, biraz uzun bıraktığımız saçlarının altında zorlukla seçiliyor. Yakında onu eğitmeye başlayabileceğimi umuyorum, ama her şeye sıfırdan başlamam gerekiyor. Ona önce iki ayak üstünde yürümeyi öğretmeliyim. Emin olduğum tek bir şey var. Bu çocuk Tanrı’nın bir armağanı. Onu kurtaracağıma dair kendime söz verdim.</p>

  <p style="text-align: justify;"><a id="bookmark5"></a>6 haziran 1981</p>

  <p style="text-align: justify;">Hiç ilerleme yok. Juan hiçbir dış uyarıya tepki vermiyor. Ayakta durmayı reddediyor. Çok güçsüz. Sadece yemek için uyanıyor. Onun ne sevdiğini keşfettim -şüphesiz uluyan maymunların yanında yediği hurmayı. Tomâs’a göre ona kesinlikle et vermemiz gerekiyor. Büyümesini desteklemek için.</p>

  <p style="text-align: justify;"><a id="bookmark6"></a>7 haziran 1981</p>

  <p style="text-align: justify;">Bu gece Juan’ı görmeye gittim. O anda hayvanlarımıza vampir yarasalar saldırdı. Onları göremiyorduk, ama duyabiliyorduk. Kanat seslerini. Emerken çıkardıkları gürültüyü.</p>

  <p style="text-align: justify;">İşte böyle bir ortamda Juan’ı ziyaret ettim. Uyumuyordu. Çevresine bakıyordu. Sakindi. Gözleri geceyi deliyordu. Bir anda onun karanlıkta <span style="font-style:italic;">gördüğünü</span> anladım. Korkuya kapıldım. Arkamda uçuşan ve sığırların kanını emen vampir yarasalara benziyordu.</p>

  <p style="text-align: justify;"><a id="bookmark7"></a>16 haziran 1981</p>

  <p style="text-align: justify;">Üç günden beri, Carlos Estevez -Resistencia’dan bir etolog- yetimhanede kalıyor. Uluyan maymunlar konusunda bir uzman ve tuhaf bir şekilde, onun bilgileri ışığında Juan’ı daha iyi inceleme fırsatı buluyoruz.</p>

  <p style="text-align: justify;">Bu sabah, birlikte mate içerken bana bir rapor sundu. Konuşmamızı kilisedeki teybe kaydettim. Özellikle Juan’la ilgili bölümleri bu deftere aktardım...</p>

  <p style="text-align: justify;">Jeanne gözlerini ovuşturdu. Saat sabahın 4’ü olmuştu. Soruşturma olası bütün sınırları zorlamaya devam ediyordu. Aynı zamanda da, bu olaylar cinayetlerle derin bir tutarlılık içindeydi. İpuçları. Katilin vahşi profili...</p>

  <p style="text-align: justify;">Kendine yeni bir yeşil çay hazırladı. Helene Garaudy’yle yaptığı konuşmayı hatırlıyordu. Bettelheim Enstitüsü’nün müdiresi ona kurt çocuklardan bahsetmişti. Ona göre, aralarından birçoğu otistik semptomlar gösteriyordu, ama sorunun ucu hâlâ açıktı: Ormandaki yaşam mı onlarda bu patolojiye neden oluyordu, yoksa tersi miydi -bu çocuklar <span style="font-style:italic;">farklı</span> oldukları için mi terk edilmişlerdi?</p>

  <p style="text-align: justify;">Jeanne çayından bir yudum içti. Artık soğuğu hissetmiyordu. Yorgunluğunu da. Aslında, vücudunu da artık hissetmiyordu. Yeniden yatağının üzerine yerleşti ve deri kaplı defteri aldı. Sürekli olarak, vahşi bir ormana terk edilmiş çocukların yer aldığı masalları düşünüyordu.</p>

  <p style="text-align: justify;">Juan, bu masalların birinin kahramanıydı.</p>

  <p style="text-align: justify;">Bir kâbus gerçeğe dönüşmüştü...</p>
</body>
</html>
