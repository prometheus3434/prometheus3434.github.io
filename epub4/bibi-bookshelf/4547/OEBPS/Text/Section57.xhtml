<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-57-</h4>

  <p style="text-align: justify;">Otele döndü.</p>

  <p style="text-align: justify;">Sırtıyla odasının kapısını kapattı. Koşarak geldiğinden yüzü hâlâ alev alev yanıyordu -falezi tırmanmış, mezarlığı geçmiş, yolu bulmuş ve koşmuştu. Şimdi her şeyi unutması gerekiyordu. Ve her şeye sıfırdan başlaması. Geceye, Hayata...</p>

  <p style="text-align: justify;">Duş. Bu kez ilkinden daha az su. Damarlarındaki kanı harekete geçirene kadar yeniden var gücüyle vücudunu ovaladı. Üzerine bir tişört, birkaç polo ceket giydi. Bir külot. Bir eşofman altı. Çantasında ne bulduysa... Isınmanın başka yolu yoktu.</p>

  <p style="text-align: justify;">Otelin konforu göz önüne alındığında, oda servisi söz konusu değildi, ama her odaya yanında çözünür kahveyle birlikte bir su ısıtıcısı bırakılmıştı. Canı kahve içmek istemiyordu, ama yeşil çay poşetleri olmadan yolculuğa çıkmazdı. Su ısıtıcısını çalıştırdı. Kaynamasını beklerken, bahçeye bakan çiftkanatlı balkon kapısının önünde durdu. Mezarlık sahnesi gözünün önüne gelince ürperdi. Yeşil surat. Parçalanmış iskelet. Mayaların duaları...</p>

  <p style="text-align: justify;">Su ısıtıcısının “klik” sesi ona suyun hazır olduğunu bildirdi.</p>

  <p style="text-align: justify;">Çayını hazırladı. Gözleri fal taşı gibi açılmıştı. Çeneleri duyarlılığını yitirmişti. İlk yudumu dikkatsizce aldı ve boğazı yandı. Olsun, daha iyiydi. Sıcak. Sıcaklığın şu veya bu şekilde içine işlemesi, iliklerine kadar onu ısıtması gerekiyordu. İçindeki korkuyu eritene kadar...</p>

  <p style="text-align: justify;">Yatağa oturdu ve başucundaki komodinin üzerine bıraktığı plastik torbanın içindeki deri ciltli deftere baktı. Tam uzanıp alıyordu ki aklına takılan bir şey onu durdurdu. Bir ayrıntıyı aydınlatması lazımdı. Cep telefonunu aldı ve Emmanuel Aubusson’un numarasını tuşladı. Burada saat 2’ydi. Paris’te de sabahın 9’u.</p>

  <p style="text-align: justify;">-İyi misin? Diye sordu Aubusson, içten bir sesle, onu tanır tanımaz.</p>

  <p style="text-align: justify;">-Yurtdışındayım. Soruşturmam için.</p>

  <p style="text-align: justify;">-Ama <span style="font-style:italic;">sen iyi misin?</span></p>

  <p style="text-align: justify;">-Nasihatlerine uyuyorum Katilimin izini sürüyorum.</p>

  <p style="text-align: justify;">-Öyleyse, bu açıdan her şey yolunda.</p>

  <p style="text-align: justify;">Tepelerde Tzutihillerin yaktığı ateşler. Likenlerin arasında yatan Roberge’in cesedi. Ölünün göğsüne gömülen dirsek.</p>

  <p style="text-align: justify;">-Öyle, diye sinirli sinirli güldü Jeanne. Bir şey öğrenmek için seni aradım.</p>

  <p style="text-align: justify;">-Seni dinliyorum.</p>

  <p style="text-align: justify;"><span style="font-style:italic;">-Acheronta movebo</span> kelimeleri sana bir şey ifade ediyor mu?</p>

  <p style="text-align: justify;">-Elbette. Vergilius’un <span style="font-style:italic;">Aeneis</span>’inden bir alıntı. Cümlenin tamamı şöyle:”<span style="font-style:italic;">Flectere si nequeo superos, Acheronta movebo. ”</span> Anlamı da şu:”Yüksekteki tanrılara diz çöktüremezsem, en azından Akheron’u atlayıp geçeceğim” Ya da eğer istersen: “Cehennemi karıştıracağım.” <span style="font-style:italic;">Cehennemi karıştıracağım.</span> Daha iyisi söylenemezdi. Roberge cani bir çocuk yetiştirmişti. Koynunda yılan beslemişti. Onun işlediği cinayeti üstlenmişti. Sonra da intihar etmişti. Mezar taşı yazısı da bu bakımdan mükemmeldi.</p>

  <p style="text-align: justify;">-Teşekkürler Emmanuel. Seni arayacağım.</p>

  <p style="text-align: justify;">-Sevinirim, evet. Tüm bunların sonucunda nereye vardığını öğrenmek isterim.</p>

  <p style="text-align: justify;">-Bunu öğrendiğimde ilk bilen sen olacaksın.</p>

  <p style="text-align: justify;">Jeanne telefonu kapattı. Çayından bir yudum daha aldı. Şimdi sıra naylon torbayı açmaya gelmişti. Kıvrımlarının arasından bir sürüngen fırlayabileceğini düşünerek dikkatle açtı. Dışarıda yağmur yağdığını fark etti. Gök delinmişçesine yağan şiddetli bir sağanak. Buna karşılık kendini güvende hissetti ve bu duygu ona iyi geldi.</p>

  <p style="text-align: justify;">Defterin sayfaları kendiliğinden açıldı. Bir fotoğraf sayfaların arasından kayarak dizlerinin üstüne düştü. İyi başlangıç, diye düşündü. Fotoğrafı aldı ve baktı. O an içi parçalanıyormuş gibi bir hisse kapıldı.</p>

  <p style="text-align: justify;">Bu, silahlı iki avcı arasında duran çıplak bir çocuk fotoğrafıydı. Adamlar -yerliler- onu yakalamıştı, ama çocuğa hâkim olmakta zorlanıyor gibi bir halleri vardı. Belli etmemeye çalışsalar da, korkuları yüzlerinden belli oluyordu.</p>

  <p style="text-align: justify;">Aralarında duran çocuk bir yaratığa benziyordu.</p>

  <p style="text-align: justify;">Bir raşitik kadar zayıf, bedeni hayvan kıllarıyla, ağaç kabuklarıyla ve yapraklarla kaplı bir çocuk. Kara vücudu eğri ve asimetrikti. Üzerindeki kabukların ve çerçöpün altındaki teninde yumrular, apseler ve yara izleri görülüyordu...</p>

  <p style="text-align: justify;">Ama yüzüyle kıyaslandığında bunlar hiçti.</p>

  <p style="text-align: justify;">Bir delinin maymunu andıran, acımasız ve korkunç yüzü. Jeanne’ı şaşırtan şey, bu yüzün kâbuslarındaki Gollum’a az çok benzemesiydi. Yaratık ona hiç de yabancı gelmiyordu. Antoine Feraud’nun banyo penceresinden <span style="font-style:italic;">Porque te vas</span> diye tıslayan yaratıktı bu. Otopark köşelerinde, iliğini emmek için kurbanlarının kemiklerini parçalayan canavar...</p>

  <p style="text-align: justify;">-Joachim... diye mırıldandı.</p>

  <p style="text-align: justify;">Tüm gücünü toplamak ister gibi düşüncelerini bastırdı ve yüzünün ayrıntılarına dikkatini vermeye çalıştı. Hiç tarak ve makas görmediği her halinden belli, diken diken siyah saçlar. İnsana kendini bir cangılda aniden bir leş yiyiciyle karşılaşmış gibi hissettiren bir surat. Sanki yüz yaşındaki birinin suratı gibi kemikli, yedi veya sekiz yaşındaki bir çocuğun yüzü. Kasılmış ve yamuk bir ağızdan fırlamış dişler. Bir etoburluk ve acımasızlık göstergesi olan bu ağızda da gözlerdeki şiddet görülüyordu...</p>

  <p style="text-align: justify;">Titrek, yorgun ama hep tetikte olan siyah gözbebekleri. Bu bakışların ardında, korku ve saldırganlık bir çatışma halindeydi. Bu gözler size bakmıyordu. Kaçıyordu. Ürkmüş bir halde, kendi şiddetini hayranlıkla seyrediyordu. Kafasının içinde dolanan, debelenen, uluyan öldürme çılgınlığını...</p>

  <p style="text-align: justify;"><span style="font-style:italic;">Vahşi bir çocuk...</span></p>

  <p style="text-align: justify;">Bir orman çocuğu. İnsanların aldığı eğitimden yararlanamamış bir çocuk... Doğanın şiddetinin kölesi haline gelmiş bir yaratık...</p>

  <p style="text-align: justify;">Bu ilkel şiddet çocuğun ellerinde çok daha belirgindi. Tırnakları uzamış bu çolak ellerde tek bir tüy yoktu, ama daha bu yaşta yıpranmışlardı. Özellikle de normal ellere göre duruşları farklıydı... İçe doğru dönüktü.</p>

  <p style="text-align: justify;">Jeanne fotoğrafın arkasını çevirip baktı:”Campo Alegre, Formosa, 23 haziran 1981.”</p>

  <p style="text-align: justify;">Fotoğrafı yatağın üzerine bıraktı ve yeniden defterin sayfalarına döndü. Pierre Roberge’in yazısının düzgünlüğüne hayran oldu. İblisin kurbanı olmuş bir rahibin veya panik halindeki birinin yazısına benzemiyordu. Gördüklerini ayrıntılarıyla not etmek isteyen, her şeyden vazgeçmiş bir adamın yazısıydı bu.</p>

  <p style="text-align: justify;">Sayfaları karıştırırken güzel bir sürprizle karşılaştı: Günlük Fransızca yazılmıştı.</p>

  <p style="text-align: justify;">Yatağa oturdu, sırtını duvara dayadı.</p>

  <p style="text-align: justify;">Bacaklarını karnına doğru çekti ve çenesini dizlerine dayadı.</p>

  <p style="text-align: justify;">Ve okumaya başladı.</p>
</body>
</html>
