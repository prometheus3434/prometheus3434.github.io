<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-1-<br /></h4>

  <p style="text-align: justify;">Evet buydu. Kesinlikle bu.</p>

  <p style="text-align: justify;">Geçen ay <span style="font-style:italic;">Vogue</span> dergisinde gördüğüm Prada marka ayakkabılar.</p>

  <p style="text-align: justify;">Takımı tamamlayacak kibar, ağırbaşlı bir ayrıntı. Kafasında tasarladığı elbiseyle-Dragon Sokağı’ndan satın aldığı şu anlamsız siyah elbise- mükemmel olacaktı. Kısacası <span style="font-style:italic;">tuhaf.</span> Gülümsedi. Jeanne Krowa çalışma masasının ardında gerindi. Nihayet akşam giyeceği kıyafeti bulmuştu. Hem görünüm olarak hem de <span style="font-style:italic;">ruhen.</span></p>

  <p style="text-align: justify;">Bir kez daha cep telefonuna baktı. Mesaj yoktu. Midesi sıkıntıyla kasıldı. Öncekilerden daha şiddetli, daha ağrılı bir kasılma. Neden aramıyordu? 16 saatten fazla olmuştu. Bir akşam yemeğini teyit etmek için çok uzun bir süre değil miydi bu?</p>

  <p style="text-align: justify;">Şüphelerini bir kenara bıraktı ve Montaigne Caddesi’ndeki Prada mağazasına telefon etti. Ayakkabılar mağazasının stokunda var mıydı? 39 numara? Saat 19.00’dan önce orada olacaktı. Kısa bir ferahlama hissetti. Sonra hemen başka bir huzursuzluğa kapıldı. Daha şimdiden hesabından 800 avro harcamıştı...Bu yeni alışverişle yapacağı harcama 1 300 avroyu geçecekti.</p>

  <p style="text-align: justify;">Mayısın 29’uydu. İki gün içinde maaşı hesabına yatacaktı. 4 000 avro. İkramiyeler dahil, bir sent fazla değildi. Bir kez daha, şimdiden üçte birini harcadığı maaşıyla ayın sonunu getirecekti. Buna alışkındı. Uzun zamandan beri, hesabındaki açıkla ustaca yaşamayı öğrenmişti.</p>

  <p style="text-align: justify;">Gözlerini kapattı. Kendini parlak ökçeler üzerinde yürürken hayal etti. Bu akşam, bir başka olacaktı. Farklı. Işıltılı. Büyüleyici. Gerisi çocuk oyuncağıydı. Yakınlaşma. Barışma. Yeni bir başlangıç...</p>

  <p style="text-align: justify;">Ama neden aramıyordu? Hâlbuki bir önceki akşam kendisiyle yeniden temas kuran oydu. Elektronik posta kutusunu açtı ve e-mail’lerine baktı, belki bu yüzüncü bakışıydı.</p>

  <p style="text-align: justify;">Kelimelerle her şeyi söyleyebiliriz. Kuşkusuz, aklımda tek bir şey yok. İkimiz akşam yemek yiyebilir miyiz, yarın? Seni ararım ve gelip adliyeden alırım. Ben senin kralın, sen benim kraliçem olacaksın...</p>

  <p style="text-align: justify;">Son kelimeler, David Bowie’nin bir şarkısına, ”Heroes”a bir göndermeydi. Bu, rock starın birçok bölümünü Fransızca söylediği bir şarkıydı. Halles Mahallesi’ndeki bir müzik mağazasında o plağı buldukları günü hatırlıyordu. Onun gözlerinde mutluluk vardı. Bir gülümseme...O anda Jeanne başka bir şey istemezdi. Her zaman gözlerinde o pırıltıyı sağlamak ya da sadece o pırıltıyı korumak. Tıpkı Eski Roma’da, tapınaktaki kutsal ateşi korumakla görevli Vesta Rahibeleri gibi.</p>

  <p style="text-align: justify;">Telefon çaldı, Ama cep telefonu değildi çalan. Sabit hattı.</p>

  <p style="text-align: justify;">-Alo?</p>

  <p style="text-align: justify;">-Violet.</p>

  <p style="text-align: justify;">Jeanne hemen yeniden resmi kimliğine büründü.</p>

  <p style="text-align: justify;">-Ne durumdayız?</p>

  <p style="text-align: justify;">-Kötü.</p>

  <p style="text-align: justify;">-İtiraf etti mi?</p>

  <p style="text-align: justify;">-Hayır.</p>

  <p style="text-align: justify;">-Ona tecavüz etti, kahretsin, öyle değil mi?</p>

  <p style="text-align: justify;">-Kızı tanımadığını söylüyor.</p>

  <p style="text-align: justify;">-Kız, patronun kızı değil mi?</p>

  <p style="text-align: justify;">-Annesini de tanımadığını söylüyor.</p>

  <p style="text-align: justify;">-Tersini ispatlamak kolay, öyle değil mi?</p>

  <p style="text-align: justify;">-Bu vakada kolay olan hiçbir şey yok.</p>

  <p style="text-align: justify;">-Ne kadar vaktimiz var?</p>

  <p style="text-align: justify;">-Altı saat. Adeta başladığımız noktadayız. On sekiz saat boyunca hiç renk vermedi.</p>

  <p style="text-align: justify;">-Pislik.</p>

  <p style="text-align: justify;">-Aynen öyle. Tamam. Ben geri dönüp sorguya devam edeyim. Ama bir mucize olmadığı sürece, çok zor...</p>

  <p style="text-align: justify;">Jeanne telefonu kapattı ve kayıtsızlığını düşündü. Dosyanın taşıdığı önem -küçük bir kıza tecavüz ve uygulanan şiddet- ile hayatındaki anlamsızlıklar -akşam yemeğine gitmek veya gitmemek- arasında bir uçurum vardı, Ama yine de akşamki randevusundan başka bir şey düşünemiyordu.</p>

  <p style="text-align: justify;">Yargıçlık okulundaki ilk eğitimlerden biri de bir video görüntüsünün teknik açıdan izlenmesiydi: Bu, bir güvenlik kamerası tarafından kaydedilmiş bir suçüstü görüntüsü olurdu. Daha sonra her yargıç adayından gördüklerini anlatması istenirdi. Filmi izleyen kişi sayısı kadar farklı yorum olurdu. Arabanın markası, rengi değişirdi. Saldırganların sayısı artar veya eksilirdi. Olayların seyri hiçbir zaman aynı olmazdı. Anlatım biçimleri de değişirdi. Objektiflik yoktu. Adalet insani bir olaydı. Kusurları olan, değişken, sübjektif.</p>

  <p style="text-align: justify;">Jeanne gayriihtiyarî cep telefonunun ekranına yeniden baktı. Hiçbir şey yoktu. Gözlerinin dolduğunu hissetti. Sabahtan beri telefon bekliyordu. Kafasında kuruyor, saçma sapan şeyler düşünüyor, aynı düşünceler, aynı umutlar etrafında dolanıp duruyor, ardından büyük bir sıkıntıya kapılıyordu. Birkaç kez aramak için teşebbüste bulunmuştu. Ama hayır. Bu söz konusu bile olamazdı. Kendine hakim olmalıydı...</p>

  <p style="text-align: justify;">Saat 17.30 olmuştu. Birden paniğe kapıldı. Her şey bitmişti.</p>

  <p style="text-align: justify;">Bu akşam yemeği vaadi, bir cesedin son çırpınışlarıydı. O geri dönmeyecekti. Bunu kabullenmeliydi. ”Yokluğuna alışmalıydı.” “Toparlanmalıydı.” “Kendisiyle ilgilenmeliydi.” Onun gibi zavallı kızların sıkıntısını dile getiren saçma sapan sözler, hiçbir anlamı olmayan ifadeler. Hep baştan savılan, üzüntülü, kaygılı kızların ifadeleri. Stabilosunu masaya fırlattı ve ayağa kalktı.</p>

  <p style="text-align: justify;">Ofisi Nanterre Asliye Ceza Mahkemesi’nin üçüncü katındaydı. Toz ve matbaa mürekkebi kokan dosyalarla dolu, 10 metrekare büyüklüğünde bir odaydı ve içeride iki masa-kendi masası ve zabıt kâtibesi Claire’inki- vardı. Sıkıntısını kendi kendine yaşayabilmek için ona saat 16.00’da izin vermişti.</p>

  <p style="text-align: justify;">Pencerenin önünde durdu, Nanterre Parkı’nın küçük tepelerine, yamaçlarına baktı. Küçük vadilerin yumuşak çizgileri ile gür ve bakımlı çimenler görülüyordu. Sağ tarafta gökkuşağı tonlarında siteler, daha da uzakta, ”Prefabrikasyon ekonomik bir zorunluluktur, ama insanlarda kendilerinin de prefabrike olduğu duygusunu uyandırmamalıdır” diyen mimar Emile Aillaud’nun “bulut kuleleri.” Jeanne, Aillaud’nun bu sözünü seviyordu. Ama sonucun mimarın düşündüğü gibi olduğundan şüpheliydi. Her gün bu boktan sitelerden ofisine ardı arkası kesilmeksizin dava dosyaları geliyordu: hırsızlık, tecavüz, gasp, uyuşturucu... İnsanlar prefabrike değildi, bu doğruydu.</p>

  <p style="text-align: justify;">Gelip masasına oturdu. Midesi bulanıyordu, bir Lexomil yutmadan ne kadar dayanabileceğini merak etti. Gözleri masasının üzerindeki mektuplara takıldı. Versailles İstinaf Mahkemesi. Nanterre Asliye Ceza Mahkemesi. Madam Jeanne Korowa’nın ofisi. Nanterre Asliye Ceza Mahkemesi nezdinde sorgu yargıcı. Sürekli olarak, kendisini niteleyen, çoğunlukla basmakalıp sözler işitiyordu. Döneminin en genç mezunu. ”Devamlı yükselen en genç yargıç.” Eva Joly’lerin, Laurence Vichnievsky’lerin tahtına aday biri. Tabii bunlar kariyerine ilişkindi.</p>

  <p style="text-align: justify;">Ama özel hayatında sonuç tam bir başarısızlıktı. Otuz beş yaşındaydı. Hiç evlenmemişti. Çocuğu yoktu. Hepsi bekâr birkaç kız arkadaşı vardı. VI.Bölge’de üç odalı bir evde oturuyordu. Hiç birikimi yoktu. Ailesinden hiçbir şey kalmamıştı. Gelecekle ilgili herhangi bir planı yoktur. Hayatı, bir su gibi parmaklarının arasından akıp gitmişti. Ve artık, restoranlarda ona “matmazel” yerine “madam” diye hitap etmeye başlamışlardı. Lanet olsun.</p>

  <p style="text-align: justify;">İki yıl önce dibe vurmuştu. Zaten acı bir tadı olan hayat artık ona iyice tatsız gelmeye başlamıştı. Depresyon. Hastaneye yatma. O dönemde yaşamak sadece “acı çekmek”ti. Bu iki kavram tamamen eşdeğer, tamamen eşanlamlıydı onun için. Tuhaf bir şekilde, hastanede yattığı günlerle ilgili iyi bir hatırası vardı. Her ne olursa olsun hâlâ taze bir hatıra. Üç haftayı uykuda geçirmiş, ilaçlarla ve bebek mamalarıyla beslenmişti. Gerçek dünyaya dönmesi ise yavaş yavaş olmuştu. Antidepresanlar. Psikanaliz... Bu dönemi,görünmez bir boşluk olarak içinde muhafaza ediyor, günlük sıkıntılarından ilaçlarla, psikolojik destekle, açık havada yaptığı gezintilerle kurtulmaya çalışıyordu. Ama kara delik orada, hep yakınındaydı, sürekli olarak onu çeken manyetik bir alan gibi...</p>

  <p style="text-align: justify;">Çantasında Lexomil kutusunu aradı. Bir hapı bütün olarak dilinin altına yerleştirdi. Eskiden hapın dörtte birini alırdı, ama ilacın alışkanlık yapmasından ötürü artık tam doz ancak yetiyordu. Koltuğuna gömüldü. Bekledi. Göğsüne baskı yapan ağrının hızla geçtiğini hissetti. Soluk alıp verişleri düzene girdi. Düşünceleri yoğunluğunu kaybetti.</p>

  <p style="text-align: justify;">Kapı vuruldu. İrkildi. Uykuya dalmak üzereydi.</p>

  <p style="text-align: justify;">Piyedöpul ceketiyle Stephane Reinhardt eşikte belirdi. Saçı başı dağınıktı. Sıkıntılı bir hali vardı. Tıraş olmamıştı. Asliye ceza mahkemesinin yedi sorgu yargıcından biriydi. Onlara “yedi paralı asker” diyorlardı. Reinhardt cinsel cazibesi yüksek biriydi. Yul Brynner’den ziyade Steve McQueen’i andırıyordu.</p>

  <p style="text-align: justify;">-Mali davalarla ilgilenen nöbetçi yargıç sen misin?</p>

  <p style="text-align: justify;">-Gerektiğinde.</p>

  <p style="text-align: justify;">Üç hafta önce,uzman olmadığı bu alanı üstüne yıkmışlardı. Terörle veya gaspla ilgili davalar da olabilirdi.</p>

  <p style="text-align: justify;">-Sen misin,değil misin?</p>

  <p style="text-align: justify;">-Benim.</p>

  <p style="text-align: justify;">Reinhardt elindeki yeşil şömizli karton dosyayı salladı.</p>

  <p style="text-align: justify;">-Savcılık karıştırmış, bu Hİ’yi bana yollamışlar.</p>

  <p style="text-align: justify;">“Hİ”, ilk soruşturmanın ardından savcı veya yardımcısı tarafından kaleme alınan hazırlık iddianamesiydi. Dava dosyasını oluşturan ilk belgelerin -polis tutanakları, mali işletme raporları, isimsiz mektuplar- de ilişikte yer aldığı resmi bir evraktı... Şüphe uyandıran ne varsa tümü...</p>

  <p style="text-align: justify;">-Sana bir kopya çıkardım, diye devam etti Reinhardt.Hemen inceleyebilirsin. Orijinalini bu akşam onlara geri yollayacağım.Yarın sana ulaştırırlar. Ya da birkaç gün bekler ve bir sonraki nöbetçi yargıca veririm. Ne dersin?</p>

  <p style="text-align: justify;">-O ne ki?</p>

  <p style="text-align: justify;">-İmzasız bir rapor. Her şeyden önce bir siyasi skandal.</p>

  <p style="text-align: justify;">-Hangi taraf ait?</p>

  <p style="text-align: justify;">Reinhardt sağ elini şakağına doğru kaldırdı, komik bir şekilde hazır ola geçti.</p>

  <p style="text-align: justify;">-Tamamen sağa, generalim!</p>

  <p style="text-align: justify;">Onun bu içten hareketi bir anda Jeanne’ın tüm bedenine nüfuz etti, içini inanç ve umutla doldurdu. İşi. İtibarı. Cumhurbaşkanlığı kararnamesiyle yargıçlık statüsü.</p>

  <p style="text-align: justify;">Masanın üzerinden elini uzattı.</p>

  <p style="text-align: justify;">-Gönder.</p>
</body>
</html>
