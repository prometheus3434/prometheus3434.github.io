<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-27-</h4>

  <p>-Seni ofisimde bekliyorum. Hemen. Sekreterimden randevu almana gerek yok.</p>

  <p>Başkan’ın görünüşü konumuna uygun değildi. Nanterre Asliye Ceza Mahkemesi’ni yöneten ve Île-de-France’ın en önemli başkanlıklarından biri olan Fransa Adalet Bakanlığı’nda sözü geçen bu adam kavruk biriydi. Ufak tefek, cılız, kırış kırış, gri cildiyle, Vezüv Yanardağı’ndan püsküren lavlarla taşlaşmış Pompei insanlarının kalıplarını andırıyordu.</p>

  <p>En çarpıcı yeri yüzüydü. Çukurlar ile tümseklerin, düzgün yüzeyler ile çirkin girinti çıkıntıların bir karışımı. Eğri büğrü kafası bir sürü çarpık düşünceyi, kötü niyeti barındırıyor gibiydi. Patlak gözleri sürekli olarak sarımsı bir sıvıyla kaplıydı. Kalın dudakları üstlendiği işlevi hakkıyla yerine getiren tek unsurdu: bariton bir ses.</p>

  <p>-Otur.</p>

  <p>Jeanne söyleneni yaptı. Yukarı çıkarken. Başkan’ın ona yamyam cinayetleri dosyasını veya Moncey Sokağı’ndaki yangın soruşturmasını -ya da her ikisini- vereceğine dair boş umutlar beslemişti. Şimdi ise, onun tokmakla dövülmüş gibi duran suratına bakıyor, çok daha beylik sözler işiteceğini tahmin ediyordu. Kurallarla ilgili iyi bir azar.</p>

  <p>-Kendinle iftihar mı ediyorsun?</p>

  <p>Jeanne susmayı tercih etti. Tam olarak hangisinden söz ettiğini bilmiyordu -o kadar çok yanlışlık ve kuralsızlık yapmıştı ki. Devamını getirmesini bekledi.</p>

  <p>-Bir sorgu yargıcı olarak, her zaman kendini korumak ve yetkili mercilere başvurmak zorundasın. Bu yangın esnasında itfaiyecileri durumdan haberdar etmeliydin. Nokta.</p>

  <p>-Kendi adıma hareket ettim.</p>

  <p>-Şimdi de bir yargıç olarak cezalandırılacaksın. <span style="font-style:italic;">Duru lex, sed lex.</span></p>

  <p>Jeanne kafasında tercümesini yaptı. “Yasa katıdır, ama yasadır.” Yargıçlar, adaletin atalarından -Romalılardan- miras kalmış Latince alıntılar yapmaktan hoşlanırlardı. Ama Başkan bu konuda biraz abartıyordu.</p>

  <p>-Yazık, diye ekledi şüpheci bir ses tonuyla. Bu olayda artık bir tanık olduğundan, savcılık bu soruşturmayı sana emanet edemez.</p>

  <p>-Kimsenin böyle bir niyeti yok zaten.</p>

  <p>-Nereden biliyorsun?</p>

  <p>-Kadın sezgisi.</p>

  <p>Başkan kaşlarını çattı.</p>

  <p>-Kadın olduğun için bu dava zaten sana verilmeyecekti demek, öyle mi?</p>

  <p>-Boş ver, dedi Jeanne, güveni yerine gelmişti.</p>

  <p>-İkinci husus. Bana, yamyam cinayetlerinin işlendiği mekânlarda, Taine’in yanında olduğunu söylediler.</p>

  <p>-Doğru.</p>

  <p>-Hangi sıfatla?</p>

  <p>-Danışman olarak.</p>

  <p>Adam ağır ağır başını salladı. Gözlerinin altındaki torbalar,zamanla ve deneyimle oluşmuş bir sıvıyı içeren gizemli anatomik bezleri andırıyordu.</p>

  <p>-Kol kola cinayet turizmi mi yapıyordunuz?</p>

  <p>-Francois’nın bu davayla ilgili kaygıları vardı. Benim iyi bir algılama gücüm olduğunu düşünüyordu.</p>

  <p>-Bu tür dosyalarla hiç ilgilenmediğin halde, öyle mi?</p>

  <p>Jeanne artık her şeyin sarpa sardığını biliyordu. Moncey Sokağı soruşturmasını alamayacaktı.Yamyam cinayetleri dosyasını da. Belki de bundan sonra hiçbir davayı alamayacaktı...Bir yargıç kapı önüne konulmazdı, ama kızağa çekilmiş çok yargıç vardı.</p>

  <p>-Savcılıkla bu konuyu görüştüm. Bu dava da sana verilmeyecek.</p>

  <p>-Neden?</p>

  <p>-İşin içine çok girdin. Taine’e çok yakındın. Bu araştırma tarafsız bir sorgu yargıcı gerektiriyor. Objektif. Tarafsız.</p>

  <p>-Tam tersine, bu araştırmanın öyle bir yargıca ihtiyacı var,diyen Jeanne sesini yükseltmişti. Katilin peşini bırakmayacak ve polisler üzerinde baskı kuracak çetin bir yargıç. Bu dosyayı diğer dosyalar gibi değerlendirecek bir devlet memuru değil. Tanrım, daha kaç ceset gerekiyor?</p>

  <p>Başkan ilk kez gülümsedi. Benekli parmaklarıyla deri sumenine hafif hafif vuruyordu.</p>

  <p>-Her ne olursa olsun isim yukarıdan gelecek. Bu olay tam bir boklu değnek. Üç cinayet. Davadan sorumlu sorgu yargıcı canlı canlı yakıldı. Medya pusuda. Hükümetin böyle bir şeye tahammülü yok. Rachida Dati beni bizzat aradı.</p>

  <p>Dava politik bir hal aldığında kesin çıkmaza girerdi. Soruşturma konusuna gelince, gösterilen çaba beklenen sonuçlar üzerinde ters etki yapardı. Bir süre kırtasiye.Rekabet halindeki ekipler. Jeanne dava konusunda tam tersi bir yöntemden yanaydı. Küçük bir ekip. Katille teke tek bir düello.</p>

  <p>-Bir şey daha var, dedi Başkan boğuk bir ses tonuyla. Doğu Timor’la ilgili dosyan.</p>

  <p>Jeanne doğruldu. Bu dosyayı tamamen unutmuştu. Celp kağıtları. Güç çevrelerindeki yankıları... Claire’in postaları yollayıp yollamadığını düşündü.</p>

  <p>-Bana telefon geldi. Hiç istemediğim yerlerden.</p>

  <p>Jeanne’ın cevabı hazırdı. Claire bu sabah çalışmamıştı. Ancak Gimenez ve çetesinin celp emirleri masasındaydı. Onları yazmak ve özel kuryeyle yollamak için acele etmişti.</p>

  <p>-Dava henüz çok başında, dedi Başkan kısa. Bildiğim kadarıyla daha başlamadı bile. Dosyan boş. Öyleyse insanları neden ayaklandırdın?</p>

  <p>-Bana güvenmiyor musun?</p>

  <p>-Gimenez ile diğerlerinin avukatları celp emirlerinin üstesinden kolayca gelecektir. İspat edici evrakı isteyeceklerdir. Davadan alınman için siyasi görüşünü gündeme getireceklerdir.</p>

  <p>Jeanne cevap vermedi. Başkan devam etti:</p>

  <p>-Başka bir sorun daha var. Şu talepte bulunduğun bir dizi dinleme. Liste burada, dedi sumenine yeniden hafifçe vurarak. Seni daha akıllı sanırdım. İptal kararına doğru hızla gidiyorsun. Elinde aleyhlerine hiçbir şey olmadığı halde şüphelilerin özel hayatlarına tecavüz ediyorsun. Ve kaynaklarıma göre, bu dinlemelerden de bir şey çıkmamış.</p>

  <p>-Hangi kaynaklar?</p>

  <p>Başkan soruyu bir hareketle geçiştirdi.</p>

  <p>-Çok hızlı gitmek istiyorsun Jeanne. Bu hep yaptığın bir hata. Muhakeme usulü bir mukavemet koşusudur. <span style="font-style:italic;">Festine lente.</span> “Ağır ağır acele et...”</p>

  <p>-Davadan alındım mı?</p>

  <p>-Bırak bitireyim.</p>

  <p>Dosyadan bir kâğıt çıkardı;Jeanne bulunduğu yerden, neyle ilgili olduğunu göremiyordu.</p>

  <p>-SIAT benimle temasa geçti. Dinlemelerden biri için bir izin eksikmiş.</p>

  <p>Jeanne ellerini yumruk haline getirdi, avuçları terlemişti. Başkan kâğıdı ona doğru uzattı.</p>

  <p>-Bu dosyada bu psikiyatrın ne işi var? Onu neden dinlemeye aldırdın? Neden izin yazısını hazırlamadın?</p>

  <p>Blöf, tek çözüm yoluydu:</p>

  <p>-Psikiyatrın dinlenmesi başka bir dosyayla ilgili.</p>

  <p>-Umarım. Hangi dosya?</p>

  <p>-Yamyam katil. Bir tüyo aldım. Bu psikiyatr katilin babasını tedavi ediyor.</p>

  <p>-Neden bundan Taine’e bahsetmedin?</p>

  <p>-Önce verileri teyit etmek istiyordum.</p>

  <p>-Ve bir psikiyatrı dinlemeye aldırdın? Sadece “teyit etmek” için demek? Bunlar rezil yöntemler, Jeanne. Tüyonun kaynağı ne?</p>

  <p>-Söyleyemem.</p>

  <p>Yargıç hışımla masaya vurdu. Bu, <span style="font-style:italic;">gerçekten</span> öfkelendiğinin ilk belirtisiydi.</p>

  <p>-Kendini ne sanıyorsun? Bir gazeteci mi? Her bakımdan şeffaf olmak zorundayız yavrum.</p>

  <p>-Ben senin “yavrun” değilim. Taine’e bilgi vermeden önce bu dinlemeler gerekliydi.</p>

  <p>-O halde?</p>

  <p>Jeanne tereddüt etti. Sorunu halletmek için yapabileceği tek hareket vardı. Feraud’nun İspanyol’la yaptığı iki seansın kayıtlarını vermek. Ama o zaman da davayı elinden kaçıracaktı. Kanıtlarına elveda diyecekti...</p>

  <p>-Şüphelerim doğrulanmadı, diye yalan söyledi. Hiçbir şey elde edemedim.</p>

  <p>-Kayıtlar sende mi?</p>

  <p>-Hayır. Hepsini imha ettim.</p>

  <p>-Mühürlü olanları da mı?</p>

  <p>-Hepsini. Her akşam o günün kayıtlarını alıyordum. Transkripsiyonları yoktu. Diski dinliyor, orijinalleriyle birlikte imha ediyordum.</p>

  <p>Başkan sanki bir emir yazacakmış gibi dolmakalemini aldı, iri, parlak bir Montblanc.</p>

  <p>-Tüm bunları bir düzene koymamız ve belirsizlikleri ortadan kaldırmamız lazım.</p>

  <p>-Tüm bunlar da ne?</p>

  <p>-Timor. Davadan alındın<span style="font-style:italic;">.Acta est fabula.</span> Oyun bitti.</p>

  <p>Jeanne gülümsedi. Aslında umurunda değildi. Hatta rahatlamıştı bile. Kafasında tek bir şey vardı: Nerede olursa olsun Joachim’i durduracak kişi oydu. Bu amacına ulaşmak için de tek bir çözüm yolu vardı: Soruşturmayı tek başına sürdürmek. Yasaların dışına çıkarak.</p>

  <p>-Bu durumda, dedi Jeanne, açığa alınmış oluyorum. Kullanmadığım bir hayli iznim var. Bir sorun olacağını sanmıyorum.</p>

  <p>-Nasıl istersen.</p>

  <p>Başkan bir çekmeceyi açtı. Bir puro aldı. Ağır hareketlerle ucunu küçük bir giyotine yerleştirdi, ofiste yankılanan bir “klak” sesi duyuldu. Jeanne yavaşça ayağa kalktı. Artık elleri terlemiyordu. Tamamen yatışmıştı.</p>

  <p>-Gitmeden önce, yine de sana bir hakikati söyleyeceğim, dedi son derece yumuşak bir ses tonuyla.</p>

  <p>Başkan, elindeki ağır, altın bir Dupont çakmakla oynayarak Jeanne’ baktı.</p>

  <p>-Sen maço koca bir aptalsın, dedi Jeanne sakin bir tavırla.</p>

  <p>Başkan, yeni yapılmış dişlerini sergileyerek sırıttı.</p>

  <p>-Bu tür iltifatlarla bir yere varmak istiyorsan, sana sadece şunu söyleyeceğim, git kendini...</p>

  <p>-...düzdüreyim mi? Diye sordu Jeanne masanın üzerine eğilerek. Ama zaten düzülüyorum. Hem de uzun zamandan beri. Senin tarafından! Nanterre Asliye Ceza Mahkemesi’ndeki diğer herkes tarafından, yargıçlar,savcılar ve avukatlar tarafından! Sadece terfilerinden ve emekliliklerinden başka bir şey düşünmeyen, aşağılık ve kadın düşmanı salaklar tarafından!</p>

  <p>Başkan cevap vermeden purosunu yaktı. Altın çakmağı güneşte parlıyordu. Alev, gri ve soğukkanlı yüzünün önünde dans etti. Bu taş gibi yüz ifadesi onu yeniden gerçeğe döndürdü. Sinirlenmek, hatta bağırmak hiçbir işe yaramazdı. <span style="font-style:italic;">Acta est fabula.</span> Jeanne onun altın Dupont’uyla suratını yakma arzusuna engel olamayacağından korkarak koşar adım odadan çıktı.</p>
</body>
</html>
