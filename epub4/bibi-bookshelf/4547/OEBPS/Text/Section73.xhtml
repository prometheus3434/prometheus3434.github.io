<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-73-</h4>

  <p style="text-align: justify;">Tucuman ile Formosa’nın arası 1 200 kilometreydi.</p>

  <p style="text-align: justify;">Bu da yaklaşık yirmi saatlik bir yol demekti.</p>

  <p style="text-align: justify;">Onlara araba -bir Toyota Land Cruiser Station Wagon V8- kiralayan adam uyarmıştı. Zevkli bir yolculuk beklememeleri gerekiyordu. Genellikle asfalt olan yol, yer yer stabilize yola dönüşüyordu. Hatta bazen tek bir yola. Bu durumda, bir kamyonla karşılaşmak da Rus ruletinden farksız oluyordu.</p>

  <p style="text-align: justify;">-Arabamı sadece Formosaya kadar size kiralayabilirim, demişti adam. Sonra yerel şirketlerle görüşmeniz gerekiyor. Orası dünyanın sonu.</p>

  <p style="text-align: justify;">Jeanne ülkeyi tanıyordu. Bir Arjantinlinin bu tür bir ifade kullanması için Formosa’nın gerçekten de ıssızlık ve yokluk rekorlarını altüst etmiş olması gerekiyordu. Ödemeyi yine Jeanne yapmıştı. Artık bankadaki hesabını düşünmüyordu. Nakit durumunu ayarlaması gerekmişti. Arjantinliler banka kartlarından hoşlanmıyordu. Sınırsız manyetik ödeme imparatorluğu Arjantin’de son buluyordu. Bir banka aramak zorunda kalmıştı. Makbuzları doldurmak. Paris’le, kendi bankasıyla ilişkiye geçmek. Tüm bunlar onun öğleden sonrasını almıştı.</p>

  <p style="text-align: justify;">4x4’ü hazırlamışlardı. Kilometre sayacını sıfırlamışlardı. Sonra şoförle tanıştırılmışlardı -şoför talebinde bulunmamışlardı, ama Arjantin’de bir insanın zamanı, bir arabanın yıpranmasından daha ucuzdu. Bu nedenle gerçek hazineye -dört tekerlekli bir araç- göz kulak olması için arabaları şoförlü olarak kiralıyorlardı.</p>

  <p style="text-align: justify;">Şimdi son hızla gidiyorlardı. Alacakaranlık insana keyif veriyordu. Kızıl. Alev alev yanan bir alacakaranlık. Jeanne camını açmıştı. Bu kez havada pişmiş toprak kokusu vardı. Gökyüzü bile tuğla tozuna doymuş gibiydi. Peş peşe geçen ekili tarlaları hayranlıkla seyrediyordu. Buğday. Mısır. Şekerkamışı. Kış mevsimiydi. Hava buz gibiydi. Bununla birlikte tüm tabiat doğuracak gibiydi.</p>

  <p style="text-align: justify;">-Arkaya oturmuşlardı. Feraud uyumuştu. Kafası sürekli olarak Jeanne’ın omzuna düşüyordu. Her seferinde Jeanne, gömleğinin üstünde narin kemik yapısını hissederek, onu hafifçe itiyordu. Okul otobüsündeki bir yeniyetme. François Sagan’ın <span style="font-style:italic;">Brahms’ı Sever misiniz?</span> adlı romanında buna benzer bir sahne hatırlıyordu. Genç bir adama gönlünü kaptırmış “belli bir yaşın” üstündeki bir kadının hikâyesi. O da bu durumda mıydı? Hayır. Yaptıkları gezinin önemi -bir tür intihar olduğunu söylememek için- kendini kapıp koyuvermesine engel oluyordu. Bu davada her şeyden önce bir yargıçtı. Görevinin tüm sınırlarını zorlayacak soğukkanlı bir sorgu yargıcı...</p>

  <p style="text-align: justify;">Arada bir gözünü manzaradan ayırıp dikiz aynasından şoföre bakıyordu. Adam bir melezdi. Yarı yerli, yarı Avrupalı. Arjantin tarihinin tüm bileşenlerini yüz hatlarında taşıyordu: kan karışımının bütün ağırlığı, yoğun göçler... Yüzü bir haritaydı. Bir zaman haritası. Orada tüm fetihler, savaşlar, ülkedeki tüm uzlaşmalar okunuyordu.</p>

  <p style="text-align: justify;">Yeniden düşüncelerine döndü. Doğru veya yanlış, Taıeb’in anlattıkları bir dönemeçti. En azından “varsayımları” geçerlilik kazanmıştı. İlkel bir halk. Bir yamyam kabilesi. Kan bağına, enseste, anne babayı öldürmeye dayalı bir topluluk... Bu girilmesi imkânsız ormana sığınmış bir klan. Ve binlerce yıldan beri “gelişmiş” insan türüyle ilişkiye girmekten kaçınan bir kabile.</p>

  <p style="text-align: justify;">İmkânsız gerçekleşiyordu.</p>

  <p style="text-align: justify;">Ve imkânsız bir canavar doğurmuştu: Joachim.</p>

  <p style="text-align: justify;">Yolun kenarında bir benzin istasyonu göründü.</p>

  <p style="text-align: justify;">Saatlerce süren bir hiçlikten sonra, iki benzin pompası ile eski bir yapı, önemli bir olaydı. Jeanne bacaklarını açmak ve rahatlamak için arabadan indi. Burada bir unutulmuşluk hissi yaşıyordu. Daha önce de aynı duyguyu Peru’da, Şili’de, Arjantin’de yaşamıştı. Bu ıssız topraklarda, bir benzin istasyonu trafik gürültüsüyle değil, sessizlikle kuşatılırdı. Pusun çevrelediği bir ada gibi etrafı sessizlikle harelenirdi. Veya kutsal kokuyla kuşatılmış bir sunak gibi...</p>

  <p style="text-align: justify;">Arabaya dönerken, Jeanne, binanın önündeki sekiye bağdaş kurmuş iki yerliyle karşılaştı. Saçları omuzlarına kadar inen iki yerli, sakin sakin, kesilmiş otlardan ve fermante sütten oluşan bir karışım hazırlıyorlardı. Işığın altında yüzleri, koyu renkli küçük kalkanları andırıyordu. Yüz hatları, kaktüse yontulmuş motiflere benziyordu. İnsanı korkutmak için tasarlanmış heykellere. Son derece ince ve çekik gözleri, birer yarayı andırarak insanda gizli bir korkuya yol açıyordu.</p>

  <p style="text-align: justify;">İçlerinden biri siyah bir maşrapaya daldırılmış metal bir pipetle mate yudumluyordu. Yanlarında, ellerinin altında hep kaynar su olması için bir termos vardı. Jeanne kuzeydoğunun, Arjantin’in <span style="font-style:italic;">yerba mate</span> kültürünün gelenek haline geldiği bir bölgesi olduğunu hatırladı.</p>

  <p style="text-align: justify;">-Ne yapıyor?</p>

  <p style="text-align: justify;">Göğsü bağrı açılmış, uyku sersemi Feraud’nun suratı ceketinden bile daha kırışık bir haldeydi.</p>

  <p style="text-align: justify;">-Mate içiyor.</p>

  <p style="text-align: justify;">-O nedir?</p>

  <p style="text-align: justify;">-Bir tür bitki çayı. Çok acı bir şey. Arjantin’e özgü.</p>

  <p style="text-align: justify;">Yerli, pipeti arkadaşına verdi, o da yüzünde en ufak bir ifade olmaksızın mateyi yudumlamaya başladı.</p>

  <p style="text-align: justify;">-Herpes kapmak için bir davetiye, dedi psikiyatr, memnuniyetsiz bir ses tonuyla.</p>

  <p style="text-align: justify;">Jeanne onu aptal bulmaya başlamıştı. Her halükârda Arjantin’in büyüklüğü karşısında çapsız biriydi. Jeanne, kafalarını kaldırıp bir kez bile onlardan tarafa bakmamış olan iki yerliye içinden “elveda” dedi. Sanki onların içindeki büyük boşluğu görüyordu. Sadece manzarayla paylaştıkları isimsiz ve sınırsız özgürlüğü. Burjuva hayatının korkuluklarına sahip değillerdi. Ruhları baskı altında değildi. Tanrılarla, sonsuzlukla senlibenlilerdi. Onları sınırlayan tek şey ufuk ve mevsimlerdi.</p>

  <p style="text-align: justify;">Yeniden yola çıktılar.</p>

  <p style="text-align: justify;">Uzun bir süreden beri asfaltın yerini sıkıştırılmış toprak almıştı. Jeanne öne oturmuştu. Yoldaki engebeler insana rahat vermiyordu. Araba hızlandıkça, insanın etine ve kemiklerine işleyen sallantılar da artıyordu. Sonra birden, yol kuma dönüşüyordu. İnsanda, kendi bedeni içinde çöküyormuş gibi kötü bir his uyandıran akışkan bir malzemenin üstünde kayıyorlardı.</p>

  <p style="text-align: justify;">Jeanne haritayı aldı. Güzergâhı incelemek istiyordu. Doğuya doğru yönelip, güneye kıvrılan tek yolda ilerleyerek geniş bir daire çizmişlerdi, sonra Santiago del Estero eyaletinden geçip kuzeye çıkmışlardı. Jeanne her yüz kilometrede karşılarına çıkacak olan küçük köyleri hayal ediyordu...</p>

  <p style="text-align: justify;">Gecenin 2’sinde uyandı. Hiçbir şey görmemişti. Kilometre sayacına bir göz attı. 700 kilometre yol almışlardı. İçgüdüsel olarak gözlerini açtı. Sanki bu gecenin tek önemli olayının gerçekleşmek üzere olduğunu hissetmişti: bir kavşak. Avia Teray köyünün çevresinden dolanarak 89. Yol’dan 16. Yol’a giriyorlardı. Direksiyonu sımsıkı kavramış şoför sağa döndü. Bu tek manevra başka bir eyaletin sınırlarına girdiklerinin göstergesiydi: El Chaco. Yerli dilinde “Av”</p>

  <p style="text-align: justify;">Jeanne yeniden haritayı aldı. Şimdi Resistencia yönünde ilerliyorlardı. Sonra 11. Yol. 200 kilometre daha yol alacaklar ve nihayetinde Formosa’ya ulaşacaklardı... Uykulu haliyle aklına bir şaka geldi. Buenos Aires’te, emeklilik sorununu çözmek için, yaşlıları tatile yollamanın yeterli olduğu söylenirdi. Kışları Tierra de Fuego’ya. Yazları Formosa’ya. Soğuktan veya sıcaktan ölmek, kendi seçimlerine bağlıydı. Bir başka efsaneye göre de, gündüzleri cehennem gibi sıcak olduğundan kuzeydoğuda ancak geceleri çalışmak mümkündü...</p>

  <p style="text-align: justify;">Harita elinden düştü. Yeniden uykuya yeni düştü. Alfonso Palin ile Joachim karanlığın içinde belirdi. Joachim hâlâ fotoğraftaki çocuktu. Ağaç kabukları, yapraklar, tükürük ve kirle yapış yapış olmuş, kıllarla kaplı bir beden. Babası arkasında duruyordu. Karanlığın içinde gümüşi saçları fark ediliyordu. Tuhaf bir şekilde kambur ve kaslı bir yapı... Alfonso Palin bir kentaurostu. Yarı insan, yarı at. Adam ve oğlu mitolojik yaratıklardı.</p>
</body>
</html>
