<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-59-</h4>

  <p style="text-align: justify;">-İngilizce adları <span style="font-style:italic;">black howler monkey.</span> Kuzeydoğu bölgesinin subtropikal ormanlarında en yaygın familya. Erkekleri siyah, dişileri ise sarı renklidir.</p>

  <p style="text-align: justify;">-Tam olarak nasıl yaşarlar?</p>

  <p style="text-align: justify;">-Yükseklerde. Daldan dala atlamak için kuyruklarını beşinci bir kol veya bacak olarak kullanırlar. Neredeyse hiç yere inmezler.</p>

  <p style="text-align: justify;">-Juan’ın ağaçlarca onlarla birlikte mi yaşadığını düşünüyorsunuz?</p>

  <p style="text-align: justify;">-Onları izlemekte zorluk çekiyor olmalıydı. Buna karşılık, onlara yerden hizmet sunabilir. Bazı meyveleri toplamak için. Yırtıcılara karşı onları uyarmak için.</p>

  <p style="text-align: justify;">-Ben hiç ormana gitmedim. Neden onlara “uluyan maymunlar” deniyor?</p>

  <p style="text-align: justify;">-Çok saldırgan bir tür. Her klanın belli bir bölgesi vardır. Herhangi bir davetsiz misafir geldiğinde bu alanı bağırarak savunurlar. Onların bağrışlarını duymak ürkütücüdür. Ve görmek de! Bağırdıklarında, yeleleri genişler ve kuyrukları bir “O” oluşturacak kadar yuvarlaklaşır. Bana göre Juan da bağırarak onları taklit etmeye çalışıyor.</p>

  <p style="text-align: justify;">-Şimdilik kendini ifade etmesinin tek yolu bu...</p>

  <p style="text-align: justify;">Jeanne başını kaldırdı. Antoine Feraud’nun muayenehanesinde yankılanan çığlıkları hatırlıyordu. Hiç şüphesi yoktu: Juan/Joachim’in gırtlağından yükselen hırıltılar doğrudan Manes Ormanı’ndan geliyordu...</p>

  <p style="text-align: justify;">-Peki kendi aralarında da saldırgan mıdırlar?</p>

  <p style="text-align: justify;">-Bir erkek, birçok dişi ve yavruyla birlikte yaşar. Egemen erkek diğerlerine karşı sevecen değildir. Genellikle grup içindeki ilişkiler serttir. Seks konusunda. Beslenme konusunda. Her şeyde.</p>

  <p style="text-align: justify;">Jeanne’ın aklına, Feraud’nun muayenehanesinde hipnoz seansı geldi. <span style="font-style:italic;">Orman seni ısırıyor...</span></p>

  <p style="text-align: justify;">-Maymunların yanındaki hayatının nasıl olduğunu düşünüyorsunuz?</p>

  <p style="text-align: justify;">-Zor bir hayat. Sürekli bir başarısızlık durumu.</p>

  <p style="text-align: justify;">-Benim anlamadığım şey, Juan’ın maymunlardan çok daha iri olması...</p>

  <p style="text-align: justify;">-Bu, çocuğun maymunlar tarafından benimsendiği zamanı bulmak için bir ipucu olabilir. Bana göre, o tarihte çok daha küçüktü. Her halükârda boyu bir metreden kısaydı. Kaç yaşında olabilir? Dört ya da beş mi? Sonra büyüyünce klan tarafından reddedilmiş olmalı. Fiziksel farklılığı ve beceriksizliği de onun <span style="font-style:italic;">ister istemez</span> klandan dışlanmasında rol oynamıştır.</p>

  <p style="text-align: justify;">Jeanne çocuğun cehennem hayatını kafasında canlandırıyordu. Duyumsal halüsinasyonlar içinde, yaprakların hışırtısını, dalların çıtırtısını, boğuk homurtuları işitiyordu. Diğerlerinin pis kokusunu duyuyordu... Onların darbelerinden, ısırıklarından korkuyordu... Jeanne kendini Juan’ın yerine koyuyordu...</p>

  <p style="text-align: justify;">-Ben de size birkaç soru sormak istiyorum</p>

  <p style="text-align: justify;">-Sizi dinliyorum.</p>

  <p style="text-align: justify;">-Juan gözlendiğini hissettiğinde nasıl tepki veriyor?</p>

  <p style="text-align: justify;">-Sinirleniyor. Her bakımdan huzursuz oluyor.</p>

  <p style="text-align: justify;">-Size sırtını dönüyor mu?</p>

  <p style="text-align: justify;">-Evet. Ama bana yan gözle bakmayı sürdürüyor.</p>

  <p style="text-align: justify;"><span style="font-style:italic;">-Carâya</span> ların tipik davranışı. Kendisine yaklaşanları ürkütmek için duvarlara vuruyor mu?</p>

  <p style="text-align: justify;">-Hayır.</p>

  <p style="text-align: justify;">-İtaat belirtisi olarak size kıçını gösteriyor mu?</p>

  <p style="text-align: justify;">-Onun davranışlarında itaat yok.</p>

  <p style="text-align: justify;">-Türün bütün davranışlarını benimsemek zorunda değil.</p>

  <p style="text-align: justify;">-Onun öğrenme konusunda kabiliyeti olduğuna inanıyor musunuz?</p>

  <p style="text-align: justify;">-Ben bir etoloğum. Psikolog değil.</p>

  <p style="text-align: justify;">-Juan bana otistik semptomlar sergiliyormuş gibi geliyor. Orman hayatı onun zihinsel gelişimini engellemiş olabilir mi? Bunun bir tür gerilemeye sebep olma ihtimali var mı?</p>

  <p style="text-align: justify;">-Normal insanlar gibi davranabilme şansının ne olduğunu öğrenmek için, öncelikle nereden geldiğini bilmek gerekiyor. Kaç yaşında terk edildiğini... Bölgede bir soruşturma yaptınız mı?</p>

  <p style="text-align: justify;">-Hayır, henüz yapmadım.</p>

  <p style="text-align: justify;">-Ben onun terk edilmiş bir çocuk olduğunu düşünüyorum. Juan kimsenin istemediği bir çocuk. Hiç sevilmemiş bir çocuk.</p>

  <p style="text-align: justify;">-Nasıl bu kadar emin olabiliyorsunuz?</p>

  <p style="text-align: justify;">-Çünkü ailesinin üstüne titrediği, özenle beslediği bir çocuk ormanda hayatta kalamaz. Juan’ın orman hayatına gösterdiği tahammül, onun insanlar arasındaki yaşamının çok daha zor olduğunu ispatlıyor. Araştırın. Farklı bir olgunun izlerini bulacağınızdan hemen hemen eminim. Bir aile içi şiddet hikâyesinin...</p>

  <p style="text-align: justify;">Jeanne okumayı bıraktı. Satırlar gözlerinin önünde dans ediyordu. Zaten konuşmanın transkripsiyonu da bitmişti. Saatine baktı -çantasının içinde bulduğu ve Cartier’sinin yerine, bileğine taktığı bir Swatch.</p>

  <p style="text-align: justify;">Saat sabahın 5’iydi.</p>

  <p style="text-align: justify;">Nicolas’tan hiç haber almadığı için şaşkındı. Geceki mezar açma olayından çok mu korkmuştu? İnşallah “arabasını” alıp Antigua’ya dönmemişti. Elini yüzünü yıkamak için banyoya gitmeyi, kendine yeni bir yeşil çay hazırlamayı ve kaldığı yerden okumaya devam etmeyi düşündü.</p>

  <p style="text-align: justify;">Ama bir saniye sonra derin bir uykuya dalmıştı.</p>
</body>
</html>
