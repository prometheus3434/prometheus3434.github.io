<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-75-</h4>

  <p style="text-align: justify;">Bir palmiye cehennemi.</p>

  <p style="text-align: justify;">Manzaranın artık tek perspektifi vardı.</p>

  <p style="text-align: justify;">Yüzlerce, binlerce, milyonlarca palmiye. Göz alabildiğine. Süngü gibi sivri, sonsuz sayıda dal. Kurumuş. Yanmış. Kömürleşmiş. İnsanın gözünü çıkarabilecek kadar sivri iğne yapraklar. İnsanın bedenini parçalayacak kadar keskin yapraklar. Damarları parçalayacak kadar. Kanın mutlak efendiye, yani güneşe ulaşmasını sağlayacak kadar...</p>

  <p style="text-align: justify;">Bu bitki zenginliğinin dibinde çalılardan, dallardan, sarmaşanlardan oluşan karmaşık bir ağ uzanıyordu. Arasından gözle görünmeyen, yakıcı bir yelin geçtiği, örümcek ağı kadar ince ve gri bir örtü. Toprak kiremit rengindeydi. XVII. Ve XVIII. Yüzyıl tablolarındaki gibi çok belirgin bulut kümeleriyle gökyüzü, duru bir mavilikteydi. Watteau’nun, Poussin’in, Gainsborough’un tablolarındaki gibi... Orijinalleri burada muhafaza altına alınmış, Arjantin maviliğinde arşivlenmiş bulut kopyaları.</p>

  <p style="text-align: justify;">Jeanne, büyülenmiş bir halde, insana veya hayvana ait hayat belirtileri arıyordu. Etrafa bırakılmış, herhangi bir bağlantısı olmayan elektrik direkleri. Çit yapımında kullanılan kazıklar. Çalılıkların arasında dolanan nandular, Arjantin devekuşları. Ya da dar toprak yoldaki, sıcaktan şişmiş kertenkele leşleri.</p>

  <p style="text-align: justify;">Para durumunu ayarlamak Jeanne’ın birkaç saatini almıştı. Bu arada Beto arabasını -bir Jeep Land Cruiser- hazırlamıştı. Bu arabanın ilk seferi değildi, ama sonuncusu için hazırlamak gerekiyordu. Beto, cangılda kamp kurmak için gerekli malzemeleri almıştı. Çadır. Büyük bir sandık. Budama bıçakları. Kurutulmuş et. Suyu alınmış sebze. Yerfıstığı...</p>

  <p style="text-align: justify;">Saat 16.00’da, arkalarına bakmadan Formosa’dan ayrılmışlardı.</p>

  <p style="text-align: justify;">Toprak yol gitgide kötüleşiyordu. Sarsılıyordu. Çukurlaşıyordu. Engebeleniyordu. Sanki kendine özgü bir yaşamla hareket ediyordu. Cip yoldaki engebelere uyum sağlama niyetinde değildi. Onlara meydan okuyordu. Sarsılıyordu. Sesler çıkarıyordu. Bagajdaki malzemelerin tangırtısıyla karşılık veriyordu.</p>

  <p style="text-align: justify;">Beto manzaranın monotonluğuna, gürültüye, sıcağa aldırmadan sürekli konuşuyordu. Bölgenin nadir çekiciliklerini tanımlıyordu. Eyaletin siyasi sorunlarından bahsediyordu. Yerlilerin zanaatsal faaliyetlerini anlatıyordu...</p>

  <p style="text-align: justify;">Beto yerlilerden bahsedince Jeanne onun lafını kesti. Bir ayrıntıyı teyit etmek istiyordu:</p>

  <p style="text-align: justify;">-Bölgede yaşayan etnik grup Mataco’lar, değil mi?</p>

  <p style="text-align: justify;">-Onlar için asla bu kelimeyi kullanmayın. Bu onlara İspanyollar tarafından verilmiş aşağılayıcı &nbsp;&nbsp;&nbsp;bir ad. <span style="font-style:italic;">Mataco,</span> çalılıklarda &nbsp;&nbsp;&nbsp;yaşayan küçük bir hayvan. Onlar kendilerini</p>

  <p style="text-align: justify;">kavimlerine bağlı olarak farklı şekilde adlandırırlar. Tobalar, Pilagalar, Viçiler...</p>

  <p style="text-align: justify;">-Nasıl insanlardır?</p>

  <p style="text-align: justify;">-Tehlikeli. Onlar İspanyolları asla kabul etmediler. Formosa en son fethedilmiş eyalettir. Başkent bile henüz bir asır...</p>

  <p style="text-align: justify;">-Nasıl yaşıyorlar?</p>

  <p style="text-align: justify;">-Geleneksel yöntemlerle. Avcılık. Balıkçılık. Toplayıcılık.</p>

  <p style="text-align: justify;">-Urucum kullanıyorlar mı?</p>

  <p style="text-align: justify;">-Ne kullanıyor mu?</p>

  <p style="text-align: justify;">-Vücudu boyamak için kırmızı tohum çıkartılan bir bitki.</p>

  <p style="text-align: justify;">Şapkasının altında izcinin gözleri parladı.</p>

  <p style="text-align: justify;">-Elbette. Burada başka türlü adlandırılır, ama onu törenlerde kullanıyorlar, evet.</p>

  <p style="text-align: justify;">Her şey artık yerli yerine oturuyordu. Bükülürken daha da sıkılaşan bir halat gibi.</p>

  <p style="text-align: justify;">-Yerliler, dedi yeniden Jeanne, ara sıra Manes Ormanı’na gidiyorlar mı?</p>

  <p style="text-align: justify;">-Sadece kenarına kadar. Ormanda korkuyorlar.</p>

  <p style="text-align: justify;">-Hayaletler yüzünden mi?</p>

  <p style="text-align: justify;">Beto, durumun daha karmaşık olduğunu ifade etmek ister gibi hafifçe yüzünü buruşturdu.</p>

  <p style="text-align: justify;">-Korkudan ziyade sembolik bir şey. Onlara göre, orman <span style="font-style:italic;">embalsadolarıyla</span> dünyanın bir imgesi.</p>

  <p style="text-align: justify;">-Nasıl yani?</p>

  <p style="text-align: justify;">Beto meramını anlatmak için direksiyonu tutan ellerini gevşetti; Land Cruiser yoldan çıkmak üzereyken, son anda yeniden sımsıkı kavradı.</p>

  <p style="text-align: justify;">-Bir deneme yapın. Bir sabah yerlilere bir soru sorun. Bir cevap alacaksınız. Ertesi gün aynı soruyu sorun. Başka bir cevap alacaksınız. Dünyayı algılamaları sürekli değişir, anlıyor musunuz? Sürekli biçim ve yer değiştiren orman ve topraklar gibi.</p>

  <p style="text-align: justify;">Saat 19.00 olmak üzereydi, hava kararmıştı. Jeanne Beto’dan durmasını istedi, sıkışmıştı. Akşamla birlikte hava da soğumuştu. El Chaco’nun, kuzeydeki Sahra’yla ekvatora aynı mesafede, güneyde olduğunu hatırladı. Bu da, kış mevsiminde gün içinde yaşanan ikiliği açıklıyordu: Gündüzleri çok sıcak, geceleri buz gibi soğuk.</p>

  <p style="text-align: justify;">Gördüğü ilk ağaçların arkasında gitmeye karar verdi. Tir tir titriyordu. Çalıların arasına çömelmişti ki duyduğu bir çığlıkla kanı dondu. Boğuk, tiz, ürkütücü bir ses. Çalılıkların içinden her yana yankılanıyormuş gibi yayılan hem yakın hem de uzak bir çığlık.</p>

  <p style="text-align: justify;">Jeanne yüksek otların arasından hemen toparlanıp kalktı. Bu Feraud’nun muayenehanesinde duyduğu çığlıktı. Etolog Estevez’in Pierre Roberge’e bahsettiği çığlık. Uluyan maymunların çığlığı. Burada bundan daha normal bir şey olamazdı, ama sanki Joachim peşlerindeymiş gibi bir hisse kapılmıştı.</p>

  <p style="text-align: justify;">Hızlı adımlarla arabaya doğru yaklaştı. Hâlâ şortlu, ama üzerine bir parka giymiş olan Beto, arabanın kaportasına yaslanmış matesini içiyordu. Feraud geriniyor, bacaklarını hareket ettiriyordu. Suratları kırmızı tozla kaplıydı. Jeanne kendisinin de aynı durumda olduğunu tahmin ediyordu.</p>

  <p style="text-align: justify;">-Duydunuz mu?</p>

  <p style="text-align: justify;">-Elbette, dedi Beto dişlerinin arasındaki ince kamışla.</p>

  <p style="text-align: justify;">-Uluyan maymunlar mı?</p>

  <p style="text-align: justify;">-Bölgede çoktur.</p>

  <p style="text-align: justify;">Beto korkmuşa benzemiyordu. İyi bir kılavuz olarak ekledi:</p>

  <p style="text-align: justify;"><span style="font-style:italic;">-Guiness Book’ta</span> onlardan “dünyanın en gürültücü hayvanı” olarak söz edilir ve...</p>

  <p style="text-align: justify;">Jeanne iki yol arkadaşına baktı. Havalimanındaki gümrüksüz bir mağazadan alınmış gibi duran kovboy şapkasıyla ve Indiana Jones tarzı kâşif kıyafetiyle Beto kötü, açıkgöz bir yerel rehber olmaktan çok uzaktı. Feraud’ya gelince...</p>

  <p style="text-align: justify;"><span style="font-style:italic;">Onlarla birlikte ırmakta yol alıyorum ve ormana girmeden önce onları orada yüzüstü bırakıyorum...</span></p>
</body>
</html>
