<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-12-</h4>

  <p style="text-align: justify;">Saat 20.30’du.</p>

  <p style="text-align: justify;">Jeanne, Asliye Ceza Mahkemesi’ne dönmüş, ama tanık dinlemelerini iptal etmişti. Mecali yoktu. Günlük işlerini tamamlamışı. Bütün apartmanı kurşunla zehirleyen şu pislik Michel Dunant adına bir celp imzalamıştı. Diğer dosyalara şöyle bir bakmıştı. Ancak Doğu Timor olayıyla ilgilenecek gücü kendinde bulamamıştı. Yarın bakacaktı. Psikiyatrdaki randevusuna kadar, bu şekilde çalışıyormuş gibi yapmıştı. Gerçekten de onu yeniden ayağa kaldırabilecek tek şey bu seanstı...</p>

  <p style="text-align: justify;">Artık evine dönmüştü. Akşam oluyordu ve yağmur yüklü bulutlarla dolu gökyüzü yeniden patlamak için geceyi bekliyordu. Mutfakta, ayakta, üzerinde hâlâ nemli olan ceketiyle kımıldamadan duruyor ve sebepsiz yere satın aldığı Çin yemeklerine bakıyordu. Aç değildi.</p>

  <p style="text-align: justify;">Ölü kadını yeniden görüyordu. İşkence edilmiş. Parçalanmış. Yenmiş kadını. Morarmış yüzündeki saydam gözlerini. Çevreye saçılmış kol ve bacaklarını. Bağırsaklarını. Ve duvarlardaki, gres veya motoryağı siyahlığına sahip motifleri... Ayrıca bembeyaz, mikroplardan arındırılmış laboratuarları da hatırlıyordu. Bernard Pavois’nın, Elvis Costello tarzı gözlüğünün ardındaki donuk yüzünü de.’Nelly bu şekilde öldü. Ruhu yolculuğa devam ediyor.</p>

  <p style="text-align: justify;">Birden midesinde çok şiddetli bir ağrı hissetti. Ve ona eşlik eden korkunç bir mide bulantısı. Kusmak için eviyenin üzerine eğildi. Hiçbir şey çıkmadı. Soğuk su musluğunu açtı. Yüzünü soğuk suyun altına tuttu. Sallanarak doğruldu, bir çöp torbası aldı, içine Çin yemeklerini boşalttı. Sanki yemeğini bitirmiş gibi tuhaf bir duyguya kapıldı. Çöp, mide, aynı mücadele.</p>

  <p style="text-align: justify;">Üstünü değiştirmek için odasına gitti. Vieux-Colombier Sokağı’nda, hiçbir özelliği olmayan üç odalı bir dairede oturuyordu. Beyaz duvarlar. Koyu renk parkeler. Donanımlı bir mutfak. Binlerce bekârın oturduğu, başkentteki yenilenmiş şu dairelerden biriydi.</p>

  <p style="text-align: justify;">Büyük bir minnettarlıkla duşun altına girdi. Tazyikli su, bedenindeki teri ve yağmur sularını alıp götürdü. Buharın ve su damlalarının altında büzüldü ve bir an eriyormuş gibi bir hisse kapıldı. Bir uçurumun kenarında yürüyordu... Yeniden depresyona mı giriyordu yoksa? El yordamıyla şampuan şişesini buldu. Bu basit temas bile onu rahatlattı. Sadece saçlarını değil ruhunu da yıkamalıydı.</p>

  <p style="text-align: justify;">Az çok sakinleşmiş olarak duş kabininden çıktı. Kurulandı. Saçlarını düzelti. Aynada suratını gördü ve bir an bu çökmüş ve çekiciliğini kaybetmiş yüzün kendi yüzü olduğunu inanamadı. Bir günde on yaş birden yaşlanmıştı. Belirgin yüz hatları. Çıkık elmacıkkemikleri. Gözlerin çevresinde halkalar ve kırışıklıklar. İlk kez Thomas’ın onu artık aramadığına çok sevindi. Kimsenin onu aramadığına. Herkesi ürkütebilirdi.</p>

  <p style="text-align: justify;">Salona döndü. Öğleden sonra hızını artıran yağmurun nemi evin içinden bile hissediliyordu. Bütün gece bu nemi soluyacaktı. Sehpanın üzerinde, adının yazılı olduğu bir zarf vardı. Akşamki iki disk. Antoine Feraud’nun dinleme kayıtları, mühürlü orijinali ile kopyası.</p>

  <p style="text-align: justify;">İşte düşüncelerini değiştirebilecek şey buydu.</p>

  <p style="text-align: justify;">Hemen törensel ortamı hazırladı. Bir bardak madensuyu eşliğinde bir fincan kahve -Arjantin’de edindiği bir alışkanlıktı bu. Karanlık. Dizüstü bilgisayar. Kulaklıklar. Yastıkların arasına bir kedi gibi yerleşti. Disk bilgisayara yerleştirdi.</p>

  <p style="text-align: justify;">-Hep aynı rüyayı görüyorum, dedi kadın.</p>

  <p style="text-align: justify;">-Hangi rüya?</p>

  <p style="text-align: justify;">-Altın sarısı renkli bir melek beni ölümden kurtarıyor.</p>

  <p style="text-align: justify;">-Ne ölümü?</p>

  <p style="text-align: justify;">-Pencereden atlıyorum.</p>

  <p style="text-align: justify;">-İntihar mı?</p>

  <p style="text-align: justify;">-İntihar, evet.</p>

  <p style="text-align: justify;">-Gerçek hayatta da bu tür teşebbüsleriniz oldu mu?</p>

  <p style="text-align: justify;">-Bunu çok iyi biliyorsunuz. Üç yıl süren bir depresyon. İki ay hastanede yatma. Bir yıl boyunca devam eden yüz felci. Yani evet, sizin de söylediğiniz gibi, daha önce “teşebbüs etmiştim.”</p>

  <p style="text-align: justify;">-Pencereden mi atlamaya kalktınız?</p>

  <p style="text-align: justify;">-Hayır.</p>

  <p style="text-align: justify;">Psikiyatr sustu, Bu, hastayı düşünmeye davetti.</p>

  <p style="text-align: justify;">-Son seferinde, evet, dedi kadın.</p>

  <p style="text-align: justify;">-Bu ne zamandı?</p>

  <p style="text-align: justify;">-Bilmiyorum. Kafamın çok... karışık olduğu bir dönemdi.</p>

  <p style="text-align: justify;">-Ayrıntıları hatırlıyor musunuz? Nerede oturuyordunuz?</p>

  <p style="text-align: justify;">-IV. Henri Bulvarı’nda, IV. Bölge’de.</p>

  <p style="text-align: justify;">-Bastille Meydanı yakınlarında mı?</p>

  <p style="text-align: justify;">-Orada, evet...</p>

  <p style="text-align: justify;">Antoine Feraud başka soru sormadı.Bunca kelime bolluğu arasında, süjenin ruh halini anlamasını sağlayacak bir titremeyi, bir ayrıntıyı saptayabilen bir doğru detektörü var gibiydi.</p>

  <p style="text-align: justify;">-Hatırlıyorum, diye mırıldandı kadın. Pencereyi açıyorum. Gökyüzünü görüyorum. Bastille...’Ruhu’nu (Bastille meydanındaki temmuz sütunu üstündeki melek heykeli) görüyorum... Karanlık gökyüzünde parlıyor. Her şey kafamın içinde tersine dönüyor. Artık boşluk beni cezbetmiyor. Meleğin gücü bana engel oluyor. Beni içerde tutuyor. Beni yeniden hayatın kollarına doğru itiyor.(Kadın hıçkırarak ağlamaya başlıyor).</p>

  <p style="text-align: justify;">Kurtarılmıştım... Kurtarılmıştım...</p>

  <p style="text-align: justify;">Feraud’nun muayenehanesi Binbir Gece Masalları gibiydi. Hikâyeler. Hayatlar. Kişiler. Psikiyatrın tavrı ile kendisinin şüphelileri sorgularken üstlendiği rolü mukayese ediyordu. İşleyiş tersineydi. Jeanne “müşterilerini” mahkûm etmek için sorguluyordu, Feraud ise onları kurtarmak için. Ama aslında, söz konusu olan hep itiraf edecek bir şeylerin olduğuydu...</p>

  <p style="text-align: justify;">Jeanne dinlemeye devam ediyordu. Özellikle de Feraud’nun sesini. Yumuşak bir örtü. Aynı zamanda hem serin hem sıcak bir rahatlama ve açılma yeri. Bitkisel bir şeyler. Bir çiçeğin üzerine kapanan yapraklar gibi...</p>

  <p style="text-align: justify;">Diski hızlı moda getirdi. Bir vakada durdu. Coşkulu bir ses, acele konuşma tarzı. Bir adam konuşuyordu. Kelimeler başka kelimeleri doğuruyordu. Çağrışımlar. Hece tekrarları. Karşıtlıklar. Şu çok eski kelime türetme oyunundaki gibi: Hırpani...Nikotin...Tinsel...</p>

  <p style="text-align: justify;">Hasta bir rüyasını ve bu rüyanın ayrıntılarını tasvir ediyordu. Yatmadan önce, entelektüel bir dergi olan ‘Oyunun Kuralı’na şöyle bir göz atmıştı. Bu isim aklına, yönetmen Jean Renoir’ın aynı adı taşıyan filmini getirmişti. Rüyasında bu uzun metrajlı filmin yerini, Renoir’ ın bir başka filmi,’Hayvanlaşan İnsan’ almıştı, bu filmde Jean Gabin buharlı bir lokomotif kullanıyordu. Son hızla giden lokomotifin korkunç ve unutulmaz siyah-beyaz görüntüleri, treni kullanan Gabin’in trajik suratı. Bu görüntü, rüyasında hep Çehov’un bir oyununun -hasta hangi oyun olduğunu hatırlamıyordu- final sahnesine bağlanıyordu. Oyuncular son repliklerini söylerken fonda bir tren düdüğü duyuluyordu. Rüyanın gün boyunca, onun üzerinde karmaşık, içinden çıkılmaz bir etkisi olmuştu.</p>

  <p style="text-align: justify;">Şimdi başka bir ayrıntıyı daha hatırlıyordu. Edebiyat fakültesindeyken Çehov’un bu final sahnesiyle ilgili olarak bir ders kredisi çerçevesinde bir yorum kaleme almıştı. Son olarak, rüyada tren görmenin psikanaliz açısından ölümü simgelediğini hatırlatmıştı. Şimdi başka bir olayı daha hatırlıyordu. Bu ödevi, hazırladıktan sonra, o dönemde, depresyona girmişti. İki yıl boyunca üniversiteye gitmemişti. Sanki bu Rus oyunu hakkında yazdığı birkaç satır ve özellikle de dekorun arkasından tren düdüğünün duyulması ondaki bu düşüşe ve aklına ölüm fikrinin yerleşmesine neden olmuştu.</p>

  <p style="text-align: justify;">Bugün, rüyanın sayesinde, divanın sayesinde, başka bir durum saptaması daha yapıyordu. Tüm bunlara hiçbir şekilde bağlamadığı bir olay. Onu tek başına büyütmüş olan annesi, o dönemde yeniden evlenmişti. O ilkbahar yeni eşinin evine taşınmış. Onu birlikte yaşadıkları evde tek başına bırakmıştı. Böylece de tren -ölüm- Çehov’un diyaloglarından ve bunlarla İlgili yazdığı yorum yazısından fırlayıp ortaya çıkmıştı. Ama bu kez gerçek hayatta. Tren annesini uzaklara götürmüş ve onu, onun bilincinin derinliklerinde öldürmüştü...</p>

  <p style="text-align: justify;">Jeanne, karanlıkta, gözleri açık bir şekilde dinliyordu. Zaman -ve aynı zamanda mekân-kavramını yitirmişti. İçine nüfuz eden, onu alıp götüren bu seslerin etkileşimiyle, hep Feraud’nun yumuşak ve dingin sesinin yönlendirmesiyle kulağında kulaklıklarıyla karanlıkta yüzüyordu.</p>

  <p style="text-align: justify;">Birden heyecanlandı. Saatine baktı. Gecenin ikisiydi. Uyuması gerekiyordu. Ertesi gün formda olmalıydı. Zaten ofiste, bugün hiçbir şey yapmamış, günü boşa harcamıştı...</p>

  <p style="text-align: justify;">Öğleden sonraki son hastaları hızla dinledi. Son bir yolculuk. Saat 18.00’deki hastada durdu.</p>

  <p style="text-align: justify;">-Uzanmak istiyor musunuz?</p>

  <p style="text-align: justify;">-Hayır.</p>

  <p style="text-align: justify;">-Öyleyse oturun. Buyrun.</p>

  <p style="text-align: justify;">-Hayır. Buraya kendim için gelmedim, çok iyi biliyorsunuz. Bu yeni hasta otoriter bir tonda konuşuyordu. Sert, pes bir sesi ve belirgin bir İspanyol aksanı vardı.</p>

  <p style="text-align: justify;">-Yeni bir şey mi var?</p>

  <p style="text-align: justify;">Feraud’nun ses tınısı değişmiş gibiydi. Gergin ve sinirliydi.</p>

  <p style="text-align: justify;">-Yeni bir şey mi? Krizleri gitgide daha şiddetli olmaya başladı.</p>

  <p style="text-align: justify;">-Krizler sırasında ne yapıyor?</p>

  <p style="text-align: justify;">-Bilmiyorum. Ortadan kayboluyor. Ama bu çok tehlikeli. Bundan eminim.</p>

  <p style="text-align: justify;">-Onu görmem lazım.</p>

  <p style="text-align: justify;">-İmkânsız.</p>

  <p style="text-align: justify;">-Onunla konuşmadan tanı koyamam, dedi Feraud. Sizin aracılığınızla onu tedavi etmem olanaksız.</p>

  <p style="text-align: justify;">-Yine de bu hiçbir şeye yaramaz. Onunla konuşamazsınız. Onu hiç anlayamazsınız.</p>

  <p style="text-align: justify;">-Bırakın buna ben karar vereyim.</p>

  <p style="text-align: justify;">Feraud bu kelimeleri son derece otoriter bir ses tonuyla söylemişti. Neredeyse agresif bir tavır takınmıştı. Ama İspanyol’un sinmiş bir hali yoktu.</p>

  <p style="text-align: justify;">-Kötülük onun içinde, anlıyor musunuz? Saklı. Görünmez.</p>

  <p style="text-align: justify;">-Burada günlerimi, gömülü sırların izini sürmekle geçiriyorum. Kendilerinin bile bilmediği meçhul sırlar.</p>

  <p style="text-align: justify;">-Oğlumda durum farklı.</p>

  <p style="text-align: justify;">-Ne bakımdan farklı?</p>

  <p style="text-align: justify;">-Size daha önce de açıkladım. Korkulması gereken adam benim oğlum değil, ‘Diğeri’. -Demek ki bir kişilik bölünmesi yaşıyor.</p>

  <p style="text-align: justify;">-Hayır. Onun içinde bir başka adam var. Daha doğrusu bir çocuk. Kendi hikâyesi, kendi gelişimi, kendi arzuları olan bir çocuk. Oğlumun içinde olgunlaşan bir çocuk. Bir kanser gibi. -Kendi oğlunuzun olduğu çocuktan mı söz ediyorsunuz?</p>

  <p style="text-align: justify;">İspanyol’un sesinden pes ettiği anlaşılıyordu:</p>

  <p style="text-align: justify;">-Biliyorsunuz, o dönemde orada değildim.</p>

  <p style="text-align: justify;">-Peki şimdi neden korkuyorsunuz?</p>

  <p style="text-align: justify;">-Bu kişiliğin oturmasından.</p>

  <p style="text-align: justify;">-Hangi açıdan?</p>

  <p style="text-align: justify;">-Bilmiyorum. Ama bu çok tehlikeli. ‘Madre Dios!’ (İspanyolca,Aman tanrım! Anlamında) -Bu krizler konusunda, emin misiniz?</p>

  <p style="text-align: justify;">Ayak sesleri duyuldu. İspanyol geri çekiliyordu. Kuşkusuz kapıya doğru.</p>

  <p style="text-align: justify;">-Gitmem lazım. Bir sonraki seansta, bu konuda size daha fazla şey anlatırım.</p>

  <p style="text-align: justify;">-Emin misiniz?</p>

  <p style="text-align: justify;">-Bu bilgileri benim değerlendirmem gerekiyor. Tüm bunlar bir bütünün parçası.</p>

  <p style="text-align: justify;">İskemle gürültüsü:Feraud ayağa kalkıyordu.</p>

  <p style="text-align: justify;">-Hangi bütün?</p>

  <p style="text-align: justify;">-Bu bir mozaik, anlıyor musunuz? Her parça kendi hakikat parçasını getiriyor.</p>

  <p style="text-align: justify;">İspanyol’un sesi de büyüleyiciydi. Sesi gitgide ısınıyordu. Bunu bir şeyle ifade etmek gerekirse, güneşte esmerleşmiş gibiydi. Yılların sıcağı ve tozuyla yanmış bir ses. Jeanne uzun boylu, gri saçlı, kibar, altmışlı yaşlarda bir adam hayal ediyordu. Işıktan ve korkudan kurumuş bir adam.</p>

  <p style="text-align: justify;">-Onunla tanışmak istiyorum, diye üsteledi Feraud.</p>

  <p style="text-align: justify;">-Bu yararsız. Konuşmayacaktır. Size hiçbir şey söylemez. Yani,’diğeri’ söylemez demek istiyorum.</p>

  <p style="text-align: justify;">-Bunu denemek istemez misiniz?</p>

  <p style="text-align: justify;">Ayak sesleri. Feraud kapının eşiğinde İspanyol’a yetişmiş olmalıydı. Kısa bir sessizlik.</p>

  <p style="text-align: justify;">-Düşüneceğim. Sizi ararım.</p>

  <p style="text-align: justify;">Selamlaşmalar. Kapı çarpmaları. Sonrası yok. Antoine Feraud da hemen onun ardından muayenehanesinden ayrılmış olmalıydı. Jeanne birkaç kez daha bu gizemli konuşmayı dinledi, sonra ne odasının ne de banyonun ışığını yakmadan yatmaya gitti.</p>

  <p style="text-align: justify;">Dişlerini fırçalarken, bu gece yoldan çıkmamış olduğunu fark etti. Kendini okşamamıştı. Anlaşılmaz bir gurur duydu. Tertemiz bir gece olmuştu.</p>

  <p style="text-align: justify;">Çarşafın üstüne uzandı. Fırtına gökyüzünün derinliklerinde yol alıyordu. Jeanne, ay ışığıyla harelenmiş bulutların yer değiştirdiğini pencereden görebiliyordu. Döndü ve yanağını yastığına koydu. Tatlı bir serinlik. Her akşam, çocukluğundan kalma bir alışkanlıkla yastığına okaliptüs kokusu sıkıyordu...</p>

  <p style="text-align: justify;">Gözlerini kapadı. Antoine Feraux. Sesi. Birkaç saat önce,psikiyatrında daha fazla dayanamamıştı.</p>

  <p style="text-align: justify;">-Bana bir psikiyatrdan söz ettiler, demişti olabildiğince ilgisiz bir ses tonuyla. Antoine Feraud. Tanıyor musunuz?</p>

  <p style="text-align: justify;">-Psikiyatr mı değiştirmek istiyorsunuz?</p>

  <p style="text-align: justify;">-Elbette hayır. Onu tanıyor musunuz?</p>

  <p style="text-align: justify;">-Biraz.</p>

  <p style="text-align: justify;">-Onun hakkında ne biliyorsunuz?</p>

  <p style="text-align: justify;">-Bir klinikte çalışıyor. Ama hangisi hatırlamıyorum. Ayrıca V.Bölge’de bir muayenehanesi ve iyi bir ünü var.</p>

  <p style="text-align: justify;">-Nasıl biri?</p>

  <p style="text-align: justify;">-Açıkçası onu pek tanımıyorum. Sadece birkaç kolokyumda karşılaştık.</p>

  <p style="text-align: justify;">-Fiziksel olarak... nasıl peki?</p>

  <p style="text-align: justify;">Psikiyatr neşeli bir kahkaha attı. Seans bitiyordu.</p>

  <p style="text-align: justify;">-Oldukça sevimli.</p>

  <p style="text-align: justify;">-Nasıl sevimli?</p>

  <p style="text-align: justify;">-Ortalamanın üstünde sevimli. Bu soruların sebebi ne?</p>

  <p style="text-align: justify;">Jeanne, psikiyatrik bilirkişi olarak onunla yakın bir zamanda randevusu olduğu yalanını uydurmuştu. Bu değerli bilgiyi yanında götüren bir fare gibi kaçmıştı.’Nasıl sevimli? Ortalamanın üstünde sevimli... ’</p>

  <p style="text-align: justify;">Uyku iyice bastırmıştı, ama Jeanne hâlâ düşünmeye çalışıyordu. Irmağın tam ortasındaydı. Thomas kıyısını terk etmiş -düşündüğünden çok daha az zorluk çekerek- ama henüz diğer kıyıya ulaşmamıştı. Sesin kıyısına. Feraud’nunkine.</p>

  <p style="text-align: justify;">Ve bu zaman esnasında da günler bir ırmak gibi çıplak ayaklarının arasından akıp gidiyordu...</p>

  <p style="text-align: justify;">Uyku onu alt etmek üzereydi. Yağmur kamçı gibi camları dövüyordu; fırtına nihayet patlamıştı. Jeanne bir karar aldı. Muğlak, iradedışı, uykunun etkisinde aldığı, ancak ertesi sabah büyük bir olasılıkla yeniden aklına takılacağını bildiği bir karar.</p>

  <p style="text-align: justify;">‘Yüzünü görmeliyim. Sesin yüzünü.’</p>
</body>
</html>
