<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-41-</h4>

  <p style="text-align: justify;">Jeanne gün batarken Manzarena’ın oturduğu mahalleye vardı. Şoför, ona yürüyerek villaya nasıl ulaşacağını açıkladı. Sokak lambaları henüz yanmamıştı. Adımlarını sıklaştırarak sokak boyunca ilerledi Lambalar yanmadan önce kapıyı çalmak istiyordu.</p>

  <p style="text-align: justify;">Ana cadde son derece sessizdi. Duvarlarının veya demir parmaklıklarının ardındaki evler karanlıkta iyice yoğunlaşmış görünüyordu.Tek bir canlı bile yoktu, ne sokakta ne pencerelerde. <span style="font-style:italic;">Chilimate’lerin</span> -Madrid havalimanı’nda satın aldığı gezi rehberlerinin birinde adını okuduğu büyük ağaçlar -yanından geçtikçe, ayak sesleri gecenin içinde yankılanıyordu. Sonunda şoförün tarif ettiği evi buldu.</p>

  <p style="text-align: justify;">Demir parmaklıkların arasından, içeri kaçamak bakışlar atarak zili çaldı. Villa fazla gösterişli değildi. Pembe begonvillerin, mor orkidelerin, bodur palmiyelerin arasından evin gri duvarları, kırmızı damı, Nikaragua mimarisinin tipik özelliği olan açık verandalar ve teraslar görünüyordu. Hava, sıcaklık, bahçedeki bitkiler insanda içeri girme isteği uyandırıyordu.</p>

  <p style="text-align: justify;">Kimse ona kapıyı açmadı. Korumalar neredeydi? Ya hizmetçiler? Zili yeniden çaldı. Hiçbir yerde herhangi bir ışık yanmadı. Sadece verandalardan birinde, karanlığın içinde ara ara yanıp sönen cılız bir ışık vardı. Hiç kuşkusuz sineksavar olmalıydı. Eduardo Manzarena evde değildi. Ve hizmetçiler de izinliydi. Jeanne büyük bir umutsuzluğa kapıldı. Bütün çabası bu an içindi -elinden kaçan bu an için. Evinden on bin kilometre uzakta, ıssız ve karanlık bir mahallede, tanımadığı bir evin kapısındaydı...</p>

  <p style="text-align: justify;">Tam dönüyordu ki aklına bir fikir geldi. Gizlice küçük bir arama yapabilirdi... Bu son derece kötü bir fikirdi. Bir anda kendini Managua hapishanelerinde bulabilirdi. Ama artık çok geçti. Bahçe kapısının koluna yapışmıştı bile -üzerinde motifler ve bezemeler bulunan , ajurlu iki demir kanat. Kapı mukavemet göstermedi. Sağına, soluna göz gezdirdikten sonra bahçeye girdi. Köpek yoktu. En ufak bir gürültü de. Vücudu terden sırılsıklam olmasına karşın ağzının içi bir fırın gibi kuruydu. Bahçedeydi. Yasadışı bir şekilde. Artık her şeyi göze almıştı.</p>

  <p style="text-align: justify;">Bahçeyi geçti. Yumuşak otlar. Devasa çiçekler. Ananas kabuğu gibi pütürlü, gri gövdeli palmiyeler. Ayağı sert bir şeye temas etti. Otların arasında bir döşeme taşı. Birinci veranda. Tam ortada akan bir çeşme vardı. Tavanda, sıcak havayı dağıtan bir vantilatör dönüyordu. Bir köşede televizyon sessizce çalışıyordu -biraz önce gördüğü cılız ışığın kaynağı. Televizyonun çalışır halde bırakılmış olması, evden aceleyle çıkılmış olduğunu gösteriyordu. Hizmetçilerin evde bulunmaması da hayra alamet değildi. Burada ne olmuştu?</p>

  <p style="text-align: justify;">Terasın bir tür uzantısı gibi görünen bir salona girdi. Her yer açıktı. Manzarena kuşkusuz hırsızlardan korkmuyordu. Salona girdiği sırada sokak lambaları da yandı. İrkildi ve dışarıdan görünmemek için kendini sağ tarafa doğru attı. İçinden ona kadar saydı, sonra dışarı baktı. Caddede kimse yoktu. Yeniden salonu dikkatle inceledi. Dışarının ışığı ferforje parmaklıkların, kafes bölmelerin, dik storların arasından süzülüyor eğik ve çapraz gölgeler oluşturuyordu.</p>

  <p style="text-align: justify;">Jeanne biraz daha ilerledi. Ağır hava omuzlarına çökmüş gibiydi. Dekor, karanlığın içindeki hantal koltuklar, muşamba kaplı uzun bir yemek masası, üzerinde birçok şişenin bulunduğu bar... Pişmiş topraktan bir maskın gözleri, etajerin üzerinden ona bakıyordu. Zeminden ağır bir çamaşır suyu kokusu yükseliyordu. Hizmetçiler ortadan kaybolmadan önce burada bir komanda harekâtı gerçekleştirmiş gibiydi. Neden her yeri açık bırakmışlardı?</p>

  <p style="text-align: justify;">Bir merdiven. Jeanne âdet yerini bulsun diye seslendi: <span style="font-style:italic;">“SenorManzarena?”</span> Verandadaki vantilatörün kanatlarından çıkan sesten başka bir cevap gelmedi. Basamakları tırmandı.</p>

  <p style="text-align: justify;">Birinci kat. Koridor. Odalar. Su yeşiline, çiğ turuncuya boyanmış duvarlar. Ahşap karyolalar. Bambu mobilyalar. Storları kapalı pencerelerden içeri cılız bir ışık sızıyordu.</p>

  <p style="text-align: justify;">Jeanne ilerlemeye devam etti. Durumun farkına varmıştı. Eve hâkim olan koku nedeniyle her yer açıktı. Yoğun. Şekerli. İç bulandırıcı bir koku. Çürümüş meyve ve kokuşmuş et arası bir koku. Koridorun dip tarafında bir kapı daha vardı. Kapıyı aralayınca, Jeanne her şeyin aydınlığa kavuşacağını biliyordu.</p>

  <p style="text-align: justify;">Eduardo Manzarena, uğuldayarak çalışan klimanın altında, kafası çalışma masasının üstüne düşmüş, iki büklüm bir halde duruyordu. Kafası parçalanmış bir karpuz gibi ikiye ayrılmıştı. Beyni deri sumenin üzerine akmıştı. Üzerinde bir sinek bulutu dolanıyordu.</p>

  <p style="text-align: justify;">Joachim ondan daha hızlı davranmıştı.</p>

  <p style="text-align: justify;">Ağzından nefes alarak dışarı çıktı, çantasını karıştırdı, rujların ve sakızların arasında, hep çantasında bulundurduğu lateks eldivenleri buldu. Eldivenleri eline geçirdi ve sokak lambalarından vuran ışığın aydınlattığı sahneyi incelemeye başladı. Aynı anda da birçok ayrıntıyı not ediyordu.</p>

  <p style="text-align: justify;">Manzarena fotoğraftakinden çok daha şişmandı: 150 kilo civarında olmalıydı. Üzerinde beyaz bir tişört ile açık gri bir eşofman altı vardı, öne doğru eğilmiş, kolları iki yandan masanın altına sarkmıştı. Jeanne’ın aklına <span style="font-style:italic;">Yedi</span> filmi geldi. Oburluk günahından dolayı öldürülen obez. Bu manzara aynı sahneyi çağrıştırıyordu, ama siyah-beyaz versiyonunu. <span style="font-style:italic;">Yedi,</span> evet, ama Fritz Lang’ın yorumuyla.</p>

  <p style="text-align: justify;">İkinci ayrıntı: Katil odanın altını üstüne getirmişti. Kütüphaneyi karıştırmış, boşaltmıştı. Çekmeceler de boştu. Dolaplar yerlere devrilmişti. Zemin, hepsi aynı koleksiyona ait kitaplarla doluydu: hareli gri kapaklı kitaplar. Katil ne arıyordu?</p>

  <p style="text-align: justify;">Üçüncü ayrıntı: kanibalizm. Odanın içi kan ve çiğ et kokuyordu. Sanki odada bir kan musluğu açık bırakılmıştı. Katil cesetle beslenmişti. Koparılmış bir ön kol yerde, kitapların arasında duruyordu. Kurumuş kanlı sayfaların üstünde doku parçaları vardı. Joachim şehirdeydi. Managua Vampiri’yle karnını doyurmuştu. Onu yemekle nasıl bir güç elde edecekti?</p>

  <p style="text-align: justify;">Not ettiği son ayrıntı: Duvarlarda kanlı yazılar yoktu. Gizemli alfabe sadece Venüslere mahsustu.</p>

  <p style="text-align: justify;">Jeanne cesedi incelemeye koyuldu. Yorgunluğa, saat farkına, sıcağa bağlı bir tür yabancılaşma yaşıyordu... Masanın altına eğildi. Orada da sinekler vızıldıyordu. Dirsekten kesilmiş kanlı bir kol. Diğer önkolda ısırık izleri vardı. Obezin pantolonu aşağı indirilmişti. Oyluklarında bıçak yaralar ve emme izleri görülüyordu -insan etine duyulan hep aynı açlık ve iştah belirtisinin izleri. Bacak arasında da kan vardı. Jeanne daha fazlasını bilmek istemiyordu.</p>

  <p style="text-align: justify;">Doğruldu. Odanın döndüğünü hissetti. Biraz temiz hava soluyabilmek için başını klimaya doğru kaldırdı. <span style="font-style:italic;">Bir</span> sandalye çekti ve çöktü. Gözlerini kapattı ve kalan son gücünü toplamaya çalıştı. Yalnız başına geçireceği bu dakikaların araştırması için çok önemli olduğunu biliyordu. Süvarileri çağırmadan bir iz, bir ipucu bulmak için.</p>

  <p style="text-align: justify;">Yeniden ayağa kalktı, cesedin çevresini dolandı, sırtını inceledi. Yeni bir vahşet yeri. Katil sanki bir teknenin gövdesini parçalamak istermişçesine bir balta veya palayla defalarca vurmuştu. Etrafa kanlar sıçramıştı. Katil uzaktan vurmuş olmalıydı. Ellerini omurganın iki yanından içeri daldırmış ve parmaklarıyla yakalayabildiği her şeyi dışarı çekmişti. Böbrekler. Bağırsaklar. Diğer organlar. Ölünün sırtında, bir ejderhanın kanatlarını andıran korkunç bir kabartı vardı.</p>

  <p style="text-align: justify;">Bir durum saptaması yaptı. Çürüme belirtileri son derece aşikardı. Parmak uçları, sanki birkaç saat önce banyo yapmış gibi şişmişti. Hemen her yerinde derileri pul pul dökülmeye başlamıştı. Çok sayıda mor kırmızı leke vardı. Bakteriler nedeniyle şişmiş dili ağzından dışarı çıkmıştı. Sıcak da tüm bu süreci hızlandırmıştı. Manzarena çok uzun bir süre önce öldürülmüş olamazdı...Öldürülmesinin üstünden yirmi saat bile geçmemiş olduğuna dair iddiaya girebilirdi.</p>

  <p style="text-align: justify;">Hizmetçiler neden hiçbir şey bulmamıştı? Cesedi görünce paniğe mi kapılmışlardı? Ya korumalar? Neden onun kan bankasına gelmemesi kimseyi endişelendirmemişti.</p>

  <p style="text-align: justify;">Soruşturmasında ilerleme sağlayacak tek bir iz, tek bir ipucu bulamamıştı hâlâ. Zemini dikkatle inceledi. Gümüş rengi kapakların oluşturduğu dalgalar. Kitaplardan birini aldı. Freud’un <span style="font-style:italic;">Totem ve tabu</span> 'sunun İspanyolca çevirisi. Birkaç gün önce bu kitap hakkında konuşmuşlardı Antoine Feraud’yla. Champs-Elyses bahçelerinde.</p>

  <p style="text-align: justify;">Eğildi ve başka bir kitap aldı <span style="font-style:italic;">Totemy Tabü,</span> bir kez daha. Bir başkasını aldı. <span style="font-style:italic;">Tabuy Tabü.</span> Bir tane daha. <span style="font-style:italic;">Totemy Tabü...</span> Jeanne kütüphanedeki kitaplara dikkatle baktı. Gri sırtlar. Yaldızlı harflerle yazılı adlar. <span style="font-style:italic;">Totemy Tabü.</span> Her yerde. Tüm raflarda...</p>

  <p style="text-align: justify;">Eduardo Manzarena burada bir kale inşa etmişti. Taşları aynı kitabın kopyalarından oluşan bir sığınak. Neden? Neyi inceliyordu? Bu kitaplarla sembolik olarak kendini mi korumaya çalışıyordu?</p>

  <p style="text-align: justify;">Geri döndü ve çalışma masasına baktı. Bir sürü kitap dağılan beyin parçalarının altında yapış yapış olmuştu. Bilgisayarın yanında duran kirlenmemiş bir kitap fark etti. Hızla sayfalarını karıştırdı. Çantasına attı.</p>

  <p style="text-align: justify;">Cep telefonunu çıkardı ve hafızaya kayıtlı bir numarayı aradı.</p>

  <p style="text-align: justify;"><span style="font-style:italic;">-Senora Arias, por favor.</span></p>
</body>
</html>
