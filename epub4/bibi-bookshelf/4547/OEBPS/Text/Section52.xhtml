<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-52-</h4>

  <p style="text-align: justify;">Jeanne yanılmıştı. Antigua yüksek topraklar üstünde yer almıyordu. <span style="font-style:italic;">Altas tierras</span> daha sonra başlıyordu. Çok daha uzakta. Çok daha yukarılarda. Çok daha soğuk. Arabanın içinde titriyordu, bu kutup soğuklarından korunmak için Atitlan’da kendine bir kazak, bir şal, herhangi bir şey almaya söz verdi. Tropiklerde böyle bir soğuk beklemiyordu.</p>

  <p style="text-align: justify;">Şoförün yanındaki koltuğa büzülmüş, manzarayı seyrediyordu. Volkanların yamaçlarında yer alan ve kapkara lav akıntılarıyla tezat oluşturan kozalaklı ve yapraklı ağaçlardan oluşan ormanlar. Üzerlerinde sis halinde buharlaşan alçak bulutlar. Zirveleri görünmeyen volkanlar, dağlar, ormanlar. <span style="font-style:italic;">Dorukları bulutların içinde ve ancak düşlerde görülebilecek bir manzara...</span></p>

  <p style="text-align: justify;">Jeanne yol boyunca yürüyen yerlilere bakıyordu. Her köy farklı bir kıyafet giyiyordu. Gri havada, çiyle ıslanmış çiçek goncaları gibi patlayan, rengârenk, sıcak tutan örme giysiler.</p>

  <p style="text-align: justify;">-Bu soytarı kıyafetleri giymiş insanlarla bir ülkenin gelişmesini nasıl beklersiniz? Hâlâ Ortaçağ’da yaşıyorlar!</p>

  <p style="text-align: justify;">Jeanne onu duymazdan geldi. Yola çıktıkları andan itibaren Nicolas sürekli olarak, geri zekâlı, riyakâr, dar kafalı, batıl itikatlı olmakla suçladığı yerlileri eleştiriyordu. Bir kiçe olmaktan öte, kindar ve kendini beğenmiş, Mayaları taşların altında yaşayan hamamböcekleri gibi gören bir Ladino’ydu.</p>

  <p style="text-align: justify;">Irkçı söylemine devam ederek, kendisi için önemli bir başka konuya geçti: Orta Amerika’nın diğer halklarının yetersizliği. Nikaragualılar oldukları yerde sayıyorlardı. Kosta Rikalılar son derece kültürsüzdü. Panamalılar ise ABD’ye uşaklık eden “satılmış”lardı vb.</p>

  <p style="text-align: justify;">Jeanne uykuya sığındı. Soğuktan uyandı. Titreyerek arkaya döndü ve arka koltuğa bıraktığı çantasını karıştırdı. Gerekli kıyafetleri alabileceği bir kasabaya ulaşana kadar idare etmesini sağlayacak, ince dokunmuş bir polo buldu.</p>

  <p style="text-align: justify;">-Şu köylüleri gördünüz mü?</p>

  <p style="text-align: justify;">Nicolas, önlerindeki açık kasa bir kamyonetin arkasına balık istifi yerleşmiş günübirlik işçileri işaret ediyordu. Üzerlerinde geleneksel kıyafetler vardı. Alacalı kıyafetler giymiş, elma, muz ve diğer meyve yığınlarının üzerine horozlar gibi tünemişlerdi, hepsinin suratı asıktı.</p>

  <p style="text-align: justify;">-Neden somurtuyorlar biliyor musunuz?</p>

  <p style="text-align: justify;">-Üşüyorlar mı?</p>

  <p style="text-align: justify;">-Hayır. Onlar yeni evliler.Meyvelere eşlik ediyorlar. Bu bir inisiyasyon ritüeli. Yolculuktan önce karılarıyla cinsel ilişkiye giremezler.</p>

  <p style="text-align: justify;">-Neden?</p>

  <p style="text-align: justify;">-Cinsel enerjilerinin meyvelere geçmesi ve onları olgunlaştırması için. Eğer meyveler varacakları yere kadar olgunlaşırsa ritüel başarıyla sonuçlanmış demektir. Düşünce olarak bile çok aptalca değil mi?</p>

  <p style="text-align: justify;">Jeanne cevap vermedi. Kendi cinsel perhizinin tüm bir meyve bahçesini olgunlaştırabileceğini düşündü... Ama şoförün acı alayları onu yormaya başlamıştı. O da hissetmişti sanki. Çok daha sakin bir ses tonuyla ekledi:</p>

  <p style="text-align: justify;">-Sololâ’ya vardık. Eyaletin başkenti.</p>

  <p style="text-align: justify;">Tuğladan, taştan, çimentodan evler. Reklam afişleri. Renkleri, neonları, tuhaf isimleriyle ters çevrilmiş bir çöp tenekesini andıran modern mağazalar... Bu görüntü kirliliğine, bu nemli ve gri havaya rağmen ayrıntılarıyla tam bir tropik ülkesiydi. Koyu duman sarmallarının yükseldiği, odun kömürü, yanmış yağ ve közlenmiş mısır kokularının yayıldığı, yırtık kazaklarıyla yeniyetmelerin mekân tuttuğu, bu dünyanın küçük bir modeli olan seyyar lokantalar...</p>

  <p style="text-align: justify;">-Birkaç kilometre sonra, gölde olacağız.</p>

  <p style="text-align: justify;">Kıyafetler yeniden değişmişti. Erkekler için işlemeli kısa pantolonlar, oduncu gömlekleri ve her zaman olduğu gibi çok geniş kenarlı, beyaz renkli Texas şapkaları. Kadınlar ise mavi, pembe, mor renkler giymişti... Sırtlarında odun parçaları, göğüslerinde bebek taşıyorlardı ve başlarında şalları vardı <span style="font-style:italic;">-imago mundi,</span> kozmosun tasviri.</p>

  <p style="text-align: justify;">-Kiçe bölgesindeyiz, diye açıklamada bulundu. Nicolâs, bilgiç bir edayla. Kiçelerde, sadece bu göl çevresinde yaşayanlarda bile birçok dilsel topluluk vardır: Kakçikeller. Tzutuhiller, Kiçeler... Sonuç itibariyle, çok karmaşık.</p>

  <p style="text-align: justify;">Jeanne ona sinsice dokundurdu:</p>

  <p style="text-align: justify;">-Siz Kiçe kökenlisiniz, değil mi?</p>

  <p style="text-align: justify;">Adam cevap vermedi. Bir virajı alınca göl göründü.Suyun yüzeyi bir panter, jaguar veya kedinin ipeksi, pırıl pırıl tüylerini andırıyordu. Ama kıyıları o denli uzaktaydı ki sisler arasında kayboluyordu. Ayrıca göle göz kulak olan sönmüş üç volkan da pus nedeniyle ayırt edilemiyordu. Jeanne hayal kırıklığına uğramıştı. Kartpostallardaki gibi ustaca görüntülenmiş Bir manzara bekliyordu. Ormanın ve bazalt kıvrımlarının arasında bir göl. Jeanne’ın keşfettiği tek şey, bulutlar içinde kaybolmuş tekdüze bir sonsuzluktu.</p>

  <p style="text-align: justify;">Buraya hüzünlü bir atmosfer de hâkimdi. İki güç hep işbaşındaydı sanki. Doğum. Maya dünyasının kökeni. Sisler ve efsaneleriyle. Ve ölüm. Beraberinde getirdiği yıkım ve can çekişmeyle. Jeanne askerlerin, bu kraterin çevresinde yerli gerillalara karşı en şiddetli bastırma harekâtlarından birini gerçekleştirdiğini biliyordu. Bu İsviçre’ye özgü göl manzarası gerçek bir soykırıma sahne olmuştu.</p>

  <p style="text-align: justify;">Nicolâs arabayı durdurdu. Jeanne’dan dışarı çıkmasını rica etti. Sonra gölün karşısına geçip kollarını açtı.</p>

  <p style="text-align: justify;">-Maya dünyasının kalbi. Toprağın ve gökyüzünün merkezi! Burada aradığın her şeyi bulacaksın, <span style="font-style:italic;">juanita.</span> Guatemala’nın en geleneksel kavimleri. En eski Maya tanrıları. Ayrıca mistikler, parasız turistler, hippiler, cankiler... Atitlân bizim Goamız!</p>

  <p style="text-align: justify;">Jeanne bu ani heyecanı anlamıyordu. Hiçbir şey söylemedi. Karanlık basıyordu. Ve onunla birlikte korku da. Nerede olduğunu artık bilmiyordu. Nereye gittiğini. Hatta bu kraterin çevresinde ne aradığını...</p>

  <p style="text-align: justify;">Yeniden arabaya bindiler. Tepelerin kahverengi-yeşil yamaçları boyunca yol aldılar. Bir çam ormanının içine gizlenmiş bir otel bulana kadar. Göle bakan, çitlik evi tarzındaki ahşap yapı turistlere yönelik bir yerdi, ama şu ana kadar tek bir ziyaretçiyle bile karşılaşmamışlardı.</p>

  <p style="text-align: justify;">Nicolas giriş kapısının önünde durdu ve açık camdan, açık esmer tenli, geniş şapkasının altına gizlenmiş, kırklı yaşlarda bir adamla konuşmaya başladı. O denli hızlı ve farklı bir aksanla konuşuyorlardı ki, Jeanne tek bir kelimesini bile anlamadı. Bu kovboyun otelin müdürü veya sahibi olduğunu düşünüyordu.</p>

  <p style="text-align: justify;">Nicolas çiftlik-otele doğru, patika boyunca yola devam etti.</p>

  <p style="text-align: justify;">-Bu adam, dedi Jeanne, bir Maya mı, yoksa Ladino mu?</p>

  <p style="text-align: justify;"><span style="font-style:italic;">-Juanita,</span> dedi Nicolas hayranlık dolu bir ifadeyle, gözlerini görmedin mi?</p>

  <p style="text-align: justify;">-Nesi vardı?</p>

  <p style="text-align: justify;">-Maviydi.</p>

  <p style="text-align: justify;">Bu ayrıntıyı, dünyanın harikalarından birini tasvir eder gibi söylemişti. Nicolas yeniden açık ten ve Amerikan modernizmi hayranı olan katıksız bir Ladino’ya dönüşmüştü.</p>
</body>
</html>
