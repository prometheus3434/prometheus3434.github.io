<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-13-</h4>

  <p style="text-align: justify;">-Sanırım bir şeyler buldum, dedi Bretzel.</p>

  <p style="text-align: justify;">Jeanne cümleyi anlamamıştı. Cep telefonunun zili onu uykudan uyandırmıştı. Gözleriyle başucundaki komodinin üzerinde duran saati aradı, etraf aydınlıktı. 9.15. Uyanamamıştı.</p>

  <p style="text-align: justify;">-Seni dinliyorum, dedi boğazını temizledikten sonra.</p>

  <p style="text-align: justify;">-SYT’nin üç virmanı. İsviçre’ye. Her seferinde de İsviçre Bankalar Birliği’ndeki aynı hesaba.</p>

  <p style="text-align: justify;">Jeanne eliyle yüzünü sıvazladı. Güneş odasının içindeydi. Bretzel’in neden söz ettiğini anlamıyordu.</p>

  <p style="text-align: justify;">-Tutarları? Diye sordu refleks olarak.</p>

  <p style="text-align: justify;">-200 000 avro.300 000.250 000.Bir haftadan daha kısa bir süre içinde.</p>

  <p style="text-align: justify;">-Alıcının adı var mı? Diye sordu, hâlâ ne olduğunu anlayamamıştı.</p>

  <p style="text-align: justify;">-Yok, elbette. Ama tarihler örtüşüyor. Haziran 2006. Tam silah teslimatının yapılmasından ve EDS faturalarının tahsilatından sonra. Yaklaşık olarak aynı miktarlar. Şimdi orada balığa çıkmak gerekiyor. İsviçre’de.</p>

  <p style="text-align: justify;">SYT.İsviçre bankaları.EDS...Anlamıştı. Doğu Timor.Silah kaçakçılığı.Sanayi şirketleri ile Fransa Savunma Bakanlığı mensupları arasındaki kirli oyun. Ama kafası hâlâ gördüğü kâbusla meşguldü. Bütün gece boğuşup durduğu o kâbusla.</p>

  <p style="text-align: justify;">Jeanne ıslak beton bir labirentte yürüyordu. Bir su birikintisinin içinde Nelly Barjac’ın yağlı ve parçalanmış bedenini buluyordu. Kafası yamru yumru bir tür Gollum, kızın etlerini yiyordu. Geğirerek, çığlıklar atarak kanlı et parçalarıyla karnını doyuruyordu;deriyi koparıp atıyor. Kemikleri emiyor, eğri büğrü parmaklarıyla beyni çıkarıp alıyordu. Rüyasında Gollum bir kadındı. Kısır bir kadın. Veya tecavüze uğramış. Homurdanıyordu, ağzı kan içindeydi. Karnında yeni bir yaranın izi vardı. Belki de, oldukça kilolu sitogenetikçinin anlayamadığı bir canavarın doğum izi...</p>

  <p style="text-align: justify;">Rüyanın sonu çok kötüydü. Gollum kafasını kaldırıyor ve bir ayna görüyordu. Bu yamyam Yaratık Jeanne’ın kendisinden başkası değildi.</p>

  <p style="text-align: justify;">-Hey, beni dinliyor musun? Sen, uyandırmadım umarım.</p>

  <p style="text-align: justify;">-Hayır.</p>

  <p style="text-align: justify;">-İsviçre diyordum, bu iş bayağı zor olacak.</p>

  <p style="text-align: justify;">Jeanne dikkatini topladı. Bretzel haklıydı. Bu ülkeyle daha önce de çalışmıştı. Bir hesap numarasının sahibinin kimliğini öğrenmek için transfer edilen paranın kaynağının yasadışı olduğunu ispatlamak gerekiyordu. Bu olayda ise, paranın sahte faturalar karşılığında tahsil edildiğine dair kanıt göstermek lazımdı.</p>

  <p style="text-align: justify;">-Bakacağız, dedi yatağında doğrulurken. Ya şu transkrispiyonar?</p>

  <p style="text-align: justify;">-En ufak bir şey yok. Şüpheli tek bir konuşma bile. Tam bir açmaz.</p>

  <p style="text-align: justify;">-Mail’ler?</p>

  <p style="text-align: justify;">-Bir şey çıkmadı. Üst vitese geçmemiz lazım. Arama izni çıkaralım mı?</p>

  <p style="text-align: justify;">-Hayır. Onları çağırmayı tercih ederim.</p>

  <p style="text-align: justify;">-Elinde yeterince kanıt var mı?</p>

  <p style="text-align: justify;">-Hiçbir şey yok. Sürpriz etkisi yaratmak dışında.</p>

  <p style="text-align: justify;">-Nasıl uygun görürsen. Ben virmanları ve transferleri eşelemeyi sürdürüyorum.</p>

  <p style="text-align: justify;">-Bana hatırlat. Celp kâğıtlarını yazayım.</p>

  <p style="text-align: justify;">-Son bir şey. Bir “İY” eksik.</p>

  <p style="text-align: justify;">İY “istinabe yazısı” demekti. Her dinleme işlemi için bir tane yazılması gerekiyordu.</p>

  <p style="text-align: justify;">Jeanne aptalı oynadı:</p>

  <p style="text-align: justify;">-Hangisi?</p>

  <p style="text-align: justify;">-Psikiyatrla ilgili olan. Antine Feraud.</p>

  <p style="text-align: justify;">-Zabıt kâtiben unutmuş olmalı.</p>

  <p style="text-align: justify;">-Beni salak yerine koyma Jeanne. Ben bunu örtbas edebilirim, ama SIAT’takiler etmez. Her “böcek” yerleştirme için onlara imzalı istinabe yazısı gerekir. Birinci sınıf öğrencisi bile bunu bilir.</p>

  <p style="text-align: justify;">-İlgileneceğim. Sana ulaştırırım.</p>

  <p style="text-align: justify;">-Kâğıt parçası beni ilgilendirmiyor. Eğer bana illegal bir dinleme yaptırmak istiyorsan dürüst ol. Görüşür ve bu konuyu konuşuruz.</p>

  <p style="text-align: justify;">-Tamam. Görüşür ve konuşuruz. Ama telefonda olmaz.</p>

  <p style="text-align: justify;">Jeanne telefonu kapadı. Hemen gecikeceğini söylemek için büroyu, Claire’i aradı. Yataktan kalktı. Bir Nespresso koydu. Antidepresanını içti. Banyoya gitti. Duşta “fatura canavarı”nın uyarısını bir kez daha düşündü. Bu dinleme olayı başına dert açabilirdi. Saf saf, Feraud’nun muayenehanesinin “böcekler” le donatılmasının gözden kaçabileceğini sanmıştı.</p>

  <p style="text-align: justify;">Duşunu yaptı, saçını taradı, makyajını tamamladı, mutfağa geri döndü. Kahvesi soğumuştu. Yeni bir tane daha hazırladı, koca bir dilim ekmeğin üstüne tereyağı ve reçel sürdü. Ekmeğini kahvesine batırıp yerken gözünün önüne kâbusundan bazı sahneler geldi. Gollum. Siyah ve beyaz et parçaları. Homurtular. Kafası gerçeğe odaklanmıştı. Bir önceki günkü ziyarete. Cinayet mahalline. Soruşturma konusu olarak doğurganlığa. Yenmiş rahme. ‘Bir kadın, evet, belki... ’</p>

  <p style="text-align: justify;">Otuz dakika sonra, Jeanne, hız sınırına riayet etmeden tercihli yolda ilerliyordu. Yirmi dakika sonra, masasında Doğu Timor’a ilişkin belgelerle çevrili bir halde oturuyordu. Celp kâğıtlarını yollamadan önce öğlene kadarki -öğlene ne kadar zaman kaldıysa- tüm vaktini dosyayı yeniden gözden geçirmeye ayırmıştı.</p>

  <p style="text-align: justify;">Jeanne giriş bölümünü yeniden okudu. Aksayan bir şeyler ardı. Bu denli uzak bir ülkedeki isyancılara neden silah satılmıştı? Sadece maddi çıkarlar için mi? Bu silah kaçakçılığından bir milyon avro kazanılmış, bu da aralarında pay edilmişti. Bu tür bir Pazar için bu fazla bir miktar değildi. Oysa medyadaki risk çok daha büyüktü. Nobel Barış Ödülü almış birine düzenlenen suikasta ortak olmak, bu çok şey demekti.</p>

  <p style="text-align: justify;">Yeniden belgelere döndü ve bir kilit nokta aramaya koyuldu. Bulması fazla zamanını almadı. Doğu Timor’da petrol vardı. Yeni yapılan sondajlarda, adanın açıklarında önemli petrol yatakları bulunmuştu. Gelecek yirmi yıl içinde Timor açıklarındaki petrolden 15 milyar dolar gelir elde edilmesi öngörülüyordu. Avustralyalılar Doğu Timor hükümetiyle bir anlaşma imzalamıştı. Bir hükümet darbesi durumunda, ülkenin yeni liderleri -isyancılar- bu yatakların işletilmesi için yeni ortaklar seçecekti. Bunlar da, neden onlara silah sağlayanlar olmasındı?</p>

  <p style="text-align: justify;">Bu durumda meseleye tersten değerlendirmek gerekiyordu. Savunma Bakanlığı mensubu Bernard Gimenez, partisi, PRL’ye gizli bir kazanç sağlamak amacıyla EDS şirketine göz yumarak nemalandırmamıştı. Tam tersiydi. EDS siyasi kararlar neticesinde hareket geçmiş, Fransa’nın menfaatleri için bir hükümet darbesine silah tedarik etmişti. Siyasetçiler ve sanayiciler daha sonra pastayı -silah satışının sağlayacağı kazanç- paylaşacaktı, ama söz konusu olan şu çerez parası değildi. Herkes sonrasını bekliyordu: petrolün işletilmesini.</p>

  <p style="text-align: justify;">Ama bir sorun vardı: hükümet darbesi başarısız olmuştu. Olay rafa kaldırılmıştı. İşte bu nedenle de, kayıtlarda dikkati çeken, şüphe uyandıran hiçbir şey yoktu. EDS Technical Services, SYT ve PRL, artık aralarında ilişkiye geçmiyorlardı. Bu durum Jeanne’ın kararını pekiştirdi. Baş aktörler arasında şaşkınlık yaratacak hiçbir ilişki yoktu. Tanık dinlemelere geçmesi gerekiyordu. Bu küçük topluluğun tümüne celp yollamalıydı.</p>

  <p style="text-align: justify;">-Çıkabilir miyim? Diye sordu Claire.</p>

  <p style="text-align: justify;">Jeanne saatine baktı. 16.00 olmuştu. Belgelerin içine dalmış, günün nasıl geçtiğini anlayamamıştı. Bu günün Cuma olduğunu hatırladı. Haftalık çalışma saatlerinin azaltılmasıyla,bu son çalışma günü biraz sıkıntılı geçeceğe benziyordu.</p>

  <p style="text-align: justify;">-Sorun değil, çıkabilirsin. Ben biraz daha çalışacağım.</p>

  <p style="text-align: justify;">Claire elbise hışırtılarının arasında gözden kayboldu. Jeanne gerindi ve masasının üstündeki dosyalara yoğunlaştı. Akam olmadan bitirmesi gereken başka işler vardı. Ama öncelikle Timor konusunu halletmek istiyordu. Clair’in önceki gün Ulusal Coğrafya Enstitüsü’nden satın aldığı haritayı masanın üstüne açtı ve timsah biçimindeki adayı araştırmaya koyuldu.</p>

  <p style="text-align: justify;">Hatları, resifleri, kıyıları izleyerek, Jeanne kendini egzotik isimlerin cazibesine kaptırdı.</p>

  <p style="text-align: justify;">Aklı artık orada değildi. Yaptığı büyük yolculuğu hatırladı. Ulusal Yargıçlık okulu’ndan mezun olduktan sonra, Güney Amerika kıtasını boydan boya kat etmek için kendine bir yıl izin vermişti.</p>

  <p style="text-align: justify;">Yolculuğuna Orta Amerika’dan başlamıştı. Nikaragua. Kosta Rika. Sonra gerçek anlamıyla Güney Amerika. Brezilya, Peru.Arjantin,Şili... Bu,rahat rahat yapılan, sıradan bir gezi olmamıştı. Jeanne bu uçsuz bucaksız topraklarda tek başına yolculuk etmişti, dişlerini sıkarak ve kendi kendine ”İşte, artık kimsenin benden alamayacağı bir şey. Her duygu, her anı benim sırrım olacak” diye tekrarlayarak. Kendi vicdanında sakladığı derin bir iz, bir damga, bir açılım. Aşk acısı çektiğinde de, ruhu orada, dünyanın o uzak köşesinde hep huzur bulmuştu.</p>

  <p style="text-align: justify;">Saat 17.00 olmuştu. Altmış dakikadır bir rüya âlemindeydi. Kahretsin. Acele etmeliydi. PRL’nin saymanı Bernard Gimenez, genel sekreteri Jean-Pierre, Grissan, SYT’nin CEO’su Simon Maturi, Noron’un patronu Jean-Louis Demmard ve EDS yöneticisi Patrick Laiche’in İfade vermeye gelmeleri için yapılacak celplerle ilgili olarak Clair’in dikkatine birkaç not yazdı.</p>

  <p style="text-align: justify;">Notları Clair’in masasına bıraktı. Diğer dosyaları inceledi. Seçim yapmalıydı. Ya bu kâğıt yığınları arasında oturmak için saat 22.00’ye kadar ofisinde kalacaktı ya da sıvışıp eve gidecek ve hep yaptığı gibi pirinç pilavını yerken yatağında “Grey’s Anatomy”nin birkaç bölümünü izleyecekti.</p>

  <p style="text-align: justify;">Aslında bir olasılık daha vardı.</p>

  <p style="text-align: justify;">Sabahtan beri kafasını kurcalayan bir olasılık.</p>
</body>
</html>
