<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-65-</h4>

  <p style="text-align: justify;">Jeanne başını çevirdi ve pencereden baktı. Uçağın kanadı bulutların arasından görünen devasa şehre, Buenos Aires’e doğru eğiliyordu. Jeanne bu geri dönüşten çok memnundu -öğrenciyken yaptığı gezi sırasında görür görmez yıldırım aşkıyla vurulduğu Arjantin’in başkenti. Ama ruhu özgür değildi. Kafası Orta Amerika faslını kapatan inanılması güç bir varsayımla meşguldü: Arjantin’in kuzeydoğusundaki bir lagünün derinliklerinde, bu modern çağda yaşayan ilkel bir kavmin varlığı.</p>

  <p style="text-align: justify;">İpuçları orayı işaret ediyordu. Hatta belki kanıtlar da... Ama Jeanne böyle bir olasılığı kabullenmekte zorlanıyordu. Bir sağduyu sorunu. Zaman zaman dergilerde, televizyonda uygar dünyayla tamamen ilişkisini kesmiş kavimlerden söz edildiği olurdu. Sözüm ona hiç “beyaz adam” görmediklerini söyleyen yerliler. Amazon bölgesinde. Papua’da. Yeni Ginede. Ama Jeanne, bu tür keşiflerin artık imkânsız olduğunu bilecek kadar çok seyahat etmişti. Uydu çağında böyle şeyler olamazdı. Ormanların yok edildiği bir çağda. Maden işletmelerinin çılgınca faaliyet gösterdiği bir çağda...</p>

  <p style="text-align: justify;">Bir başka olgu daha kafasını kurcalıyordu. Manes Ormanı’ndaki halk, eğer varsa, basit bir arkaik grup değildi. İnsanlığın şiddet yanlısı, kan dökücü, kötücül bir parçasıydı. Var olma biçimleri barbarlığa ve sadizme dayanan, karanlık tanrılara tapan yamyam yaratıklar. Bir korku filminden çıkmış törenlerle Venüsleri kurban eden sapkın katiller.</p>

  <p style="text-align: justify;">Tekerleklerin piste vurmasıyla düşüncelerinden kurtuldu.</p>

  <p style="text-align: justify;">Uçaktan iniş. Gümrük. Bagajların alınması.</p>

  <p style="text-align: justify;">Jeanne ve Feraud önceki gün, güçlerini birleştirmeye karar vermişlerdi. Hiç tartışmadan. Bu maceranın tehlikelerini düşünmeden. Sadece bir sonraki etabın Buenos Aires olmasına karar vermişlerdi. Feraud’nun arabasıyla Guatemala City’ye dönmüşlerdi -Jeanne Nicolas’tan hiç haber alamamıştı. Aynı akşam La Aurora Havalimanı’na gitmişler ve Miami’ye kalkan ilk uçağı yakalamışlardı. Bir yatakhane-otelde birkaç saat uyuduktan sonra Aerolinas Argentinas şirketinin 07.15’t Buenol Aires’e kalkan uçağına binmeyi başarmışlardı.</p>

  <p style="text-align: justify;">Birbirlerine geçmişlerinden bahsetme zamanı da bulmuşlardı. Jeanne iyi günündeydi, hayatının iç karartıcı yanlarını sevimli göstermeyi başararak, kendini anlattı. Sırayla; ablasının öldürülmesini, şiddete karşı saplantısını, bunamış annesini, depresyonunu, birkaç aydan beri bir sevgilisi olmadığını... Antoine Feraud, bu mutlu hayat tablosuna inanmış gibi yaptı, kuşkusuz bazı küçük düzeltmeler olduğunu tahmin ediyordu. Bununla birlikte işinden bahsetmemişti.</p>

  <p style="text-align: justify;">Feraud da hikâye kısmına girmeden hayatını anlatmıştı. Clamart’da burjuva bir çocukluk. On yedi yaşında lise diploması. Yirmi üç yaşında tıp diploması. Yirmi altı yaşında biten stajyerlik dönemi, sonra psikiyatri doktorası. Ardından Feraud, Sainte-Anne Fakültesi’nde başasistanlık yapmış ve aynı hastanenin psikiyatri servisinde çalışmıştı. Beş yıldan beri de özel çalışıyor, haftada bir kez de Sainte-Anne’a konsültasyona gidiyordu. Muayenehanesini para için açmamıştı, “özel bir yer” olarak adlandırmak ona yetiyordu. Her gün Parislilerin sıradan nevrozlarını gözlemliyor, araştırıyor, tedavi ediyordu.</p>

  <p style="text-align: justify;">Hayatının geri kalan kısmı fazla ilginç değildi. Otuz yedi yaşındaydı, karısı yoktu, sevgilisi yoktu, ne eski ne de yeni. En azından anlattığı kadarıyla. Tek ve yegâne tutkusu mesleğiydi. Psikiyatri, psikanaliz ve daha önce Jeanne’a sözünü ettiği şu meşhur “baba mekanizması” için yaşıyordu. <span style="font-style:italic;">Her cinayetin ardında, bir babanın hatası vardır...</span> İşte bu alanda Joachim örnek bir vakaydı. Ama Oidipus kompleksine sebep olan hangi babasıydı? Hugo Garcia mı? Ormandaki klan mı? Alfonso Palin mi? Yoksa büyük ihtimalle Campo Alegre zindanlarında öldürülmüş bir siyasi tutuklu olan biyolojik babası mı? Kesin olan tek şey vardı: Joachim katıksız bir şiddetle yoğrulmuştu. Şiddetle doğmuştu. Ve şiddet için yaşıyordu.</p>

  <p style="text-align: justify;">Jeanne, Feraud’yu dinlemişti. O konuştukça ve heyecanlandıkça, gitgide rüyalarının erkeğine benziyordu. Saf, coşkulu, taşkın birine. Ve özellikle de çılgın. Ne tür bir maceraya atıldığını düşünmüyordu. Kuramları ve psikiyatrik bilgileriyle donanımlıydı, ancak bundan böyle bunları gerçek hayatta -gerçek bir katille ve gerçek kurbanlarla- değerlendireceğinin farkında değildi. Jeanne’ın alışkın olduğu bir sahada. Jeanne, soruşturmanın devamı için onun bir avantajdan çok, bir yük olmasından korkuyordu...</p>

  <p style="text-align: justify;">Eizeiza Havalimanı’ndan çıktılar. Bir taksi bakındılar. Açık havaya çıkınca Jeanne bir şok yaşadı. Saat sabahın 10’uydu. Güneş. Havanın güzelliği. Aylardan hazirandı, ama Arjantin’de kış mevsimiydi. Ama burada kış, güneş ışınlarının eğik gelmesi demekti...</p>

  <p style="text-align: justify;">Jeanne’ın hemen yanında bir polis, ülkeye özgü ahenkli, coşkulu bir aksanla bir şeyler söyledi. Sanki dudaklarının arasından bir çizgi roman balonu çıkıyordu. Yıldızlar, pullar, kıvılcımlar saçar gibi... Bir anda, soruşturmaya rağmen, cinayetlere rağmen, Jeanne kendini mutlu hissetmeye başlamıştı. Dünyanın başka bir tarafına gelmiş gibi...</p>

  <p style="text-align: justify;">Taksiye bindiler. Otoyol boyunca, şehir ağır ağır ormanın içinden yüzeye çıkıyor gibiydi. Bir deniz gibi düz ve gri. Hareleniyor, ışıldıyor, titreşiyordu. Yeşilliklerin arasından açık renk boyalı siteler, beyaz evler görülüyordu. Hep dar cepheli, birkaç penceresi olan evler. Manzara, hafif bir şıklığı olan, şeker parçalarından inşa edilmiş bir şehri çağrıştırıyordu.</p>

  <p style="text-align: justify;">9 Temmuz Caddesi. Buenos Aires’in ana caddesi, başkent mimarisinin eksiksiz bir kataloğu gibiydi. Üslupların, dönemlerin, malzemelerin karışımı görkemli yapılar. Gösterişli, büyük, gür yapraklı ağaçlar: ince uzun gölgeleriyle binaların cephelerini yalayan <span style="font-style:italic;">tipuana</span> 1ar, yalancı çınarlar, defne ağaçları. Tüm şehir titreşiyordu. Kış güneşinde orkestra zillerinin sesini çağrıştırıyordu.</p>

  <p style="text-align: justify;">Jeanne sadece bunları görüyordu. Sokaklar, binalar sundurmalar boyunca anıları canlanıyordu. İlkbaharın ılık rüzgârıyla yoğrulmuş hanımellerinin kokusu. Pamuktan çok daha hafif yapraklarıyla mavi ve açık mor renkli jaracarandalar. San Marin Meydanı’nda, dev defne ağaçlarının altındaki arabaların uğultusu...</p>

  <p style="text-align: justify;">Jeanne şoföre, şehrin kuzeydoğusundaki Retiro Mahallesi’nde bulunan, hatırladığı bir otelin adresini vermişti. Jousten Oteli, Arroyo Sokağı. Özellikle sokak aklında kalmıştı.Söğütlerin altında, kıvrılarak akan bir nehir gibi, iki yanı ağaçlıklı bir anayoldu; bu da, ızgara plana göre oluşturulmuş bu şehirde, son derece ender görülen bir şeydi.</p>

  <p style="text-align: justify;">Arroyo, 932 numara. Jeanne taksinin parasını ödedi. Feraud cüzdanını kolay kolay çıkarmıyordu. Soğuk onları şaşırttı. Sıcaklık gölgede sıfırın üstünde birkaç dereceydi. Jeanne hâlâ bir kazak almamıştı... Bu kış havası, ilk yolculuğu sırasında karşılaştığı havadan çok farklıydı. Ama sokak hâlâ güzeldi. Ağaçların üstlerinden görünen binaların olağanüstü bir asaleti vardı. Kesme taşlar, yuvarlatılmış köşeler, işlemeli balkonlar... Tüm katlarda bir yumuşaklık ve dinginlik...</p>

  <p style="text-align: justify;">Otelde iki oda boştu. Aynı katta, ama yan yana değildi. Böylesi daha iyiydi. Buraya eğlenmeye, dalga geçmeye gelmemişlerdi. Her ne kadar bu fikir Guatemala’da doğal görünmüş olsa bile, artık geçmişte kalmıştı...</p>

  <p style="text-align: justify;">Jeanne duş aldı.On dakika boyunca suyun altında kaldıktan sonra, ısınmış, yenilenmiş olarak banyodan çıktı ve bir kez daha tişörtleri ve ince poloları üst üste giydi. Öğle vakti lobide Feraud’yla buluşacaktı.</p>

  <p style="text-align: justify;">Amaçları çok netti.</p>

  <p style="text-align: justify;">Amiral Palin ile Albay Pellegrini’nin izini bulmak.</p>
</body>
</html>
