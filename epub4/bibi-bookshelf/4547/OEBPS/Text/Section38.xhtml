<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-38-</h4>

  <p style="text-align: justify;"><span style="font-style:italic;">“Los Juzgados "</span>&nbsp;denilen adliye binası, şehrin güneybatısında, La Esperanza semtinin yakınlarındaydı. Bir sebze meyve pazarı ile otobüs garajının arasında. Çürümüş meyve, kızarmış et ve benzin kokuları da bunu doğruluyordu. Jeanne taksinin parasını ödedi ve iki yanı ağaçlıklı bir yola, karpuz, muz satıcılarıyla, ayakkabı boyacılarıyla, kuru pasta satıcılarıyla dolu gölgelikli bir labirente girdi...</p>

  <p style="text-align: justify;">Kabuğu içindeki değerli meyveyi, yani adalet sarayını gördü. Değerli bir hazine olarak dış görünüşü pek iyi değildi. Yıkılma tehlikesi bulunan demir parmaklıklarla ve uyuklayan nöbetçilerle korunan prefabrik bir bloktu. Ağaçlara hamaklar asılıydı. Polis arabaları güneşin altında pişiyordu. Burada Orta Amerika’ya özgü tuhaf bir karışım hüküm sürüyordu: yarı demokratik bir ortam ve yarı askeri tehdit... Demir parmaklık boyunca bir kuyruk uzanıyordu: Ellerinde dosyaları, sandviçleri, kucaklarında çocuklarıyla, fırın gibi sıcak havaya aldırmaksızın, hiç hareket etmeden bekleyen Nikaragualı köylüler...</p>

  <p style="text-align: justify;">Herkesin önüne geçip nöbetçilere üç renkli hüviyetini gösterdi ve binaya yöneldi. Blöfü tutmuştu. En azından ilk kapı için. En büyük gücü de İspanyolcasıydı. Bu gücün sebebi sadece İspanyolcasının akıcı olması değildi, yerel aksana da çok iyi uyum sağlamıştı.</p>

  <p style="text-align: justify;">Askerler, yakındaki mahallede oturan biri gibi İspanyolcaya hâkim, Fransa’dan gelmiş bu uzun boylu, kızıl sarı saçlı genç kadından etkilenmiş gibiydi. “Açıl susam açıl” olarak da elinde mavi renkli hüviyeti vardı.</p>

  <p style="text-align: justify;">İçeride de karmaşa devam ediyordu. Yavaşladı. <span style="font-style:italic;">Funcionario</span> lar (İspanyolca,”memur”) ellerinde evrak, etrafta dolaşıyordu. Ziyaretçiler başvuracak uygun bir kapı arıyorlardı. Askerler sanki terden duvarlara yapışmışlardı. Bina da temelleri üzerinde sallanıyordu. Tamamen uyduruk malzemelerden yapılmıştı ve sanki yeniden yapılmak için gelecek depremi bekliyor gibiydi.</p>

  <p style="text-align: justify;">Jeanne sonunda yargıcın odasını buldu. Ter içinde kalmıştı. Birkaç vantilatör, içerisinin sıcaklığı karşısına havlu atmıştı. Bir asker kapıda nöbet tutuyordu. Pasaportunu, Fransız yargıç kimliğini zabıt kâtibesine verdi ve Eva Arias adlı nöbetçi yargıçla hemen görüşmek istediğini söyledi.</p>

  <p style="text-align: justify;">Onu beklettiler. Uzun süre. Aralık kapılardan mahkeme salonlarındaki kabalığı görebiliyordu. Bilgisayarların klavyeleri, onca gürültü patırtının içinde, sabolar gibi tıkırdıyordu. Tüm bunlar Galerie Lafayette’teki indirim günlerinde yaşananları çağrıştırıyordu, tabii tropikal versiyonu olarak.</p>

  <p style="text-align: justify;">-Senyora Korowa?</p>

  <p style="text-align: justify;">Bankta oturan Jeanne başını kaldırdı. Sonra biraz daha kaldırdı. Önünde duran kadın bir seksen boyundaydı.</p>

  <p style="text-align: justify;"><span style="font-style:italic;">-Soy Eva Arias,</span> (İspanyolca,”Ben Eva Arias”) diye devam etli kadın, güçlü elini uzatarak.</p>

  <p style="text-align: justify;">Jeanne, ofisine kadar iriyarı kadını takip etti. Sorgu yargıcı kadın otururken Jeanne onu inceledi. Bir hamal gibi geniş omuzlar. Bir atletinkini andıran kollar. Yerli kökenini ele veren yüz hatları. Çıkık elmacıkkemikleri. Kartal gagasını andıran bir burun. Çekik gözler. Ortadan ayrılarak iki örgü yapılmış, cilalanmış gibi parlak siyah saçlar. Ve elbette, ifadesiz bir yüz.</p>

  <p style="text-align: justify;">Jeanne kendini tanıttı. Managua’ya geliş sebebini açıkladı. Fransa’da yürütülen bir soruşturma çerçevesinde -seri cinayetler- gelmişti. Nikaragua asıllı olma ihtimalleri yüksek, bu cinayetlerle ilgileri olabilecek bir baba ile oğlunu arıyordu. Sadece oğlunun ismini -Joachim- biliyordu ve birkaç gün önce Managua’ya geldiklerini düşünüyordu.</p>

  <p style="text-align: justify;">Eva Arias, Jeanne’ın yabancı oluşunu, yaptığı uzun yolculuğu göz önünde bulundurarak, onu sabırla dinliyordu. En ufak bir harekette bulunmuyor, duygularını açığa vurmuyordu. Konuşurken Jeanne bir yandan da kadını değerlendirmeye çalışıyordu: Dalga geçilemeyecek bir sorgu yargıcıydı. Seksenli yıllarda Sandinistaların başlattığı okuma yazma seferberliği sayesinde bu statüye ulaşmış bir yerli kadın. Eva Arias basit, sıradan kökenleri dikkate alındığında “çıplak ayaklı” olarak adlandırılan yargıçlardan biriydi.Deliller, Cumhurbaşkanı Arnoldo Aleman ile ailesinin kokuşmuşluğunu ve rüşvet aldığını ispatladığında hiç tereddüt etmeden onlar aleyhine dava açan sorgu yargıçlarından biriydi...</p>

  <p style="text-align: justify;">Jeanne konuşmasını bitirdi. Ofisin içinde ağır bir sessizlik vardı. Kelimenin tam anlamıyla yargıcın ağırbaşlı gücünü hissediyordu.</p>

  <p style="text-align: justify;">Sonunda Eva Arias kalın ve ölçülü bir ses tonuyla sordu:</p>

  <p style="text-align: justify;">-Benden ne istiyorsunuz?</p>

  <p style="text-align: justify;">-Düşünüyordum da... Yani onları bulmam için bana yardımcı olabilirsiniz diye düşünüyorum.</p>

  <p style="text-align: justify;">-Elinizde herhangi bir isim yok. Ayrıca onların kimliklerini belirleyebilecek bir ipucu da.</p>

  <p style="text-align: justify;">Jeanne Antoine Feraud’yu düşündü -o, babanın soyadını biliyordu. Ondan bahsetmesi gerekir miydi? Araştırmayı, sanki suçluymuş gibi, onun üzerinden yürütmek hoşuna gitmiyordu.</p>

  <p style="text-align: justify;">-Çeşitli ipuçları, Joachim adlı kişinin, size sözünü ettiğim Paris’teki cinayetlerin faili olduğunu düşünmeme yol açıyor.</p>

  <p style="text-align: justify;">-Yani?...</p>

  <p style="text-align: justify;">-Eğer bu adan Nikaragua asıllıysa, yıllar öncede Manargua’da, burada cinayet işlemiş olabilir.</p>

  <p style="text-align: justify;">-Ne zaman?</p>

  <p style="text-align: justify;">-Joachim otuz beş yaşında. Bana göre, yeniyetmeliğinden beri öldürüyor. Son derece özel bir cinayet yöntemi var. Son yirmi yılın kayıtlarını incelemek gerekiyor ve...</p>

  <p style="text-align: justify;">-Sanırım ülkemizin tarihini pek iyi bilmiyorsunuz.</p>

  <p style="text-align: justify;">-Biliyorum. Seksenli yıllardaki cinai vakaları derinlemesine soruşturacak bir ortam olmadığını tahmin ediyorum.</p>

  <p style="text-align: justify;">-Katiller toplu halde iktidarı terk edeli fazla olmadı. Biz genç bir demokrasiyiz, hanımefendi. İnşa halinde olan bir ülke.</p>

  <p style="text-align: justify;">-Tüm bunları biliyordum Ama ben size sıradan bir katilden söz etmiyorum. Bir yamyam katil söz konusu. Burada da iz bırakmış olmalı. Karakollarda. Hukuk dergilerinde. Ya da hatta insanların belleklerinde.</p>

  <p style="text-align: justify;">Eva Arias, avuçlarıyla masaya abandı.</p>

  <p style="text-align: justify;">-Bizdeki katillerin, sizlerin uygar ülkelerinizdeki katillerden daha vahşi olduğunu düşünüyorsunuz gibi bir izlenime kapıldım.</p>

  <p style="text-align: justify;">Jeanne milliyetçi bir duygusallıkla karşı karşıya olduğunu anladı.</p>

  <p style="text-align: justify;">-Tam tersini düşünüyorum, <span style="font-style:italic;">senorajueza.</span> (İspanyolca “yargıç hanım”). Katil o denli barbar biri ki, cinayetleri insanların belleğinde yer etmiştir. Devrimin tam ortasında bile. Size dosyadan bazı fotoğraflar göstereceğim. Paris’te işlenen cinayetler insanın aklının alamayacağı türden. Son derece şaşırtıcı bir vahşeti gözler önüne seriyor.</p>

  <p style="text-align: justify;">-Katilin yerli olduğunu mu düşünüyorsunuz?</p>

  <p style="text-align: justify;">-Bir an bile düşünmedim. <span style="font-style:italic;">Senora...</span></p>

  <p style="text-align: justify;">-Bana Eva diyebilirsiniz. Her şeyden önce biz meslektaşız.</p>

  <p style="text-align: justify;">-Eva, tamam. Size kişisel bir şey söylememe izin verin. Fransa’daki Ulusal Yargıçlık Okulu’ndan mezun olunca, Orta ve Güney Amerika’ya bir seyahat yapmaya karar verdim. İspanyol kültürüne duyduğum büyük aşk nedeniyle. İspanyolcamı duydunuz. Kıtanızda bir yıldan fazla kaldım. Büyük yazarlarınızın çoğunu okudum. Asla benim Latin Amerika’ya karşı önyargılı veya sabit fikirli olduğumu düşünmeyin.</p>

  <p style="text-align: justify;">Eva Arias sustu. Sessizlik ve sıcak gitgide daha etkili oluyordu. Nefes almak zordu. Jeanne yeni bir gaf yapıp yapmadığını düşünüyordu. Bir Nikaragua yerlisine İspanyol kültürünü övmek pek iyi bir fikir olmayabilirdi. Bu biraz, Dakota Kızılderili “rezervi”nde Mark Twain’i övmek gibi bir şeydi.</p>

  <p style="text-align: justify;">-Hangi otelde kalıyorsunuz? Diye sordu yerli kadın, daha nazik bir tonda.</p>

  <p style="text-align: justify;">-Intercontinental.</p>

  <p style="text-align: justify;">-Hangisi?</p>

  <p style="text-align: justify;">-Yenisi. Yargıç maaşının tamamını oraya bırakacağım.</p>

  <p style="text-align: justify;">Yargıcın yüzünde beklenmedik bir gülümseme belirdi. Jeanne durumu kavramıştı: Eva Arias’ın yüzü her an insanı şaşırtabilirdi. Size ne hazırladığını tahmin etmek imkânsızdı.</p>

  <p style="text-align: justify;">-Birkaç telefon görüşmesi yapmam gerekecek. Bu pek de kolay olmayacak. Sandinista devriminden sonra bütün yargıçların yeri değiştirildi. Öte yandan arşivlerden bir şey çıkmasını beklemek de yersiz. Devrim öncesine ait bütün arşivler yok oldu veya imha edildi, bizzat yargıçlar tarafından. Devrim yılları boyunca, her şey çok daha basitti: Hiçbir şey yazıya dökülmedi.</p>

  <p style="text-align: justify;">-Yani?</p>

  <p style="text-align: justify;">-Gazetecileri düşünüyorum. Her şeyi görmüş, her şeyi yaşamış birkaç eski gazeteci tanıyorum. Eğer bir yamyam cinayeti işlendiyse, ülkenin cangıllarında bile olsa, hatırlayacaklardır.</p>

  <p style="text-align: justify;">Jeanne ayağa kalktı ve herhangi bir sevgi gösterisinde bulunmadan yargıca teşekkür etti; yerli kadının soğukluğuna ayak uydurmak istiyordu. Ona karşı dürüst olmamıştı. Eduardo Manzarena’nın ismini gizlemişti. Bu ülkenin adaletinden uzak ara öndeydi ve bu durumu korumak istiyordu.</p>
</body>
</html>
