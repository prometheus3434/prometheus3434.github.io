<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-86-</h4>

  <p style="text-align: justify;">Patikayı takip ediyordu.</p>

  <p style="text-align: justify;">Ve bu yapabileceği en büyük aptallıktı.</p>

  <p style="text-align: justify;">Doğmamışların bakacakları ilk yerdi. Çamurda ayak izlerini görecekler ve peşine düşeceklerdi. Hem yolu hem de çevreyi çok iyi biliyorlardı. Veya lagünün herhangi bir köşesini de. <span style="font-style:italic;">Biz ormanda yaşamıyoruz. Orman bizim içimizde...</span> Jeanne koşuyordu. Göğsünde bir yanma vardı. Kafasının içinde de bir gerçek: <span style="font-style:italic;">Hiç şansı yoktu.</span></p>

  <p style="text-align: justify;">Bununla birlikte bir düşünce ona umut veriyordu. Tek bir düşünce. <span style="font-style:italic;">Lancha’yı</span> kullanan adam “Yarın akşam, aynı saatte, aynı yere gelirim” demişti. Günbatımından önce nehre ulaşmalıydı. Kanonun gelmesini beklemeli, kanoya binmeliydi. Ve sonra <span style="font-style:italic;">adios.</span></p>

  <p style="text-align: justify;">Durgun bir suyun içine yuvarlandı. Bağırmak istedi, ama kırmızı su ağzına doldu. Tükürdü, bedeni arkaya doğru kıvrıldı, çamurun içinde bata çıka doğruldu. Karanlık sulara giren kertenkelelerin, yılanların, yılanbalıklarının kıyafetinin altına, bedenindeki deliklere gireceğini düşünüyordu... Birkaç saniye içinde karşı kıyıya ulaştı.</p>

  <p style="text-align: justify;">Kıyıdaki otlara tutundu ve kendini karaya çekti. Sert toprağın üstüne düştü. Soluklandı, çevresinde yankılanan çığlıkları fark etti. Kanatlı hayvanlar. Maymunlar. Kurbağalar... Ve çok daha yakında, böceklerin korkunç vızıltısı... Buradan asla çıkamayacaktı...</p>

  <p style="text-align: justify;">Ayağa kalktı. Koşmaya başladı. Öğle saatleriydi. Nehre ulaşması için daha beş saati vardı. Tabii bu ritmini bozmazsa. Ve kimse ona saldırmazsa... Eğer...</p>

  <p style="text-align: justify;">Yediği darbenin neden olduğu şokla bir an düşünceleri kesildi.</p>

  <p style="text-align: justify;">Sonra yeniden çamurun içine yuvarlandı, kafasının içinde binlerce düşünce, korku ve anlaşılmazlık fır dönüyordu. Yıldızlarla dolu bir kara delik. Sonra gerçek, yavaş yavaş yeniden belirdi. Gökyüzü. Toprak. Orman. Altçenesinde şiddetli bir ağrı vardı.</p>

  <p style="text-align: justify;">Bakışlarını kaldırdı.</p>

  <p style="text-align: justify;">Yüzünden yapış yapış bir kan süzülüyordu.</p>

  <p style="text-align: justify;">Karşısında bir Doğmamış duruyordu.</p>

  <p style="text-align: justify;">Üzerinde yırtık pırtık giysiler ve omzunda geyik derisinden bir avcı çantası asılıydı. Kiremit rengi sert saçlar. Kurumuş çamurla kaplı bir ten. Aşağıya doğru basık bir manda kafatası. Jeanna, onun engebeli yüzünde yalnızca gözlerini görüyordu. Yaratık yeniden silahını kaldırdı. Bir tokmak. Bir sopa. Bir çekiç. Jeanne kendi etrafında yuvarlanacak ve elini sırt çantasına atacak fırsatı son anda buldu.</p>

  <p style="text-align: justify;">Otomatik yoktu.</p>

  <p style="text-align: justify;">Düştüğü sırada onu da düşürmüştü.</p>

  <p style="text-align: justify;">Tokmak, Jeanne’ın yuvarlandığı yerin aksi tarafında doğru hareketlenmişti. Jeanne, emekleyerek çalıların arasında HK’sını arıyordu. PFFFFFFF!!!!! Tokmak başının birkaç santimetre üzerinden ıslık çalarak geçti. Jeanne silahı buldu. Sıkıca kavradı, geriye döndü ve tetiğe bastı. Patlamadı. PFFFFFFF!!! Tokmak yüzünü sıyırdı. Namluya mermi sürdü. Kemik suratlı katil homurdanıyordu. Bir anda herifin elindeki silahın, tüm dişleriyle bir timsah çenesi olduğunu fark etti.</p>

  <p style="text-align: justify;">Tetiğe bastı. Patlamadı. Emniyet mandalı. Onu unutmuştu. Başparmağıyla aşağı bastırdı. Çene bir kez daha, şiddetle indi.</p>

  <p style="text-align: justify;">Jeanne nefesini tuttu. Nişan aldı. Ateş etti. Kafatasında üçüncü bir delik açıldı. Jeanne bir daha ateş etti. Ve sonra bir daha. Manda kafasında üç kanlı delik. Düşman yere yıkıldı.</p>

  <p style="text-align: justify;">Jeanne geriledi, hâlâ yerde oturur vaziyetteydi. Kafatasındaki deliklerden fışkıran kanla her tarafı kan olmuştu. En azından bu, hâlâ kanamakta olan kendi yarasından gelmiyordu... Yeniden otların arasında yuvarlandı ve yanlışlıkla tetiğe bastı. Boşa sıkılmış bir kurşun. Ayağa kalktı. <span style="font-style:italic;">Oyalanmamalıydı...</span> Silah seslerini diğerleri duymuş olmalıydı.</p>

  <p style="text-align: justify;">Yeniden yola koyuldu. Bu hızla, beş saatlik yolu üç saatte alabilirdi. Yarasını eliyle yokladı. Derin değildi. Buradan çıkabilirdi. <span style="font-style:italic;">Evet, bunu yapabilirdi...</span></p>

  <p style="text-align: justify;">Önünde bitkilerden oluşan bir koridor vardı. Bazen açık renkli kamışlarla ve sazlarla sararan, sonra yeniden zümrüt tonlarına bürünen yeşil ve kırmızı bir tünel. Jeanne cephanesini düşünüyordu. Dört mermi harcamıştı. Geriye on iki tane kalmıştı. Diğer şarjörler artık ceketinin cebinde değildi. İlk düşüşünde ya da sonrakinde kaybolmuştu.</p>

  <p style="text-align: justify;">Saat 14.00.</p>

  <p style="text-align: justify;">Hiç düşünmeden kilometreleri yutuyordu. Onu kaygılandıran tek bir şey vardı: Ufukta tek bir avcı görünmüyordu. Ne hazırlıyorlardı? Tuzaklar mı? Onu canlı mı yakalamak istiyorlardı?</p>

  <p style="text-align: justify;">Saat 15.00.</p>

  <p style="text-align: justify;">Yeniden umutlandı. Kanında, kaslarında, nöronlarında gizemli bir molekül dolaşıyordu ve ona fazladan bir enerji veriyordu. <span style="font-style:italic;">Oraya varmayı başaracaktı. Oraya varmayı...</span></p>

  <p style="text-align: justify;">Birden durdu.</p>

  <p style="text-align: justify;">Oradaydılar. Otuz metre ileride. Yolu ve çevresini kapatmışlardı. Ağaçların, kütüklerin, sarmaşanların arasında yayılmışlardı. Üzerlerine çaputlar geçirmiş, diken diken saçları olan, şekilsiz bedenli, Vücutları dikiş izleriyle kaplı bu yaratıklar vahşilere özgü süsler taşıyorlardı. Kafalarının üstünde hayvan kafatasları. Boyunlarının çevresinde insan kemikleri. Gövdelerine çaprazlama asılmış deri kayışların üzerine dizili, kurutulmuş küçük organik şeyler. Üzerlerine vuran yeşilimsi ışığın altında sürüngenlere benziyorlardı.</p>

  <p style="text-align: justify;">Jeanne 9 mm’liğini çekti. Bu hareket ona güç vermişti. Uygarlığın şiddetinin gücü hayvanınkinden üstündü.</p>

  <p style="text-align: justify;">Sürüngen-adamlar kımıldamıyordu. Ellerinde kemikten, ahşaptan, taştan yontulmuş kaba silahlar vardı. Jeanne yaprakların arasına girmek için sağa yöneldi. Patikadan ayrılmaması gerektiğini biliyordu, ama belki de bu ağaçların arasında onları ekebilir ve kurtuluş yolunu bulana kadar geniş bir daire çizebilirdi. <span style="font-style:italic;">Herkesin hayal kurmaya hakkı vardı...</span></p>

  <p style="text-align: justify;">Sazların arasında düştü. Durgun su birikintilerinin ve su sümbüllerinin içinde bata çıka emekleyerek devam etti. Önüne yarısı sular altında bir açıklık çıktı. Ayağa kalktı. Yeniden dengesini kaybetti. Denge duygusu tamamen yok olmuştu. Ne oluyordu?</p>

  <p style="text-align: justify;">Sonunda anladı.</p>

  <p style="text-align: justify;">Patikaya kaçmıyordu. Patika ondan kaçıyordu. Süngersi toprak ayaklarının altında hareket ediyordu. <span style="font-style:italic;">Embalsadolar.</span> Yüzen adacıklar. Beto’nun sözünü ettiği şu oynak mendereslerden birinin ortasındaydı.</p>

  <p style="text-align: justify;">Korulukların üzerinden akmakta olan diğer adacıkları da fark etti. Kıyılarında Doğmamışlar ayakta duruyordu. Kayıkları nilüferler ve sazlardı. Arkaik insanlar onları sürmekte son derece mahirdi. <span style="font-style:italic;">Göçebe topraklar üzerindeki göçebe ruhlar...</span></p>

  <p style="text-align: justify;">Şimdi ona, kemikten yapılmış yaylarıyla nişan alıyorlardı. Hiç düşünmeden düşmanlarını şaşırttı. Nişan alması imkânsızdı. Adası hareket ediyordu ve onun sabit durmasını engelliyordu. Ama yeniden ateş etti ve tekrar ateş etti. Onları korkutmak için.</p>

  <p style="text-align: justify;">Sol tarafında bir ıslık sesi duydu. Sonra sağ tarafında. Oklar. Beceriksizce. Hedefi bulmayan. Sürekli hareket halinde olması düşman için de bir dezavantaj oluşturuyordu. Çömeldi. Suyun içine yüzükoyun uzandı ve iyi bir destek oluşturmak için iki eliyle silahını doğrulttu. Tetik. Patlama. Tetik. Patlama. Hiçbir şey görmüyordu. Topraklar genleştikçe, dağıldıkça ağaçlar, sazlar, sarmaşanlar da su boyunca kayıyordu.</p>

  <p style="text-align: justify;">Yakında cephanesi bitecekti. Özellikle de, atılan her okta kurtulduğu hızlı bir ölümün onu başka türlü bir ölüme yaklaştırdığını biliyordu: Adasının sürüklenmesinin neden olacağı bir ölüme. Patikadan çok uzaklaşırsa, manzaranın değişmesine ve başka bir biçim almasına izin verirse, asla yolunu bulamayacaktı.</p>

  <p style="text-align: justify;">Geriye doğru süründü, ayağa kalktı, uzaktan, patikanın kenarındaki palmiye ve keçiboynuzu ağaçlarını gördüğünü sandı. Eğer adacıktan adacığa atlayarak, oraya doğru yönelirse kuru toprağa ulaşabilirdi. Tereddüt etmeden hız almak için gerildi ve atladı. Nilüferlerin üzerinde bir kurbağa gibiydi. Her defasında, bastığı yüzeyin onu taşıyıp taşıyamayacağını bilmeden zıplayan bir kurbağa. Atlıyordu. Sıçrıyordu. Çevresinde oklar ıslık çalıyordu.</p>

  <p style="text-align: justify;">Kıyıya ulaştı.</p>

  <p style="text-align: justify;">Ve kırmızı toprak patikayı buldu.</p>

  <p style="text-align: justify;">Arkasına bir göz attı. Doğmamışlar hâlâ bitkisel kayıklarının üzerindeydiler. Doğru ya da yanlış, ok menzilinin dışına çıktığını hissediyordu. Saatine baktı 15.30 olmuştu. Hedefine <span style="font-style:italic;">-lancha-</span> hâlâ ulaşabilirdi. Koşarken, ne kadar mermi harcadığını görmek için 9 mm’liğin şarjörünü çıkardı. Sadece tek bir kurşunu kalmıştı.</p>

  <p style="text-align: justify;">Yeniden eski ritmine ulaştı. Palmiyeler, eğreltiotları, sazlar... Ve toprağın kan kırmızı rengi. Kat etmesi gereken daha kaç kilometre vardı? Hiçbir fikri yoktu. Ayrıca önünde başka ne türlü engeller olduğunu da bilmiyordu...</p>

  <p style="text-align: justify;">Ovanın dört bir yanından gelen ot ve yaprak hışırtıları. İşte cevap buydu. Sazların, dikenli katırtırnaklarının arasında, ağaçların arkasından sürtünme sesleri, çıtırtılar geliyordu. Saldırganlar ilerlerken hiçbir önlem alma ihtiyacı duymuyorlardı. Onu kasten korkutmaya çalışıyorlardı. Jeanne’ın en büyük düşmanının kendi korkusu olduğunu biliyorlardı. Bu korku onu şaşkına çevirecekti. Onun son kozlarını oynamasını sağlayacaktı.</p>

  <p style="text-align: justify;">Ya da bu bir sürek avıydı.</p>

  <p style="text-align: justify;">Onu bir tuzağa çekmeye çalışıyorlardı.</p>

  <p style="text-align: justify;">Hâlâ koşuyordu. Dosdoğru. Gövdesinde iki metre yüksekliğinde bir yarık bulunan bir ağaç gördü, gizlenmek için ideal bir sığınak. Ağaca doğru yöneldi, tırmanmak için sarmaşanlara tutundu. Vazgeçti. Saklanmak için aptalca bir yerdi. Doğmamışlar ayak izlerinin burada bittiğini fark edeceklerdi. Gizlendiği yeri bulmak için çevrelerindeki ağaçlara bakmaları yeterli olacaktı.</p>

  <p style="text-align: justify;">XX. yüzyıldaki önemli savaşlar sırasında, yalnız çalışan nişancılar arasındaki çatışmaları anlatan kitapları hatırladı. Bu avcıların en gözde hilelerinden biri de gizlenme yeri bulmaktı -ama saklanmak için değil. Tam tersine, düşmanın oraya yaklaşacağını bilerek, onu orada ansızın bastıracağına inanarak gizlenme yerini gözlerlerdi...</p>

  <p style="text-align: justify;">Kendi ayak izlerine basarak, Jeanne çamurun içinde geri geri gitti ve patikadan çıkıp kendinden birkaç baş yüksek sazlıkların arasına girdi. Ve daha uygun bir sığınak buldu. İçine girilmesi daha kolay, ama aynı zamanda da birkaç metre yüksekliğinde bir kovuk. İçi “S” biçiminde oyulmuş, dalları ve yaprakları da olan, kavruk, kapkara bir ağaç gövdesi. Kavrulmuş gövdeyi saran sarmaşanlara tutundu. Birkaç hamlede tepeye ulaştı. İçine girdi ve kovuğun içinde kaynaşan tüm hayvancıkları, böcekleri, parazitleri görmezden gelerek fetüs şeklinde büzüldü.</p>

  <p style="text-align: justify;">Ağacın içinde tamamen büzülmeden önce elli santimetre uzunluğunda bir yosun parçası kopardı. Yüzünü iyice kapatan yeşilimsi bir örtü. Sessizce, görülmeden patikayı gözetleyebileceği mükemmel bir başlık gibi.</p>

  <p style="text-align: justify;">Sarmaşan yuvasının içine kıvrıldı. Kendini yaprakların kollarındaki bir bebek gibi hissediyordu. Bedeni gibi ruhuna da hâkimdi.</p>

  <p style="text-align: justify;">Ve bekledi.</p>

  <p style="text-align: justify;">Artık geçen zamanın farkında değildi. Sadece sıcak hava ve nem hep aynıydı. Yosundan başlığının altında, ter içinde, yaprakların damarlarını, ağaç kabuğundaki izleri, karıncaların gidiş gelişlerini inceliyordu... Kendini doğayla bütünleşmiş hissediyordu. Keskin, gelişmiş neredeyse paranormal bir bilince sahipti... Coşkun bir iç içelik yaşıyordu... Sanki bu kapkara ağaçla sevişirmiş gibi. Bu ormanla. Bu...</p>

  <p style="text-align: justify;">Gürültü.</p>

  <p style="text-align: justify;">Ayak sesleri. Tek gözüyle baktı. Oradaydılar. Dört. Beş. Altı... Üzerlerinde ne süsler, ne de kemikler vardı. Bedenleri kırmızı çamurla kaplıydı. Ancak kımıldadıkları zaman vücutları patikadan ayırt edilebiliyordu. <span style="font-style:italic;">Seçkin bir hücre.</span> Konuşmuyorlardı. Hiç hareket etmiyorlardı. Sanki aralarında düşünceyle iletişim kuruyorlardı.</p>

  <p style="text-align: justify;">Patikanın kenarındaki ağaç kovuğuna bakmaya gidiyorlardı. Orada olmadığını göreceklerdi. <span style="font-style:italic;">So what?</span> Patikanın iki yanına dağılacaklar ve kuşkusuz onu saklandığı yerde bulacaklardı...</p>

  <p style="text-align: justify;">Kabuktan yuvasında iyice büzüldü. Güneş batmak üzereydi. Nehre ulaşmak için bir saatten fazla bir zamanı vardı. Hâlâ yapabilirdi. Tabii avcılar buradan giderse. Ve başka bir engelle karşılaşmazsa.</p>

  <p style="text-align: justify;">Yaprak hışırtıları. Otların hışırdaması. Yaklaşıyorlar mıydı? Onu hissetmişler miydi? Dışarıya bir göz attı. Yok olmuşlardı. Nehre doğru mu gidiyorlardı? Geri dönerler miydi? Ne bunları düşünmenin, ne de tereddüt etmenin sırasıydı.</p>

  <p style="text-align: justify;">Bu kabuktan yuva içinde biraz güç toplamak için bir süre daha bekledi. Hiç hissetmediği bir sıcaklık, bir soluk, bu bitki kuyusunun “kollarında” şaşırtıcı bir rahatlık hissediyordu.</p>

  <p style="text-align: justify;">Kalbi duracak gibi oldu.</p>

  <p style="text-align: justify;">Sarmaşanlar baskısını artırmıştı. Onu arkaya ve öne doğru sarsarak kımıldamaya başlamışlardı. Ne olduğunu anlamaya çalışırken cevabı buldu. <span style="font-style:italic;">Hayal</span> gördüğünü sandı. Tam karşısındaki kapkara ağaç kabuğu gözlerini açmıştı. Sarmaşanlar da gerçek kollardı.</p>

  <p style="text-align: justify;">Yüzünü kapatan yosun örtüsünü attı ve gördü.</p>

  <p style="text-align: justify;">Kabuğun üzerindeki girinti çıkıntılar bir yüze aitti.</p>

  <p style="text-align: justify;"><span style="font-style:italic;">Joachim.</span></p>

  <p style="text-align: justify;">En başından beri kovuğun içinde, Jeanne’ın karşısında duruyordu. Tamamen hareketsiz, siyah ve yeşil teniyle ağacın pürtükleriyle bütünleşmiş bir halde. <span style="font-style:italic;">Biz ormanda yaşamıyoruz. Orman bizim içimizde...</span></p>

  <p style="text-align: justify;">Şimdi görüyordu. Yüzünü. Kemiklerin ve kıkırdakların üstündeki gergin tenini. Kurumuş dışkıyla ve tükürükle kaplı yüz hatlarını.</p>

  <p style="text-align: justify;">Ve gözlerini. Kanlı. Donuk. Yakıcı...</p>

  <p style="text-align: justify;">Silahını kaldırmak istedi.</p>

  <p style="text-align: justify;">Joachim çoktan bileğini tutmuştu.</p>

  <p style="text-align: justify;">Kolundaki çarpık parmakları hissedebiliyordu.</p>

  <p style="text-align: justify;">Vurmak istedi.</p>

  <p style="text-align: justify;">Joachim diğer elini de tuttu.</p>

  <p style="text-align: justify;">Jeanne usulca Joachim’e doğru eğildi. Kurt çocuk, şaşkınlıktan olacak, karşı koymadı. Jeanne’ın rüyasındaki gibi toprak, kök ve kan kokuyordu. Gözleri bir maymununki gibi pembemsi, ince bir zarla kaplıydı. Jeanne kafasını onun boyun boşluğuna yerleştirmek için biraz daha yaklaştı. Şefkat. Cinsel haz. Bitkinlik...</p>

  <p style="text-align: justify;">Kurt çocuğun kulağını ısırarak kopardı.</p>

  <p style="text-align: justify;">Ardından sol elini kurtardı ve başparmağını Joachim’in sağ göz çukuruna batırdı. Gözün yarısı dışarı fırladı. Yeni bir uluma. Jeanne silahlı elini kurtarmaya çalıştı. Kurt çocuk onu bırakmıyordu. Jeanne’ı ısırmaya çalışıyordu. Son anda kendini kurtardı, sırtı yaprakların içine gömüldü. Joachim sıçradı ve Jeanne’ın boğazına saldırdı.</p>

  <p style="text-align: justify;">Mücadele sırasında, sağ bileği de kurtuldu. HK’sını havaya doğru kaldırdı, sonra saldırganına doğrulttu. Bir sarmaşan hareketini engelledi. Joachim onu sol omzundan ısırdı. Aklına çeşitli hastalıklar geldi. Vampirler geldi. Bir an öleceğini düşündü.</p>

  <p style="text-align: justify;">Kolunu hızla geriye doğru çekti ve silahlı elini kurtardı. Joachim hâlâ ısırmaya devam ediyordu. Jeanne bayılacakmış gibi nefes alıyordu. Namlu. Namluyu yeniden doğrultmayı düşündü. Joachim’in şakağına. Bir kurşun. Tek bir kurşun. En iyisi buydu...</p>

  <p style="text-align: justify;">Refleks olarak Joachim avını bıraktı ve silaha doğru bağırdı. Sanki yivli çelik namluyu korkutmak istiyordu. Ama modern makineler çağında, işler böyle yürümüyordu. Jeanne 9 mm’liğini Joachim’in ağzına soktu ve tetiğe bastı. Joachim’in kafası dağıldı. Bir an ne yapacağını bilemedi. Et parçaları, kemik kırıkları tüm yüzünü kaplamıştı.</p>

  <p style="text-align: justify;">Kendini toparladı. Patika. Tekne. <span style="font-style:italic;">Lancha.</span> Kanlı et parçalarıyla kaplanmış saatinin kadranını temizledi. 16.30. Yarım saat. Nehre ulaşmak için sadece yarım saati vardı...</p>

  <p style="text-align: justify;">Joachim’in cesedi üzerine devrilmişti. Bir organik cürufmuş gibi ondan kurtuldu. Kovuğun kenarlarına tutundu. Doğrulmayı başardı. Tüneğinden aşağı inmeyi. Nehre doğru koşmayı. Manes Ormanı’ndan çıkmayı.</p>

  <p style="text-align: justify;">Birkaç saniye sonra ayakları patikanın toprağını çiğniyordu. Hiç hissetmediği kadar sert bir toprak. Yeniden koşmaya başladı. Bacaklarının bu isteğine yanıt vermesi onu şaşırtmıştı. Ve nefesini idareli kullanabilmesi. Bu şaşkınlık aklına başka bir şeyi getirdi. Yarasını. Durdu ve elini boynunun sol tarafına götürdü. Yara derin değildi. Joachim sivri dişlerini derine batıracak zamanı bulamamıştı. Nedenini bilmeden yerden bir avuç çamur aldı. Isırılan yere sürdü. Bu yöntemin işe yarayıp yaramayacağını bilmiyordu, ama bu düşünce onu rahatlatıyordu.</p>

  <p style="text-align: justify;">O anda homurtular yükseldi. Sonra, Ormanın bağırsakları yırtılıyormuş gibi bir his yaratan ulumalar, çığlıklar. Topraktan sökülmüş kökler gibi ses telleri. Çığlıklar artıyordu. Ağaçların tepelerini yırtıyordu. Çığlıklar arasında bir rekabet. Doğmamışlar liderlerinin cesedini bulmuştu. Efendilerinin kadavrasını beraberlerinde götürecekler ve turbalıklarına geri mi döneceklerdi? Yoksa tam tersine yakalamak için suçlunun peşine mi düşeceklerdi?</p>

  <p style="text-align: justify;">Şu veya bu olasılık üzerine bahse girecek durumda değildi.</p>

  <p style="text-align: justify;">Hâlâ nehri görmüyordu. Kaybolmuş olabilir miydi? <span style="font-style:italic;">Yarış dışı.</span> Bu labirentin içinde yolunu şaşırarak sonunda kendi kendini öldürecekti.</p>

  <p style="text-align: justify;">Saat 17.00.</p>

  <p style="text-align: justify;">Koştu. Koştu. Koştu.</p>

  <p style="text-align: justify;">Doğmamışlar hâlâ ortada yoktu.</p>

  <p style="text-align: justify;">Artık ayakları birbirine dolanıyordu. Şuurunu yitirmişti. Duygularını da. Hiçbir şey hissetmiyordu. Diğerleri orada değildi. Diğerleri onu unutmuştu. Diğerleri şiddet dolu iğrenç hayatlarına geri dönmüştü...</p>

  <p style="text-align: justify;">Birden bakır rengi bir şerit fark etti. Algılamakta zorlanıyordu. Toprak ve kan kururken nöronlarını uyuşturuyordu.</p>

  <p style="text-align: justify;">Ama hayır.</p>

  <p style="text-align: justify;">Nehir oradaydı, çamurun ucunda...</p>

  <p style="text-align: justify;">-Bu kan mı?</p>

  <p style="text-align: justify;">Goşo, yarısına kadar sazların arasında gizlenmiş teknesinde doğruldu. Jeanne onu öpme, ona sarılma, ayaklarına kapanma isteği duydu.</p>

  <p style="text-align: justify;">-Çamur, dedi kısaca Jeanne. Düştüm.</p>

  <p style="text-align: justify;">-Arkadaşınız nerede?</p>

  <p style="text-align: justify;">-Kaldı.</p>

  <p style="text-align: justify;">-Kaldı mı?</p>

  <p style="text-align: justify;">-Size anlatırım.</p>

  <p style="text-align: justify;">Goşo, ona elini uzattı. Tekneye bindi. Kıyının bir parçası kopuyormuş gibi bir izlenime kapıldı. O parça kendisiydi. Yeniden insan oluyordu.</p>

  <p style="text-align: justify;"><span style="font-style:italic;">Lancha</span> ’nın tabanına yığıldı. Sırtüstü. Yüzü gökyüzüne dönüktü. Pembe pamuk helvalara benzeyen küçük bulutlarıyla eski tabloları çağrıştırıyordu. Gözlerini kapadı. Önünde bir sonsuzluk açıldı. Büyük bir haz alıyordu. Her yürek vuruşunun tadını çıkarıyordu. Kan basıncının. Her yaşam belirtisinin.</p>

  <p style="text-align: justify;">Goşo onun uyuduğunu sandı. Kısık sesle şarkı söylemeye başladı, onu sakinleştirmek ister gibi.</p>

  <p style="text-align: justify;">Gözleri kapalı bir halde, Paris’teki yalnız geçirdiği akşamları hatırladı. Pirinç pilavını. Yeşil çayı. <span style="font-style:italic;">Grey’s Anatomy.</span> Betaz şarapla içtiği Lexomillerini...</p>

  <p style="text-align: justify;">Sadece yaşamak.</p>

  <p style="text-align: justify;">Her şeye rağmen, hiç de o kadar kötü değildi.</p>
</body>
</html>
