<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-28-</h4>

  <p>Saat 17.00.</p>

  <p>Elini çabuk tutmalıydı. Hâlâ birkaç saati vardı; sonra Taine’le ilgili iki soruşturma için yeni ekipler oluşturulmuş olacaktı. Bu durumda o da, Reischenbach da en ufak bir bilgiye ulaşamayacak ve yasal olarak faaliyet gösteremeyeceklerdi.</p>

  <p>Ama önce dosyaları iyice okumalıydı. Olaylarla bütünleşmeliydi. Kurbanları daha yakından tanımalıydı. Kol saatini önüne koydu ve alarmını 18.00’e ayarladı.</p>

  <p>İlk dosyayı açtı.</p>

  <p>Marion Cantelau.</p>

  <p>22 yaşındaydı.</p>

  <p>Garches’ta, 26 mayıs 27 mayıs 2008’e bağlayan gece öldürülmüştü.</p>

  <p>Jeanne kızın resmine baktı. Çok makyajlı olmasına rağmen sağlıklı bir yüzü vardı. Ağzı kalp biçiminde ve küçüktü. Ve epeyce kiloluydu...Polisler onun eğitim hayatının kısa bir özetini dosyaya eklemişti. Beş çocuklu bir ailenin üçüncü çocuğuydu. Baba seramik ustasıydı. Annesi memur. 2001 yılında liseyi bitirmişti. Hemşirelik öğrenimi görmüş, sonra zekâ özürlü çocuklar alanında uzmanlaşmıştı. 2005 yılında, Garches’taki Bettelheim Enstitüsü’nde staj yapmak için Paris’e gelmişti. Bir yılla sınırlı bir sözleşmeyle enstitüde çalışmaya başlamış, sonra sözleşmesi uzatılmıştı.</p>

  <p>Marion kusursuz bir hemşire ve sorunsuz bir kızdı. Italie Meydanı yakınlarında, Tolbiac Sokağı’ndaki bir stüdyoda tek başına yaşıyordu, ama bir nişanlısı vardı. Lucas Nguyen. Yirmi yedi yaşında. Vietnam asıllı. İlkokul öğretmeni. Polis tarafından sorgulanmış ve dava dışı tutulmuştu. Ayrıca Marion Cantelau dalmaya meraklıydı -yıl boyunca havuzda dalıyordu- ve polisiye romanlar okuyordu. Hafta birkaç tane. Her türden. Her milletten.</p>

  <p>Jeanne tanık tutanaklarını ve polislerin notlarını da karıştırdı. Reischenbach’ın adamları, Marion’un son günlerini iyice araştırmıştı. Gidiş geliş saatlerini. İnternet kayıtlarını. Telefon görüşmelerini. Harcamalarını. Bir yabancıyla en ufak bir teması yoktu. Zaman kullanımında şüphe uyandıracak en ufak bir belirsizlik de.</p>

  <p>Yeniden fotoğrafa baktı. Yüzü kişiliğiyle uyumluydu. Güleç. Bebeksi. Canlı. Fazla kilolarıyla barışık yaşayan genç bir kadın. Dosyada yer alan bir anekdot Jeanne’ın hoşuna gitmişti. Marion’un meslektaşı, yirmi sekiz yaşındaki hemşire Farida Becker anlatıyordu:”Marion çok hoş bir kızdı. Her zaman cana yakın. Bir keresinde, kızlarla kafeteryada, yaptığımız rejimlerden söz ediyorduk. Birisi vardı, sadece ananas yiyordu. Bir diğeri protein diyeti yapıyordu. Marion’a, onun bu konuda ne yaptığını sorulunca, ‘Ben mi? Siyah giyiyorum’ diye cevap vermişti. Gerçekten hiç kompleksi yoktu!”</p>

  <p>Jeanne gülümsedi. Bedeninden memnun olmak. Evlenmek. Çok gecikmeden çocuk sahibi olmak. Ve çalıştığı enstitüde ilerlemek. Sıradandı belki, ama o kadar da kötü değildi.</p>

  <p>Özellikle de aşk özürlü ve basit projelerde başarısız Jeanne’ın gözünde. Gülümsemesi kayboldu. Bu umutlar paramparça olmuştu. Çünkü ilkel inançları olan bir kaçık, bir psikopat,kurban töreni için Marion’u seçmişti. Neden onu, bir başkasını değil?</p>

  <p>Joachim!i düşündü. Otizmini. Bettelheim Enstitüsü’yle olası ilişkisini. Taine bunu araştırmıştı: Bugün yetişkin olmuş birinin, çocukken bu merkezde tedavi görmüş olması imkânsızdı; çünkü merkez çok eski değildi. Dikkate alınması gereken bir diğer bağ da avukatın insanlığa hizmet faaliyetleriydi. Marion Cantelau’nun bir Hükümet Dışı Örgüt’le ilişkisi olmuş muydu? Hayır, tanık ifadelerinde böyle bir bilgi yoktu. Ne bir yolculuk yapmıştı, ne de böyle bir örgüte başvurusu olmuştu. Joachim onu başka türlü bulmuştu. Nasıl?</p>

  <p>Jeanne ikinci dosyaya geçti.</p>

  <p>Nelly Barjac.</p>

  <p>28 yaşındaydı.</p>

  <p>Stains’de, 4 haziranı 5 haziran 2008’e bağlayan gece öldürülmüştü.</p>

  <p>Marion’dan çok daha güzeldi. Sarışın. Solgun bir yüz. Düzgün yüz hatları. Hantal omuzlarına rağmen, duru, ruhani bir güzellik. Nelly de şişmandı. Gerçekten. Dosyaya göre boyu 1,72, kilosu ise 95’ti. Güzelliğini değerlendirmek için zayıflığın bugünün insanı Üzerindeki hegemonyasını unutmak gerekiyordu. Nelly Barjac bu çağın kadını değildi.</p>

  <p>Rubens veya Courbet döneminin ışıldayan kadınlarından biri olabilirdi.</p>

  <p>Maalesef Nelly aynı zamanda modern bir kadındı da. Fazla kilolarını utanç verici bir kusur olarak görüyordu. Dosyasında Jeanne, Nelly’nin dairesiyle ilgili bir rapor da buldu. Evde çok miktarda zayıflatıcı ürün, rejim hapları, gazete kupürleri vardı, hepsi aynı konuyla ilgiliydi: Nasıl zayıflanır, selüloitler nasıl yok edilir vb. Bunlar Jeanne’a pek uzak şeyler değildi, ama o bu saplantısını asla dile getirmezdi. Bu saplantı onun sırrıydı.</p>

  <p>Nelly parlak biriydi. Liseyi on yedi yaşında bitirmişti. Sonra altı yıl Henri-Mondor Tıp Fakültesi’ne devam etmiş, uzmanlık sınavının ardından dört yıl Paris’te Necker Hastanesi’nde sitogenetik ihtisasını tamamlamıştı. Daha sonra bazı sitogenetik laboratuarlarında stajyer olarak çalışmış, pediatri ve tıbbi genetik kliniklerinde görev yapmıştı. 2006 yılında da hem işini yaptığı -karyotipler çıkarmak- hem de kendi araştırmaları -aileler üzerinde genetik istatistikler hazırlamak- için çalışmasına izin verildiği Pavois Laboratuarları’na gelmişti.</p>

  <p>Son günlerdeki zaman kullanımı iyice araştırılmıştı. Boşandıktan sonra -bir doktorla iki yıl evli kalmıştı- Nelly Barjac sadece işi için yaşamıştı. Sabah 9’da laboratuara geliyordu. Bütün mesai saatlerini orada geçiriyordu. Ardından herkes gittikten sonra kat değiştiriyordu. Moleküler genetik. 22.00’ye, 23.00’e, hatta gece yarısına kadar orada çalışıyordu...Mesleğini iki cephede, iki uzmanlık alanında sürdürüyordu. Çıkışta da Bernard Pavois’yla buluşuyordu.</p>

  <p>Joachim böyle bir kadını nereden bulmuştu? Jeanne yeniden avukatın insanlığa hizmet faaliyetlerini düşündü. Nelly’nin istatistiki çalışmalarıyla bir ilgisi olabilir miydi? Acaba genç kadın Joachim’in şu Hükümet Dışı Örgütleri’nden birinin ilgilendiği halklar üzerinde, onların aleyhine olabilecek bir inceleme mi yapmıştı? Hayır, Jeanne buna ihtimal vermiyordu. Her ne olursa olsun bu konuda bir bilgi olurdu.</p>

  <p>Üçüncü dosyayı aldı.</p>

  <p>Francesca Tercia.</p>

  <p>34 yaşındaydı.</p>

  <p>Paris’te, 6 haziran 7 haziran 2008’e bağlayan gece öldürülmüştü.</p>

  <p>Dosya inceydi. Soruşturma henüz başlatılmıştı. Buenos Aires’te doğduğu, plastik sanatlar ve antropoloji eğitimi aldığı biliniyordu. Daha sonra Barcelona’ya ardından da Paris’e yerleşmişti. Başkentte ne bir nişanlısı, ne de uzun süreli bir ilişkisi vardı.</p>

  <p>Jeanne kızın resmine baktı. Francesca da eli yüzü düzgün, güzel sayılabilecek bir tipti.</p>

  <p>Irkını belli eden, Latin yüz hatları vardı, simsiyah kaşları ona trajik bir hava veriyordu.</p>

  <p>Dalgalı siyah saçlar. Erkeklerin içine gömülmek isteyeceği ipeksi simsiyah bir kütle...Tek kusuru, yüzünün geniş olmasıydı. Francesca Tercia da “ağırsıklet” kategorisinde sayılabilirdi. Zaten Jeanne, kızın atölyenin ortasına asılmış vücudunu hatırlıyordu. Geniş kalçalar. Kalın baldırlar. Yuvarlak ve kıvrımlı bir karın...</p>

  <p><span style="font-style:italic;">Üç Güzeller</span> değillerdi; ama <span style="font-style:italic;">Üç Şişmanlar’dı.</span></p>

  <p>Jeanne dudaklarını ısırdı. Aklına böyle aptalca düşünceler geldikçe, hiçbir zaman gerçek bir sorgu yargıcı olamayacaktı. Müttefik. Uzlaşmacı. Normal bir yargıç. Hep böyle kinik olmuştu ve mesleği de ne yazık ki onu düzeltememişti.</p>

  <p>Nelly Barjac gibi, Francesca da neredeyse iki işi bir arada götürüyordu. Mesai saatleri içinde,gerçeğine çok yakın tarihöncesi insanlar üreten Isebelle Vioti’nin atölyesinde çalışıyordu. Akşamları, henüz adresi saptanmamış bir atölyede, çok daha kişisel heykeller yontuyordu. Özel hayatına gelince, çarpıcı hiçbir şey yoktu.</p>

  <p>Joachim’le ortak noktaları neydi? Francesca Arjantinliydi. Joachim Latin Amerika’yla bağlantılı Hükümet Dışı Örgütler’le çalışıyordu. Bir ilişki olabilir miydi? Paris’teki bir elçilikte karşılaşmış olabilirler miydi?</p>

  <p>Jeanne üç resmi önüne koydu, kurbanlar birbirlerine benziyordu. Ama o kadar. Tek ortak noktaları fazla kilolarıydı. Yakınlarda, katilde harekete geçme arzusu uyandıran “cinayet işleme dürtüleri” üzerine bir kitap okumuştu. Genellikle tetikleyici, kurbandaki bir ayrıntı, bir özellik oluyordu. Ama durum çok daha karmaşıktı. Başka birçok şart bir araya gelmeliydi. İç ve dış koşullar. Ancak o zaman ani bir karar ortaya çıkıyordu...</p>

  <p>Jeanne özellikle bir ikilemle karşı karşıyaydı. Katil bu kadınları fiziksel özelliklerinden veya mesleklerinden dolayı mı seçmişti? Kurbanların ortamı katilin ilgisini çekiyordu. Otizm. Doğurganlık. Tarihöncesi... Taine’in sesi yeniden kulaklarında yankılandı: <span style="font-style:italic;">Onları rasgele seçmiyor. Hayır. Bir planı var!</span></p>

  <p>Bu cinayetleri önceden planlayıp planlamadığını bir kez daha düşündü. Bir organizasyon olduğu şüphe götürmezdi. Oysa Joachim kriz anında öldürüyordu ve bu “kara delikleri” hatırlamıyordu. Kadınları kim tespit ediyordu? Mekânı kim hazırlıyordu?</p>

  <p>Cep telefonu titredi. İçgüdüsel olarak Jeanne saatine baktı. 18.00 olmak üzereydi. Telefonu açtı. Reischenbach’tı.</p>

  <p>-Neredesin?</p>

  <p>-Uzaklaştırıldım. Ne cinayet, ne de yangın soruşturmasını alabildim.</p>

  <p>-Kulübe hoş geldin. Beni de yamyam dosyasından aldılar. Soruşturmayı emniyet müdürüne daha yakın bir ekibe verdiler. Bu iş için otuza yakın polisi görevlendirdiği söyleniyor.</p>

  <p>Taine’in ölümüne gelince, dünyanın üzerine çökmüş bir felaketmiş gibi Fransız istihbaratı ve içişleri müfettişleri soruşturmayı üstlendiler.</p>

  <p>-Aşağı ruhban sınıfına musallat olmuş frengi gibi demek istiyorsun, sanırım.</p>

  <p>-Evet, dedi Reischenbach, sıkılı dişlerinin arasından. Tam olarak kastettiğim buydu. Ne yapacaksın?</p>

  <p>-Kendimi açığa aldırttım. Dosya üzerinde tek başıma çalışabilmek için. Benimle misin, değil misin?</p>

  <p>-Sana nasıl yardım edebileceğimi bilmiyorum. Davadan alınmış biri olarak parmağımı kımıldatamam.</p>

  <p>-Benim gibi yapacaksın. Sağ elin sol elinin ne yaptığını bilmeyecek.</p>

  <p>-Şu an, ne istiyorsun?</p>

  <p>-Kurbanlar hakkında hazırladığın dosyaları okudum. İyi iş. Ama yeterli değil.</p>

  <p>-Neyi eşelemek niyetindesin?</p>

  <p>-Katilin kurbanlarını nasıl belirlediğini bulmak gerekiyor. Onlarla <span style="font-style:italic;">Bir yerlerde</span> karşılaşmış olmalı. Ve hepsinin de aynı yer olduğunu düşünüyorum. Meslekleriyle, alışkanlıklarıyla veya fiziksel görünümleriyle ilgili bir yer.</p>

  <p>-Amerikan Diyeti toplantıları olmasın?</p>

  <p>-Çok komik! Zamanlarını nasıl değerlendirdiklerini, alışkanlıklarını, tanıdıklarını bir daha araştır. Kuaförlerini, spor salonlarını, jinekologlarını, kullandıkları otobüs veya metro hatlarını, ne bileyim, her şeyi kontrol et.</p>

  <p>-Sanırım anlamadın. Artık ne zamanım, ne de ekibim var. Ben...</p>

  <p>-Başının çaresine bak. Bu araştırmaları başka bir olaya aitmiş gibi göster.</p>

  <p>-Bu o kadar basit değil.</p>

  <p>-Patrick, bir seri katilden söz ediyordum. Öldürmeye devam edecek bir kaçık. Hiç kuşkusuz Francois Taine’i de öldürmüş olan bir herif.</p>

  <p>-Belki de sorunu tersten ele alıyorsun, dedi sonunda Reischenbach.Kurbanların mesleklerinin katili ilgilendirdiğini biliyoruz. Belki de “önemli işlerin” yapıldığı bu yerleri -Bettelheim Enstitüsü, Pavois Laboratuarları, Vioti’nin atölyesi- gözetledi, sonra da diğer çalışanlar arasından etli butlu olan bu genç kadınları seçti.</p>

  <p>-Bu bir olasılık.Ama tutanaklarını okurken başka bir şeyi anladım.Onları <span style="font-style:italic;">tanıyordu.</span> Şahsen</p>

  <p>-Nasıl?</p>

  <p>-Asla ne zorla içeri girme, ne de saldırı var. İlk cinayette. Otoparkta herhangi bir mücadele izi yok. İkincisine gelince, Pavois Laboratuarları gerçek bir kale. Hiç iz bırakmadan içeri girmek imkânsız. Nelly Barjac, gece vakti katili içeri aldı ve ona içeriyi gezdirdi. Bu kesin. Vioti’nin atölyesinde de, aynı hikâye söz konusu. Herhangi bir zorla girme izi yok. Francesca katile kapıyı açtı, gecenin ileri bir saatinde, hiçbir şeyden kuşkulanmadan. Onu bekliyordu.</p>

  <p>-Telefon numaralarını kontrol ettik. Aranan ve aranılan. Üç listeyi karşılaştırdık. Ortak tek bir numara yok.</p>

  <p>-Katil onlarla başka türlü temas kuruyordu. Onlarla belirli bir yerde buluşmaya özen göstermiş olmalı ve biz bu yeri bulmak zorundayız. Adamlarını hareket geçir Patrick!</p>

  <p>-Bakacağım.</p>

  <p>Jeanne önemli bir noktaya temas ettiğini hissetti. Daha sakin bir ses tonuyla devam etti: -Francesca Tercia’yla ilgili bir ilerleme kaydettin mi?</p>

  <p>-Evine gittik. Büyük bir atölye,Montgreuil’de.</p>

  <p>-Atölyesinde özel heykellerini yontuyor, değil mi?</p>

  <p>-Evet.</p>

  <p>-Şu heykeller, nasıl?</p>

  <p>-İç karartıcı, tiksindirici. İşkence sahneleri. Sana fotoğraflarını gösteririm.</p>

  <p>-Dikkat çekici başka bir şey?</p>

  <p>-Yok. Ama bende sanki taşınmak üzereymiş gibi bir izlenim uyandırdı.</p>

  <p>-Neden?</p>

  <p>-Loftu (Sınai veya ticari amaçla inşa edilmiş,sonradan meskene dönüştürülmüş hangar) iki katlıydı. Aşağısı atölye. Yukarısı konut. Mobilyaların üzerinde sayılar vardı. Aslında hep aynı sayılar.</p>

  <p>-Hangi sayı?</p>

  <p>-50. Kendinden yapışkanlı kâğıtlara keçeli kalemle yazılmıştı. Dolapların üstünde. Buzdolabında. Banyodaki aynada. Her yerde 50 yazılıydı. Başta anlamadık. Sonra onun taşınma hazırlığı içinde olduğunu düşündük. Şüphesiz nakliye firması için bir işaret.</p>

  <p>Jeanne çoktan anlamıştı. Yine de sordu:</p>

  <p>-Ekibinde kadınlar var mı?</p>

  <p>-Hayır.</p>

  <p>-Bir iki kadın almalısın.</p>

  <p>-Neden?</p>

  <p>-Francesca’nın otopsi raporunu aldın mı?</p>

  <p>-Önümde.</p>

  <p>-Boyu kaç?</p>

  <p>-1.57.</p>

  <p>-Kilosu?</p>

  <p>-68, adli tabibe göre. Bu soruların sebebi ne?</p>

  <p>-Çünkü Francesca rejim yapıyordu. 50, onun hedef kilosuydu.Motive olmak için de bu sayıyı her yere yazmıştı. Meselâ buzdolabının üstündeki bu sayı ona aldığı kararı hatırlatıyor, o da atıştırmaktan vazgeçiyordu.</p>

  <p>-Dalga mı geçiyorsun?</p>

  <p>-Asıl sen dalga geçiyorsun. Kadın cinayetlerini soruşturmada sadece erkekler kullanıldığı sürece, ne olup bittiğinin yarısını bile anlamayacaksınız.</p>

  <p>-Ders için teşekkürler, dedi Reischenbach alıngan bir ses tonuyla.</p>

  <p>-Rica ederim. Ben, hedefimi kırmızı rujla yazarım. Banyomdaki aynaya.</p>

  <p>Polis onu kışkırttı:</p>

  <p><span style="font-style:italic;">-So what?</span> Bunun soruşturmaya ne gibi bir katkısı var?</p>

  <p>Bu, bir kez daha, kurbanlar arasındaki ortak noktanın altını çiziyor. Fazla kilolar. Ve onunla birlikte de günlük yaşamları. Bu sorunla alakalı yerleri araştır. Belki de aynı spor salonuna, aynı hamama gidiyorlardı...Araştır.</p>

  <p>Reischenbach cevap vermedi. Jeanne onun üstüne fazla gitmemesi gerektiğini hissetti.</p>

  <p>-Bu öğleden sonra bir şeyler buldun mu?</p>

  <p>-Bugün yok, hayır.</p>

  <p>-Ya şu verileri karşılaştırma işi? Bettelheim Enstitüsü’ndeki çocuklar, Pavois Laboratuarları ’ ndaki amniyosentezler?</p>

  <p>-Henüz bitmedi. Ama şu ana kadar, herhangi bir sonuç çıkmadı.</p>

  <p>Jeanne üstelemedi. Bundan bir şey çıkacağına inanmıyordu. Şimdilik katilin ismini biliyordu. Sadece ismini.</p>

  <p>-Peki benim avukat? Diye yeniden atıldı Jeanne. Adı Joachim olan?</p>

  <p>-Fransa’da Joachim adında tek bir avukat bile yok. Herifin Fransız olduğundan emin misin?</p>

  <p>-Hayır. Ya sana verdiğim cep numaraları, bir sonuç çıktı mı?</p>

  <p>-Taine’in konuştuğu numaraların tam listesi yarın elimde olacak. Şimdilik, şu senin adamın, Antoine Feraud’nun görüştüğü numaralara ulaştım.</p>

  <p>Jeanne’ın kalp atışları hızlandı.</p>

  <p>-Bu son günlerde fazla telefon görüşmesi yapmamış. Ve bu sabah sadece iki kere. Sonra hiç yok. Bunun da bir açıklaması olabilir.</p>

  <p>-Neden?</p>

  <p>-Çünkü iki numarayı da aradım. İlki telesekreterin numarası. Tüm randevularını iptal etmiş. İkincisi bir seyahat acentesine ait. Odyssee Turizm. Feraud Madrid için bir uçak rezervasyonu yaptırmış. Ardından da Managua için.</p>

  <p>-Nikaragua mı?</p>

  <p>-Aynen. Öğlen saatlerinde İspanya’ya uçtu. Umarım tanık olarak dinlenmesi için ona bir celp yollamayı düşünmüyordun. Çünkü artık çok geç. Birkaç saat içinde tropikal bölgelerde olacak.</p>

  <p>Demek Antoine Feraud kaçmıştı. Bu düşünce onu rahatlattı. Ama neden Nikaragua? Orada arkadaşları mı vardı? Jeanne ülkeyi biliyordu. Siyasi durumu düzelmiş olsa bile turistik bir seyahat için pek uygun bir yer değildi.</p>

  <p>Birden aklına başka bir şey geldi. Babanın aksanı. Oğlunun Latin Amerika’la olan bağlantısı. Belki de bu iki adam Nikaragua asıllıydı. Bu durumda, Feraud’nun oraya gitmesinin başka bir sebebi olmalıydı. <span style="font-style:italic;">Adam kaçmıyordu.</span> Tam tersine hastası ve oğluyla ilgili bir soruşturma yapıyordu. Bir ipucunun peşinden gidiyordu...</p>

  <p>-Cumartesi günkü telefon görüşmelerinde konuştuğu kişilerin kimliklerini belirledin mi?</p>

  <p>-Derinlemesine değil.</p>

  <p>-Profillerini tahkik et. Mesleklerini de. Listede İspanyol isimli biri var mı?</p>

  <p>-Bakarım. Ama dikkatimi çekmedi.</p>

  <p>-Başka bir şey daha. Senin dosyalarda, kimse kurbanların ajandalarından, telefon fihristlerinden, Blackberry’lerinden söz etmiyor.</p>

  <p>-Hepsi vardı, ama artık yok. Taine onları evine götürmüştü.</p>

  <p>-Yani...</p>

  <p>-Yandı. Diğer her şeyle birlikte.</p>

  <p>Jeanne bıkkınlıkla derin bir nefes aldı:</p>

  <p>-Aklımda bir şey daha var. Katil, tarihöncesine kafayı takmış birine benziyor. İlkçağ Sanatları Müzesi’nde veya Botanik Bahçesi’ndeki müzede hırsızlık, soygun veya Vandallık gibi olaylar olmuş mu, kontrol ettin mi?</p>

  <p>-Hayır. Tam olarak ne arıyorsun?</p>

  <p>Jeanne’ın aklına Hans Bellmer’in eserlerinin sergilendiği müzeleri dolaştığı günler geldi. Yıllar boyunca, ablasının katilinin izini buralarda bulacağını ümit etmişti, katili ele verecek bir olgu, bir ayrıntı, bir ipucu aramıştı. Hiçbir sonuç alamamıştı. Ama belki bu defa...</p>

  <p>-Tarihöncesiyle alakalı her yeri araştır, diye üsteledi Jeanne. Kitapçıları, müzeleri, kütüphaneleri... Oralarda çalışan personeli sorgula. Belki bir isim çıkar. Tuhaf bir olay, ne bileyim, bir şeyler... Bu evrenin içinde dolanıp duruyor, bunu hissediyorum.</p>

  <p>-Jeanne...</p>

  <p>-Sadece birkaç saatimiz var.</p>
</body>
</html>
