<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-25-</h4>

  <p>Apartmana giriş için kullanılan dijital kod gün içinde devre dışı bırakılıyordu. Holde, posta kutularının üzerinde bina sakinlerinin isimleri ve hangi katta oturdukları yazılıydı. Doktor Antoine Feraud. Üçüncü kat, sağdaki daire. Jeanne asansöre bindi. Binanın içi toz ve soğuk mermer kokuyordu. Bir kilise gibi.</p>

  <p>Taksi şoförüne beklemesini söylemişti. Psikiyatra ne söyleyeceğini, hatta onun orada olup olmadığını bile bilmiyordu. Kapıyı çaldı. Cevap yoktu. Bir daha çaldı. Sonuç alamadı. Kapıya vurdu. Boşuna. Bir anda içini bir sıkıntı kapladı.</p>

  <p>Jeanne cep telefonunu çıkardı ve bilinmeyen numaralardan Antoine Feraud’nun randevularını ayarlayan sekreteryanın numarasını istedi. Birkaç saniye sonra hatta bir sekreter vardı. Randevusu olan bir hastayı oynadı.</p>

  <p>Cevap gecikmedi:</p>

  <p>-Doktor Feraud bugün randevu kabul etmiyor.</p>

  <p>-Nasıl yani?</p>

  <p>-Açıklama yapmaya yetkili değilim.</p>

  <p>Jeanne kapının üzerindeki bakır levhaya bakıyordu:”ANTOINE FERAUD.PSİKİYATR. PSİKANALİST.” Yüreği ağzına gelmişti.</p>

  <p>-Rahatsız mı?</p>

  <p>-Açıklama yapma konusunda yetki...</p>

  <p>-Tamam, dedi Jeanne ses tonunu değiştirerek. Başka türlü oynayalım. Adım Jeanne Korowa. Nanterre Asliye Ceza Mahkemesi’nde sorgu yargıcıyım. Bana ya şimdi cevap verirsiniz ya da bu dosya üzerinde benimle birlikte çalışan polisleri yollarım. Sevimli çocuklardır. Ama uysal olduklarını söyleyemem.</p>

  <p>Sessizlik.</p>

  <p>-Antoine Feraud size şahsen telefon edip bugün hiç randevu kabul edemeyeceğini mi söyledi?</p>

  <p>-Evet. Bu sabah.</p>

  <p>Birden rahatladı.</p>

  <p>-Kaçta?</p>

  <p>-9.00’da.</p>

  <p>-Sesinde şüphe uyandıracak herhangi bir şey?</p>

  <p>-Hayır. Sanmıyorum. Ben...</p>

  <p>-Size tam olarak ne dedi?</p>

  <p>-Her şeyi iptal etti. Hiçbir randevuyu kabul etmek istemediğini belirtti.</p>

  <p>-Size bir açıklamada bulundu mu?</p>

  <p>-Hayır.</p>

  <p>-Acil bir durumda ona ulaşabileceğiniz bir numara bıraktı mı?</p>

  <p>-Hayır. Bizde sadece cep numarası var.</p>

  <p>-Sizi ne zaman arayacağını söyledi mi?</p>

  <p>-Hayır.</p>

  <p>Jeanne telefonu kapadı. Bir çilingir talebinde bulunmayı ve muayenehaneye cebren girmeyi düşündü. Doktorun hasta kayıtlarına bakmak için. Baba ile oğlunun adres ve telefonlarını bulmak için... Hayır. Şimdi sırası değildi. Bu şekilde olmazdı.</p>

  <p>Taksiye geri döndü. Binmeden önce, bir gazete bayii gördü. Birkaç gazete almak için koştu. <span style="font-style:italic;">Le Figaro. Le Parisien. Liberation.</span> Trafiğin gürültüsü arasında, ayakta, gazetelerin baş sayfalarına göz gezdirdi, sonra diğer sayfalara baktı. 9 haziran Pazartesi günkü baskıların hepsi Francesca Tercia cinayetinden bahsediyordu, ancak internetteki <span style="font-style:italic;">Le Journal du Dimanche’ta</span> yazılanlardan farklı bir şey yoktu. Durumda değişiklik olmamıştı. Basın açıklaması iptal edilmişti -sebep bu olmalıydı. Olaya yeni bir sorgu yargıcı atanmadan ve yeni bir ekip görevlendirilmeden önce hiçbir açıklama yapılmayacaktı.</p>

  <p>Taksiye bindi ve Milan Sokağı’nın adresini verdi. Yolda kronolojik bir değerlendirme yapmaya çalıştı. Feraud hiç kuşkusuz sabah gazetelerinden birini okumuştu. Ya da bir önceki günün <span style="font-style:italic;">Le Journal du Dimanche</span> ını. Gerçeği anlamış, ama İspanyol ve oğluyla temas kurmaya çalışmamıştı. Korkmuş ve ortadan kaybolmuştu. Kimsenin ona kızmaya hakkı yoktu. Öte yandan yangından ve François Taine’in ölümünden haberdar olduğunu düşünmek de yersizdi.</p>

  <p>Milan Sokağı’na varınca, Jeanne hâlâ kaldırım kenarındaki cepte duran Twingo’sunu gördü.Bir an yangın mahalline gitmeyi düşündü. Ama kapkara olmuş binayla karşılaşmak ve gecenin küllerini solumak fikri, onu bu düşüncesinden vazgeçirdi.</p>

  <p>Hızla hareket etti. Quai des Orfevres yönüne. Yirmi dakika sonra arabasını 36 Numara’nın avlusunda park ediyordu. Basamakları güçlükle tırmandı. Her polis ona kaçamak bir bakış atıyordu. Burada bir yargıç görmek pek sık rastlanan bir şey değildi, özellikle yanmış saçlarıyla ve bir baca temizleyicisi gibi simsiyah olmuş elbiseleriyle.</p>

  <p>-Bana dosyanın fotokopisini aldın mı?</p>

  <p>-Bunun akıllıca olup olmadığını...</p>

  <p>Reischenbach ofisinde, ağırlığını bir ayağından diğerine vererek sallanıyordu, yine pis sakallı ve saçları jöleliydi. “Yamyam” soruşturmasına ait iki kalın dosya masasının üzerindeydi.</p>

  <p>-Sadece en önemli tutanaklar.</p>

  <p>Polis hâlâ yerinden kıpırdamamıştı. Jeanne öne doğru eğildi.</p>

  <p>-Ya şimdi ya da asla Patrick. Her şey orada. Katil François’ya saldırdı, diyerek masaya yumruğuyla vurdu. Uzakta değil. Dava elimizden alınmadan önce şu kahrolası dosyaların fotokopilerini çıkart! Birkaç saat içinde başka bir sorgu yargıcı atanacak ve Merkez Büro gelip her şeyi alıp götürecek. Bu da bizim için her şeyin sonu demek.</p>

  <p>Reischenbach’ın alnı düşünceli bir şekilde kırıştı. Bu poliste kibar, gönül okşayıcı bir şeyler vardı. Ama tehlikeli bir taraf da: Glock’u belindeydi, elleri çamaşır tokacı gibi iriydi. Jeanne, operasyonlar sırasında en az üç kere silahını kullandığını biliyordu.</p>

  <p>-Bekle, dedi Reischenbach dosyaları alırken. Kâğıt bulacağım.</p>

  <p>36 Numara’nın fotokopi makinelerindeki bütün kâğıtlarda Emniyet Müdürlüğü’nün anteti vardı. Bu tür özel fotokopilerde tamamen boş kâğıt kullanmak gerekiyordu. Bunu bütün polis muhabirleri bilirdi. Ve Jeanne gibi davayla doğrudan ilgisi olmayan yargıçlar da.</p>

  <p>Çok geçmeden baş komiser, kollarında iki dosyayla geri döndü...Orijinal dosyalar ve kopyaları. Jeanne sayfaları şöyle bir karıştırdı. Her şey tamamdı. Tanık tutanakları. Otopsi raporları. Olay yeri inceleme tetkikleri. Her cinayetle ilgili olarak çevrede yapılan soruşturmaların sentezleri. Cinayet mahallerinin ve özellikle de duvarlardaki garip işaretlerin fotoğrafları. Tüm öğleden sonra çalışması için her şey. Bürosunda tek başına.</p>

  <p>Saatine baktı. Öğlen olmuştu. Her şeyden önce, Taine’in üç kurban arasında kurduğu bağı bulmalıydı. <span style="font-style:italic;">Onları rasgele seçmiyor. Hayır. Bir planı var!</span></p>

  <p>-Sana iki cep numarası versem, bana son yapılan konuşmaların bir listesini çıkartabilir misin?</p>

  <p>-Mahkeme kararı gerekiyor.</p>

  <p>-Kırtasiye işini başka bir soruşturmaya bırak. Bir yolunu bul.</p>

  <p>-Tamam, sinirlenme.</p>

  <p>Jeanne ilk numarayı bir Post-it’in üzerine yazdı. Reischenbach yüzünü buruşturdu.</p>

  <p>-Bu numarayı biliyorum. Bu...</p>

  <p>-François Taine’in numarası.</p>

  <p>-Hasta mısın, nesin? Yapamamam...</p>

  <p>-Beni dinle. Dün, François önemli bir şey buldu. Ancak her şey dairesiyle birlikte yandı. Elimizde bir tek bu telefon görüşmeleri var, anlıyor musun?</p>

  <p>-Dosdoğru duvara tosluyoruz. Diğer numara ne?</p>

  <p>Jeanne,Antoine Feraud’nun ismini ve telefon numarasını verdi.</p>

  <p>-Bu kim?</p>

  <p>-Sana sonra açıklayacağım. Şimdilik listeyi talep et ve Feraud’nun cep telefonunun yerini belirle.</p>

  <p>-İşimi tehlikeye atıyorum, dedi polis iki Post-it’i cebine yerleştirirken.</p>

  <p>-Ama, canını değil. François’yı düşün. Son bir şey daha: Paris’te çalışan ve ismi “Joachim” olan, İspanyol kökenli bir avukat arıyorum.</p>

  <p>-Joachim ne?</p>

  <p>-Soyadını bilmiyorum. Bu iş için birini görevlendirebilir misin?</p>

  <p>Reischenbach önündeki bir kâğıt parçasına birkaç kelime yazdı. Jeanne fotokopileri koltukaltına yerleştirdi.</p>

  <p>-Ben Asliye Ceza Mahkemesi’ne geçiyorum. Yeni bir şeyler bulur bulmaz değerlendirme yaparız.</p>

  <p>Tercihli yolda, Jeanne, saatte 50 km’yi geçmeme kuralına riayet eden arabaların arasında slalom yapıyordu. Alma Köprüsü’ne çıktı. Etoile. Porte Maillot. Charles-de-Gaulle Caddesi. Dönel bulvar...Jeanne Twingo’sunun gazına köküne kadar basıyordu. Motorun hırıltısı zamana karşı verdiği mücadelenin yarattığı gerilimin dışavurumuydu. Eşelemek. Araştırmak. Saate karşı yarışmak. Gün sonuna kadar bir ipucu bulmalıydı. Üç kurbanın ortak noktasını. Katilin planını.</p>

  <p>Asliye Ceza Mahkemesi’nin otoparkı. Jeanne, omzunda çantası, koltukaltında dosyaları, asansöre doğru koştu. Hâlâ duş almamıştı. Yangın, korku ve ter kokuyordu. Asansör kabininde kimse yoktu. Bir meslektaşıyla karşılaşmaktan ve âdet yerini bulsun diye söylenen teselli sözlerine, kaderci yargılara ve diğer standart aptallıklara maruz kalmaktan korkuyordu. Burada bile, suç ve şiddet uzmanlarının felsefi düzeyleri bir kafedeki insanlardan farklı değildi.</p>

  <p>Duvarlarla sürtünerek ofisine doğru ilerledi. Kapıyı açtı, hiç kimseyle karşılaşmamış olmaktan mutluydu. Claire’i fark edince irkildi. Onu unutmuştu. Genç kadın elinde kâğıt mendili, iki gözü iki çeşme ağlıyordu. Çünkü Taine ölmüştü. Çünkü Jeanne hayattaydı. Haber daha ilk andan itibaren Asliye Ceza Mahkemesi’ne ulaşmış olmalıydı.</p>

  <p>Claire kollarına atıldı. Birkaç saniye içinde, Jeanne’ın omzu gözyaşlarından ıslanmıştı.</p>

  <p>Jeanne tatlılıkla zabıt kâtibesini itti ve mırıldandı:</p>

  <p>-Sakin ol...</p>

  <p>-Bu çok çılgınca...Bu...</p>

  <p>-Evine git. Sana bugün için izin veriyorum.</p>

  <p>-Ama...tanık dinlemeler?</p>

  <p>-Hepsini iptal et. Soruşturmaya yoğunlaşmam gerekiyor.</p>

  <p>-Davayı aldık mı?</p>

  <p>-Henüz değil, diye blöf yaptı Jeanne. Ama çok gecikmez.</p>

  <p>Claire burnunu sildi, gerekli birkaç telefon görüşmesi yaptı ve nihayet Jeanne’dan ertesi gün her şeyi anlatacağına dair söz aldıktan sonra ceketini giydi. Jeanne kibarca onu dışarı doğru itti. Hiç vakit kaybetmeden odasında tuttuğu yedek kıyafetlerini aldı ve kattaki tuvalete gitti. Tek bir sırt çantasıyla ve çok az parayla gezen ve otoyollardaki tuvaletlerde temizlenen bir turist gibi muslukta elini yüzünü yıkadı, sonra yeni giysilerini giydi.</p>

  <p>Ofisine geri döndü. Kapısını kilitledi. Storu indirdi. Masasına oturdu, fotokopiler önündeydi. Dosyayı bir sonuç alana kadar bir an önce, en ince ayrıntılarına kadar incelemeye başlamalıydı.</p>

  <p>Ama önce birkaç telefon görüşmesi yapmalıydı.</p>
</body>
</html>
