<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-71-</h4>

  <p style="text-align: justify;">16 haziran Pazartesi, Aerolinas Argentinas’ın 1712 numaralı uçuşu.</p>

  <p style="text-align: justify;">Karanlıkta, sabahın 6’sında havalanmışlardı.</p>

  <p style="text-align: justify;">Gündoğumuyla birlikte varıyorlardı.</p>

  <p style="text-align: justify;">Uçağın penceresinden Jeanne Arjantin’in gerçek doğasını görüyordu. Bir toprak, evet, ama deniz kadar geniş. Sınırsız, engelsiz. Ufuk burada gökyüzüyle kavuşmuyordu. Bu ülkede, yolların sadece tek bir yöne kıvrıldığı söylenirdi: aşağıya. Ufuk çizgisiyle birlikte.</p>

  <p style="text-align: justify;">Jeanne, bulutların arasından tarlaları, otlakları, ormanları seyrediyordu. Doğan günün aydınlığında, her şey çiğ bir renk alıyordu. Nehirler lal rengi dalgalar halinde akıyordu. Ovalar zümrüt yeşilinin tonlarını sergiliyordu. Ve üstlerinde, sierralar (İspanyolca, ”dağ.”) karlı tepeleriyle aydınlığı deliyordu. Buz dağları ile bitek topraklar arasındaki bu zıtlık Jeanne’a bir şey hatırlattı. Tucuman eyaletine “Arjantin’in Cenneti” deniyordu. Binlerce kilometrelik tozlu çorak alandan sonra, burası ülke nüfusunun önemli bir bölümünü besleyen en büyük tarım bölgesiydi.</p>

  <p style="text-align: justify;">Uçak indi. Pistte, açıklık duygusu çok daha yoğundu. Manzara 360 derecelik bir açıya sahipti. Gözlerinizi hangi yöne çevirirseniz çevirin, en ufak bir işaret noktası olmadan toprağın akıp giden çizgisini kaybediyordunuz. Jeanne tuhaf bir duyguya kapıldı. Bir tür baş dönmesi... ufki.</p>

  <p style="text-align: justify;">Havalimanı, tamamen tersiydi. Cep boy. Bagajların alındığı salon bir vestiyere benziyordu. Karşılama salonu da bir evin salonuna. Çıkış ise bir koridora. Feraud diğer yolcuları inceliyordu. Sıradanlıklarından dolayı hayal kırıklığına uğramış gibiydi. Mühendisler. Tüccarlar. Üniversite öğrencileri.</p>

  <p style="text-align: justify;">-Ne bekliyordunuz? Diye sordu Jeanne. Burun deliklerinde tüyler olan yerliler mi?</p>

  <p style="text-align: justify;">-Sizin kadar deneyimli değilim, dedi Feraud; alınmıştı.</p>

  <p style="text-align: justify;">Çantalar geldi. Feraud çantaları fark etmeden Jeanne hepsini aldı.</p>

  <p style="text-align: justify;">-Özel bir kadar deneyimin yok, ama Arjantin’i biliyorum. Büyük hayalleri, kocaman bir yüreği, tonlarca borcu olan bir ülke. Görünürde egzotizm de yok. Arjantinliler, Fransa’nın beş katı bir ülkeye dağılmış, çoğu Avrupa kökenli, sizin ve benim gibi insanlardır. Kendileri için ne derler biliyor musunuz? “Latin Amerika’da herkes yerli soyundan gelir. Arjantin’e ise herkes gemilerle gelir.”</p>

  <p style="text-align: justify;">Dışarıda gün nar şurubu renginde ağarıyordu. Her ayrıntı, her yüzey, her nesne olağanüstü bir akkorluğa sahip gibi görünüyordu. Yine de sıcaklık ancak sıfırın üstünde birkaç dereceydi ve havada nemli, soğuk bir toprak kokusu vardı. Hâlâ şekil verilebilecek killi bir manzara.</p>

  <p style="text-align: justify;">Jeanne bir kahkaha attı.</p>

  <p style="text-align: justify;">-Çılgınca, değil mi?</p>

  <p style="text-align: justify;">Feraud cevap vermedi. Başını omuzlarının arasına gömmüş şaşkın bir halde, iki elinde birer çantayla yürüyordu. Jeanne’ın içinden ona sarılmak geldi. İki hafta öncesine kadar birbirlerini tanımıyorken. Bugün burada, onunla birlikte, bir yamyam katilin ve bir maymun-insan kavminin peşinde olmak bir hayal gibi geliyordu.</p>

  <p style="text-align: justify;">Bir taksi buldular. Jeanne şehir merkezine gitmek istediklerini söyledi. Öncelikle duş almak ve eşyalarını bırakmak için bir otel bulmaları gerekiyordu. Ama kendini tam olarak planlarına veremiyordu. Manzaradan büyülenmiş gibiydi. Soğuğa rağmen camı açtı. Boğazı kurumuştu, gözleri sonsuzluğa bakmaktan yorgun düşmüştü, teni doğan güneşin altında parlıyordu.</p>

  <p style="text-align: justify;">Şoföre sormaya karar verdi:</p>

  <p style="text-align: justify;"><span style="font-style:italic;">-Donde se encuentra un bueno hotel?</span> (İspanyolca,”Nerede iyi bir otel bulabiliriz?”)</p>

  <p style="text-align: justify;">Adam arkaya dönmeden Catalinas Park’ı tavsiye etti. Otelin beş yıldızlı olduğunu belirtmek için de elinin parmaklarını açtı.</p>

  <p style="text-align: justify;">-Beş yıldızlı mı? Diye mırıldandı Feraud. Bu bize pahalıya patlayacak.</p>

  <p style="text-align: justify;"><span style="font-style:italic;">Kesinlikle bir cimri...</span></p>

  <p style="text-align: justify;">-Dert etmeyin. Arjantin’de yıldızlar gökyüzünden kolayca düşer.</p>

  <p style="text-align: justify;">Jeanne haklıydı. 9 Temmuz Parkı’nın karşısında bulunan Catalinas Park ikinci sınıf bir oteldi. Yuvarlak köşeleri ve camlı kapının üstündeki plastik bir banyo küvetini andıran tuhaf sundurmasıyla altmışlı yılların mimarisine sahipti.</p>

  <p style="text-align: justify;">İçi de dışı gibiydi. Bitmek bilmeyen koridorlar. Küçük beyaz kapılar. Renkli şekerler gibi parlayan yaldızlı numaralar. Jeanne’ın oda numarası 432’ydi. Tavan ışığını yaktı ve duvarları kum rengi, sıradan bir odayla karşılaştı. Perdeler, yatak örtüleri, döşemelik kadifeler hepsi aynı tondaydı.</p>

  <p style="text-align: justify;">Sevgiyle gülümsedi. Klima gürültüyle çalışıyordu. Ampullerin voltajı düşüktü. Hamamböcekleri onu banyoda bekliyor olmalıydı. Tropiklere has gerçek bir otel. Yeniden ekvator çizgisine yaklaşıyorlardı...</p>

  <p style="text-align: justify;">Duşa girdi. Henüz yeni sabunlanmıştı ki su kesildi. Küfrederek kabinden çıktı. Elek gibi olmuş bir havluya sarındı. Bir an kendini aynada seyretti. Kızıl saçlarını. Omzundaki çilleri. Bir kez daha kendini fena bulmadı. Hem de hiç fena değildi... Yeniden kendine güveni geliyordu.</p>

  <p style="text-align: justify;">Bir şort-külot, bir tişört, bir kot pantolon giydi. <span style="font-style:italic;">Bir kazak almalıydı.</span> Ama önce kahvaltı etmeliydi. Sonra tarım enstitüsüne gitmeleri ve Daniel Taıeb’i, hayalet antropoloğu bulmaları gerekiyordu.</p>

  <p style="text-align: justify;">Cennette bir ruh bulmaya çalışmak...</p>

  <p style="text-align: justify;">Soruşturmanın geleceği açısından çok önemliydi.</p>
</body>
</html>
