<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4>-29-</h4>

  <p>-Hiç sorun değil.</p>

  <p>-Emin misin?</p>

  <p>-Eminim. Çelik değil. Hemen hallederim.</p>

  <p>Michel Brune aletlerini çıkardı. İş tulumunda şirketinin logosu -Kyros Kilitleri- vardı. Jeanne kollarını kavuşturmuş, ona bakıyordu. Her ikisi de Antoine Feraud’nun muayenehanesinin kapısının önünde duruyorlardı. Saat 21.00’di.</p>

  <p>Brune, diğerlerinden farklı bir kilitçiydi. Jeanne onunla hırsızlık suçlamasıyla getirildiği Asliye Ceza Mahkemesi’ndeki bürosunun önünde karşılaşmıştı. Yirmi altı yaşındaki genç adamın, gündüzleri çalıştığı atölyede anahtarları kopyalamak gibi kötü bir huyu vardı. Daha sonra bunları kullanıp ganimetini topluyordu. Sutyenler. Kirli külotlar.<span style="font-style:italic;">National Geographic</span> dergileri. Dolmakalemler...Jeanne onun yaptığı hırsızlıkların saçma sapan, maddi değeri düşük şeyler olduğunu dikkate almıştı. Ayrıca bu kleptomanın kilit açma konusunda eşsiz bir yeteneği olduğunu fark etmişti. Aleyhine dava açmamıştı. Böyle bir uzman ona gerekli olabilirdi. Brune’ü serbest bırakmıştı. Ama dosyasını da kapatmamıştı. O zamandan beri de, gerekli gördüğü zamanlarda onu çağırıyordu. İzinsiz aramalar için.</p>

  <p>-İşte.</p>

  <p>Antoine Feraud’nun kilidi açılmıştı. Jeanne, mermerin soğuğunun içine işlediğini hissetti. Viraj alınmıştı. Geri çekilmek için artık çok geçti.Yeniden yasal yollara başvurmak için de.</p>

  <p>Brune kapıyı itti ve Jeanne’a takıldı.</p>

  <p>-Çıkarken kapıyı arkanızdan kapatmayı unutmayın.</p>

  <p>Jeanne lateks eldivenlerini giydi. Karanlığın içine daldı. Dairenin içi çok daha sıcaktı. Dikkatle kapıyı kapattı. El fenerini yaktı. Pencerelerden görünmemesi için elini fener ışığının önüne siper etti. Dairenin içi karanlık ve son derece sessizdi.</p>

  <p>Koridor önce, sol taraftaki küçük bir odaya açılıyordu. Bekleme salonu. Beyaz duvarlar. Eski tip silmeler. Cilalı parkeler. Birkaç sandalye. Sehpanın üzerine bırakılmış kitaplar. Magazin dergileri değil, sergi katalogları, mesleki yayınlar. Bir entelektüelin muayenehanesi. Bu ilk odayı geçti, sağ tarafta kapalı bir kapıyla karşılaştı. Kapıyı açtı, görüşme odası. <span style="font-style:italic;">Dinlenen oda.</span></p>

  <p>Hayal ettiğinden çok farklı değildi. Yaklaşık otuz metrekare.Sağda, bir kitaplık. Ortaya, pencerenin karşısına, verevine yerleştirilmiş bir çalışma masası. Ve solda, aşıboyası renkli İskoç kumaşıyla örtülü bir divan. Parkelerin üzerinde kırmızı bir halı.Divanın üstündeki duvarda asılı Peru tarzı bir şal. O da kırmızı. Ingmar Bergman’ın <span style="font-style:italic;">Çığlıklar ve Fısıltılar</span> filminin tanıtımında söylediği cümleyi hatırladı:”Çocukluğumdan beri, insan ruhunun içini hep kırmızı renkli, ıslak bir zar gibi hayal etmişimdir.” Şimdi bu ruhun odasındaydı. Duvarlar, bu odada yükselen seslerle uğulduyor gibiydi...</p>

  <p>Masanın arkasına geçti. Karıştırmaya başladı. Hiç kullanılmamış bir bloknot. Biblolar. Kurşunkalemler. Ajanda yoktu. Herhangi bir not pusulası yoktu. İsim de. Çekmeceyi açtı. Bir reçete koçanı. Bir Vidal-Fransızca ilaç sözcüğü. Bir DSM <span style="font-style:italic;">(Diagnostic and Statistical Manual</span> -Teşhis ve İstatistik Kılavuzu) Akıl hastalıklarını sınıflandıran bir Amerikan başvuru kitabı... hastalarla ilgili en ufak bir ayrıntı yoktu.</p>

  <p>Aklına bir fikir geldi. SIAT tarafından yerleştirilmiş dinleme cihazını alma fırsatı vardı. Döndü ve perde çubuğunun üst kısmına baktı. Teknisyenler hep aynı yöntemi kullanırdı. Bir sandalye çekti, bir zarf açacağı aldı. Perde çubuğunun üzerine uzandı “Böcek” oradaydı, pervazın üstünde, duvara iyice yerleştirilmişti. Zarf açacağının ucuyla kanırttı ve cihaz avcuna düştü.</p>

  <p>Jeanne kitaplığın yanındaki bir başka kapıyı fark etti. Yaklaştı. <span style="font-style:italic;">Büyük ikramiye.</span> Feraud’nun arşivinin bulunduğu yaklaşık beş metrekare genişliğinde küçük bir odaydı. İçleri elle tutulmuş notlarla dolu bir sürü dosyanın durduğu basit raflar. Psikiyatr eski usul çalışıyordu. Rasgele bir dosya aldı. Feraud her hasta için bir fiş açmıştı: ad,soyadı,adres... Sonra seanslar sırasında aldığı notları da dosyaya eklemişti. Aradığı tam olarak buydu.</p>

  <p>İspanyol’un yaşına denk -mesela elli yaşın üstünde-, İspanyol adı taşıyan bütün hastaların dosyalarını burada oturup elden geçirmeliydi. Şüphesiz bu, akıntıya kürek çekmekten farksızdı. Eğer Feraud eşyalarını toplayıp yolculuğa çıktıysa -ve üstelik soruşturma yapmak için gittiyse- yaşlı İspanyol’un dosyasını da beraberinde götürmüş olabilirdi. Ayrıca adamın İspanyol ismi taşıması da bir şey ifade etmeyebilirdi. Örneğin Latin Amerika’dan gelmiş olsa da, bir Alman, Rus veya İtalyan soyadı taşıyabilirdi...</p>

  <p>Ama önce dairenin içindeki turunu tamamlamalıydı. Jeanne odadan çıktı, daha şimdiden ter içinde kalmıştı. Koridorun sonunda bir oda daha vardı. İki kişilik bir yatak. Soldaki duvara gömülü raflar. Yatağın tam karşısında bir plazma ekran TV. Kesin olan bir şey vardı:Feraud burada yaşıyordu. Jeanne duvarlarda ve başucu konsollarında herhangi bir kişisel fotoğraf bulunmadığını fark etti.</p>

  <p>Jeanne karmaşık duygular içindeydi. Bir yandan bu keşfinden dolayı mutluydu. Antoine Feraud’nun ailesi yoktu. Ne karısı, ne de çocukları. Diğer yandan, muayenehanesinde bu şekilde yalnız yaşaması keyfini kaçırmıştı. Feraud bir üniversite öğrencisi gibi yaşıyordu. Konforsuz. Sıcak bir ortamdan uzak. Yokluk içinde. Kendini tamamen davasına adamış bir şekilde. Bu konu hiç aklına gelmemişti. Ama sanki kendisi farklı bir hayat mı sürüyordu?</p>

  <p>Çekmecelere bir göz attı. Külotlar. Çoraplar. Gömlekler. Hep koyu renk tonlarda. Sayılarının azlığı seyahate çıktığının bir göstergesiydi. Raylı bir dolap. Birkaç takım elbise. Siyah yünlü takımlar. Tam bir cenaze levazımatçısının gardırobu. Belki de ince ve renkli giysilerini Nikaragua’ya götürmüştü.</p>

  <p>Jeanne devam etti. Yatağın kenarına, yere bırakılmış kitaplar. Bruno Bettelheim’ın <span style="font-style:italic;">The Empty Fortress’i.</span> Thomas Mann’ın <span style="font-style:italic;">Büyülü Dağ’ı.</span> Puşkin’in <span style="font-style:italic;">Yevgeniy Onegin</span> i. Kitapları karıştırdı. Silkeledi. Sayfaların arasında fotoğraf olup olmadığına bakıyordu. Yoktu. Pencere ile plazma TV arasında sıkıştırılmış küçük çalışma masasını fark etti. Bilgisayar yoktu. İnce çekmeceyi açtı. Not defterlerini,kâğıtları, bir sürü ıvır zıvırı altüst etti.Nafile. Feraud sırlarıyla birlikte ortadan kaybolmuştu.</p>

  <p>Koridora geri döndü, tişörtü terden vücuduna yapışmıştı. Mutfağı buldu ve yüzüne soğuk su çarptı. Burası da evin geri kalan kısmının bir yansımasıydı.Temiz. Kişiliksiz. Gerçekten uzak. Buzdolabını açtı, boştu. Banyoya geçti, keza. Raflarda ne bir temizlik ürünü, ne de diş macunu, fırçası vardı. İçini yersiz bir şüphe kapladı: Feraud hafta içi burada kalıyor, hafta sonları ise Provence stili muhteşem evine, ailesinin yanına gidiyor olabilir miydi? Hayır. O takdirde burada fotoğraflar olmalıydı. Çocuklarının yaptığı resimler. Mektuplar. Feraud psikiyatrinin bir Haçlısıydı. Ruhun kıvrımlarına, Viyana devrimine ve <span style="font-style:italic;">babalık mekanizması’</span> na tutkun bir münzeviydi.</p>

  <p>Yeniden küçük odaya döndü. Bir kez daha bir sandalyenin üzerine çıktı ve karıştırmaya başladı. Hemen, vakit geçirmeden işe koyuldu. Fenerini uygun bir yere bıraktı. Bir dosya tomarı aldı. Sol kolunun kıvrımının üstüne yerleştirdi. Hastanın ismine bakmak için sağ eliyle her dosyanın ilk sayfasını açtı. İki saat içinde düşündüğü adama uyabilecek beş dosya seçmişti.</p>

  <p>Kriterlerine uyan beş hasta.</p>

  <p><span style="font-style:italic;">En çok uyan.</span></p>

  <p>Carlos Vila, 57 yaşında.</p>

  <p>Reinaldo Reyes,65 yaşında.</p>

  <p>Jean-Pierre Vengas, 69 yaşında.</p>

  <p>Claudio Garcia,76 yaşında.</p>

  <p>Thomas Gutierrez, 71 yaşında.</p>

  <p>Hasat verimli miydi? Pek sanmıyordu, ama yine de her dosyayı inceleyecekti. En alttaki, son rafa da dikkatle baktı. Ensesi, şakakları, koltukaltları terden yapış yapış olmuştu. Bu ter havada uçuşan tozla karışıyordu. Her yanı pis bir çamurla kaplanmış gibiydi.</p>

  <p>Son dosyaları almak için tam diz çökmüştü ki, bir an kalbi duracak gibi oldu.</p>

  <p>Daire kapısına vuruluyordu.</p>

  <p>Normal bir vuruştan çok art arda güçlü patlamalar gibiydi.Belirgin.Şiddetli.Kısa aralıklarla.</p>

  <p>Sanki biri var gücüyle kapıya taş atıyordu. Jeanne fenerini düşürdü. Aklına gelen tek bir şey vardı. <span style="font-style:italic;">Katil.</span></p>

  <p>Kapı yeniden vurulmaya başladı.</p>

  <p>Ve ahşap çatırtıları duyulmaya.</p>

  <p>Biri kapıyı zorluyordu...</p>

  <p>Jeanne raflara yaslandı, heyecanı doruk noktasındaydı. Kafasının içinde aynı anda birçok şeyi düşünüyordu. Feneri yerden almak. Dosyaları bir araya getirmek. Başka bir çıkış bulmak. Yerdeki el fenerine doğru eğildi. Bir kâğıda basıp kaydı. Kâğıtların arasında düştü. Bu düşüşün ona yararı oldu. Soğukkanlılığını yeniden kazandı. El fenerini aldı. Dağılmış dosyaları bir araya getirdi. Darbeler sıklaşmıştı. Kapı titriyordu. Jeanne kapıyı arkasından kilitlemediğini hatırladı. Silah taşımadığı da başka bir gerçekti.</p>

  <p>Emekleyerek dosyaları toplamayı sürdürdü. Bu kâğıt yığınları bir anda paha biçilmez bir değer kazanmıştı. Ganimetiydi. Hazinesiydi. Bunlar için gelmişti ve bunlarla buradan ayrılacaktı. Etrafında sayfalar hışırdıyordu. Kâğıtlar elinden düşüyordu. Hepsinin kolunun altına tıkıştırdığı sırada, dairenin sessizliğini yırtan yeni bir gürültü duydu.</p>

  <p>Bir çığlık.</p>

  <p>Bir homurtu.</p>

  <p>Bugüne kadar hiç buna benzer bir çığlık duymamıştı. İşitince insanın canını yakan boğuk, pes bir ses. İnsanın kulak zarlarını delen, damağını kazıyan ve gırtlağını sıyıran bir tür sesli kürtaj. Homurtu biraz daha yükseldi ve uzun bir kuğurdamaya dönüştü. Bir güvercin kuğurdamasına.</p>

  <p>Jeanne, usul usul üflendiğinde seramikten çıkan düdük sesini düşündü. Joachim, diye mırıldandı. Bu çığlığın içinde, dijital kayıttaki aynı metalik sesi hissedebiliyordu. Avukatın bedeninden çıkan şey... Yaratık uyanmıştı. Önceki gece François Taine’i öldürdüğü gibi bu gece de Antoine Feraud’yu öldürmeye gelmişti. Kimseyi sağ bırakmayacaktı.</p>

  <p>Koridora yöneldi. Arkasına baktı. Sokak kapısının darbelerden kabarmış olduğunu gördü -veya ona öyle geldi. Odaya doğru koştu. Mutfağa, Banyoya. Başka bir çıkış arıyordu. Her yeri gözleriyle tarıyordu. Küvetin üstündeki banyo penceresini gördü. Banyonun sokağa göre konumunu hatırlamaya çalıştı. Belki avluya bir geçiş olabilirdi...</p>

  <p>Elektrik düğmesine basarak pencereye yöneldi. Pencerenin ispanyoleti vardı, ama kolu yoktu. Durdu. Dosyaları bıraktı. Bir alet aramaya koyuldu...</p>

  <p>Bir çatırtı yükseldi.</p>

  <p>Bir çığlık, çok daha net, çok daha yakın.</p>

  <p>Katil kapıyı çatlatmıştı. Kuğurdaması koridor boyunca yankılanıyor, duvarlara çarpıyordu. Jeanne her çekmeceyi karıştırıyordu. Sabunlar. Bir törpü. Bir tarak...Darbeler kapıya inmeye devam ediyordu. Kapı zıvanaları üstünde titriyordu. Bir cımbız. Bir deodorant. Bir ruj... <span style="font-style:italic;">lanet olsun. Lanet olsun.</span> Jeanne titremesine hâkim olamıyordu. Havlular. Küçük şişeler. Spreyler...</p>

  <p>Yeniden büyük bir çatırtı, ardından yere düşen tahta parçalarının sesi. Kapı pes etmişti. Katil içerideydi.RRRRRRROOOOOOOOUUUUUU!!!!!!... Kerpeteni andıran bir tırnak makası buldu. Pencereye koştu. Tırnak makasıyla ispanyoleti tuttu ve çevirdi. Olmadı. RRRRROOOOOUUUUUU!!!!! Yeniden denedi. Yine olmadı. Gözyaşlarından gözleri buğulanmıştı.</p>

  <p>Sonunda çubuk döndü. Pencere açıldı. Jeanne kafasını dışarı uzattı. Binanın cephesi boyunca uzanan dar bir çıkıntı gördü. Aşağısı iç avluydu. Dosyaları tişörtünün altına soktu. Pencereden dışarı çıktı.</p>

  <p>Ayakları çıkıntıya bastığı sırada fısıltı tam arkasındaydı:</p>

  <p>- <span style="font-style:italic;">Todaslaspromesas de mi amor se iran contigo /Me olvidaras...</span></p>

  <p>Jeanne olukların üstünden atlayarak korniş boyunca ilerledi. İlkine dikey konumdaki bir başka binanın cephesine ulaştı.</p>

  <p>Uğultu avluda yankılanıyordu:</p>

  <p><span style="font-style:italic;">-...Me olvidaras / Junto a la estacion llorare igual que un niho, /Porque te vas, porque te vas, /Porque te vas, porqu te vas...</span></p>

  <p>Boşluğa basmamaya dikkat ederek, yeni saçak silmesi boyunca ilerledi. Alacakaranlıkta açık bir pencere gördü. Bir merdiven boşluğu. Dosyalarını fırlattı. Vila’lar, Reyes’ler, Garcia’lar basamaklara saçıldı. Pencere pervasından içeri ayağını attı.</p>

  <p>Arkasına kaçamak bir bakış atmaktan da geri kalmadı.</p>

  <p>Yaratık onu dışarıda takip etmemişti.</p>

  <p>Arkasındaki banyo penceresinden vuran ışıkta bir süre hareketsiz kaldı. Elleri, kolları her yeri sarsılıyordu. Sıcağa rağmen sanki soğuktan tir tir titriyor gibiydi. Simsiyah bir siluetti, ama Jeanne bazı ayrıntıları iyice gördüğünü sanıyordu. Kirpi gibi diken diken saçlar. Çıplak bir omuz. Pencere pervasına koyduğu uzun tırnaklı, içe doğru kıvrık bir el.</p>

  <p>Jeanne, onun da kendisine baktığından emindi, ancak o anda yaratığın gözlerine bir ışık vurmuştu. Ve gözlerinin yere baktığını, titrek ve tikli olduğunu fark etmişti. Bu gözler ona bakmıyordu.</p>

  <p>Ne ona, ne de başkasına.</p>

  <p>Bu gözler kendi içine dönüktü.</p>

  <p>Katilin benliğine.</p>

  <p>Ona öldürmesini, daha çok öldürmesini emreden ormana.</p>
</body>
</html>
