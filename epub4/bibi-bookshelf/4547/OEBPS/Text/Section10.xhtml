<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4 style="text-align: justify;">-10-</h4>

  <p style="text-align: justify;">Laboratuarlar izole bir sanayi bölgesindeydi. Tamamı camdan ve çimentodan kocaman bloklar, prefabrik binalar, cam elyafından hangarlar. Her yapı birkaç hektarlık bir alanı kaplıyordu: Otlarla kaplı çamurlu, yer yer su birikintilerinin bulunduğu araziler. Etraf son derece ıssızdı.</p>

  <p style="text-align: justify;">Leroux iki katlı, çok sayıda penceresi olan uzun bir yapının yanında yavaşladı. Tabelada “PAVOIS LABORATUVARLARI” yazıyordu. Bina polis minibüsleri,sivil polis arabaları, ambulanslarla çevriliydi. Jeanne ürperdi. Arabaların mavi tepe ışıkları belirli aralıklarla yanıp sönüyor, yağmur yüklü bulutlara kadar yükseliyor, binanın cephesindeki camlara vurduktan sonra parıltılı bir boya gibi camlardan aşağı süzülüyordu. Parlak meşin ceketli adamlar gri fırtınanın içinde oradan oraya koşuşturup duruyordu. Sarı polis şeridi cehennemin sınırlarını belirliyordu.</p>

  <p style="text-align: justify;">Binaya yüz metre mesafede durdular ve arabadan indiler. Hava sıcak ve vıcık vıcıktı. İnatçı rüzgâr, yağmur serpintisinin yüzlerine vurmasına sebep oluyordu. İki yanı ağaçlı asfalt yol çamur içindeydi. Topuklu ayakkabılarla yürümekte zorlanan Jeanne, düşmemek için Taine’in koluna tutundu. Giriş kapısına kadar, bu şekilde iki büklüm yürüdüler, Leroux barikatları geçmek için polis kimliğini gösteriyordu. Jeanne afallamıştı. Yağmur çamur. Sanayi ortamı. Bir amniyosentez laboratuarını böyle hayal etmiyordu, her şeyden önce steril bir ortam düşünmüştü.</p>

  <p style="text-align: justify;">Bölge polisinden bir baş komiser onları karşıladı. Savcı yardımcısı çoktan gelip gitmişti. Cesedi kaldırmak için Taine’i bekliyorlardı. Baş komiser ceset hakkında çabucak bilgi verdi. Reischenbach’ın söylediklerinden farklı bir şey yoktu.</p>

  <p style="text-align: justify;">-Sağ taraftan geçmek gerekiyor, dedi kolunu uzatarak. Otopark binanın arkasında. Önceden haber vereyim, oldukça... kanlı.</p>

  <p style="text-align: justify;">Polisler hazırlandı. Şemsiyeler açıldı. İki yanı kurtbağrı kaplı yoldan binanın çevresini dolandılar. Herkes asfalt yolda kayıyor ve sendeleyerek yürüyordu. Sahne son derece komikti, ama asıl gülünç olan, artık hiçbir şeye benzemeyen ıslanmış ceketi ve çamura bulanmış beyaz kot pantolonuyla, Jimmy Choo’larının üzerinde tünemiş gibi duran Jeanne’ın haliydi.</p>

  <p style="text-align: justify;">-Buradan gireceğiz, dedi baş komiser, karanlığa doğru inen rampayı göstererek. Demir kepenk açık. Aksi takdirde, binanın içine girmemiz ve asansörü kullanmamız gerekecekti. Yaka kartları, şifreler lazım. Laboratuar tam bir sığınak.</p>

  <p style="text-align: justify;">Jeanne ile Taine birbirlerine baktı. Peki katil, o nasıl içeri girmeyi başarmıştı? Yağmur suları kenarlardaki oluklardan gürültüyle akıp gidiyordu. Hava son derece nemliydi, âdeta buhar solunuyordu. Jeanne aşırı sıcak bir mağaraya girdiği hissine kapılmıştı. Şehir efsanelerinin yaratılabileceği gizemli ve unutulmuş bir yer.</p>

  <p style="text-align: justify;">Otopark alçak tavanlıydı ve yer yer kolonlarla desteklenmişti. Sarı polis şeridiyle çevrilmiş bir Smart dışında hiç araba yoktu. Şüphesiz kurbanın arabasıydı. Meşin ceketli polisler gidip geliyor, zemini el fenerleriyle tarıyorlardı.</p>

  <p style="text-align: justify;">-Biraz daha inmemiz gerekiyor, dedi baş komiser. İkinci bodruma. Belediyeden bir adam bize bu bodrumun işlevini açıkladı, ama ben bir şey anlamadım. Otoparkta, altmışlı yıllarda yapılmış ve tüm sanayi bölgesinin atık sularını akaçlayan bir boşaltım sistemi var. Maske ister misiniz? Aşağısı çok kötü kokuyor.</p>

  <p style="text-align: justify;">Ziyaretçiler teklifi reddetti. Yeni bir rampa. Olay yeri incelemenin, beyaz tulumlar içindeki teknisyenleriyle karşılaştılar. Projektörleriyle zemini tarıyor, ayrıntıların fotoğraflarını çekiyor, topladıkları parçaları mühürlü torbalara koyuyorlardı.</p>

  <p style="text-align: justify;">Önünde iki nöbetçinin durduğu beton bir kapıya ulaştılar. Sanki Île-de-France’ın bütün polisleri buraya çağrılmıştı. Ayaklarının dibinde, kapının altından geçen suyla buraya kadar sürüklenmiş çöpler, kâğıtlar, sakızlar birikiyordu.</p>

  <p style="text-align: justify;">Kapının sürgüsünü açtılar. Çöplerin üstünden atlayarak beton bir merdivene yöneldiler.Jeanne yeniden Taine’in omzuna tutundu. Tavanda bir lamba vardı. Bu ışık kaynağına rağmen karanlık son derece baskındı. Alt edilemez bir karanlık.</p>

  <p style="text-align: justify;">-Aşağıya ulaşmak için en az on beş metre yürümek gerekiyor. Onu sırtında taşımış olmalı...</p>

  <p style="text-align: justify;">İnsanın midesini kaldıran iğrenç bir kanalizasyon kokusu vardı. Ayrıca yağ ve benzin kokusu da. Ve diğer kokulara karışmayı reddeden keskin ve baskın bir koku. Izgara yapılmış domuz eti kokusu gibi.</p>

  <p style="text-align: justify;">-Bu koku da nedir? Diye sordu Jeanne.</p>

  <p style="text-align: justify;">Baş komiser kuşkuyla ona doğru döndü. En başından beri aklını kurcalayan bir soru vardı. Tek bir olay için iki sorgu yargıcı; biri fazlaydı...</p>

  <p style="text-align: justify;">-Katil, dedi François Taine’e bakarak, cesedin bazı parçalarını pişirmiş. Ama başka bir şey daha var.</p>

  <p style="text-align: justify;">-Başka bir şey?</p>

  <p style="text-align: justify;">-Tuhaf artıklar bulundu. Olay yeri incelemeye göre, bunlar içyağı olabilir.</p>

  <p style="text-align: justify;">-İçyağından kastınız ne?</p>

  <p style="text-align: justify;">-Hayvani yağ. Çok iyi yanıyor anlaşılan. Ve uzun sürüyor. Katil ışığını böyle sağlamış. Olay yeri inceleme size açıklayacaktır. Buradan.</p>

  <p style="text-align: justify;">Yeni bir kapı. Birkaç basamak. Ve şok. Eğik tavanlı, iki veya üç yüz metrekare genişliğinde kapalı bir mekân. Rutubet kaplı simsiyah beton duvarlar. Sudan parlayan bir zemin. Başka bir çağa ait gerçek bir mağara. Betondan ve benzinden bir mağara. Demir çağı vardı. Tunç çağı da. Şimdi ise petrol çağıydı.</p>

  <p style="text-align: justify;">Olay yeri incelemenin projektörleri su birikintilerinde hareler oluşturuyordu. Teknisyenler, yüzlerinde maskeleriyle gidip geliyorlardı. İşlerine devam ederken bir yandan da yeni gelenlere kaçamak bakışlar atıyorlardı.</p>

  <p style="text-align: justify;">Cinayet mahallerinin kendisinde yarattığı çift yönlü etki Jeanne’ı bir kez daha şaşırtmıştı. Burada şiddetin yanı sıra bir huzur, bir dinginlik de vardı. Katilin huzuru, dinginliği. Bu kan, bu ceset, bu et parçaları da, onun ödülüydü. Katil burada karnını doyurmuştu. Sakinleşmişti. Huzur bulmuştu...</p>

  <p style="text-align: justify;">-Cesedi görebilir miyiz? Diye sordu Taine.</p>

  <p style="text-align: justify;">Baş komiser el fenerini koltukaltına sıkıştırdı ve cerrah eldivenlerini giydi. Maktulün üstündeki örtüyü dikkatle kaldırdı. Koltukaltındaki el fenerinin ışığı, sanki tesadüf eseriymiş gibi cesede vurdu. Jeanne bir adım geri çekildi. Dizleri titredi. Yargıç statüsünü düşündü. Öğrenim yıllarını. Sarsılmaz yeteneğini. Yargıç olarak düşünmeliydi, sadece yargıç olarak.</p>

  <p style="text-align: justify;">En az beş parça vardı.</p>

  <p style="text-align: justify;">Karnı yarılmış, gövde omuzlara kadar açılmıştı ve basenin altından beyazımsı kemikler görünüyordu. Kollar ve bacaklar koparılmıştı. Kadının veya kadından geri kalan gövdenin, kafası ters döndürülmüştü, yüzü görülmüyordu. Saçları bir kan gölünde yüzüyordu.</p>

  <p style="text-align: justify;">Görüntünün korkunçluğuna rağmen, kötülüğün neden olduğu çekim yüzünden Jeanne gözünü cesetten alamıyor, birçok ayrıntı dikkatini çekiyordu. Tenin beyazlığı. Vücudun iriliği. Omuzları ve kalçaları kaygan kayalar gibi yuvarlaktı. Jeanne, Jean Arp’ın heykellerini düşündü. Sadece hatlarının uyumuyla okşamaya, ellemeye davet eden, ne kolları ne de bacakları olan beyaz, yumuşak biçimler.</p>

  <p style="text-align: justify;">Karanlığa doğru ilerleyen Jeanne kolları ve bacakları gördü. Yarısına kadar yenmiş, yer yer yanmış kol ve bacaklar. Ayrıca, dip tarafta, duvarın kenarında,pis suların içinde,gri renkli, yapış yapış bir bağırsak yığını duruyordu.</p>

  <p style="text-align: justify;">Jeanne, çevresindeki sessizliğin farkına vardı. Herkes aynı şoku yaşıyordu:Taine, Reischenbach, Leroux, Zabıt kâtibesi...Baş komiser el fenerinin ışığını kaygıyla korkunç tablonun üzerine doğrulttuğu sırada Jeanne onlara yaklaştı. Ve kurbanın boğazında bir kulaktan diğerine kadar açılmış yarayı fark etti.</p>

  <p style="text-align: justify;">-Yüzü aydınlatabilir misiniz?</p>

  <p style="text-align: justify;">Baş komiser kımıldamadı. Jeanne el fenerini Reischenbach’ın elinden aldı ve cesede doğrulttu. Yüz kasları ve kemikleri etin altında bir karmaşa oluşturuyordu. Morumsu bir hematom, kocaman bir şarap lekesi gibi yayılmıştı. Katil kurbanına bir taşla veya başka bir kütleyle vurmuştu. Birçok kez. Kan hücum etmiş,derinin altında pıhtılaşmıştı. Bu da tüm bu işkenceler sırasında kadının hâlâ canlı olduğunu gösteriyordu. Jeanne ayrıca, saçların arasında kan pıhtıları bulunduğunu fark etti -katil kadının kafatasını kırmıştı. Beyin parçaları dağınık saçlarının arasından akmıştı.</p>

  <p style="text-align: justify;">Jeanne el fenerini karın bölgesine doğru tuttu. Yukarıdan aşağıya doğru, göğüs kafesi kemiğinden basene kadar yarılmıştı. Böğürlerinde yaralar, tırnak izleri, yırtıklar vardı. Hatta belki de yazılar. Memelerinden biri yoktu. Diğeri ise sarkıyordu. Jeanne, katilin yüzünü bu yaraların içine gömdüğünü ve kasları ısırdığını tahmin etti. Her ısırık yaranın kenarında bir deri parçası bırakmıştı. Katil eti tamamen çıplak bırakıyor, sonra da dişlerini ete saplıyordu. Deriyi sevmiyor, Sadece taze, hâlâ sıcak olan etle temas etmek, kas örgüsünü, kemiklerin sertliğini hissetmek istiyor...</p>

  <p style="text-align: justify;">El fenerini biraz daha aşağılara indirdi. Cinsel organına. Jeanne bu bölgenin özel bir vahşete sahne olduğunu tahmin ediyordu. Haklıydı. Katil pubisi koparmıştı. Dişleriyle. Veya elleriyle. Kenardaki deriyi bırakmıştı, organları ısırmış, kanı emmiş, kanlı tükürüğünü etrafa püskürtmüştü. Jeanne patolog değildi, ama katilin, üreme organını bütünüyle yediğini anlamak zor değildi. Dudaklar, klitoris, tüpler, rahim... Yediği bu değerli şeyler, kadınlık sembolleri, şimdi onun midesindeydi.</p>

  <p style="text-align: justify;">Aklına çılgınca bir düşünce geldi. Katil bir kadındı. Kurbanının doğurganlığını kendine mal etmeyi istemiş bir gorgona. Özel niteliklerini ele geçirmek için düşmanlarının kalbini veya beynini yiyen Papualar gibi. Aklına kelimeler geliyordu. Katıldığı ilk komünyonda kilisede yinelenip duran kelimeler:”Benim etimi yiyen ve kanımı içen/bende durur ve ben de onda.”(Yuhanne 6:56)</p>

  <p style="text-align: justify;">Jeanne bir su birikintisine yansıyan solgun yüzünü fark etti. Kahretsin, bayılacağım... Dayanma gücü bulmak için el fenerini baş komisere verdi ve Taine’e döndü.</p>

  <p style="text-align: justify;">-İlk kurban da aynı durumda mıydı?</p>

  <p style="text-align: justify;">Yargıç cevap vermedi:</p>

  <p style="text-align: justify;">-Cesedi gördün mü?</p>

  <p style="text-align: justify;">-Sadece fotoğraflardan. Geldiğimde onu götürmüşlerdi.</p>

  <p style="text-align: justify;">-Benzerlik var mıydı?</p>

  <p style="text-align: justify;">Sorgu yargıcı kafasını sallamakla yetindi. Bir ses duyuldu. Kısa boylu, mavi renkli Ralph Lauren marka polo yaka bir kazak giymiş, koca göbekli bir adam bir diktafona konuşuyordu.</p>

  <p style="text-align: justify;">Üzerinde mat bir deri ceket bulunan, saçlarını ortadan ayırmış, altmışlı yaşlarda bir adam...Kemerli bir burunu. Açık mavi, küçük gözler. Bakışlarında bir canlılık, bir güleçlik vardı. Ama bir saldırganlık, bir münasebetsizlik de. Bu bronzlaşmış yüzde bu yarısaydam gözler biraz aykırı duruyordu.</p>

  <p style="text-align: justify;">-Langleber, diye mırıldandı Taine. Adli tabip. Sana yemin ediyorum, o aptallıklarından birini daha yaparsa onu öldürürüm.</p>

  <p style="text-align: justify;">Sorgu yargıcı onları tanıştırdı. Âdet yerini bulsun diye mekanik bir şekilde tokalaştılar.</p>

  <p style="text-align: justify;">-Sanıyorum nasıl yaptığını biliyorum, dedi adli tabip, diktafonu kot pantolonunun arka cebine sokarken.</p>

  <p style="text-align: justify;">-Seni dinliyoruz.</p>

  <p style="text-align: justify;">Kafasını kaldırdı, tavandaki neon lambalarını taşıyan armatürleri işaret etti.</p>

  <p style="text-align: justify;">-Kızı yukarı asmış, baş aşağı. Yüzünü parçalamış ve gırtlağını kesmiş. Tıpkı çiftliklerde öldürülen domuzlar gibi. Keskin bir bıçak kullanmış. Yaranın kenarları çok net. Soldan sağa doğru.”Fare kuyruğu”, yani yaranın bitiş yeri son derece belirgin. Bizim herif sağlak. Ve elinin titremediğini de söyleyebilirim. Alt omurlara kadar inen lezyonlar da saptadım, aynı şey yemek borusu ve soluk borusu için de geçerli.</p>

  <p style="text-align: justify;">Jeanne küçükken, büyük tatillerde iki ayını Perche’te geçirirdi. Bu tür barbarca katliamlara birçok kez şahit olmuştu. Tam bir seremoniydi. Domuz katlediyorlardı.</p>

  <p style="text-align: justify;">-Yeterince kan yok, diye saptamada bulundu Jeanne.</p>

  <p style="text-align: justify;">Adli tabip metilen mavisi gözlerini ona doğru çevirdi. Bu saptamayı takdir etmişti:</p>

  <p style="text-align: justify;">-Doğru. Kanı topladığını düşünüyorum. Bir leğene veya başka bir kaba.</p>

  <p style="text-align: justify;">-Ne yapmak için? Diye sordu Taine.</p>

  <p style="text-align: justify;">Langleber iki sorgu yargıcını tepeden tırnağa süzdü.”Tek ödüle iki sorgu yargıcı.” Bu düşünce onu eğlendirmişti gibiydi.</p>

  <p style="text-align: justify;">-Görünüşe göre, onu hemen içmiş olmalı. Sıcakken.</p>

  <p style="text-align: justify;">-Bundan emin misin?</p>

  <p style="text-align: justify;">-Teknik açıdan, evet. Kurbanın ayak bileklerinde, bağlandığını gösteren izler var. Neon lambalarına bakın. İp izlerini göreceksiniz. İlk maktulün iki ayak bileği de kırılmıştı. Bana göre bu vakada da aynı şey söz konusu. Hepsi raporumda olacak.</p>

  <p style="text-align: justify;">-Rapordan söz açılmışken, diye araya girdi Reischenbach,hâlâ ilk kurbanın otopsi raporu elimize geçmedi.</p>

  <p style="text-align: justify;">-Geçecek. Aceleye gerek yok.</p>

  <p style="text-align: justify;">-Sana daha ne gerekiyor. Bilmiyorum.</p>

  <p style="text-align: justify;">-Daha açık konuşalım, dedi yeniden Jeanne. Asıldığında kadın hayatta mıymış?</p>

  <p style="text-align: justify;">-Elbette. Kanın akması için kalbin çalışması lazım.</p>

  <p style="text-align: justify;">Taine sessizce başını sallıyordu. Yüz hatlarından bir ikilem içinde olduğu belliydi. Hem soruşturmasını sonuna kadar götürmeyi, hem de bir an önce buradan gitmeyi düşünüyor gibiydi. Kafasını yastığın altına gömmek ve her şeyi unutmak.</p>

  <p style="text-align: justify;">-Sonra, diye devam etti Langleber, soğukkanlı bir şekilde karnını yarmış. Elleriyle bağırsakları tutmuş ve vücuttan çekip çıkarmış. Mönünün “bağırsak” kısmı ve...</p>

  <p style="text-align: justify;">-Anlaşıldı.</p>

  <p style="text-align: justify;">-Karnı neyle yarmış? Diye sordu Jeanne. Ne tür bir aletle?</p>

  <p style="text-align: justify;">-İlkel bir alet kullanmış. İlk maktulün patoloji sonuçlarını bekliyorum. Sanırım bazı parçalar elde edebileceğiz. Metal veya taş parçası. Ama her şey mağara dönemine ait gibi.</p>

  <p style="text-align: justify;">-Sonra? Sonra ne yapmış?</p>

  <p style="text-align: justify;">-Bedeni yeniden yere indirmiş. İplerini,çengellerini toplamış. Şölenine başlamış. Pubis bölgesini gördünüz mü? Sanıyorum. Öncelikle orayı yemiş.</p>

  <p style="text-align: justify;">-Neden “öncelikle”? diye sordu Taine.</p>

  <p style="text-align: justify;">-Sadece bir his. Ama her halükârda burayı çiğ olarak yemiş. Beklemeden. Diğer kısımları pişirmiş. Katil ile kadın rahmi arasında bir bağ var.</p>

  <p style="text-align: justify;">Jeanne’ın hipotezi ağırlık kazanıyordu. Katil bir kadın olabilir miydi?</p>

  <p style="text-align: justify;">-Sonra kolları ve bacakları koparmış. Bu açıdan bakıldığında sizin herif olağanüstü bir güce sahip. Bana sorarsanız, kemik eklemlerini kırmış ve eklem yerlerinden kopana kadar kol ve bacakları döndürmüş.</p>

  <p style="text-align: justify;">Hayır; bir kadın olamazdı...</p>

  <p style="text-align: justify;">-En sonunda ateşini yakmış ve seçtiği parçaları pişirmiş. Kollar, bacaklar ve bazı organlar. Burada tam olarak belirleyemedim, ama ilk olarak karaciğeri, böbrekleri ve elbette kalbi pişirip yemiş. Özellikle de kalbi.</p>

  <p style="text-align: justify;">Taine eliyle yüzünü sıvazladı. Evrak çantası hâlâ kolunun altındaydı. Zabıt kâtibesi hiç kımıldamıyordu. Bir heykel gibi duruyordu. Ciddiyeti hükmünü yitirmiş, hatta gülünç görünüyordu.</p>

  <p style="text-align: justify;">-Adamın yamyam olduğundan emin miyiz? Diye sordu sorgu yargıcı. Yani... kopardığı parçaları başka bir kullanım amacıyla yanında götürmüş olamaz mı?</p>

  <p style="text-align: justify;">-Hayır. İlk cinayet için konuşuyorum, yemekten artakalanları inceleme fırsatım oldu. Kemiklerde özel çizikler vardı. Parçalama izleri. Bazı kemikler.içlerindeki iliği daha iyi çıkarabilmek için kırılmıştı. Tıpkı tarihöncesi dönemlerde, atalarımızın yaptığı gibi. Ayrıca kafatasının tepesinde de özel bir yara vardı. Katil beyni emmek için kafatasını kırmış. Uzman değilim, ama bunun Cro-Magnon insanının kullandığı bir teknik olduğunu sanıyorum.</p>

  <p style="text-align: justify;">Jeanne yeniden lafa karıştı; bu duruma tahammül etmenin tek yolu soru sormaktı;</p>

  <p style="text-align: justify;">-Ya içyağı?</p>

  <p style="text-align: justify;">-Onunla etrafı aydınlatmış, yağı yakarak.</p>

  <p style="text-align: justify;">-Bize “hayvani yağ” olduğunu söylediler. Hangi hayvan?</p>

  <p style="text-align: justify;">-Bunu kim söyledi?</p>

  <p style="text-align: justify;">Yerel polis baş komiseri öne çıktı:</p>

  <p style="text-align: justify;">-Olay yeri inceleme teknisyenleri bana böyle söyledi.</p>

  <p style="text-align: justify;">-Yanılmışlar. İlk cinayet mahallinde yapılan analizlere göre, söz konusu olan insan yağı. Katil hemen oracıkta bu işi halletmiş. Kasık veya karın bölgesinden yağları kesip almış ve onları ağır ağır yanan bir ışık kaynağı olarak kullanmış.</p>

  <p style="text-align: justify;">-Eğer şöleni için... daha önce de ateş yaktıysa, dedi Jeanne, neden başka bir ışık kaynağına ihtiyaç duymuş olsun?</p>

  <p style="text-align: justify;">-Yazı çalışmasını yapabilmek için.</p>

  <p style="text-align: justify;">Langleber duvarlardan birine bir projektör tuttu. Duvar hiyerogliflerle doluydu. Her satırda karmaşık bir hal alan düşey çizgiler. Dalları hiçbir şekilde aynı motifi vermeyen bir dizi ağaç. Çöp adam figürleri gibi. Veya ilkel bir alfabenin işaretleri gibi.</p>

  <p style="text-align: justify;">Geriye doğru çekilen Jeanne, gördüğü benzerlik karşısında şaşkına döndü. Pavois Laboratuarları’nın faaliyet alanı ile bu çizimler arasında bir ilişki vardı. Bu çarpık çizgiler, karyotipler üstündeki kromozom çiftlerini de tasvir ediyor olabilirdi.</p>

  <p style="text-align: justify;">-Olay yeri inceleme size bunlardan söz edecektir, diye açıklama yaptı Langleber. Ancak anladığım kadarıyla, tüm bu çizimleri yaparken rezil bir karışım kullanmış. Kan, tükürük, dışkı. Ve aşıboyası. Netice itibariyle biyolojik bir karışım.</p>

  <p style="text-align: justify;">Aşıboyası: Taine bundan, ilk kez restoranda bahsetmişti. Jeanne bu malzemeyle ilgili ayrıntıları sordu. Langleber bir hareketle soruyu geçiştirdi -“Daha ayrıntılı sonuçları bekliyoruz”- sonra devam etti:</p>

  <p style="text-align: justify;">-Tüm bunların ne anlama geldiğini çözemedik. Ve ne için yapıldığını da. Rene Girard’a göre bu ‘farmakon.’</p>

  <p style="text-align: justify;">-Saçmalıklarına başlama, dedi Taine öfkeyle.</p>

  <p style="text-align: justify;">Adli tabip gülümsedi. Açık renk gözleriyle geniş ve etkileyici yüzünün kendine has bir sertliği vardı.</p>

  <p style="text-align: justify;">-“Kurban edimi belli bir yanlış anlamaya dayanır. İnananlar şiddetin oynadığı rolü bilmezler ve bilmemelidirler... ”</p>

  <p style="text-align: justify;">Taine bağırmak için ağzını açtı, ama Jeanne elini onun kolunun üstüne koydu. Langleber, elleri ceplerinde geri geri gitmeye başlamıştı bile. Polo yaka kazağı, rengi atmış kot pantolonu, makosenleriyle yelkenlisine binmeye hazır birine benziyordu.</p>

  <p style="text-align: justify;">-Eyvallah dostlar. Bugün ilk maktulle ilgili raporum elinizde olacak. İkincisi için daha çabuk olmaya çalışacağım.</p>

  <p style="text-align: justify;">Langleber saygıyla eğildi ve basamaklara doğru yöneldi. Taine tükürür gibi konuştu:</p>

  <p style="text-align: justify;">-Aptal herif...</p>

  <p style="text-align: justify;">-Rene Girard bir antropolog, diye açıkladı Jeanne. Çok bilinen bir kitabın yazarı: ‘Şiddet ve Kutsal.’</p>

  <p style="text-align: justify;">-Gerçekten mi? Diye sırıttı Taine.</p>

  <p style="text-align: justify;">Sonra oradakilere cesedi işaret ederek sesini yükseltti:</p>

  <p style="text-align: justify;">-Şunu artık paketleyebiliriz, değil mi?</p>

  <p style="text-align: justify;">Adamlar hareketlendi. Jeanne konuşmasını sürdürüyordu.</p>

  <p style="text-align: justify;">-Kitapta, ilkel toplumların kurban edimiyle şiddeti nasıl denetim altına aldığı açıklanıyor. Saldırganlığın ortadan kalkmasını, şiddetin yatışmasını sağlayan bir supap. Kanın akması ruhları sakinleştiriyordu.</p>

  <p style="text-align: justify;">-Ya şu “farmaşey” de neyin nesi?</p>

  <p style="text-align: justify;">Cesedi plastik bir torbaya yerleştiriyorlardı.</p>

  <p style="text-align: justify;">-Farmakon, Yunancada hem ilaç hem zehir anlamına gelen madde demektir. Girard’a göre,şiddet eski toplumlarda bu rolü oynuyordu. Şiddeti şiddetle tedavi etmek...Kim bilir? Belki de katil, toplumumuzu kaostan kurtarmak istiyordu.</p>

  <p style="text-align: justify;">-Saçmalık. Bir kaçık kendini yamyam sanıyor ve ipucu da yok. İşte olay bu.</p>

  <p style="text-align: justify;">-Merhaba. Size bir şey gösterebilir miyim?</p>

  <p style="text-align: justify;">Karşılarına dikilen adam beyaz bir tulum giymişti. Kağıt hışırtıları arasında kapüşonunu indirdi. Ali Messaoud, olay yeri incelemenin sorumlusu. Bir baş hareketiyle ikisini de selamladı; herkes tanışıyordu.</p>

  <p style="text-align: justify;">Messaoud onları, yapışkan bantlarla çevrili olan, cesedin kaldırıldığı yere doğru götürdü.</p>

  <p style="text-align: justify;">-Şuraya bakın.</p>

  <p style="text-align: justify;">Karaltının çevresinde siyah izler vardı. Jeanne onları fark etmiş ve kan lekeleri sanmıştı. Daha yakından bakınca ayak izleri olduğu anlaşılıyordu. Kavisli, güdük, gizemli şekiller.</p>

  <p style="text-align: justify;">-Ayak izleri, diye teyit etti.Çıplak ayak izleri, saptadım. Sanırım kaçık herif çıplakmış ve kurbanının etrafından dönmüş.</p>

  <p style="text-align: justify;">Taine bu ayrıntıyı zaten saptamıştı. Şimdi Jeanne, yemeden önce kurbanının üzerine eğilmiş çıplak bir adam hayal ediyordu. Bir leş yiyici.</p>

  <p style="text-align: justify;">-Sadece ayak izleri değil. El izleri de var. Katil dört ayak üzerinde yürümüş. Gerçekten korkutucu.</p>

  <p style="text-align: justify;">-Bu izler biraz ince gibi, dedi Jeanne. Bir kadına ait olabilir mi?</p>

  <p style="text-align: justify;">-Hayır. Sanmıyorum. Ama DNA analizi bize daha net cevaplar verecektir. Parmakları kapalıymış. Zemine yumruklarıyla basmış. Başka bir şey daha tespit ettim. Ellerinin ekseni ile ayaklarının ekseni karşılaştırıldığında, ellerini içe doğru döndürerek hareket ettiğini belirledik.</p>

  <p style="text-align: justify;">-Fiziksel bir engeli mi var? Diye sordu Taine.</p>

  <p style="text-align: justify;">-Belki. Ya da bazı maymunları taklit ediyor. Bahisler açılmıştır.</p>

  <p style="text-align: justify;">Jeanne düşüncesini teyit etmek için sordu:</p>

  <p style="text-align: justify;">-El ve ayak izlerine bakarak cüssesini belirleyebilir misin?</p>

  <p style="text-align: justify;">-Az çok. Adamın ayakları kırk numara, ama elleri küçük. Ceset üzerindeki marifetlerine bakıldığında biraz daha cüsseli olması gerekiyor. Ayak izlerinin derinliği de kilosunun hafif olduğunu gösteriyor.</p>

  <p style="text-align: justify;">Taine duvardaki korkutucu yazıları işaret etti.</p>

  <p style="text-align: justify;"><br /></p>

  <p style="text-align: justify;">-Ya bunlar? Diye sordu Reischenbach. Onları incelemeye yolladın mı?</p>

  <p style="text-align: justify;">-Bir sürü uzmana gönderdim, dedi Messaoud. Antropolog. Arkeolog. Kriptolog. Henüz kimseden dönüş olmadı.</p>

  <p style="text-align: justify;">Yerel polis baş komiseri, saatine parmağıyla vurarak yaklaştı ve bir kez daha Taine’i uyardı.</p>

  <p style="text-align: justify;">-Yukarı çıkabilir miyiz, sayın yargıç? Laboratuar yöneticisi bizi ofisinde bekliyor</p>
</body>
</html>
