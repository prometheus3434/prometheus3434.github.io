<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>PARGALIİbrahim</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal1">“Mahsurların lağımlara, mukabil lağım kazılmasına başlanıldı. Türklerin lağım yaptıkları Hıristiyanlara, düşman tarafına firar etmiş bir Osmanlı tarafından haber verilmişti. Düşman (Osmanlılar), bu teşebbüslerinde muvaffak olamaması üzerine, Karintiya Kapısı üzerine şiddetli bir ateş açtı ve bu ateş bütün gece devam etti.”</p>

  <p class="normal1">Viyana ters geliyor bizim askerlere, sağlam kaleden bir tuğla düşürmek dahi başlı başına mesele. Askeri tecrübe ile duruma göre başka tedbirlere başvuruluyor. 10 Ekim 1529’da lağımlar atılıp, gedik açılıyor, buradan içeriye askerler girmeye başlıyorlar.</p>

  <p class="normal1">“9 Teşrinievvel (Ekim), öğleden üç saat sonraya doğru Karintiya Kapısı’nın sağında ve solunda lağım patlayarak iki gedik açtılar. Gediklerden biri yirmi dört kişinin, bir cephede girmesine müsait ve öteki 2 <span class="idebold">on</span> vüsatında idi. Osmanlılar 10-11-12 Ekim günleri mütemadiyen şehre hücum ettiler; lakin -tehlikenin tehdit edici bir hal aldığı her mevkie giden- Nikola Dö Salem ve Jan Kaçmaner’i her yerde karşılarında buldular. İki lağımın daha patlaması, Karintiya gediğini genişletti. Ancak bu fırsattan istifade etmek isteyen Yanya ve Avlonya beyleri iki yüz kişi zayiatla üç defa ricat ettirildiler.(…)</p>

  <p class="normal1">Viyana kuleleri yukarısından, paşaların beylerin, yeniçeriler ve azapların gayretini değnek ve kılıç ile tahrik etmekte oldukları görüldü. Osmanlılar iki defa daha ricat ettirildiğinden, Vezir-i azam müşavere için bir Harp Meclisi toplayarak, bunlara -ertesi gün mevsimin ilerlemesi ve yiyecek bulunmaması ricatı emreylediği ve bir muharebe safında veyahut muhasarada üç hücumu kâfi gören şeriat hükmü yerini bulmuş olduğu cihetle- artık son bir hücum icrası kararlaştırıldı.</p>

  <p class="normal1">Ordunun muhteli olmaya (bozulmaya) yüz tutan şecaati (cesareti-kahramanlığı) para tevziiyle, birçok vaatlerle iade edildi. Yeniçerilerin her biri 1.000 akçe, yani 20 duka aldı; ordugâhta ilan olundu ki, duvarların altına ilk varan 30.000 akçelik bir zeamet alacak.(…)</p>

  <p class="normal1">Padişah gedikleri bizzat muayeneye gitti ver kâfi derecede geniş bularak Vezir-i azamı ziyadesiyle övdü ve şehre mütemadi bir ateş yıldırımı yağdırmakta iken, Pol Bakic ve Jan Kaçyaner bir yürüyüş yaparak, birkaç esirle döndüler.” (Hammer, 3.c. 75. s.)</p>

  <p class="normal">Sadrazam İbrahim Paşa’nın Hatası?</p>

  <p class="normal1">Kazanılan savaşlarda kahraman bulmak kolay, en azından -eğer sarayda değil de meydanda idiyse- padişah bir zafer kazanmış olarak ilan edilir; kaybın mesulünü bulmak zor. Yeniçeriler ve azapların gayretini değnek ve kılıç ile tahrik etmekte oldukları görüldükten sonra, neticenin rengi belli olmuştu. Sopa zoruyla savaşa sürülen askerden ne hayır gelir?</p>

  <p class="normal1">Viyana hayal kırıklığının başlıca sebeplerinden biri Yeniçeriler denebiliyor ve başka sebepler de sıralanıyor. Sadrazam İbrahim Paşa’ya yüklenen suç daha mühim ve de yaralayıcı. Bilhassa vurgulanmak istediğimiz, Viyana’da Pargalı İbrahim’in oynadığı rol ve onun ihanetine dair söylenenler. Ağır bir ithamdır, ihtiyatla bakılmalı, mesele mantık süzgecinden geçirilmeli, hemen karar verilmemeli. Bu uyarıdan sonra, uzunca bir eleştiri bölümü naklediliyor Kronoloji’den. Okuma rahatlığı sağlansın diye birçok kelimenin, orijinal halini bozacağız, mesela; ‘alunur’ alınır yapılacak:</p>

  <p class="normal1">“Bu sefer de Budin Kalesi teslim alındığı zaman şehrin yağmasına müsaade edilmemesi ocağın Viyana muhasarasına gönülsüz gitmesiyle neticelenmiştir. Yeniçeriler için bu muhasara Budin’deki mahrumiyetin intikamını almaya vesile teşkil etmiştir: Her halde Viyana’nın kurtulmasında içerideki müdafilerin mukavemeti kadar dışarıdaki Yeniçerilerin münasebetsizlikleri de hesaba katılmalıdır. Diğer mühim sebepler içinde o havalide daha Eylül’den itibaren başlayan şiddetli soğuklardan ve bilhassa kardan da bahsedilir.</p>

  <p class="normal1">Hatta mevsimin biraz daha ilerlemesi yalnız ordunun hareketini değil, mühimmat naklinde kullanılan yirmi bin devenin sevkini de imkânsız hale getirebilir. Bu tehlikeli vaziyete iaşe müşkülatı da inzimam etmiş (diğer aksiliklere eklenmiş) ve havaların fenalaşması üzerine erzak sıkıntısı da başlamıştır. Bir taraftan da Dük Frederik kumandasındaki imparatorluk ordusunun yola çıkmış olması ve Şarlken (Charles-Quint)’in de Avrupa’yı Türk istilasından kurtarmak için bütün ülkelerden asker toplamaya başlaması mevcut müşkülatı büsbütün artıran askeri tehlikeler demektir:</p>

  <p class="normal1">Birinci Viyana Muhasarası’nın o kadar mühim bir teşebbüse kâfi gelmeyecek kadar az bir zaman sürdükten sonra birdenbire kaldırılması işte bütün bu mücbir ve mühim sebeplerin zaruri ve tabii bir neticesidir. Bu elim neticenin en acıklı tarafı, müdafiler için belki on gün daha mukavemet imkânı kalmamış olduğu sırada muhasaranın kaldırılmasına mecburiyet hâsıl olmasıdır:</p>

  <p class="normal1">Şehrin civar mahalleleri baştanbaşa ve merkezi de yarı yarıya yakılmış, surlar delik deşik olmuş, müdafiler birçok telefata uğramıştı. Almanya’ya kadar ilerleyen Türk akıncıları her tarafı yıkıp yakarak Avrupa’yı haşyet ve dehşet içinde bırakmış oldukları bir sırada birdenbire verilen bu avdet kararı çok mühim bir ihanet rivayetine bile yol açmıştır. Bu feci rivayete göre Viyana Muhasarası’nın kaldırılması Vezir-i azam ve Serasker Frenk-İbrahim Paşa’nın ihaneti yüzündendir ve bu devşirme Paşa Habsburglara yani Kral Ferdinand’la Charle Quint’e satılmıştır. (…)</p>

  <p class="normal1">Muhakkak olan nokta, muhasaranın kaldırılmasında İbrahim Paşa’nın ilk müteşebbis ve başlıca amil vaziyetinde bulunmasıdır. Viyana seferi ruznamelerinde muhasaranın kaldırılmasından iki gün evvel, yani 12 Teşrinievvel (Ekim) Salı günü İbrahim Paşa’nın Rumeli Beylerbeyi sıfatıyla yalnız Rumeli Beyleri’nden mürekkep bir harb meclisi toplayıp ricat fikrini nasıl ortaya attığı şöyle anlatılır:</p>

  <p class="normal1"><span class="idebold">İki lağıma od verilip gayet de iyi gedikler edip amma yürüyüş olmayıp tehir olundu ve Paşa Hazretleri Rumeli Beylerin cem’ edip danışık edip bi vakt oldu (vakit geçti) demiştir. Hem kahtdır seferden dönülmek münasiptir.</span></p>

  <p class="normal1">(Pek uzun bir cümle idi kısaltıldı. İbrahim Paşa, hava muhalefetinden yiyecek kıtlığına kadar birçok; mazeretler sıralıyor.)</p>

  <p class="normal1">Bu fıkranın sonundaki “alınır alınmaz” tabiri “alınsa da alınmasa da” manasına kullanılmıştır. Bundan anlaşılacağı gibi İbrahim Paşa mevsimin ilerlemiş olmasından ve kıtlıktan bahsederek avdet fikrini ilk defa olarak Rumeli Beyleri’nden mürekkep bir mecliste ileri sürmüş. Hatta bu vesikaya göre o gün açılan “gayet de iyi” gedikler üzerine her nedense hücum yaptırmamıştır.</p>

  <p class="normal1">Muharebenin son günü padişahın huzurunda akdedilen Divan’da muhasaranın derhal kaldırılıp avdet edilmesine karar verilmesi de işte o ilk harp meclisindeki iptidai kararın tabii neticesidir. Böyle menfi bir rolün ve bu role müsait olan devşirmelik ve dönmeliğin bazı garp membalarındaki ihanet rivayetine pek uygundur. Lakin elde sarih bir vesika bulunmadığı için bu hususta kati bir hüküm vermek kabil değildir. Her halde muhakkak olan nokta, Frenk İbrahim Paşa’nın iyi bir başkumandan olmadığıdır. (…)</p>

  <p class="normal1">Viyana Seferi Macaristan’da Türk hâki-miyetinin istikbalini temin eden sefer demektir. Hatta Sultan Süleyman’la İbrahim Paşa’nın bu fikirde oldukları hakkında bir rivayet vardır. Mesela İbrahim Paşa’nın muhasarayı kaldırdıktan sonra şöyle bir söz söylediği rivayet edilir:</p>

  <p class="normal1">‘Saadetlû Padişahımız Beç’i almak için gelmemiş idi: Ancak garazı Hümayunları Ferdinand kralın miktarın bildirmek idi; bundan sonra dahi miktarını bilmezse bifadlillahi Teâlâ gelip haddini bildirmekten aczi yoktur.“ <sup class="calibre2"><a href="../Text/PARGALIIbrahim_split_005.html#footnote-5007-69" id="footnote-5007-69-backlink">[69]</a></sup></p>

  <p class="normal1">Demek isteniyor ki; Sultan Süleyman’ın maksadı Viyana’yı almak değil Ferdinand’a haddini bildirmekti. Bundan sonra dahi haddini bilmezse, Allah’ın izniyle bunu yapmaktan aciz değiliz!</p>

  <p class="normal1">Üzüntü verici bir hal; çekilen emekler heba olmuş, kuşatma hiçbir işe yaramamış, mevsimin ilerlediği söylenerek eli boş dönülmüş.</p>

  <p class="normal1">İsmail Hami Bey mazeretleri pek kabul etmez, İbrahim Paşa’yı hayli hırpalar. Ona, Viyana’da yaptığından ve yapmadığından dolayı “hain” demeyen eski tarihçileri sitemle yâd eder. İhanetin resmî belgesi şart değil, ünlü tarihçimize göre:</p>

  <p class="normal1">“Frenk İbrahim Paşa iyi bir Baş Kumandan değildi.” Konuyla ilgili olarak, biraz hafif sayılabilecek bir paragraf daha alıyoruz adı geçen şahsın kitabından:</p>

  <p class="normal1">“Türklerin Viyana kapılarına dayanması İbrahim Paşa’nın iktidarından değil, tarihin tekâmül kanunundandır. İbrahim Paşa işte bu kanundan istifade etmesini bilmemiştir. Kanuni Sultan Süleyman da Belgrad ve Rodos seferlerini muvaffakiyetle başaran büyük Sadrazam Pirî Mehmet Paşa’nın yerine bu şımarık ve haris devşirmeyi getirmiş olmasının cezasını işte bu muvaffakiyetsizliğiyle çekmiş demektir.”</p>

  <p class="normal1">Kötü düşüncelerle fikir yürütmeyip, mütevekkil bir tavırla anlatanlar da var Viyana’yı; işte birinin ifadesi:</p>

  <p class="normal1">“Yüce Tanrı takdirinde o kalenin alınmasını nasip etmemiş. Kış soğukları da birden bastırarak yağmur ve kar her tarafı kapladı. Böylece, işi sürdürmeye imkân ve güç kalmadığından Padişah Hazretleri’nin, kullarına karşı merhamet ve şefkat denizi kabardı. Yararlılıkları karşılığında Yeniçerilere biner akçe ödül ihsan edip kaleyi almaktan vaz geçme emrini verdi.” <sup class="calibre2"><a href="../Text/PARGALIIbrahim_split_005.html#footnote-5007-70" id="footnote-5007-70-backlink">[70]</a></sup></p>

  <p class="normal1">Viyana’da iyi imtihan verememiştir İbrahim Paşa, fakat itibarında eksilme söz konusu değil. Eğer bunu sadece Viyana’ya endekslemez, diğer yerlere de bakar isek moralimiz biraz düzelir. Kanuni‘nin bir önemli vaadi gerçekleşti, Macar krallık tacı Zapolya’nın başına takıldı. Bundan böyle Osmanlı Devletine bağlı bir Macar Kralı bulunacak; Lakin Viyana başımıza belâ olmaya devam edecek.</p>

  <p class="normal1">Çok kullanılan her şey eskir; bazıları değerine eskiliğiyle değer katar, bazıları bıkkınlık verir. Hoş bir söz var Cengiz Han’a atfedilen: Bir çivi bir atı, diye başlar sonunda o çivinin memleketi kurtardığını izah etmiş olur. Şimdi biz de benzer bir fanteziyi Viyana başarısızlığıyla anlatacağız:</p>

  <p class="normal1">Bazı olaylar, yaşadığı yeri ve zamanı aşıp geleceğe taşınır, iyi ve kötü tezahürleri benzerlerine de yansır. Diğer önemli engeller meydana gelmese ve İbrahim Paşa mükemmel bir başkomutanlık sergileyip Viyana’nın fethini başarmış olsa idi, bu güne kadar kahramanlığıyla yâd edilirdi.</p>

  <p class="normal1">Aksi oldu, hatta bazı Hıristiyan-Batılı tarihçiler onun ihanetinden bahsettiler Türkler adına.<sup class="calibre2"><a href="../Text/PARGALIIbrahim_split_005.html#footnote-5007-71" id="footnote-5007-71-backlink">[71]</a></sup> İstersek, öncekiler gibi biz de inanmayabiliriz bu tür sözlere. “Olmuş bir başarısızlık ve bu ilk te değil” denebilirdi şayet 1683 acısı yaşanmasaydı. Talihsiz, Merzifonlu Kara Mustafa Paşa itibarını ve kellesini verdi, başaramadığı ama bilahare başarma imkân ve ihtimali yüksek olan Viyana Bozgunu yüzünden. Neyse tarihin bütün sayfaları bir millet için hep güleç yüzlü olacak değil ya!</p>

  <p class="normal1">Kara Mustafa Paşa’nın arkasında kudretli bir padişah yoktu, İbrahim Paşa’nın arkasında dağ gibi Sultan Süleyman var, tabii savaş meydanında beraber idiler. Esasen ortada bir hata varsa, ayıp varsa bunun günahı sadece Pargalı’dadır diye İbrahim Paşa’nın omzuna yüklenemez.</p>

  <p class="normal1">Bir başkadır Sadrazam İbrahim Paşa, hatası da azim olur sevabı da. Padişah tarafından mükâfatlandırılışı farklıdır başka vezirlere göre, sevindirilişi farklı. Talih Pargalı’nın yüzüne daha bir müddet gülecek, Kanuni Sultan Süleyman ona biraz daha sonsuz derecede güvenecek. Macaristan, Viyana, yakalanamayan Ferdinand, gerçekleşmeyen amaç vız gelip tırıs gidecek. Seferde yaşananların acısına aldırılmadan, yenilgimiz dahi zafer gibi algılanacak, Paşa’nın yıldızı parlamaya devam edecek.</p>

  <p class="normal1">Şöyle bir değişik yüzünden okumaya çalışalım bazı hadiseleri, daha doğrusu vehimsiz düşünelim: Kanuni Sultan Süleyman, genç yaşına rağmen olgun bir padişahtır; Vezir-i azam İbrahim Paşa’ya takdirlerini bildirmiş, sılaya dönme hazırlığı yapılırken; niçin? Askerler maddi bakımdan sevindirilmişti, niçin? Bunların yorumu hem çok basit hem de çok zor!</p>

  <p class="normal">Şehzadelerin Sünneti Düğünü mü?<br class="chapter" />
     İbrahim Paşa’nın Düğünü mü?</p>

  <p class="normal1">Başlangıcından beri, her vesileyle Pargalı İbrahim Paşa’nın farklılığına vurgu yaptık. Meydana çıktığı ilk günden itibaren, İbrahim Paşa’yı pek çok yönüyle görüp, tanımaya çalıştık. Başarılı olduğu ıslahatçılığına takdirlerimizi bildirip, Viyana’da uğranılan sükûtu hayalin suçunu da ona yükledik.</p>

  <p class="normal1">Serdar olarak, orduyu sevk ve idaresi geçerli notu alamadı, ekseri böyle; bunun yanı sıra, söz ustalığı takdire şayan. Yabancılarla temaslarında kendini fazla önemsiyor görünmesi, karşısına aldığı güçsüzlerin iyice dermanını kesmesi, nüfuzluluğa ne kadar âşık olduğunu anlamamıza yaradı, hem sevdik, hem kızdık. Ölçüyü kaçırması iki yönlü ele alınabilir, biri iyi biri kötü. Padişahının büyüklüğünü, ülkesinin kuvvet ve kudretini yabancıların beynine çakması ve bundan kendine de pay çıkarması bencilliğiyle alakalı olabileceği gibi, devlete bağlılığıyla da izah edilebilir.</p>

  <p class="normal1">Kelimelere hükmedebilen Pargalı İbrahim, sözlerinin içini boş bırakmaz, derin ve nükteli manalarla doldurur her sözünün içini. Hele, şehzadelerin sünnet merasiminde Padişah’la aralarında geçen konuşma, hala iyi bir ‘<span class="normal2">nükte</span>’ olarak hatırlanmaktadır.</p>

  <p class="normal1">Sultan Süleyman, Vezir-i azam’ı, diğer vezirleri ve bilumum askeri iltifatlarıyla, maddi mükâfatlarıyla sevindirmek suretiyle, bir hezimetin zafer gibi idrak edilmesini sağlamak istemişti. Aslında kendi de biliyordu istenenin olmadığını, İbrahim Paşa da, öbür vezirlerde biliyordu Viyana’da zafer kazanılmadığını. Sultan Süleyman, geçenden ziyade gelecek olanı hesap etmek zorundaydı ve gelecek olanın ipi de eldeki vezirleri ve askerlerin elindeydi. Bugün işe yaramadığına inanan insan yarın da işe yarayamayacağı zannına kapılır, inancını kaybeden insan, işe mağlup başlar.</p>

  <p class="normal1">Kanuni’nin bilgisinden, cesaretinden, dirayetinden emin olduğumuz için böyle düşünmekteyiz, hareketini böyle manalandırmaktayız. Hayalperest biri değildi Kanuni, Viyana ruhuna azap vermişti, ama bunu etrafa hissettirmek faydasızdı ve bunun için maneviyatının yüksekliğini gösterdi askere. Şundan pek şüphemiz yok; Sultan Süleyman da Pargalı İbrahim de Viyana’da sergilenen savaştan memnun değiller ve yüreklerinde, hissettirmek istemedikleri bir hüzün var.</p>

  <p class="normal">“Süleyman Bir Ordu Kaybediyor”</p>

  <p class="normal1">Böyle diyen yabancı bir Fransız’dır. Biz, Kanuni Viyana seferini biraz da Fransa için yaptı desek de, onların aklı başında bir adamı, Türk başarısızlığına sevinir gibi. Şehzadelerin Sünnet Merasimi anlatılırken sergileniyor Fransız’ın sevinci.</p>

  <p class="normal1">“Ordusunun uğradığı ilk büyük başarısızlığın kanları ve ayıbı üzerine, Süleyman ihtişamının altın tülünü örttü. Bedbince homurtuları susturmak, ezilmiş bir ordunun fütuhat ateşini yeniden şevklendirmek lazımdı: Viyana’nın karaltısını İstanbul’un şaşaası içinde kaybetmek gerekti.</p>

  <p class="normal1">Haberciler, paşaların ve sancakbeylerinin konaklarına gitmek üzere imparatorluğun dört bucağına yayıldılar; Venedik Doca’sının ve diğer müttefik hükümdarların saraylarına ulaşmak için gemilere Süleyman’ın üç oğlunun sünnet düğünü için bir davetiye götürdüler. Bu şevklendirici merasim için şu zamanı buluş doğrusu ustalıklı olmuştu.” <sup class="calibre2"><a href="../Text/PARGALIIbrahim_split_005.html#footnote-5007-72" id="footnote-5007-72-backlink">[72]</a></sup></p>

  <p class="normal">Dik Durmak İçin!</p>

  <p class="normal1">Kızılcık Şerbeti içtim diyen hasta gibi farz etmek haksızlık olsa da, nazarımızda Padişah’ın durumu böyle. Az önce, üzüntülerimize sebep olan Viyana başarısızlığıyla İstanbul’a dönülmüş, biraz efkâr dağıtmak, biraz da bir görevin ifası için, şehzadelerin sünnet düğünü düzenlendi:</p>

  <p class="normal1">“Söz konusu şehzadeler Sultan Mustafa Han, Sultan Mehmet Han ve Sultan Selim Han’dırlar. (Şehzade Bayezid unutulmuş olmalı, aslında sünnet olan dört Şehzade’dir.) Düğün 18 Haziran 1530’da başladı. At meydanı üzerinde bulunan Mehterhane’de saadetli Padişah için uygun bir yer ayrıldı ve buraya çok güzel bir köşk kuruldu. Vezirler ve devlet büyükleri için yüksek otağlar, baştanbaşa bezenmiş, ipek kumaşlardan gölgelikler dikildi. İkinci Vezir Ayas Paşa, Üçüncü Vezir Kasım Paşa, Rumeli Beylerbeyi ve öteki divan üyeleri sabah erkenden Padişah Divanı’na toplandılar. Her zamanki gibi biraz sonra Sadrazam ve Serasker (İbrahim Paşa)de geldi. Bundan sonra Padişah ata binerek hep birlikte gösterişli bir alayla düğün yerine doğru yola koyuldular. Aslan hane karşısına gelindiğinde vezirler yaya olarak padişaha yaklaştılar. Oradan meydan ortasına varıldıkta Serasker İbrahim Paşa, Beylerbeyi, Yeniçeri Ağa’sı ve Üzengi Ağa’ları karşıladılar.” <sup class="calibre2"><a href="../Text/PARGALIIbrahim_split_005.html#footnote-5007-73" id="footnote-5007-73-backlink">[73]</a></sup></p>

  <p class="normal1">Efkârlı yüzünü aksettirmeye çalıştığımız bir seferin dönüşünde, mümkün olduğunca coşku yaşanacak. Yüreklerde hüzne dair en ince bir iz dahi kalmamış gibi görünülecek. Başta Padişah olmak üzere, herkes bunu becerecek durumdadır. Meramımız düğünün sevincinden pay almak değil, onun için başlıklar halinde sunuyoruz yapılanları. Sultan Süleyman ile Pargalı İbrahim’in kısa sohbetini canlandırmak için bir girizgâh yerine geçecek sözler sarf ediliyor tarafımızdan.</p>

  <p class="normal1">Olabilecek her türlü gösteri, zenginlik, ihtişam sergileniyor, en seçkin davetliler eğlenceye doyuyor, herkes bir büyüye kapılmış, mest olmuştur gördükleriyle. Padişah dahi öylesine kapılmış ki görkeme, bunu paylaşmak, takdirine destek almak ister Sadrazam’dan ve saf bir eda ile sorar:</p>

  <p class="normal1">“Senin düğünün ile benim düğünüm nicedir? Hangisi daha mükelleftir, nasıl anlarsın?”</p>

  <p class="normal1">İbrahim Paşa mağrurane, samimi bir küstahlıkla cevaplar Padişah’ın sualini:</p>

  <p class="normal1">“Benim düğünüm kadar, Hz. Adem devrinden bu zamana gelinceye dek bir düğün görülmüş değildir. Ne olmuştur, ne olacaktır.”</p>

  <p class="normal1">Padişah, ‘Doğrudur Sultan’ım’ mealinde tasdikini bekliyordu söylediğinin; tam zıddı geldi İbrahim Paşa’dan. Azarlamadan, lâkin incinmiş olarak, kırgın konuştu:</p>

  <p class="normal1">“İbrahim, dâvaya ma’nî âşıka nişan gerek, senin düğününün bizim düğünümüzden yüce olduğuna delilin nedir?”</p>

  <p class="normal1">“Padişah’ım, dedi İbrahim Paşa, benim düğünüme, bizzat Mekke ve Medine, Müslümanların sedd-i sedidi olan Budin, Mısır ve Şam Padişahı, zamanın Süleymanı eşiği yüce halife ve mekânı Süreyya gibi yüksek olan Cihan Padişahı teşrif buyurdular. Amma senin düğününe o rütbede bir kimsenin gelmesi vaki oldu mu?” <sup class="calibre2"><a href="../Text/PARGALIIbrahim_split_005.html#footnote-5007-74" id="footnote-5007-74-backlink">[74]</a></sup></p>

  <p class="normal1">Mana düşüklüğü vardır verilen cevapta, lakin kimse bunu anlamak istemez. Kanuni Sultan Süleyman, bizzat düğünün sahibi olarak orada bulununca, esasen orada yok mu sayılır?</p>

  <p class="normal">Aslında O Kadar Değil!</p>

  <p class="normal1">Viyana, başarısız bir sefer olarak anlatıldı, üzüntüler, esefler yağdı gönüllerden dillere, ama aslında o kadar da değil. Meseleye bir başka açıdan bakarak teselli bulmamız mümkün. Psikolojik şartlanmanın kurbanı oluyoruz, bunu açıkça görüp bilmek lazım. Biz Türkler, Kanuni dendiği zaman, sonunda zafer kazanılan seferleri düşünürüz, bunun aksi asla aklımıza gelmez. Bir başka Padişah’ın seferi olsaydı, neticede kazanılmış olunanlarla sevinebilirdik. Macaristan krallık tacı, Ferdinand’ın başından alınıp Zapolya’nın başına konulmuş, bunun küçümsenecek bir iş olduğunu söylemek haksızlık. Fransa, Osmanlı Devleti’nin geniş kanatları altında huzur bulmak için ricacı olmuş, Padişah himaye sözü vermişti:</p>

  <p class="normal1">“Fransız Kralı Birinci Fransuva bu sırada Alman İmparatoru Şarlken tarafından müşkül bir duruma düşürülmüş idi. Viyana muhasarası aynı zamanda Fransuva’nın durumunu da düzeltti; zaten Budin’in istirdadından sonra Viyana’nın muhasarası Fransa Kralı’na yardım için yapılmıştı.” <sup class="calibre2"><a href="../Text/PARGALIIbrahim_split_005.html#footnote-5007-75" id="footnote-5007-75-backlink">[75]</a></sup></p>

  <p class="normal1">Ayrıca, bir hareketin doğurduğu neticelerin başkaları tarafından nasıl algılanıp değerlendirildiğine de bakmak lazım: Kanuni, 16 Aralık 1529’da İstanbul’a dönmüştü, 17 Ekim 1529’da Avusturya’dan elçiler geldi. Hala kendi çapında krallığını sürdürmeye çalışan ve kral olduğuna inanan Ferdinand, Sultan Süleyman’dan bir sulh anlaşması rica ediyor.</p>

  <p class="normal">Ferdinand’ın Elçileri ve<br class="chapter" />
     İbrahim Paşa</p>

  <p class="normal1">Kendisini dünyanın en büyüğü gibi görmek ve göstermek hususunda, kimse onun eline su dökemez. Bahsedilen kişi, Almanya İmparatoru ve İspanya Kralı Şarlken (Charles Quint). Şarlken’in kardeşi Ferdinand Macaristan Kralı olmaya çabalıyor, bunun için yeterli gücü yok, imparator ağabeyinin de gücü kifayetsiz. Ferdinand, 1529’da yapılan ve bizim de şikâyetlerimize konu olan seferde Türk ordusunun karşısına çıkamamış, varlığını gösterememişti. Ferdinand’ın rakibi olan Zapolya, krallık tacını başına koyup tahta oturmuş, arkasında Kanuni’nin bulunduğunu bilmenin huzurunu yaşıyor.</p>

  <p class="normal1">Romanya’lı tarihçi Nicolae Jorga (Nikola Yorga), Pargalı İbrahim Paşa’nın sadrazam olduğunu anlatırken Demokles’in kılıcı örneğini veriyordu ve haklıydı. Aynı husus birçok yabancı ülke için geçerli, bilhassa Kanuni Sultan Süleyman’la dost olmayı beceremeyenler için:</p>

  <p class="normal1">Avusturya ve Almanya ile Osmanlı Devleti arasında son olarak bir yıl önce savaş yaşanmış, şimdi sükûnet hâkim, lakin bir sulh anlaşması da yok. Avrupa’nın altı üstüne getiriliyor akıncılar tarafından, Padişah krallar tayin ediyorken korku çanları yankılanıyor bütün Avrupa’da. Ferdinand 24 kişilik maiyetiyle iki elçi gönderiyor İstanbul’a. Bunlar sekiz gün zoraki misafirlikten sonra, 25 Ekim 1530 Salı günü kabul ediliyorlar Sadrazam İbrahim Paşa’nın huzuruna.</p>

  <p class="normal">İtibar Mücadelesi!</p>

  <p class="normal1">Pargalı İbrahim Paşa’nın en başarılı olduğu saha diplomasidir. Çok okuyan, öğrenen ve bunu içine sindirebilen İbrahim Paşa, yeri geldiğinde bilgisini kullanmayı da beceriyordu. Avusturya elçileri, daha doğrusu Ferdinand’ın elçileri İbrahim Paşa ile görüşmek ne demektir bilirler. Fakat hiç ders almayan bir kralcıktır Ferdinand, bir türlü ilmi siyaseti bilen elçi kullanmıyor. Esasen, kral olduğunu söyleyen şahıs siyaset fukarası tavrını muhafaza ettiği, şartları dikkate almadan isteklerde bulunduğu için, ceremeyi elçileri çekiyor. Bu defaki Avusturya elçileri öncekilerden iyi, fakat karşılarındaki İbrahim Paşa değil de başka herhangi bir paşa olsa!</p>

  <p class="normal1">Elçilerin gururları, devletlerinin kudreti ölçüsünde olmalıdır. Hem yardım dilenici, hem de kendi isteklerini dayatıcı olan kimselerle alay edilir. Hele de, gerektiğinde gurur abidesi olmaktan pek hazzeden Sadrazam İbrahim Paşa’nın karşısında, zayıfın güçlü görünme çabası tamamen hüsrana uğramaya mahkûmdur.</p>

  <p class="normal1">Huzuruna, sekiz günden sonra lütfen kabul olunan elçilerle İbrahim Paşa’nın ilk görüşmesi, sanki bir <span class="idebold">onur savaşıyla</span> başlamıştı.</p>

  <p class="normal1">“O zaman Avusturya sarayında milli lisana o kadar hürmet olunurdu ki bu elçilerin Vezir-i azam’a ve Padişah’a memuriyet sebeplerini Almanca’dan başka lisan ile ifade etmeleri hususi surette yasaklanmıştı. İbrahim Paşa, kendi tercümanının İtalyanca’dan başka lisan bilmediğini söyleyerek, sefirlerin sözlerinin Latince’ye tercüme edilmesine muvafakat göstermediğinden, bunlar fikir değiştirmeye mecbur kalarak, yalnız Hırvatça bilen bir tercüman istemekle iktifa ettiler; buna müsaade olundu.”</p>

  <p class="normal1">Avusturya’lılar, İstanbul’da bile Alman-ca’dan başka bir dil konuşmama talimatı almışlar, İbrahim Paşa onlardan aşağı kalır mı? Nikola Yurişiç ve Jozef Dö Lamberg adlı elçiler, bu hususta İbrahim Paşa’nın itirazıyla karşılaştılar. Hırvatça bilen Yurişiç’in ricası üzerine, bu dili bilen bir tercüman getirdiler; konuşmalara geçildi ve hemen padişahla görüşmelerinin sağlanmasını istediler:</p>

  <p class="normal1">“Vezir-i azam bunları, Şarlken ve Ferdi-nand’ın şimdi nerede bulundukları, bu hükümdarların itiyatları, işlerinin ahvali vesaire hakkında suallere gark etti. İmparator ile Bohemya ve Macaristan Kralı hakkında cereyan eden mükâlemede birincisi ancak İspanya Kralı ve ikincisi kısaca Ferdinand tabiriyle yâd ediliyor.” <sup class="calibre2"><a href="../Text/PARGALIIbrahim_split_005.html#footnote-5007-76" id="footnote-5007-76-backlink">[76]</a></sup></p>

  <p class="normal1">Avusturya’lıların lisan hassasiyeti, efendileri hakkında gösterdikleri saygılı tavır İbrahim Paşa tarafından fazla önemli değil, o da Türkçe’yi korumaya çalışır ve ne Ferdinand’ın krallığını kabul eder ne Şarlken’in imparatorluğunu.</p>

  <p class="normal1">Elçiler, Ferdinand’ın kendilerini <span class="idebold">Macar Kralı</span> sıfatıyla göndermiş olduğundan dem vurdukları için ağır sözlerle tekdir edilmişlerdi. Ferdinand’ın Macar Kralı ve yahut Bohemya Kralı olmayıp İspanya Kralı Şarlken (Charles-Quint)’in Viyana valisinden başka bir şey olmayacağı ve hatta büyük kardeşi Charles-Quint’in bile Türkiye nazarında Almanya İmparatoru olmayıp ancak İspanya Kralı olduğu şeklinde sert bir cevap almışlardır.” <sup class="calibre2"><a href="../Text/PARGALIIbrahim_split_005.html#footnote-5007-77" id="footnote-5007-77-backlink">[77]</a></sup></p>

  <p class="normal1">İbrahim Paşa, Almanya İmparatoru Şarlken-’den bahsederken sadece, İspanya Kralı, diyor, Ferdinand’a söz gelince, ancak adını telaffuz ediyordu. Böyle yapılmakla, anılan şahısların, kendisi ve devleti nazarındaki mevkileri işaret edilmiş sayılıyor. Padişah’ın huzuruna çıkabilmeleri için yardım rica ediyorlar, Paşa ezici sorular yöneltiyor elçilere. İspanya Kralı’nın Fransa’ya yaptığını ve Birinci Fransuva’ya karşı tutumunu başına kakıyor. Şarlken ile Papa arasında yapılmış bulunan anlaşmanın sonunda, ordularının Roma’yı yağmalayıp, Papa’yı esarete düşürdüğünü, mağdur olan her iki şahsın da (Birinci Fransuva ile Papa) padişahtan yardım istediklerini anlatıyor. Velhâsıl, ne kadar kirli çamaşırları varsa sayıp döküyor, önlerine seriyor elçilerin.</p>

  <p class="normal1">Adamakıllı ezilip, gururları yumuşatılan kişilere, amirane soruyor:</p>

  <p class="normal1">“Sizin gelişinizin esas maksadı ne, neyi görüşmek istiyorsunuz?”</p>

  <p class="normal1">İbrahim Paşa, Padişah’a söylemek istedikleri her ne ise, bunların kendisine de bildirilmesi gerektiğini vurguluyor. Elçiler, mevzu bilinirse görüşmenin engelleneceği kanaatindeler, fakat çareleri mi var? Güçlünün kazanması tabiidir ya, boyun eğiyor zayıflar. Lâtince yazılmış bir küçük kâğıt veriyorlar Paşa’ya; bunda vazifelerinin ne olduğu özetlenmiştir.<sup class="calibre2"><a href="../Text/PARGALIIbrahim_split_005.html#footnote-5007-78" id="footnote-5007-78-backlink">[78]</a></sup> İbrahim Paşa, konuşmaların uzamasına lüzum görmeyip, başka bir zamana erteliyor mülâkatı.</p>

  <p class="normal">Elçilerle İkinci Randevu</p>

  <p class="normal1">On dört gün sonra tekrar bir araya gelindi. İbrahim Paşa, yine elçilerde söz öyleme mecali bırakmamaya gayret gösterdi. Bu defa Kanuni’yi methedip, Ferdinand’ı yerme seansına geçmiş, gücünü yüklediği kelimelerle habire acımasızca vuruyor. İbrahim Paşa’nın anlattığına göre Kral Ferdinand, ancak İspanya Kralı’nın (yani Şarlken’in) Viyana Valisidir. Çünkü Padişah Macaristan tacını Zapolya’ya giydirmiştir. Şarlken İtalya seferini Fransa Kralı Birinci Fransuva’dan para koparmak için yapmıştır; başına kukelata ve tac koymakla kendisini imparator sanmasın:</p>

  <p class="normal1">”İmparatorluk kılıçtadır; sulha gelince, Ferdinand’ın Macaristan’dan vazgeçip, orada henüz elinde bulunan yerleri teslim etmedikçe ve Şarlken Yarımada’ya çekilip gitmek üzere Almanya’dan çıkıp da Yanoş’a (Zapolya Janos) ihsan olunan krallığı, onun sükûnet perverce tasarrufuna bırakmadıkça, sulh mümkün değildir.” <sup class="calibre2"><a href="../Text/PARGALIIbrahim_split_005.html#footnote-5007-79" id="footnote-5007-79-backlink">[79]</a></sup></p>

  <p class="normal1">Hammer tafsilatıyla verir görüşmeleri-konuşmaları. Hatta rüşvet teklif edilir İbrahim Paşa’ya. Fazla sinirlenmez Paşa, parmak işaretiyle Yedikule’yi gösterip, oranın altınla dolu bulunduğunu, efendisinin hiç kimsenin servetine ihtiyacı olmadığını, böyle bir teklifin daha önce de yapılıp, reddedildiğini söyler. Özür dilemekten başka çareleri kalmaz elçilerin, Paşa kabul eder özürlerini. Üzerinde ısrarla durdukları konu Padişah’la görüşmelerinin teminidir. İbrahim Paşa lûtf eder, elçiler Huzur-u Hümayun’a çıkma şerefine 17 Kasım 1530’da nail olurlar.</p>

  <p class="normal1">Kanuni ile görüşürler, fakat meseleleri hallolmuş sayılmaz, konuşulmuş olmanın ötesinde somut bir şey yok. Başka bir gün yine karşı karşıya geldi elçilerle İbrahim Paşa. Konuşmaların bir öncekinden önemli farkı görünmüyor elçiler namına. Türkler tarafından fethedilen yerleri isteyen (Şubat 1528’de), Ferdinand’ın elçisi Hobordanski’nin başına gelenleri dinliyorlar. Paşa’dan akıl alıyorlar, istemeseler de. Tehdit alıyorlar, fakat ceza almıyorlar. Sonunda Padişah’a veda ziyaretinde bulunup gidiyorlar ülkelerine, yanlarında aldıkları kıymeti hediyeler var. Kanuni, elçilerle bir name yolluyor Ferdinand’a, fakat o ayıp sürpriz hazırlamış. İstanbul’da barış için çırpınan elçiler Nikola Yurişiç ile Josef Dö Lamberg resmî görüşmelere devam ederlerken, efendileri Ferdinand Budin’i muhasara etmiş, bazı başka kaleleri de kazanmıştı. Ama bunları elinde tutmaya gücü yetmedi.</p>

  <p class="normal">Beşinci Seferi Hümayun<br class="chapter" />
     Alman Seferi (25 Nisan 1532)</p>

  <p class="normal1">Gelişmeler barışa hizmet edememiş, meydana çıkan şartlar zarurî kılmış, kendisini Almanya İmparatoru sayan Şarlken ile Avusturya Kralı olduğunu iddia eden kardeşi Ferdinand’a ders verilecek. Zira müşterek zeminde anlaşma imkânı, kısmen gösterilen karşılıklı gayretlere rağmen bulunamamıştı. Üstelik düşman savaşı kaşımadan durmuyor. O halde, ”Kozumuzu kılıçlarla paylaşalım”dendi. Eski tarihçilerin ‘Alaman Seferi-i Hümayunu’ dedikleri bu seferin hazırlığına ciddi mânada önem verildi. Son seferin bitimiyle bıraktığı Rumeli Beylerbeyi’liğini tekrar alan İbrahim Paşa, bu seferin de serdarıdır.<sup class="calibre2"><a href="../Text/PARGALIIbrahim_split_005.html#footnote-5007-80" id="footnote-5007-80-backlink">[80]</a></sup></p>

  <p class="normal1">“Sultân Süleyman, beşinci seferini, Bohem-ya ve Macaristan Kralı unvanını verdiği ve İspanya Kralı’nm bir adamı addederek, mektuplarında her zaman <span class="idebold">Viyana Valisi</span> diye yâd ettiği Ferdinand aleyhine değil, Almanya ve Şarlken aleyhine olmak üzere açtı.</p>

  <p class="normal1">İbrahim’in ve efendisinin ifrat derecedeki gururu, Ferdinand’ın şahsında kendilerinin azamet ve kudretlerine lâyık bir hasım görmeyerek, Macaristan tacı için başlanan münazaada Şarlken’den başkasını rakip olarak telâkki etmeğe tenezzül etmiyorlardı. Süleyman, daha sonra Osmanlı Devleti’nin itaati altında olmak üzere Zapolya için tesis olunan Macaristan Krallığı’nın hududunu Viyana Valisi marifetiyle, tehdit eden İspanya Kralı’yla boy ölçüşmek şerefini arzu ediyordu; lâkin Şarlken’i kendisiyle muharebe etmek şerefine kavuşturmak arzusunda bulunmakla beraber, bunun için «imparator» olarak tanımıyordu. Bu unvanı kimse ile paylaşmak istemiyordu.” <sup class="calibre2"><a href="../Text/PARGALIIbrahim_split_005.html#footnote-5007-81" id="footnote-5007-81-backlink">[81]</a></sup></p>

  <p class="normal1">Hammer böyle anlatıyor ve tabii üslubu hınçlıdır bir Avusturya’lı general oğlu olduğundan dolayı. Kanuni Sultân Süleyman’ın gurundan şikâyet eden bu Avusturya’lı, tepeden tırnağa Sultan Süleyman müdafii olan İbrahim Paşa hakkında, nazikâne bir kılıf içinde, aynı üslubu kullanmaktadır. Sadrazam İbrahim Paşa’nın sıklıkla kullandığı bir sözü var, ona da kızıyor Hammer:</p>

  <p class="normal1"><span class="idebold">Âlemde yalnız bir Allah olduğu gibi, dünyada dahi bir tek İmparator -Şehenşah- krallar kralı- şahlar şahı vardır. Bir imparatordan başka bulunmaması lazım gelir.</span></p>

  <p class="normal1">“Kendisini Şahı şahan, Padişahı azam ünvanlarıyla yâd eden Sultân Süleyman’ın darbeleri altında ezilmeğe lâyık yegâne bir düşman varsa, bütün Almanya’yı Türkler aleyhine harekete geçirmeğe çalışan, kudret ve geniş tasavvurları Birinci Fransuva’nın rekabetine yol açan Şarlken idi. Şarlken kendisinin Türkler aleyhine muharebeye tahrikinden hazzediyordu.” <sup class="calibre2"><a href="../Text/PARGALIIbrahim_split_005.html#footnote-5007-82" id="footnote-5007-82-backlink">[82]</a></sup></p>

  <p class="normal1">İbrahim Paşa’nın Rumeli Beylerbeyi, Başkumandan ve Sadrazam olarak bütün yetkileri şahsında topladığı bu Alman Seferi fazla maceralı geçmemiştir. Her şeye rağmen, bir sürek avına çıkılmış ve kendi arazisi üstünde geziliyormuş gibi olması bile, şan olması bakımından küçümsenecek bir şey değil. Bu seferi tamamen boş geçmemek için, Hammer’den alacağımız malumatla değerlendireceğiz:</p>

  <p class="normal1">“Süleyman, 25 Nisan 1532’de İstanbul’dan hareket etti. 300 toptan mürekkep topçu takımını ihtiva eden ordusunda 200.000 kişi bulunuyordu. Bunların 16.000’i Rumeli, 30.000’i Anadolu askeri, 12.000 yeniçeri, 20.000’i muntazam süvari, 60.000’i akıncı idi. Süleyman mücazat (ceza) ve mükâfatı münasip zamanda kullanmak suretiyle askerini oldukça şiddetli bir intizama riayet ettirmeğe muvaffak oldu.</p>

  <p class="normal1">Niş’ten geçerken, Visgrad’da Zapolya ile akdolunan mütarekenin temdidini talep etmek üzere Kont Dö Lamberg ile Kont Dö Nogarola’dan mürekkep olup Ferdinand tarafından gönderilen sefaret heyetini huzuruna kabul etti. Padişah’ı Belgrad’da bulmak üzere gelmiş olan Fransız elçisi Rinson (5 Temmuz 1532) bir mülakata nail oldu ki, bunda son sefer esnasında Zapolya için icra olunan merasime riayet olunmuştur. Şu kadar ki, Ferdinand’ın elçileri Birinci Fransuva’nın, efendisine Padi-şah’ın dostluğunun yeniden sağlanmasıyla avdet eden elçisi gibi hüsn-i muamele görmekten uzak kaldılar.</p>

  <p class="normal1">Ösek’te Piyer Pereney ile oğlu el öpme merasimine kabul olundular; fakat Padişah’ın değil, Vezir-i azam’ın elini öpebildiler. Gritti bir müddet sonra bunların tevkifini ihtar ettiğinden, Pereney’in kendilerini müdafaa etmek isteyen iki arkadaşı idam edilerek, diğer ikisi hayatlarını satın almağa mecbur oldular. Pereney ise, hürriyetini geri almak için 7 yaşındaki oğlunu rehin bırakmağa mecbur oldu. Zapolya’ya emanet edilen bu çocuk, daha sonra sünnet ettirilerek İstanbul’a gönderildiği cihetle, babasını bir daha görmedi.</p>

  <p class="normal1">Osmanlı ordusu Belgrad’dan hareketinden sonra, Kırım Hanı’nın kardeşi Sahib Giray’ın getirdiği 15.000 Tatar’ın ilhakıyla kuvvetini artırmıştı. Ösek’te Bosna Valisi Husrev Beğ, 100.000 kişi ile ordugâha iltihak etti.”</p>

  <p class="normal1">Hammer, yol boyunca fethedilen kaleleri sıralıyor; büyük bir savaş görülmemekle beraber düşürülen kale çok ve adları şöyle:</p>

  <p class="normal1">“Şikloş, Agersek, Babuça, Belovar, Berzense, Kapolna, Çiçu (Çiçev), Şafade, Kapornak, Votuş, Poloşke, Rom, Hidvek, Gurmendvar, İkervar, Meşteri, Sumbathey.”</p>

  <p class="normal1">Başka neler olmuştur kayda değer mühimlikte, ona bakacağız. Avusturya hududundaki Kösek (Guns) Kalesi muhasara edilip, biraz uğraşıldıktan sonra alınmıştır. Başkomutan İbrahim Paşa’nın karşısında, kalenin muhafazasına çalışan kişi, elçi olarak geldiği İstanbul’da fazla yüz bulamayan Nikola Yurişiç idi, o yine başarısız oldu (28 Ağustos 1532). Hammer’in kendi milletini korumaya çalışır tarzda ifadelere yer verdiği anlatımıyla ve Peçevi’nin eserinden alıntılarla Günş’ün teslim alınışını takdim edeceğiz. Ayrıca aynı yazarın, Padişah ile Sadrazam’ı bir miktar yeren satırlarına yer verilecek:</p>

  <p class="normal1">“Yurişiç çalı yığınlarına ateş verebildiyse de, derhâl söndürüldü. Padişah’ın Günş önüne gelişinin on dokuzuncu günü (28 Ağustos) Yurişiç Kral’a raporunu yazmış olduğu sırada, İbrahim Paşa tarafından da şehrin teslimiyle beraber, vergi vermek veyahut yeniçeri zabitlerine 2.000 Macar dukası hediye etmek suretiyle kendilerini satın almak için, ihtar vaki oldu.</p>

  <p class="normal1">Yurişiç, Günş’ün kendisinin olmadığını, bundan dolayı üzerinde hiçbir şahsî hakkı bulunmayan bir şehri vergiye bağlayamıyacağını, bununla beraber ahalide istenilen 2.000 duka bulunmadığını, cevaben ileri sürdü. İbrahim’in diğer üç ihtarına da başka cevap verilmediğinden, derhâl hücum kararlaştırıldı.” <sup class="calibre2"><a href="../Text/PARGALIIbrahim_split_005.html#footnote-5007-83" id="footnote-5007-83-backlink">[83]</a></sup></p>

  <p class="normal1">“Gerçekten de çok odun yandı ve bundan İslam askeri epeyce üzüldü. Bunun üzerine, bazı tecrübeli ihtiyarlar oluklar yaptırıp sakalar üşüşerek ateşi söndürmeyi başardılar. Böylece melunların bu tedbirleri de sonuç vermedi. Yığılan odun ve dal budak hoşa giden bir kule haline geldi. Bu kuleler üzerinden tüfekçilerin ateş yağdırarak yol açabilecekleri düşünülürken, melunlar da içeride hemen derme çatma bir kule meydana getirerek üzerine tüfekçileri yerleştirdiler ve bu suretle İslam askerinden birçok gazileri şehitlik şerbetini içtiler. İslam askeri merdivenlerle yeniden hücuma başladı. Sadrazam ve Serasker bunlara dirlik, terakki, tımar ve zeamet gibi zengin ödüller vaat ettiğinden, herkes dişini tırnağına takıp ‘ya alırım, ya baş veririm’ diye uğraşır dururdu.</p>

  <p class="normal1">Ağır kayıplara uğrayan kâfirler korkuya kapılıp, eninde sonunda kalenin ellerinden alınacağına şüpheleri kalmadığından, kalenin komutanı olan Sakloş adındaki akılsız köpek aman diledi. Kaleden dışarı çıkarak merhametli padişahın ayaklarına kapandı. Kâinatın sığınağı olan padişahtan merhamet dileğinde bulundu ‘af zaferin zekâtıdır’ sözü uyarınca kale halkına canları bağışlandı.</p>

  <p class="normal1">Paşa Hazretlerinin karargâhı kaleye yakın bir yerde bulunuyordu. Paşa Hazretleri bu önemli başarıyı huzura arz ettikten sonra kale yakınına konmak üzere yola çıktı. Kaleyi kuşatmakla görevli beylerbeyleri ve tüm asker tarafından karşılanıp devlet ve saadetle otağına konduktan sonra her birine onur kaftanları, ödenek artırımları ve daha nice bağışlar yapıldı. Özellikle şanlı Serdar ve Sadrazam Cenapları kat be kat hilatler, sorguç, kakmalı kılıç, keselerce para vb. armağanlarla padişahın nimetlerine boğuldu. Kalenin fethi, adı geçen ayın yirmi altıncı günü olmuştur.” <sup class="calibre2"><a href="../Text/PARGALIIbrahim_split_005.html#footnote-5007-84" id="footnote-5007-84-backlink">[84]</a></sup></p>

  <p class="normal1">İki taraf da elinden geleni yapmış, kazanan Osmanlı ordusu olmuştu, fakat buna gaybi sebepler bulmaktan hazzedenler mucizevî hikâyelere sarıldılar. Bir kaleden Türk askerinin kaçışının Avusturya’lılara göre sebebi. Bazı yerlerdeki tarafgir ifadelerini bilerek yine Hammer’i dinliyoruz:</p>

  <p class="normal1">“Yeniçeri ve azablar tarafından duvarların üzerine sekiz bayrak dikilmişken, siper ittihaz ettikleri ağaçlar arkasında son dakikalarını beklemekte olan ihtiyarlar, kadınlar, çocuklar o kadar acı ve o kadar müessir surette bağrıştılar ki, hücum edenler dehşete düşüp, iki bayrağı düşmana bırakıp kaçtılar (Bizzat Yurişiç’in ifadesi). Bu netice gerek muhasırlara, gerek mahsurlara o kadar garip göründü ki, bir mucize ile tefsire lüzum hissettiler.</p>

  <p class="normal1">Hücum edenler gökte parıldayan kılıcıyla, kendilerini tehdit eden bir süvari görmüş olduklarını iddia ettikleri gibi, müdafiler de Sumbatı (Ange nehri üzerinde Stein) beldesinin büyük hamisi Aziz Marten tarafından yardım edildiğine kendilerini inandırdılar.</p>

  <p class="normal1">Osmanlı’ların çekilmesinden üç saat geçmiş idi ki, görüşmek üzere dört memur gedik üzerinde görünerek Yurişiç’in gösterdiği şecaatin, Padişah’ın takdirlerini çekmiş olduğunu bildirdiler. Bunun için kendisini görmekten ve meziyyetini takdir eder bir tavır göstermekten haz duyacağını beyan ederek, Vezir-i azamın verdiği sözün muhafazası altında olmak üzere, onun Türk ordugâhına gelmesini söylediler.</p>

  <p class="normal1">Yurişiç, son hücumda yara almış olduğundan, eğer tekrar hücuma başlansaydı bir saat daha dayanamayacaktı. Mevkiin muhasarasına başlandığı zaman 700 kahramandan ibaret olan maiyetinden şimdi ancak yarısı kalmıştı. Topçuların barutu yoktu; asker cesaretini kaybetmeğe başlamıştı. Bundan dolayı Yurişiç, teklifi kabul edip, fakat bir geçiş tezkeresi verilmesini ve iki rehinin kendisine teslim olunmasını şart olarak ileri sürdü.</p>

  <p class="normal1">Dört görüşmeciden biri göğsünden bir mümrûriyye (geçiş tezkeresi) çıkarıp verdi; ikisi de rehin olarak kaldı.</p>

  <p class="normal1">Yurişiç, yeniçeri ağası vasıtasıyla Veziri-i azama götürüldü. İbrahim Paşa ayağa kalkıp elini uzattı; oturmasını teklif etti. Vezir-i azam, İstanbul’da duçar olduğu hastalıktan tamimiyle kurtulup kurtulmamış olduğunu ve yarasının ağır olup olmadığını sorduktan sonra «Batyani ve Piyer Deberaus gibi niçin teslim olmadığını ve hâlâ efendisinden imdat mı beklediğini sordu.</p>

  <p class="normal1">Yurişiç, son suali geçiştirerek, artık eski hastalığından muzdarip olmadığını, biri ateşli bir silâhtan, diğeri bir taş darbesinden almış olduğu iki yaranın tehlikeli şeyler olmadığını söyledi ve nihayet, düşmanının efendisine, mecburiyet görmedikçe itaat arz etmeğe şerefinin mâni olduğunu ifade etti.</p>

  <p class="normal1">İbrahim Paşa, Padişah’ın şehir ve kaleyi kendisine ihsan edeceği cihetle, huzur-ı şahanede diz çökmesi lâzım geleceğini beyan etti. Ancak Yurişiç, İstanbul’da sefareti esnasında İbrahim Paşa’dan bir şeye nail olmanın en güzel çaresinin, harisane duygularını okşamak olduğunu bildiğinden, kendisi huzur-ı şahaneye çıkamayacak kadar kuvvetsiz olmakla beraber, Vezir-i azamı tarafından verilen kararları zat-ı şahanenin daima tasdik etmekte olduğunu beyan etti. Bu cevap, İbrahim Paşa’nın hoşuna gittiğinden, Yurişiç’in çekimserliğini memnuniyetle kabul etti. İbrahim Paşa, bakıyye-i askerin girişini önlemek için gediklerin girişine on iki nefer konulması hakkındaki talebini de yerine getirdi. Yeniçeri ağası kaleyi görmek istedi, lâkin Yurişiç, şecaati derecesinde ihtiyat sahibi olduğundan, ağayı içeri almamak için, muhafız kuvvetlerinin intizamsız İspanyol ve Almanlar’dan mürekkep olduğunu ve kendisi zaten kale için değil, yalnız şehir için söz vermiş bulunduğunu söyledi. Bu cevap da İbrahim tarafından kabul olundu. Yurişiç, Vezir-i azam’a ve ordunun büyüklerine kıymetli gümüş vazolar vererek, kendisi de bir hilat aldı.” <sup class="calibre2"><a href="../Text/PARGALIIbrahim_split_005.html#footnote-5007-85" id="footnote-5007-85-backlink">[85]</a></sup></p>

  <p class="normal">Avusturya Şehirlerine Akınlar</p>

  <p class="normal1">“Padişah ile Vezir-i azam Herbarti mevkiinde ayrıldılar. Padişah yeniçeri ve sipahilerle birlikte sol tarafı tutarak Kaproneşka ve Veroç yoluyla Pozaga’ya gitti. İbrahim Paşa ordunun artçılarıyla sağa dönerek hiçbir hasarda bulunmaksızın birbirini müteakip Kroç, Godoveç, Hasma, Velika ile Zapolya’nın ecdadının kulesinden geçti. Logoviç’te, Vezir-i azam Andre Stavler isminde bir esiri İtalyan’ca bir mektupla Ferdinand’a gönderdi. İbrahim Paşa, ordunun asıl ricat sebeplerini övünme dolu ifadelerle Şarlken’in gaybubeti (meydanlarda görünmemesi) gibi gülünç bir bahane ile gizleyerek “Bir hükümdarın memleketleri onun zevcesi gibi” olduğunu beyan ile sözlerine son veriyordu ki, Şarlken’in gerek zevcelerinin yanında gerek memleketinde bulmanın müşkül olduğunu belirten sözleri kaba ve hakikaten bir tahriktir. Kırk-elli bin nüfusu ihtiva eden Pozaga şehri ateşe verildi. Ösek’in alt tarafında bulunan Padrogaç ve Nasiç kaleleri itaatlerinin nişanesi olmak üzere anahtarlarını gönderdiler. Padişah bu kaleleri zeamet olarak İbrahim’e verdi.” <sup class="calibre2"><a href="../Text/PARGALIIbrahim_split_005.html#footnote-5007-86" id="footnote-5007-86-backlink">[86]</a></sup></p>

  <p class="normal1">Serasker Sadrazam İbrahim Paşa’nın, Şarlken’in meydana çıkmayışından duyduğu öfkeyi mektup satırlarına dökmesi Hammer’i ziyadesiyle üzmüş. Savaşlarda işlenen hatalar hep böyle olsa, ama nerde! Galiplerin ne kadar zulmedici, kahredici olduğunu herkes bilir, hele de Türklere karşı savaşanların vahşetleri, dünyanın bütün tarafsızlarının nefretini çekmiştir. Pargalı İbrahim Paşa, Sultan Fatih’in, Sultan Selim’in daha önceleri, meydanda bulamadıkları düşmanlarına yaptıklarını taklit etmiş.</p>

  <p class="normal1">Hammer, iyi bir Osmanlı Tarihi yazmış, lakin bütün padişahları ve diğer doğulu devlet adamlarının, kışkırtıcılığı böyle yaptıklarını fark edememiş. Yahut şöyle olabilir; kendi devletinin horlanması kanına dokunduğu için aşırı tepki göstermektedir:</p>

  <p class="normal1">İspanyol matadorlarının güçlü boğaları azdırmak için nasıl tahrik edici hareketlerde bulundukları malum. Rakibi öfkelendirip, hatta izzeti nefsini yaralayıp savaş alanına çekmenin yollarından biri aşağılayıcı mektuplar olmaktaydı. Kadınlara ait eşyalar bile gönderilirdi şahlara ve başkalarına; İbrahim Paşa’nın yaptığı hiçbir şey değil.</p>

  <p class="normal1">Karşı taraftan olanların asıl sinirleneceği mektup Kanuni Sultan Süleyman tarafından kaleme alınmıştır. Hammer’in bu mektuba kızmayışını anlayamadığımızı ifade ederek, yeri gelmişken Sultan Süleyman’ın ateşleyici sözlerine de bakalım. Peçevi İbrahim Efendi’den:</p>

  <p class="normal1">“Kâfir tarihlerinde yazılmış olduğuna göre saadetli Padişah, daha önce gelmiş olan Nemçe elçisini, Kösenğ’in fethinden sonra İmparator’a geri yolladı ve bir mektup da yazıp şöyle ferman eyledi:</p>

  <p class="normal1">‘Bu kadar zamandır erkeklik taslarsın, meydan eriyim dersin. Şimdiye dek kaç kezdir üzerine geliyorum ve mülkünde istediğimi yapıyorum. Ne senden, ne de kardeşinden nişan var. Size hükümdarlık ve erlik iddiası haramdır. Askerinden, hatta avretinden de utanmazsın. Belki avrette gayret var, fakat sende yoktur. Er isen meydana gelesin. Yüce Tanrı’nın isteği ne ise yerine gelse gerek. Saltanat için kozumuzu seninle Viyana sahrasında paylaşalım. Reaya fukarası da rahat etsin. Yoksa meydanı aslandan boş buldukça tilki gibi fırsat kollayıp avlanmayı erlik sayma. Bu defa da meydana çıkmazsan avretler gibi iğ ve çıkrık alasın, başına taç örtmeyesin ve erlik adını ağzına almayasın.’</p>

  <p class="normal1">Elçi bu haber ile İmparatorun yanına geldi. Getirdiği mektup okundu. Bunun üzerine İmparator derhal yetiştirdiği askeri topladı. Bu ordu, seksen bin yaya ile kırk bin atlıdan oluşmakta idi. Fakat padişahın üzerine gelmeyerek başka bir yöne gitti. Çünkü ordusunda kıtlık, hastalık ve güçsüzlük vardı.” <sup class="calibre2"><a href="../Text/PARGALIIbrahim_split_005.html#footnote-5007-87" id="footnote-5007-87-backlink">[87]</a></sup></p>

  <p class="normal">İstanbul’a Dönüş</p>

  <p class="normal1">Arzu edilen savaş vukuu bulmamış olmakla beraber, küçük çaplı çarpışmalarla ve akıncıların üstün gayetleriyle birçok muvaffakiyet elde edilmişti. Bütün başarılar Serasker Sadrazam İbrahim Paşa’nın kazanç hanesine yazılamaz, fakat üstlendiği görev netice itibariyle başkomutanlık idi ve iyi sonuçlanmış kabul edilmektedir.</p>

  <p class="normal1">Ordu 30.000 esirle dönüyordu; daha da artabilirdi esir sayısı, lâkin Posot’u geçtikten sonra, artık Padişah’ın memleketlerine girildiğinden, yeniden esir alınmasının yasaklandığını bildiren bir emir-name neşrolundu. Buna rağmen esir sayısını 40.000 olarak bildirenler de var.</p>

  <p class="normal1">Belgrad karşısında Sultân Süleyman’ın ordusu Vezir-i azam’ın ordusuyla birleşti (12 Ekim 1532). İbrahim Paşa, paşalarla, beylerle birlikte, efendisine bağlılıklarını arz etmeğe geldi. Birleşmiş iki fırka Tuna’yı geçerek Belgrad Kale’si altında ordugâh kurdular. Ertesi gün, Sultan Süleyman, askerine geçit resmi yaptırarak, daha ertesi gün kurulan divanda vezirlere, defterdarlara, nişancıya, Anadolu ve Rumeli beğlerbeğilerine hilatler giydirildi. Yine o gün son seferde kazanılmış olan zaferleri haber vermek üzere her tarafa, vilâyetlerin valilerine, Venedik Docu’na ulaklar çıkarıldı.</p>

  <p class="normal1">Ne Sultan Süleyman’ın tehdit ve aşağılaması kar etti, ne Serdar ve Sadrazam İbrahim Paşa’nın. İkisi de uzaktan kahramanlık tasladıkları halde, ayaklarına kadar gelen fırsatı kaçırdılar. Karanlıktan korkan çocukların gözlerini kapamaları gibi davranmayı yeğleyen Ferdinand ile Şarlken sade gözlerini değil kulaklarını da kapamış idiler. Türk ordularının, Avusturya ovalarında kişneyen atları kıllarını kımıldatmadı kahraman kardeşlerin.</p>

  <p class="normal1">Bu seferde, yirmi civarında kalenin fethi gerçekleştirilmiş dolayısıyla faydalı uğraşlar verilmiş demektir. Lâkin kendisini büyük Almanya İmparatoru ve İspanya Kralı sayan Şarlken ve Macaristan Krallığı iddiasından bir türlü vaz geçmeyen Ferdinand bulunamamıştır. Sultan Süleyman ile İbrahim Paşa siyaseten kabul etmese de, aslında biri İmparator ve diğeri de Kraldır, ama güçleri kifayetsiz olduğundan kendileri de dirayetsizliğe mahkûm oluyorlar.</p>

  <p class="normal1">Ferdinand ile Şarlken iki garip kişilik. Uzaktan uzağa, düşmanı üzerine çekmek ister gibi tahrikçilik yaptıkları halde, topraklarında cirit atıp birçok kalelerini sahiplenen Osmanlı’nın karşısına çıkmıyorlar.</p>

  <p class="normal1">Amaç tam olarak gerçekleşmemiştir, Ferdi-nand ile Şarlken meydana çıkmadıkları için. Fakat sefer mevsimi geçip, kışın başlaması ile dönüş yolculuğu başladı. 21 Kasım’da Kanuni geldi ve İstanbul’da, Alman seferinin Avusturya tehlikesini bertaraf etmiş olmasından dolayı beş gün zafer şenlikleri yapıldı, herkes mutluydu vaziyetten. Serdar Sadrazam İbrahim Paşa yine gözdesiydi Padişah’ın; gayretine mükâfat olarak kendisine kıymetli eyer vurulmuş bir at ile bir miktar da akçe ihsan edildi. Onun daha önceleri aldığı ihsanların yanında bunun sözü mü olur, mukayese mi edilir dense de mükâfat mükâfattır, Paşa efendisinden aldığı hediyelerden memnun.</p>

  <p class="normal">Piri Paşa’nın Ölümü ve Bir İsnat!</p>

  <p class="normal1">Piri Mehmet Paşa pek muhterem bir Devlet adamı olarak gönüllere taht kurmuştu. Yavuz Sultan Selim’in Vezir-i azam’ı idi ve ondan oğlu Sultan Süleyman’a yadigâr kalmıştı. Hain Ahmet Paşa ve yandaşları tarafından iftiraya uğrayan Piri Paşa, yüksek bir meblağ ile emekliye sevk edilmişti, fakat bu emekliliğin sebebi atılan iftira değil. Pargalı İbrahim’i Sadrazam yapmayı kararlaştırmış bulunan Sultan Süleyman, saygılı bir biçimde Piri Paşa’dan Mührü Hümayun’u alıp, Pargalı’ya vermişti.</p>

  <p class="normal1">Yaşlılık ve ihtiyarlık yıllarını Silivri’deki çiftliğinde geçiren Piri Mehmet Paşa, halen saygınlığını korumakta idi. Önemli günlerde saraya gelir, Sultan Süleyman’dan daimi itibar görür, bu hal de Pargalı İbrahim Paşa’nın kıskançlık duygularını kırbaçlardı. Neticeyi kelam, Piri Paşa sadarette olduğu gibi nüfuz kullanabilen bir eski sadrazam iken, 13 Kasım 1532 Çarşamba günü öldü. Hiçbir yorum ve ilave yapmadan, İsmail Danişmendi Bey’in yazdıklarını aktaracağız:</p>

  <p class="normal1">“Piri Mehmet Paşa’nın ölümü bazı rivayetlere göre müthiş bir facia şeklindedir; Osman zade Taib bu faciayı şöyle anlatır:</p>

  <p class="normal1">‘Ferzend-i na-pesendi Edirne Kadısı Mehmet Efendi Vezir-i azam İbrahim Paşa’nın mevaid-i arkubiye ile firifte olup macununa zehir tabiye itmeğin…’</p>

  <p class="normal1">Bu izahata göre Piri Mehmet Paşa’yı sadaret makamında halefi olan Pargalı Frenk İbrahim zehirletmiş. Bu mülevves (pis) devşirmeye ondan da mülevves olması lazım gelen Edirne Kadısı Mehmet Efendi alet olmuştur: Frenk İbrahim’in bir takım parlak vaatlerle kandırıp o müthiş cinayete alet ittihaz ettiği bu Edirne Kadısı Mehmet Efendi, Piri Paşa’nın oğludur. Bu suretle Frenk İbrahim her halde bu sıralarda sarsılmış olduğunu hissettiği mevkiini takviye için mübarek bir babanın melun oğlundan istifade etmiş demektir.</p>

  <p class="normal1">Tabii Kanuni’nin bu gizli cinayetten haberdar olmadığı muhakkaktır: Belki de sonradan haber almış ve Frenk İbrahim’in idamında bu iğrenç cinayetinin tesiri olmuştur.</p>

  <p class="normal1">Baba katili olan Edirne Kadısı Molla Mehmet Efendi’nin bu katmerli cinayetten istifade etmesine imkân bırakmayan akıbeti de pek feci olmuştur. Nişancı zade o hain evlada çok layık olan bu elim akıbeti şöyle anlatır:</p>

  <p class="normal1">‘Vezir-i azam İbrahim Paşa hatırı için pederini mazul (emekli) iken zehirleyip badehu gayreti Hak erişip kadimden şurb-ı araka müptela olmağın (içkiye düşkünlük) bir kış gecesi ocak kenarında libası (elbisesi) tutuşup mestane uyanıp, hayretle arak testisin su sanıp üstüne dökmekle, yağ dökülmüş gibi alevlenip helak oldu.” <sup class="calibre2"><a href="../Text/PARGALIIbrahim_split_005.html#footnote-5007-88" id="footnote-5007-88-backlink">[88]</a></sup></p>

  <p class="normal">Yıldızın Parlak Günleri<br class="chapter" />
     Yine Ferdinand’ın Elçisi</p>

  <p class="normal1">Şöyle-böyle savaş sona ermiş, Avusturya büyük bir tehlikeyi ucuz atlatmıştı. Artık sulh içinde yaşama zamanı. İstanbul’a 29 Mayıs 1532’de Ferdinand’ın ve Macaristan’ın son kralının geride bırakmış olduğu Mari’nin sefiri olan Kornelyus Dö Poliçius Şeper geldi. Şeper Gran’ın anahtarlarıyla beraber Padişah’a iki mektup takdimine memur idi. Mektuplardan biri Şarlken’den idi ki, biraderi Ferdinand’la Sultan Süleyman arasında arabuluculuğu ve Macaristan’ın kardeşine bırakılmasını teklifini içine alıyordu. Ferdinand’dan olan diğeri Koron’un iadesi için Şarlken nezdinde tavassut (arabuluculuk) edeceği vaadini ihtiva ediyor ve <span class="idebold">Oğul’un baba tarafından teklif olunacak sulhu memnuniyetle kabul edeceğini</span> ifade ederek bitiyordu.</p>

  <p class="normal1">Bu sulh teşebbüsleri arasında Jerom Dö Zara, İbrahim’in arzusuna uygun olarak, mütarekenin imza olunduğunu haber vermek için Viyana valisine, Karniyola Meclis idaresine, Gran, Fozaga, Koron kumandanlarına ve Andrea Dorya’ya İstanbul’dan bir umumi mektup yazdı.</p>

  <p class="normal1">Nisan’ın nihayetine doğru Macaristan’da her işi görmekte olan Alvazio Gritti, Budin’den İstanbul’a geldi. İbrahim’in emrine istinaden Jerom ile bir mülakatında, Sultân Süleyman’ın Macaristan üzerindeki taleplerine dair defalarca müzakere mevzuu olmuş olan meseleyi açtı.</p>

  <p class="normal1">Evvelce Ferdinand’a gönderilmiş olan çavuş, sulhun katî şartlarını kararlaştırmağa memur edilen Vespazien Dö Zara ve Kornelyus Dö Pliçius ile birlikte 25 Mayıs’ta döndü.</p>

  <p class="normal1">Jerom Dö Zara ve oğlu Vespazien Gran’ın anahtarlarıyla Ferdinand’m muhteşem hediyelerini Vezir-i azam’a takdim ettiler. Avusturya hükümdarı Ferdinand’ın itaat alâmeti olmak üzere takdim ettiği bu anahtarları görünce, Vezir-i azam, iftiharla tebessüm ederek ‘Jerom’a, bunları muhafaza edebileceğini işaret etti. Kral’ın, kabulünü rica eylediği 2.000 dukalık bir elmas ve bunun iki misli kıymetinde bir yakut ve elmasın yarı kıymetinde ve armut şeklinde bir inci ile müzeyyen bir madalyonu da aynı derecede memnuniyetle aldı.</p>

  <p class="normal1">Değerlendirmelerinde tarafgir olduğunu gördüğümüz Hammer, kendi ülkesi ve milleti mevzuu bahis olduğu için affedilebilir.</p>

  <p class="normal1">“İbrahim, hemen mülakatta, akdolunacak ahitname şartlarının müzakerelerine başlamak istedi; lâkin Jerom arkadaşı beraber olmaksızın hiçbir şey kararlaştıramayacağını bildirdiğinden, bu hususta birinci müzakerenin bir gün sonra icra edilmesine karar verildi. Müzakereler yedi gün sürdü. Ferdinand’ın elçilerinin İbrahim Paşa ve Gritti ile yedi mülakatına dair olan vesikalar, yalnız o zamanın siyasi münasebetlerinin evrak-ı müsbitesi olmalarından dolayı değil, İbrahim’in tabiat ve mevkiini tamâmiyle tavsif etmeleri bakımından da pek kıymetlidirler ve bu tarihte tasvir etmekte olduğumuz levhayı ikmal ederler. Bundan dolayı, konuşmalar hakkında tafsilât vermemize ve İbrahim Paşa’nın lisanındın son defa olmak üzere işiteceğimiz sözleri nakletmemize, okuyucular müsaade ederler. ” <sup class="calibre2"><a href="../Text/PARGALIIbrahim_split_005.html#footnote-5007-89" id="footnote-5007-89-backlink">[89]</a></sup></p>

  <p class="normal1">Biraz aşağıda geçecek olan, Sadrazam İbrahim Paşa’nın konuşmaları Hammer’in pek hoşuna gitmiş. Söz söyleme yeteneğini zaten biliyoruz, kelimelere istediği rengi ve kokuyu verip, kastettiği manaları rahatlıkla yükleyebilir İbrahim Paşa. Ana dili olmadığı halde, sonradan öğrendiği bir lisana, manaları iyi bir elbise gibi giydirip, istediği kadar yumuşatıp, sertleştirebilen bir sanatkârdır Pargalı.</p>

  <p class="normal1">Daha evvel gelen Avusturya’lı elçilere ne çileler çektirmiş, söz cambazlığındaki maharetine, Padişah tarafından kendisine bahşedilen gücü de katarak nasıl bir aktörlük yaptığı hatırımızdadır. Sultan Süleyman’la karşılıklı konuşmalarında kullandığı üslubu da bilmekteyiz. Şimdi barış görüşmelerinde nasıl bir sihir kullanacak, muhataplarını nasıl etkileyecek görelim:</p>

  <p class="normal">Sadrazam İbrahim Paşa<br class="chapter" />
     Ve Müzakerelerin Seyri</p>

  <p class="normal1">Diplomatik münasebetlerde ne kadar başarılı olduğunun farkındadır Sadrazam İbrahim Paşa, buna binaen büyük haz alıyor elçilerle görüşmekten. Doğrusu şu ki, Paşa sözleriyle ve davranışlarıyla devleti, onun başındakini ve bu arada kendisini de en yücelere taşımayı biliyor. Sonra o yüksekten baktığında elçileri minnacık görüyor. Alman Seferinde, er meydanına çıkamayan Ferdinand, alttan almanın lüzumuna inanmış, daha önce gelmiş olan elçi Nikola Yurişiç’in kardeşi Jerom Dö Zara’yı, yanına on kişi katarak İstanbul’a göndermiş.</p>

  <p class="normal1">Avusturya’dan 27 Mayıs’ta gelen elçiler, kalabalık bir maiyet askeriyle tekrar Vezir-i azamın sarayına gittiler. İbrahim Paşa’nın başına bela olan, Budin’den taşınmış bulunan heykellerin yanından geçerek içeri alındılar:</p>

  <p class="normal1">“İbrahim Paşa, sırmalı bir kaftan giymişti ve bunun altında mavi renkte yine sırmalı bir libas görülmekteydi. Şeper ve Jerom’u yerinden kalkmaksızın kabul etti ve bir müddet ayak üzerinde bıraktı. Elçiler de bir anlık bir bakışla İbrahim Paşa’yı tetkik ettiler. İbrahim, orta boylu, esmer tenli, beyzî çehreli idi; alt çenesinde gayet keskin ve aralıklı beş-altı diş nazar-ı dikkati çekiyordu. Nihayet murahhaslar eteğini öperek <span class="idebold">Efendileri olan Ferdinand’ın ve Kraliçe Mari’nin biraderini</span> selâmladılar.</p>

  <p class="normal1">Vezir-i azam derhâl muharebenin felâketli neticeleri ve Pâdişâh’ın kudreti hakkında uzun bir nutka başladı. Şöyle söylüyordu:”</p>

  <p class="normal1">‘Aslında, yeniçerilerin yevmiyesi yarım akçeden ibaretti; sonra tedricen iki, üç, dört, beş akçeye terakki etmiştir. Lâkin sıra neferinin sekiz akçeden ziyâde aldığı yoktur. Deniz kuvvetlerinin harp zamanında masrafı pek çoktur; ancak hazine o kadar zengindir ki, bundan pek az müteessir olur. Dün, İtalya’ya karşı bir donanma teçhizi için 1.000 at yükü akçe, yani 2 milyon duka aldım. 50.000 Tatar cihanı talan etmeğe kâfidir. Binlerce kadın ve çocuğu esaretten kurtarmak için ormanlara gönderdim; ben ve başka birçokları böyle hareket ettik. Türklerin hiçbiri Hıristiyanların söylemekten haz duydukları gibi vahşî, zalim, insaniyetsiz değildirler.</p>

  <p class="normal1">Bu büyük devleti idare eden benim; her ne yaparsam, yapılmış olarak kalır, zîrâ bütün kudret benim elimdedir; memuriyetleri ben veririm, eyâletleri ben tevzi ederim; verdiğim verilmiş, reddettiğim reddedilmiştir. Büyük Padişah bir şey ihsan etmek istediği yahut ihsan ettiği zaman bile eğer ben onun kararını tasdik etmeyecek olursam, gayr-i vaki’ gibi kalır; çünkü her şey; harb, sulh, servet kuvvet benim elimdedir. Bunları size söylemekten maksadım, meramınızı serbestçe söylemenize cesaret vermek içindir.’</p>

  <p class="normal1">Bunun üzerine Kornelyus, talimatı mucibince, Ferdinand’ın Padişah’ı babası ve İbrahim Paşa’yı kardeşi olarak selâmladığını söylemesi üzerine, Vezir-i azam şu cevâbı verdi:</p>

  <p class="normal1">‘Ferdinand, benim Padişahım kadar büyük bir Şehinşahın dostluğunu kazanmağa çalışmakla pekiyi yapar; çünkü bu dostluk olmasa, belki türlü felâketlere uğrardı.’</p>

  <p class="normal1">Ondan sonra Kornelyus söze başlayıp meramını şöyle ifade etti:</p>

  <p class="normal1">‘Kral Ferdinand, Macaristan’ın henüz kendi elinde bulunan kısmına temellük edebilmek üzere, sizin nasihatlarmıza müracaat etmek için<br class="chapter" />
  bizi göndermiştir.’</p>

  <p class="normal1">Vezir-i azam Kornelyus’un imasına cevap vermeksizin, ondan Ferdinand’ın mektubunu aldığı sırada, Şarlken’de de bir mektup olup olmadığını sordu. Kornelyus, Şarlken’in biraderi lehinde tavassutu bildiren mektubu vermesi üzerine, İbrahim ayağa kalkarak:</p>

  <p class="normal1"><span class="ideitalik">‘</span>O, saygı değer büyük bir hükümdardır.’ dedi ve mektubu öpüp göğsü üzerine koyduktan sonra büyük bir hürmetle yanına koydu.</p>

  <p class="normal1">Kornelyus devam etti:</p>

  <p class="normal1">‘Kral Ferdinand, kardeşi İmparator’u Padişah’ın dostluk hislerinden haberdar etmiştir. İmparator Şarl, Padişah’ı kendi kardeşi addeder ve hususi bir muahede yapılmağa hacet olmaksızın aşağıdaki şartlarla Ferdinand’ın sulhuna dâhil olmak ister: Macaristan Ferdinand’a ve Arcel adası ilk sahiplerine iade olunduğu takdirde Koron geri verilecektir; Koron ahalisi mallarıyla çekilebileceklerdir. Papa, Venedik, Fransa Kralı ile diğer bütün Hıristiyan hükümetlerinin sulhun menfaatlerinden istifade etmelerine müsaade olunacaktır.’</p>

  <p class="normal1">İbrahim Paşa cevaben dedi ki:</p>

  <p class="normal1">‘Eğer Şarl, halisane sulh istiyorsa, metbûum reddetmez; evvelâ mektubunu okuyayım.’</p>

  <p class="normal1">Şarlken’in İmparatorluk mührüne bakarak şu sözleri söyledi:</p>

  <p class="normal1"><span class="ideitalik">‘</span>Metbûumun (Pâdişâh’ın) iki mührü vardır ki, biri kendisinde durur, diğeri bende bulunur; zîrâ kendisiyle benim aramda bir fark olmasını istemez. Eğer kendisi için elbise yapılmasını emrederse, benim için de örneğini ısmarlar; benim inşaat için para sarfetmekliğime müsaade etmez; bu divan-hane onun tarafından yaptırılmıştır.</p>

  <p class="normal1">Koron’a gelince, orası bir kaledir ki onun bizde binlercesi vardır, onu sahiplenmek bizce mühim bir şey değildir. Koron’u sulh yoluyla almaktan ziyâde kuvvet yoluyla geri almayı arzu ederiz. Münasip gördüğümüz vakit onu yakabiliriz. Padişah’ım Macaristan’ı Kral Jan’a vermiştir, dünyâda hiçbir kuvvet onu onun elinden alamaz.</p>

  <p class="normal1">Arcel, Barbaros’un sancağıdır. Kraliçe Mari’ye arazisini ve cihazını iade ettirmeğe çalışacağım; eğer Budin’de daha bir saat kalsaydı bizim elimize düşecek ve Padişah’ım tarafından hemşire gibi muamele görecekti. Büyük hükümdarların şerefi mağlupları affetmekledir!’</p>

  <p class="normal1">İbrahim Paşa elçilere ruhsat verirken, Macaristan meselesini müzakere etmek üzere kendilerini Alvazio Gritti’ye gönderdi. Bu mülakat altı saat sürmüştü. Kornelyus ve Jerom, Gritti ile iki defa mülakat etmişlerdir ki, Gritti bu işte hem taraflardan biri, hem de hakem olmak üzere ikiyüzlü bir vazife yapmıştır.</p>

  <p class="normal1">Gritti, Sultan Süleyman’ın Zapolya’ya verilen vaadinin yerine getirileceğini ve kendisine gelince, eğer isnat olunduğu gibi Macaristan tahtında arzusu olduğu sahih ise, köpek gibi ölmeyi tercih edeceğini söylüyordu. Ondan sonra Macarlar hakkında birçok küfürler ederek, bunları hain ve idare olunmaz bir millet olmakla vasıflandırdı. Şunu da ilâve etti: Koron’un iadesi için müzakere etmektense, tekrar feth etmek, Türklerin gururuna daha muvafık düşecektir; bundan dolayı 60 kadırga Koron limanını daha şimdiden muhasara etmekte ve 10 gemi İstanbul tersanesinde inşa edilmektedir. Tamamiyle teçhiz edilmiş 10 kadırga Gelibolu’da yelken açmak üzere emir beklemektedir. Diğer 10 kadırga da Siragüsalı (Sarkostalı) korsan Baloumo’ya karşı gönderilmiştir. Korkut oğlunun Rodos’ta 36 gemisi, birçok yük gemileri ve bombartaları vardır ki, Şarlken Arcel adasını zapta teşebbüs edecek olursa, Poyla sahiline asker dökmeye hazırdır.</p>

  <p class="normal1">Nihayet şunu da söyledi ki: Padişah, Barbaros’un sancağını İmparator Şarl’a iade etmek istemiş olsa, buna gücü yetmeyeceği gibi, muktedir olsa da iade etmek istemeyecektir. Sulhun akdedilmesinden sonra İspanyol’lar Koron’dan serbestçe çekilebileceklerdir. Zaten kendisi de Rumlar’dan Venedik tarafına dönmüş olanlar hakkında Padişah nezdinde tavassutta bulunacaktır.</p>

  <p class="normal1">Şarl’ın bahis konusu olan muahedenameye evvelce bu hususta reylerini sormaksızın diğer Hıristiyan devletlerini ithal etmiş olması şaşılacak şeydir. Şu görüştüğü günün sabahı Venedik elçi ve balyosundan aldığı bir ifade, Venedik Cumhuru uzun zamandan beri Osmanlı Devleti ile tam bir itilaf üzere bulunduğundan, Şarlken’in Venedik’le ilgili şartlarının tamamiyle faydasız şeylerden ibaret olduğu bilinmektedir.’</p>

  <p class="normal1">Kornelyus cevaben dedi ki:</p>

  <p class="normal1">‘İmparator Rum’dan öte tarafa geçenlerin affını muahedenamede zikr etmeye mecbur olmuştur; zira dostlarını feda ederek sulh yapmak mertçe bir hareket değildir. Maahaza, bu yolda hareket etmek bizzat Gritti’nin herkesten iyi bildiği sebeplerin kaynaklarındandır ki, bu sebeplerin esası başka türlü olsa Rum’ları istihkar ediyor (hor görüyor) görünmekten ibarettir.’</p>

  <p class="normal1">Ondan sonra, Hıristiyan hükumetleriyle ilgili fıkraya gelerek, Şarl’ın bütün Avrupa’nın asayişini istediğinden bu hususta Hıristiyanlık ve İmparatorluk vazifesine riayet etmiş olduğunu beyan etti.</p>

  <p class="normal1">İyd-i Hamsin’in pazartesi günü, elçiler İbrahim ile ikinci bir mülakatta bulundular ki birincisinden daha garip ve ihtirası, Sultan Süleyman’ın saltanatında büyük bir vazife gören şahsın hüviyetini daha ziyade göstermeye müsaittir. Gritti, Tercüman Yunus Bey, Nişancı ve Vakanüvis Celâl-zade bu mülakatta hazır bulundular. Müzakerenin asıl maddelerine girilmeden önce, karşılıklı sualler arasında İbrahim şunu sordu:</p>

  <p class="normal1">İspanya niçin Fransa kadar iyi ziraat olunmamıştır?’</p>

  <p class="normal1">Kornelyus cevap verdi ki, bunun sebebini, memleketin kuraklığına ve Endülüs Yahudi’leriyle Müslüman’larının çıkarılmasına ve sabandan ziyâde silâh kullanmak arzusunda bulunan İspanyol’ların gururuna atfetmek gerekir.</p>

  <p class="normal1">İbrahim, bunun üzerine dedi ki:</p>

  <p class="normal1">‘Bu gururu kanda aramalıdır; kibirle, civan-mertlikle dolu olan Rum’lar da böyledir.’</p>

  <p class="normal1">Nihayet, müzakereyi bir temsil ile açtı:</p>

  <p class="normal1">‘Hayvanların en korkuncu olan aslan zorla değil hile ile muhafızının verdiği yiyecekle, itiyat kuvvetiyle ele geçirilir; muhafız onu korkutmak için bir değnek seçmelidir; hiçbir yabancı ona yemek vermemelidir. Aslan hükümdar, muhafızlar onun müşavirleri ve vükelâsıdır; asa,<br class="chapter" />
  hakikat ve hakkaniyettir ki, hükümdarların kılavuzları yalnız bunlar olmalıdır. Ben efendimi, büyük şehenşâhı hakikat ve hakkaniyet asasıyla<br class="chapter" />
  idare ediyorum. Hükümdar Şarl da bir arslandır; şu halde icap eder ki, elçileri de onu böylece teshir etsinler.’</p>

  <p class="normal1">Ondan sonra kendisinin iktidarından bahis açarak dedi ki:</p>

  <p class="normal1">“Benim yaptığım yaptıktır; bir seyis’i paşa yapabilirim. Efendimin malûmatı olmadığı halde istediğim gibi memleketler, krallıklar verebilirim; onun verdiği şey benim tensibime yakın olmazsa iradesi tesirsiz kalır; bilakis ben emrettiğim halde o tensip (kabul) etmezse, benim emrim icra olunur onun değil. Sulh ve harb benim elimdedir. Devletin hazinesi benim emrim altındadır. Efendim benden ziyâde mükellef elbise içinde değildir, benim servetim daima el dokunulmamış olarak kalır, çünkü o benim bütün masraflarımı verir. Krallıkları, memleketleri, hazineler bana emanet olunmuştur; bunları istediğim gibi idare ve sarf ederim. Gençliğimden beri Pâdişâh ile birlikte yaşadım; onun doğduğu hafta doğmuşum, Tahta çıktığı vakit, Macar’larla iyi komşuluk münasebeti tesis etmek ve babasının vefatından dolayı taziyet ve cülusundan dolayı tebrik almak maksadıyla Macaristan’a bir elçi gönderdi; lâkin onlar mektup götüren adamı tutup hapsettiler. İkinci bir çavuş yine, o memuriyete tayin olunmuşken, ihtimal ki büyük bir adam zannedildiği için oda o<br class="chapter" />
  hâle uğradı.</p>

  <p class="normal1">Bütün bu muameleler büyük padişahı oldukça muğber ediyordu. Bir müddet sonra Fransa Kralı Pavia’da mağlub olarak, validesi efendime şu sözleri yazdı:</p>

  <p class="normal1">- Oğlum Fransa Kralı, İspanya Kralı Şarl tarafından hapsedilmiştir; zannederdim ki, Şarl onu salıvermek civanmertliğinde bulunsun; lâkin öyle yapması şöyle dursun, hakkında hiç lâyık olmayacak surette muamele etmiştir. Büyük şehin-şâh, oğlumu kurtarmak suretiyle uluvv-i şinâsınızı izhâr buyurmanızı istirham ederim.’</p>

  <p class="normal1">Padişah, Fransuva’nın uğradığı felâketten müteessir ve Şarlken’in muamelesinden münfail olarak, kadının avâze-i istirhamına en müessir surette hangi vasıtalarla yardımcı olabileceğini düşündü; o zaman kendi elçilerine Macaristan Kralı tarafından gösterilen kötü muamelenin intikamını almak istedi. Hususiyle ki, Kral Lui’nin zevcesi, Şarlken’in hemşiresi idi. Lui, Padişah’a mukabeleye çıktı; ikisi de ellerinde kılıç, Macaristan tahtı üzerindeki müddeiyâtlarmı müdafaa ettiler. Kılıç, meseleyi halletti; hükümet hakkını bize verdi. Macarları mağlup eden benim; çünkü Pâdişâh Mohaç muharebesinde bulunmadı; bize iltihak için ata binmek üzere iken kendisine muzafferiyet müjdesini gönderiyordum. Ondan sonra Budin’i zabt ettik ve bizim hakkımız mazhar-ı rüçhan oldu.’</p>

  <p class="normal1">İbrahim, Budin’in fethinde esirlerin ne kendisinin emriyle, ne de Padişah’ın emriyle değil, ancak kendi hatalarıyla katliama uğramalarından tafsilin bahsetti. Hobordanski’nin mübalâğalı tekliflerine tekrar sözü getirdikten sonra, Viyana muhasarasına geçerek, tebdil-i kıyafetle ve beyaz değil renkli bir sarık ile ekseriya bizzat keşfe çıktığını hatırlattı ve dedi ki:</p>

  <p class="normal1">‘Bu sırada Şarl, İtalya’da Türker’i harb ile tehdit etmek ve Luter mezhebi erbabını cebren eski itikatlarına getirmekle meşgul idi. Almanya’ya geldi, hiçbir şeye muvaffak olamadı. Bir imparator için bir şeye başlayıp da bitirmemek ve söyleyip de hiçbir şey yapmamak lâyık değildir.</p>

  <p class="normal1">Bir Rahipler Meclisi ilân etti, fakat toplamadı. Budin’i muhasara etti, alamadı; kardeşi Ferdinand ile Kral Jan arasında tekrar sulhu sağlaması gerekirdi, buna da teşebbüs etmedi. Eğer bugün bir Ruhban Meclisi toplamak istemiş olsam, Luter’i bir tarafa, Papa’yı bir tarafa kor, kilisenin birliğini iade etmeğe kendilerini mecbur ederim.</p>

  <p class="normal1">Ben ve Padişah bu suretle Şarlken’in yapması lâzım gelen şeyi yapmış oluruz. Macaristan Kralı yatağında can vermiş olsaydı, ihtimal ki Ferdinand’ın bir dereceye kadar veraset hakkı olabilirdi; lâkin muharebe meydanında öldüğü için krallığı bize aittir, çünkü kılıçlarımızla feth olunmuştur. Biz Macaristan’ı istilâ ettik. Kardeşine (Jerom’a hitap ederek) şatosunu iade ettik; bütün valiler arz-ı tazimat ettiler. Münasip gördüğümüz kadar Macaristan’da kaldık ve bize mukavemet edecek kimseye tesadüf etmedik.</p>

  <p class="normal1">İbrahim Paşa, ancak bu mukaddimeden ve diğer bazı istitratlardan sonra, müzakerenin mevzuu olan hususa, yani Şarlken’in mektubuna sözü getirerek ve mektubu eline alarak dedi ki:</p>

  <p class="normal1">- Bu mektup, ihtiyatlı ve mutedil bir hükümdar mektubu değildir. Şarlken, kendi unvanlarıyla beraber, kendisine ait olmayan birçok unvanları mağrurane bir şekilde sayıyor. Kendisine <span class="idebold">Kudüs Kralı</span> demeğe nasıl cüret ediyor? Bu memleketin sahibinin büyük Şehenşah olduğunu bilmiyor mu? Padişah’tan memleketlerini almak mı istiyor? Yoksa böyle yazmakla onu hafife aldığını mı göstermek istiyor?</p>

  <p class="normal1">Ben işittim ki, Hıristiyan hükümdarları dilenci kıyafetinde Kudüs ziyareti yaparlarmış; Şarlken Kudüs’ü dilenci kıyafetinde görmekle, kendini oraya kral mı olacak sanıyor? Bundan sonra Kudüs’e girmeyi bütün Hıristiyanlar için menedeceğim.’</p>

  <p class="normal1">Kornelyus, Şarl’ın mağrurane bir şekilde kendisine tahsis etmiş olduğu bu unvandan dolayı, mümkün olduğu kadar mazeret bulmağa çalışarak, böyle yazılmasının sadece yazılış usulünden olduğunu ve hiçbir mâna ifade etmediğini söyledi.</p>

  <p class="normal1">İbrahim, devam etti:</p>

  <p class="normal1">- Bundan başka, Şarlken Ferdinand ile benim efendimi aynı derecede tutuyor (eşit görüyor); kardeşini sevmekte hakkı vardır, lâkin bunun için büyük padişahı o kardeşine kıyas ederek kadrini tenzil etmesi lâzım gelmez. Benim efendimin arazi ve insan bakımından Ferdinand’dan daha kuvvetli ve daha zengin sancakbeyleri vardır.’</p>

  <p class="normal1">O zaman Jerom’a hitap ederek dedi ki:</p>

  <p class="normal1">‘Senin kardeşin Nikola’nın akrabasından olan Kara Âmid sancakbeyi senin kralından daha çok arazi ve raiyyete maliktir. 50.000 süvari muharebelerde onun maiyetinde bulunur; sipahileri,<br class="chapter" />
  timârlıları Ferdinand’ın sipahi ve timârlılanndan çoktur: Padişahımın daha böyle çok sancakları vardır. İmparator Şarlken öyle bir mektup yazmaktan utanması lâzım gelirdi. Lâkin Fransa Kralı’nın Macaristan seferi esnasında bize gönderdiği ve sadece <span class="idebold">Fransa Kralı</span> diye imza ettiği mektup, bundan ne kadar farklı ve hakikaten krala yakışır surettedir!</p>

  <p class="normal1">Bunun içindir ki haşmetli padişah da Fransa Kralı’na şeref vermek ve necâbette (asalette) ona rekabet etmek isteyerek unvanlarını hiç yazmadı ve çok sevdiği bir kardeşine yazar gibi yazdı; yine bunun içindir ki, Barbaros Fransa Kralı’na, büyük Padişah’a itaat eder gibi itaat etmek için emir aldı. Eğer Şarlken bizimle anlaşmayı arzu ederse, yalnız o vakit imparator olacaktır; zîrâ Fransa, İngiltere Kralları’na, Papa’ya, Protestanlara biz onu o sıfatla tanıttıracağız. Zanneder misin ki, Şarlken ile Papa’yı rapteden sevgi, Özellikle Papa Roma yağmasını ve esareti müddetinde uğradığı kötü muameleyi hatırlarsa, pek hakikidir? Ben onun resmî tacından gasp olunmuş bir elması 60.000 dukaya satın aldım. Bu elmas (parmağında bir yüzük göstererek), hapsedildiği zaman Fransa Kralı’nın elinde idi; sonradan bana geçmiştir. Fransa Kralı nasıl olur da Şarlken’i sever iddiasında bulunabilirsiniz?’</p>

  <p class="normal1">İbrahim, sözlerine son vermek üzere ilâve etti ki, İmparator’un münasebetsiz mektubunu, onun infialine yol açmaktan çekindiği için, Padişah’a takdim etmeyecektir. Eğer Şarlken bir sulh ahitnamesi akdini arzu ediyorsa, bir elçi göndermesi gerekirdi; onu beklemek için üç aylık bir mütâreke imza olunabilir. Ve nihayet Barbaros bu müddet zarfında denizlerde Hıristiyanlar aleyhine her türlü muhasamatı tatil eder.</p>

  <p class="normal1">Yine o günün akşamı İbrahim ve Süleyman, Gritti’nin hanesine giderek üç saat onunla konuştular. Böyle bir ziyaret Müslümanlar için az takbihe şayan görülmediğinden, Padişah’ı İbrahim ve Gritti tarafından büyülenmiş bir mecnun addettiler.</p>

  <p class="normal1">11 Haziran’da Gritti elçileri müzakereye davet etti. Kullandığı tabirlerden sulhu evvelâ Pâdişâh istemiş gibi gösteren Şarl’ın mektubunu ayıpladı. Bu ayıplamaktan başka, özellikle Ferdinand’ı Süleyman’a muadil tutan münasebetsiz mukayeseden dolayı nefretlerini bildirmeyi unutmadı. İlâve etti ki, Pâdişâh Macaristan’ı Zapolya’ya ve vârislerine ihsan etmiştir ve kendisi (Gritti) gelecek kış, Devlet’in tam bir mezuniyetini haiz olarak, bu krallığın yeni hudutlarının tayinine gidecektir. Ondan sonra Sultan Süleyman’ın kudreti hakkında gurur dolu methiyelerde bulunarak dedi ki:</p>

  <p class="normal1">‘Son Macaristan muharebesinde Sultan Süleyman’ın hususi maiyetinde 1.800 hassa askeri Vezir-i azamda 1.000 diğer paşalarda beşer yüz kişi bulunuyordu. Kulların Padişah’a itaati o derecededir ki, şu dakikada bir aşçıyı o her şeye muktedir olan İbrahim Paşa’nın idamına göndermiş olsa, bu emir derhâl, hiçbir müşkülat çıkmadan icra olunur. Dünyaya yalnız o sulh verebilir. Hıristiyanlık hiçbir vakit bu kadar parçalanmamıştır.’</p>

  <p class="normal1">Sözün neticesi şuna müncer oldu ki, Şarl, sulh müzakeresi için bir elçi göndermelidir ve onu beklemek üzere bir mütarekeye müsaade olunabilir.</p>

  <p class="normal1">Lâkin Kornelyus ve Jerom cevaben beyan ettiler ki, eğer Padişah sulhu reddediyorsa, Şarl muhasamatın (hasımlığın) tatil edilmesine muhtaç değildir.</p>

  <p class="normal1">İbrahim, elçilerle olan üçüncü görüşmesinde (22 Haziran 1533), seleflerinden bu kadar adamların nail olmadıkları bir şeye muvaffak olduklarından dolayı kendilerini tebrik etti: Sulh, adedi belirlenmiş seneler için değil, Ferdinand’ın muhafaza etmek istediği müddetçe devam etmek üzere akdedildi.</p>

  <p class="normal1">Bu muahedename mucibince Ferdinand, Macaristan’da henüz nerelere malik ise onlar elinde kalacaktı; Pâdişâh da Ferdinand ve Zapolya’nın aralarında akdedebilecekleri düzeltmeleri tasdik etmek hakkını muhafaza ediyordu. Vesikada şunlarda eklenmişti: Padişah’ın kulu Gritti Devlet tarafından krallığın yeni hududunun tayinine memur olacaktır. Şarl, kendisi de hususi bir sulh akdetmek için sefir gönderecektir. Murahhasının gelmesini beklemek üzere ona karşı muhasama (çarpışma) Şarl (Şarlken) tarafından başlanılmamış olmak kaydıyla tatil edilecekse de, karşı taraftan husumete başlanılırsa, ona ve bütün dünyaya karşı müdafaaya hazır bulunulmuştur.</p>

  <p class="normal1">Ertesi gün, elçilerin Padişah’ın huzuruna kabulüne tahsis olunmuştu. Evvelce Vezir-i azam tarafından yemeğe davet olunarak yemek esnasında İbrahim Paşa elçilerin zat-ı şahaneye hangi tabirlerle meramlarını arz edebileceklerini tayin etti. Verilen talimat şu yolda idi:</p>

  <p class="normal1">‘Oğlun Kral Ferdinand senin malik olduğun şeyleri kendi malı gibi ve kendisinin malik olduğu şeyleri senin malın gibi addeder, çünkü senin oğlundur. Macaristan’ı kendine alıkoymuş olduğunu bilmiyordu; zîrâ bilmiş olsa bu memleketi muhafaza etmek için hiçbir vakit muharebe etmezdi. Lâkin mademki sen, yani onun pederi, memleketlerinin hudutları dâhilinde bulundurmak istiyorsun, sana mübarek olmasını ve sıhhat-ı tâmmeni temenni eder. Çünkü senin -ki onun pederisin- bu krallığı ve daha diğerlerini tekrar elde etmesi için yardımcı olacağından da şüphe etmez.’ <sup class="calibre2"><a href="../Text/PARGALIIbrahim_split_005.html#footnote-5007-90" id="footnote-5007-90-backlink">[90]</a></sup></p>

  <p class="normal">Sihirli Cümleler</p>

  <p class="normal1">İşte Pargalı İbrahim Paşa bu; aklı kendine yetiyor da artıyor, onunla da düşmanlarına yardım ediyor! ‘Efendim’ dediği Kanuni Sultan Süleyman’ı daima yüceltmekte, bu yüceliği karşısına gelenlerin beynine de nakşetmektedir.</p>

  <p class="normal1">Krallığı tescil edilen Ferdinand’la bizim İbrahim Paşa kardeş olmuş, Sultan Süleyman ikisinin de babası makamında. Avusturyalı Ferdinand mecbur kalmış aşağılara tenezzül etmeye, çünkü inmeden çıkması mümkün değil. İbrahim Paşa’yı kardeşi, Kanuni’yi babası saymaya mecbur edilmiş, bunu onun elçileri bir imtiyaz gibi kullanacaklar. Bugün de pek farklı değil, fakat o devirler için tamamen onur-haysiyet meselesi ve güç göstergesiydi bu davranışlar, hitap edişler.</p>

  <p class="normal1">Elçilerle Pargalı arasında tercümanlık eden Yunus Bey bu konuşmaları dilden dile naklederken neler hissediyordu acaba? Sadrazam İbrahim Paşa’nın kendilerine bir lütufta bulunduğuna inanmış olan elçi Korneliuş, tercümana ricada bulunuyor minnet duygusuyla. Kardeşi İbrahim, Ferdinand’ın özel işlerine alaka göstermiş, Padişah’la görüşmelerinin kapısını açmıştır, bunun için müteşekkirdir elçiler.</p>

  <p class="normal">Elçiler Padişah Huzurunda</p>

  <p class="normal1">İbrahim artık elçilerin nazarında bir kraldır, padişahtır, Süleyman krallar üstü bir mevkide. İmparator’dan yüce. Avusturya elçilerine göre, o hayati meselelerinin halli sırasında, Pargalı İbrahim Paşa ile Sultan Süleyman’ın nasıl algılandıklarını kestirmek zor değil. Örfümüz izin vermediği için, Türk Padişahı, muhtaç olan yabancılar tarafından ne yerine konulduğunu kelimelere dökemeyeceğiz. Çavuş-başı marifetiyle huzur-ı padişahîye kabul edilen elçiler, Sultan Süleyman’ın elbisesinin eteğini öpmek şerefine nail oldular. Korneliuş, İbrahim Paşa’nın ezberlettiği cümleleri Padişah huzurunda tekrarladı. Tercüman Yunus Bey sözleri çevirmede marifetini gösterdi, herhalde fikrin kaynağı da belli olmuştur.</p>

  <p class="normal1">Kanuni Sultan Süleyman, neredeyse çocukluk arkadaşı sayılan İbrahim’in usul ve üslubunu fark etmez mi hiç?</p>

  <p class="normal1">Kornelyus, Padişah’a takdim edecek hediyesi olmamasından dolayı üzgün olduğunu belirtip özür diledi. Kraliçe Mari’nin cihazının iadesini ve Ferdinand’ın kardeşi olan İbrahim’in bab-ı hümayunda Kral’ın vekili sıfatında görünmesine müsaade edilmesini niyaz eyledi.</p>

  <p class="normal1">Jerom Dö Zara, Kral Ferdinand’ın babasına, yani Kanuni Sultan Süleyman’a itaatkâr bir evlat olacağını tekrarlayıp dururken, arada bir sözü kesiliyor. Padişah, sanki kendisini toparlasın da konuşsun diye dinlenme fırsatı veriyordu. Yunus Bey’in Türkçeye çevirmedeki mahareti de, elçilerin Sadrazam İbrahim Paşa’dan öğrendiklerini daha etkili hale getirmekteydi. Bir hayli dikkatle dinleyen Sultan Süleyman, elçilere şöyle cevap verdi:</p>

  <p class="normal1">‘Size, evvelki elçilerin muvaffak olamadıkları sulhu ihsan ediyorum. Yedi, yirmi beş, yüz sene için veriyor değilim; eğer siz bozmazsanız iki asır için, üç asır için, ebedî olarak veriyorum. Padişah Ferdinand hakkında, bir oğlu hakkında olduğu gibi muamele edecektir; Padişah’ın memleketleri ve tebaası Ferdinand’ın emri altındadır, nasıl Ferdinand’ın memleketleri ve tebaası Padişah’ın emri alında ise aynen öyle. Padişah Kraliçe Mari’ye cihazını, diğer emval ve arazisini de iade ediyor.’</p>

  <p class="normal1">Sultan Süleyman’dan duydukları bu cömertlikle bezeli sözlerden sonra, Kornelyus Sultan Süleyman’ın elini, Jerom da elbisesinin eteğini öptü. İbrahim, efendisinin huzurunda ilâve etti ki:</p>

  <p class="normal1">‘Kral Ferdinand ve Jan arasında akdolunan mukaveleler Sultan-ı Muazzam tarafından tasdik olunacaktır; kulum Gritti bu babda emir alacaktır. Büyük Padişah, oğlu Ferdinand’ın dostlarının dostu ve düşmanlarının düşmanı olacaktır.’</p>

  <p class="normal1">Şarlken mektubunda kardeşi, Ferdinand’ı Kanuni Sultan Süleyman’a muadil gösteriyor ve başka münasebetsiz cümleler kullanıyordu. Vezir-i azam, Şarlken’in mektubunun o suretle yazılmasının sebeplerinin izahını Kornelyus’tan tekrar talep etti. O da büsbütün gayr-i mütecâvi-zâne bir surette tefsire çalışarak dedi ki:</p>

  <p class="normal1">- ‘Şarlken, hiçbir kimseyi tahkir niyetinde bulunmamıştır. Bununla beraber bu mektubun muhtevası hakkında kimsenin yanlış anlamaktan men olunması kaabil değildir; lâkin Şarl, kardeşiyle Devlet arasında akdolunan sulhu hiç şüphesiz ki tensip edecektir.’</p>

  <p class="normal1">Bu konunun ne kadar uzun tutulduğunun farkındayız. Fakat elçilerle olan bu konuşmalar ve takınılan tavır, Pargalı’nın bütün içini gösteren bir ayna gibidir, görülmesi çok faydalı oldu.</p>

  <p class="normal1">Huzuru Hümayun’da Sadrazam’ın sergilediği rahat, amirane hareketler ayrıca elçiler üzerinde iyi bir tesir bırakmıştı. Artık söylenecek söz kalmamıştı ki, İbrahim bunu bir kere de sefirlerden sordu. Pek ender olarak bu kadar uzun görüşülebilirdi Padişah’la, tam üç saat sürmüştü karşılıklı konuşmalar, iltifat teatisinde bulunmalar. Tabii ki elçiler biraz da terletilmişti. Nihayet, Padişah’ın işaretiyle mülakata son verildi.</p>

  <p class="normal">Anlaşma Şartları</p>

  <p class="normal1">Muhteşem senelerin içinde cereyan eden böyle müstesna karşılaşmalarda, Pargalı’lığından eser kalmamış bir Sadrazam İbrahim Paşa seyretmenin zevki bambaşka. Daha ziyade Hammer tarihinde kayıtlı bulunan bilgilerden istifadeyle naklettiğimiz bu bölüm için, İbrahim Paşa’dan pek hazzetmeyen İsmail Hami Bey’in sözlerine de kulak vereceğiz:</p>

  <p class="normal1">“Netice itibariyle imparatorla kralın mektuplarındaki taleplerin hepsi reddedilerek, Kral Ferdinand için Sancak beyleri bile kendisinden zikudret (üstün Kudretli) olan Sultan Süleyman’ın metbuiyetini kabul etmekten başka çıkar yol olmadığı en kati ve en sarih ifadelerle anlatılmıştır. Bu müzakerelerin cereyan ettiği celselere gelen Avusturya murahhasları, muhteşem sedirinde, kendilerini oturduğu yerden hiç kımıldamayarak huzuruna kabul eden Vezir-i azam’ın her zaman eteklerini öpüp ayakta durmuşlardır. Elçiler ancak oturmalarına müsaade buyuruluğu zaman oturabilmişlerdir.</p>

  <p class="normal1">İmparatorluk sıfatı kabul edilmeyen Charles Quint (Şarlken)’in vaziyeti ayrı tutulmak ve o da sulh akdetmek istediği takdirde doğrudan doğruya kendi namına ayrıca murahhaslar gönderip başının çaresine bakmak şartıyla Avusturya meselesi Almanya meselesinden tamamiyle ayrıldıktan sonra, Kral Ferdinand’ı temsil eden Avusturya murahhaslarına kabul ettirilen sulh esasları şöyle sıralanabilir:</p>

  <p class="indentmetin">Kral Ferdinand Osmanlı İmparatoru’nu baba ve metbûu bilecek ve ancak arkadaş diye hitap ettiği Vezir-i azam’la müsavi sayılacaktır.</p>

  <p class="indentmetin">İşte bu vaziyetin neticesi olarak Kral Ferdinand Osmanlı ülkesine kendi arazisi gibi riayet edecek ve Padişah da Avusturya’yı kendi ülkesi ve tebaasını da kendi tebaası bilecektir.</p>

  <p class="indentmetin">Kral Ferdinand Macaristan üzerindeki veraset iddialarından vazgeçmiş ve yalnız Macaristan’ın şimali garbisiyle (kuzeybatısıyla) garbında fiilen hâkim olduğu şerit gibi arazi kendisine bırakılmıştır.</p>

  <p class="indentmetin">İşte bundan dolayı Osmanlı himayesindeki Macar Kralı Szapolya (Zapolya) ile Kral Ferdinand arasında Osmanlı mümessillerinin (temsilcilerinin) nezareti altında hudut hattı çekilecek. Bu hudut Türkiye tarafından ayrıca tasvip edildikten sonra muteber olabilecektir.</p>

  <p class="indentmetin">Eski Macar Kraliçesi ve Kral Ferdi-nand’ın kız kardeşi Maria’nın kocasından varis olduğu malikâne maişetine medar olarak merhameten kendisine ihsan edilecektir.</p>

  <p class="indentmetin">Bu sulh ahkâmı muvakkat değil daimidir.</p>

  <p class="normal1">Son Alman seferinin en mühim semeresi olan bu muahedenin akdi (anlaşmanın imzalanması), Türkiye’nin Avrupa siyasetindeki nüfuzu bakımından çok büyük bir muvaffakiyettir. Bu suretle Macaristan meselesi halledildikten başka Avusturya üzerinden gelen Alman tehlikesi de önlenmiş ve bilhassa Avrupa’nın garbında (batısında) Türk himayesine iltica etmiş olan Fransa’dan sonra Avusturya’nın da Türk hâkimiyetini kabul etmesi Şarlken’in Avrupa İmparatorluğu hülyasını altüst etmiştir. Kanuni’nin bu vaziyeti bile ancak İran seferi projesinden dolayı kabul ettiği rivayet edilir.” <sup class="calibre2"><a href="../Text/PARGALIIbrahim_split_005.html#footnote-5007-91" id="footnote-5007-91-backlink">[91]</a></sup></p>

  <p class="normal">Elçiler Tekrar İbrahim Paşa İle</p>

  <p class="normal1">Gritti seneler öncesinden İstanbul’da bulunan Venedik elçisi idi ve bidayetten Zapolya’nın adamı olmakla Osmanlı’ya yaklaşmıştı. Osmanlı Devleti valisi gibi istihdam edilen Gritti, Sultan Süleyman tarafından takdir görüp iltifata nail olan yabancılardan biri. Vezir-i azam İbrahim Paşa ile dostluğu pekiştirmiş olan bu uyanık ve akıllı adam, pek sık olmamakla beraber Sadrazam’ın makamına gelip gidiyordu.</p>

  <p class="normal1">Padişah’la, Vezir-i azam İbrahim Paşa’nın da hazır bulunduğu görüşmeden memnun ayrılan Kornelyus ve Jerom, ertesi gün İbrahim’in sarayına davet edilerek geldiklerinde, Gritti’yi de orada buldular. Dedi ki İbrahim Paşa:</p>

  <p class="normal1">- ‘Dün bizimle birlikte ekmeğimizden, tuzumuzdan yediğinizden beri dostlarımızdansınız. Ferdinand için size iki mektup verilecektir: Biri Pâdişâh tarafından, öteki benim tarafımdan, yani efendimin, kudretinin yegâne tevdi edilmiş olduğu ve Devlet’in idaresinin uhdesine bırakıldığı şahıs tarafından; çünkü mutadım bu suretle imza etmektir. İmparator Şarl için de size iki mektup vereceğiz.’</p>

  <p class="normal1">Elçiler, aralarında yapılan anlaşmanın aslının kendilerine tebliğ ve hiç olmazsa bir suretinin verilmesini istediler. Bütün incelikleriyle Osmanlı Devleti’nin hassasiyetlerini bilen ve bunu mümkün olduğunca canlı tutmaya çalışan İbrahim Paşa, usûlün böyle olamadığını ve her milletin kendine mahsus âdetleri olup, bundan dolayı Os-manlılar’ın da kendi âdetleri bulunduğunu söyledi. Lâkin Gritti, anlaşma metnini kendisinin okuyacağını ifade etmesi üzerine, İbrahim Paşa devam etti:</p>

  <p class="normal1">‘Gritti, musalehâya (sulh anlaşmasına) idhâl (işin içine dâhil) ve Ferdinand tarafından hüsn-i muameleye mazhariyetlerini arzu ettiğimiz devletleri size sayacaktır.</p>

  <p class="normal1">Kornelyus ile Gritti arasında, dün iadesi vaad olunan Kraliçe’nin cihazı hakkında şiddetli bir bahis açıldı; İbrahim, Jerom’a, İsklavon lisânıyle verilen sözün dindarca muhafaza olunacağını söyledi. Bunun üzerine elçiler Vezir-i azam’dan ruhsat aldılar (14 Temmuz 1533). İbrahim Paşa da kardeşi Ferdinand’a muhabbetini arz etmelerini beyan etti. Bununla beraber, Yunus Beğ, Ferdinand ve Şarlken için olan mektupları ancak üç hafta sonra verdi; bunları aldıktan üç gün sonra hareket ettiler.’</p>

  <p class="normal1">İyi bir Avusturya vatandaşı sayılan Hammer’in, gelinen noktada, ülkesi ve milleti adına duyduğu üzüntüyü de kendi kitabından naklederek konuya kapatacağız:</p>

  <p class="normal1">“İşte bu suretle Süleyman, Macaristan’ı gasp etmesini baba ile oğul arasında mevcut olması lâzım gelen mal müşterekliği bahanesi altında setretti. Ferdinand ve İbrahim arasında zum olunan (batıl ve şüpheli) kardeşlik de Ferdinand’ın bir devletin veziriyle aynı derecede addolunması zilletini değişik bir surette göstermekten başka bir şeye yaramadı. İşte Avusturya, Osmanlılarla ilk anlaşmasını, bu türlü bir menfaat ve şeref fedakârlığıyla satın almıştır.”</p>

  <p class="normal">İran Seferi (21 Ekim 1533)</p>

  <p class="normal1">Padişah Sultan Süleyman, Macaristan ve Avusturya meseleleriyle uğraşıp, oralarla ilgili işleri yoluna koymaya çalışırken, esasen kafası başka şeylerle meşguldü. Doğumuzdan kaynaklanan huzursuzluk vardı epey zamandır; lâkin Batı hale-yola konmadan, başka yöne bakılamıyordu. Nihayet, günlerce süren Şarlken ve Ferdinand gaileleri bertaraf edilip, sulh anlaşması yapıldıktan sonra gözler İran üzerine çevrilebildi. Burayı önemli kılan sebeplere bakalım öncelikle, sonra da az önceki olağanüstü kıvrak zekâsını ve manevra kabiliyetini alkışladığımız Sadrazam İbrahim Paşa’nın hayrını ve şerrini takip ederiz. Birkaç isim konumuz itibariyle sık anılacağı için, bunların biraz tanıtılmaları gerek:</p>

  <p class="normal1">Zülfikar Han; Muslu/Musullu aşiretinden Safevî İran’ın Bağdad Valisi. İran Şah’ı, Şah İsmail’in oğlu Birinci Tahmasb’a ihanet eden Zülfikar Han, Bağdad’da Kanuni Sultan Süleyman adına hutbe okutuyor, şehrin anahtarlarını İstanbul’a gönderip, askerî yardım istiyor. Bu olayın duyulması üzerine harekete geçen Tahmasb, Zülfikar Han’ın yakınlarından birini elde edip, ona efendisinin başını kestiriyor; dolayısıyla, Bağdad’ın Osmanlı’ya aitliğinin hükmü ortadan kalkıyor. Bu hâdiseler yaşanırken, Kanuni Viyana yolundaydı. Bunları sefer halinde iken öğrendi. (1529)</p>

  <p class="normal1">Bir diğer önemli şahıs da Ulama Paşa; bu Paşa Teke (Antalya) sipahilerinden iken, İkinci Bâyezid devrinde meydana gelen Şahkulu isyanına iştirakinden sonra İran’a iltica edenlerden. Zaman içinde Azerbaycan Valiliğine atanıyor, fakat huzursuzdur içi. Yaptığını nefsine şirin gösteremediği için, Şah Tahmasb’la geçinemiyor, 1531‘de tekrar dönüyor Antalya’ya.</p>

  <p class="normal1">Konuyu genişletmemek için Ulama Paşa ve Şeref Han meselelerini fazla dikkate almayacağız. Amacımız, kısaca İran seferinin niçin kaçınılmaz olduğunu ve bu seferde İbrahim Paşa’nın ibretlik hallerini gözler önüne sermek:</p>

  <p class="normal1">Ulama Paşa günahlarına tövbe etmiş, aslına rücu etmiş ve Kanuni’nin adamıdır artık. Bir de Bitlis Kürt Emiri Dördüncü Şeref Han var; bu da Sultan Süleyman’ın yani Osmanlı Devletinin hizmetinde ve tabiiyetinde iken İran’a iltica ederek Şah’ın hizmetine girmişti. Meselenin garipliği, daha ziyade bundan sonra tecelli eden olaylarda görülecek.</p>

  <p class="normal">Kime, Nasıl Güvenilir?</p>

  <p class="normal1">Günş muhasarasından (28 Ağustos 1532) birkaç gün evvel, Ulama, padişahın elini öpmek üzere huzura kabul edilerek, senelik 2 milyon akçe tahsisat (400.000 duka) ile Hısn-ı Keyfâ (Hasankeyf) ve bütün Bitlis arazisi Beylerbeyi’liğine tayin edilmişti. Karaman, Amasya, Dülkadir, Suriye, Diyarbekir beğlerbeğilerine de Ulama’nın kendisine verilen memleketleri, özellikle Bitlis’i tasarruf edebilmesi için, ona yardımcı olmaları emredilmişti. Ulama filvaki Bitlis’in muhasarasına başlamışsa da, Şeref Beğ bir İran fırkası ile yetişerek geri çekilmeğe mecbur bıraktı. Bu mağlûbiyetin haberi Sultan Süleyman’a, Meyser içinden Günş üzerine giderken ulaştırıldı.</p>

  <p class="normal1">Tahmasb tarafından Bağdad valiliğine tayin olunan Zülfekaar Han ki, <span class="idebold">halîfetü’l-hulefâ</span> unvanıyla maruftur, o da Ulama gibi hareket etmişti: Bağdad’ın anahtarlarını Sultan Süleyman’a göndermiş ve kendisine evvelden vaad olunan imdadın gelmesine kadar bu şehirde durabileceğini zannetmişti. Lâkin Zülfekaar Han kısa bir müddet sonra Şah Tahmasb’ın adamları tarafından katl olundu, bunun üzerine Bağdad İran hükümeti tarafından tekrar sahiplenildi.</p>

  <p class="normal1">Kısa zaman içinde akıl almaz değişiklikler meydana gelmiş, Bitlis, Osmanlı hükümetine karşı isyan etmiş ve Bağdad Osmanlı hükümetinin himayesine girmiştir. Durum böyle sürprizlerle süslenince, sefer, Sultan Süleyman’ın devlet şerefi için bir mecburiyet hâline gelmişti.</p>

  <p class="normal">Serasker İbrahim Paşa</p>

  <p class="normal1">Özetle, yukarıda anlatıldığı gibi gelişen olaylar sonucu hayli kayba uğranılmıştı. Kimi sağından kimi solundan çekiştirince devletin öncelik seçimi önemlidir ve bu işi Kanuni iyi yapıyor. Bağdad ve Bitlis meselesinin halli için, ancak sıra geldi ve ordu hazırlandı, 21 Ekim 1533’te yola düşüldü, yine Pargalı Sadrazam İbrahim Paşa Serasker.<sup class="calibre2"><a href="../Text/PARGALIIbrahim_split_005.html#footnote-5007-92" id="footnote-5007-92-backlink">[92]</a></sup></p>

  <p class="normal1">Bu arada zamanın uygun olmadığı dikkati çekiyor, Ekim ayı bitmek üzere ve Kasım ayı kış demek, kış ise dinlenme mevsimidir. Normal şartlar altında alınmış bir sefer kararı olmadığı için bunu hoş görmek lazım. Eğer Serasker Paşa’nın işi rast gelir de kara ve soğuk günlere kalmadan zafere erişirse ne ala, ama umulan güzellikler naz ederse herkesin işi zor!</p>

  <p class="normal1">Aciliyet Bitlis’in. Serasker Paşa ilk olarak oranın esenliğini sağlayacaktı ki o daha Konya’da iken müjdeli haber ulaştı:</p>

  <p class="normal1">“Paşa’nın yöredeki askerin başına geçerek yaptığı savaşta Şeref’in başı kesildi ve askeri de tam bir bozguna uğratıldı. Kesik başı Ulama Paşa tarafından, Konya yakınlarındaki Çınarlı’da konaklamakta olan Sadrazam’a gönderildi. Kürtler, bundan sonra bir daha fesatlıklara karışmayacaklarına yemin ve tövbe ettiler. Bitlis’in yönetimi bunun üzerine Şeref Han’ın oğlu Şemseddin’e verildi ve kendisine buna ilişkin Padişah Buyruğu gönderildi. Ulama Paşa’nın da, seçkin ve değerli bir görev ile gönlü hoş edildi.” <sup class="calibre2"><a href="../Text/PARGALIIbrahim_split_005.html#footnote-5007-93" id="footnote-5007-93-backlink">[93]</a></sup></p>

  <p class="normal1">Vezir-i azam kışlık ordugâhını Halep’te kurdu; mevsimin müsaadesiz olmasından dolayı durduğu sırada, İran’lıların elinde bulunan birçok kalelerin kumandanlarıyla müzakereye girişerek, bahar başlarında Osmanlı ordusu İran’ı istilâ etmek için hareket ettiği vakit bu müzakereler onların teslimini kolaylaştırdı.</p>

  <p class="normal1">Adilcevaz, Erciş, Ahlat şu suretle İbrahim’in eline düştü. Bu üç mevki, Avrupa coğrafyacıları tarafından Şark sahilindeki Van şehrine nisbetle Van Gölü ve Asyalılarca Erciş Gölü diye adlandırılan gölün kuzey tarafındadır.</p>

  <p class="normal1">Serdar Sadrazam İbrahim Paşa’nın plânı, Diyarbekir ve Musul yoluyla Bağdad’a gitmekti; lâkin kethüda, yani muavin sıfatıyla Vezir-i azamın yanında bulunan İskender Çelebi bu plânın icrasına mâni oldu.</p>

  <p class="normal1">İskender mâliye idaresinde maharetiyle Sultan Süleyman’ın emniyetini kazanmış ve büyük serveti kendisine nüfuz vermişti. Büyük memurlar içinde zenginlik ve debdebe bakımından vezirlere, hatta bizzat Vezir-i azama rekabet edebilen yalnız İskender Çelebi idi.</p>

  <p class="normal">İskender Çelebi ve Pargalı İbrahim Paşa</p>

  <p class="normal1">İskender Çelebi çok hoş bir adamdır; bugünün Maliye Bakanı demek olan Baş-defterdar mevkiinde, yaşı ileri, tecrübe ve bilgi kaynağı, devlet adamı olarak yüksek itibar sahibi. Padişah ona ziyadesiyle inanıp, güvenmektedir. Attığı havalarda gerçeklik payı yüksek ise de, bazı noksanları da görülmekteydi İbrahim Paşa’nın. Sefer’e çıkılırken, Padişah onu İbrahim Paşa’ya müşavir ve kethüda yapıp beraber göndermiş ve sıkıca tembihlemişti:</p>

  <p class="normal1">“İskender Çelebi tecrübeli ve becerikli bir adamdır, onun düşüncelerine karşı çıkma!” <sup class="calibre2"><a href="../Text/PARGALIIbrahim_split_005.html#footnote-5007-94" id="footnote-5007-94-backlink">[94]</a></sup></p>

  <p class="normal1">İşler bir süre tavsiyeye uygun yürüdü;</p>

  <p class="normal1">Serasker Sadrazam İbrahim Paşa, İskender Çelebi’ye <span class="idebold">baba</span> muamelesi gösterip tavsiyelerinden istifade etti. Sonra gelişen olaylarla beraber şartlar ve hareketler değişti.</p>

  <p class="normal1">Pargalı İbrahim Paşa’nın ne olduğundan ziyâde, ne olduğunu sandığı yahut ne olmak istediği, yabancı diplomatlarla konuştuklarından anlaşılıyordu. Sadrazam değil, âdeta ikinci padişah. Aklen herkesten üstün, kendisi böyle olduğuna inanmakta. Bu sefer boyunca İskender Çelebi’nin tavsiyelerine göre hareket ediliyor, lâkin kendi reyiyle hareket edememenin ıstırabıyla kıvranıyor. Bütün mesele Padişah’ın incitilmemesi, yoksa İbrahim Paşa’nın ona katlanma, onun sözlerine önem verme niyeti kalmamıştı.</p>

  <p class="normal1">Bir kurt gibi beynini kemiren kıskançlık illeti bulaşmıştı İbrahim Paşa’ya, içinde fitleyici ifritler cirit atıyor. Günden güne ipler geriliyor, Paşa’nın kafasında şekillenen bir imha planı uygulanacağı anı bekliyor, fakat İskender Çelebi’nin hiçbir şeyden haberi yok. Bu arada, nefretin değilse de sevgisizliğin tek taraflı olmadığı belliydi.</p>

  <p class="normal1">İbrahim Paşa ile İskender Çelebi’nin birbirine karşı duyguları, tavırları, davranışları seferin başlamasından yedi ay sonra (Mayıs 1534) netlik kazandı. Çeşitli izahlar getirilir aralarında baş gösteren gerginliğe dair, kiminde suçlanan İskender Çelebi’dir, kiminde İbrahim Paşa. Eğer biraz tanıyabildi isek İbrahim Paşa’yı ki bunca zamandır, görülebilen her hareketini ve her anını takip etmekteyiz, bir hayli tanımış olmalıyız:</p>

  <p class="normal1">Sadrazam ve dahi seferin Başkomutanı olan, yabancı devlet elçileriyle görüşmelerinde ikinci padişah gibi hareket eden İbrahim Paşa, İskender Çelebi’nin gölgesinde serinleyemez!</p>

  <p class="normal1">Krallardan daha büyük olduğuna inanması, bir Türk Sadrazamı olduğundan dolayı, devletimiz adına gururumuzu okşuyordu. Gelişmiş zekâsına, geniş kültürlülüğüne rağmen bir hatası var İbrahim Paşa’nın, etrafa yayılan koyu gölgeyi kendisinin sanıyor. Bir de, Kanuni Sultan Süleyman’ın vaz geçilmezi olduğu inancına adam akıllı kapılmıştır. Başka birinde görülen üstünlüğü hazmedemeyişine, bunları göz önüne almak şartıyla, onun kendi zaviyesinden bakılınca haklı. Üstelik İskender Çelebi gösterişte, tantana’da zenginlikte daha ileride ki, bunun kabulü İbrahim Paşa için hiç kolay değil.</p>

  <p class="normal1">Her olayın herkes tarafından farklı değerlendirilişi oluyor; Hammer’in bilgi ve yorumlarına çok değer verdik şimdiye kadar; bu mesele için de bakacağız neler söylediğine:</p>

  <p class="normal1">“Ordunun gidişinde İbrahim Paşa’nın kethüdası olan İskender Çelebi, kendi maiyeti halkı olan müsellâh (silahlı) ve atları güzel 1.200 kişiye bir resmi geçit yaptırdı. Osmanlıların idare usûlü gereğince, devletin her memuriyeti, her timâr ve zeamet sahibi sefer için, kendi önemlilik derecesiyle mütenasip bir miktar asker çıkarırdı; o zaman defterdarlar sefer açıldıkça orduya kendi masraflarıyla teçhiz olunmuş 30 adam gönderirlerdi. İskender Çelebi, Vezir-i azam alışılageldiği şekilde bu adamları istemesi üzerine, ne ret, ne de tamamiyle kabul etmeyerek, ordugâha 110 kişi getirdi ki, memuriyeti icabı getirmekle mükellef olduğu asker de bunların arasındaydı.</p>

  <p class="normal1">İbrahim, defterdarın bu pintiliğinden hâsıl olan hoşnutsuzluğunu göstermeyerek, o vakitten beri İskender Çelebi hakkında kin duymaya başladı. Defterdar, Vezir-i azamın kendi hakkında ne fikir beslediğini pekâlâ bildiğinden, onun düşüşünü bekliyordu. İbrahim Paşa da ziyadesiyle bu arzuda bulunduğundan, ikisi de gizlice kendi mahvlarına hizmet etmiş oluyorlardı.” <sup class="calibre2"><a href="../Text/PARGALIIbrahim_split_005.html#footnote-5007-95" id="footnote-5007-95-backlink">[95]</a></sup></p>

  <p class="normal">Az Değişik Yorum</p>

  <p class="normal1">Serasker Sadrazam’ın sırmalı üsküflerle süslü 400 kölesi olduğu halde, İskender Çelebi’nin 600’ü mükemmel görünüşlü, 600’ü normal atlı olmak üzere 1.200 kölesi var. İbrahim Paşa’da İskender Çelebi hasetliğinin başlangıç noktasını Mehmet Hemdemi Çelebi’den dinleyelim:</p>

  <p class="normal1">“İbrahim Paşa ile İskender Çelebi arasında her hususta babalık ve oğulluk ilişkisi gayet sağlam idi. Âlem penah hazretleri dahi bu hususta her vesile razı ve şükreder idi. Özellikle Vezir-i azamı ne tarafa serdar tayin olunsa, cömert Padişah kendisine tembih buyururlar ve her hususta İskender Çelebi ile müşavere eylemesini, onun sevk eylediği doğru yola gitmesini sıkı bir şekilde ısmarlar idi.</p>

  <p class="normal1">Ne zaman ki Vezir-i azam ve Serdarı Ekrem İbrahim Paşa’nın Şark seferine çıkması ferman olundu, <span class="idebold">defterdar İskender Çelebi’nin yarar ve namdar, silahşorluk ilminde mahir adamları vardır</span> diye bazı müfsitler Paşa’ya ilkaatta bulundular. İbrahim Paşa da; defter üzere, yüz on nefer silahları ve pür zoru ziver dilir ve namdar seçkin adamlarını <span class="idebold">babam</span> bana bağışlasın’ diye İskender Çelebi’ye haber gönderdi. Bu teklif ise tam Sefer-i Hümayuna çıkılacağı sırada vaki oldu. Kendisine mahsus olan adamların ekserisini istediğinde, İskender Çelebi, bir miktar elem çekti. Ancak çaresiz kalıp, defterde yazılı adamlardan otuz nefer dışarıdan seksen adet yarar, gerçekten yiğit kişileri ilave eyleyip, hemen defterde yazılı olduğu yüz on adet nefer silahlı adam irsal eyledi.</p>

  <p class="normal1">Vezir-i azam İbrahim Paşa, defterde yazılı olan hesap üzere, gelen âdemleri bir bir gözden geçirdi. Yoklama sonunda, otuzunun kendi istediği ve gerisinin ise başka olduğunu bilince, ‘bu ne cüzi şeydir; babam bize göndermede tereddüt etmiştir’ diyerek hayli huzursuzluk suretini gösterdi. İskender Çelebi’ye olan bütün muhabbetlerini tebdil eylemeye bu yara sebep oldu. Hemen İstanbul’dan göçülmek esnasında açılan bu yarayı genişletmeye başladı. Evvelki izaz ve ikramının onda birini etmez oldu.” <sup class="calibre2"><a href="../Text/PARGALIIbrahim_split_005.html#footnote-5007-96" id="footnote-5007-96-backlink">[96]</a></sup></p>

  <p class="normal">Düzenbazların Oyunu</p>

  <p class="normal1">Kanuni Sultan Süleyman’ın öfkesine hedef olmak yahut onun gözünden düşmek, İbrahim Paşa için kuyuya düşmekten kötü. Padişahın çok önemsediği insanları Pargalı’nın kıskanıyor olması, karakteri ve Hakanına bağlılığı icabı normal karşılanabilir. Sefere çıkılırken tembihlenen her ne ise uygulanacak, İskender Çelebi’nin tavsiyesiyle hareket edilecek ve kısmen de ediliyordu. Fakat bu yol İskender Çelebi’nin bataklığa saplanmasına gidiyor İbrahim Paşa’nın kazmasız küreksiz açtığı çığırdan. Tavsiyesi üzere adım atılır da isabet edilirse, Serdar olması hasebiyle sırtı okşanan Pargalı İbrahim Paşa olur. Olaylar istenmeyecek bir şekle bürünürse, sorumluluk tavsiye sahibinin; netice itibariyle görünen vaziyet bu:</p>

  <p class="normal1">Tarihi olayların çoğunda rivayetler muhtelif olur ve yazanlar birçok bakımdan kendilerine doğru geleni yahut işlerine geleni alırlar. Önceleri nasıl baba-oğul gibi olmuşlarsa, İran seferinde tam aksi, rakip oluverdiler. İbrahim Paşa’nın, seferden az zaman önce Ferdinand’la kardeş oldukları hatırlanırsa, şöyle bir sual sorulabilir; İskender Çelebi ile İbrahim Paşa arasındaki manevi yakınlık da siyasi miydi acaba? Halep Defterdarı Nakkaş Ali, Sadrazam İbrahim Paşa ile İskender Çelebi arasında açılan anlaşmazlık çukurunu derinleştirme çabasında:</p>

  <p class="normal1">“Suriye defterdarı Nakkaş Ali, İskender Çelebi’yi düşürmekle onun mansıbına vâris olmak ümidinde bulunarak, vezir ve defterdar arasındaki husumeti şiddetlendirmeğe çalıştı. Her ihtimale nazaran Nakkaş Ali ile İbrahim arasında kararlaştırılan bir tertip gereğince, ordunun hareket edeceği sırada hazine develeri yola çıkmak üzere iken, her taraftan <span class="idebold">Hırsız var</span> sesleri işitildi.</p>

  <p class="normal1">Aslında, alçakça bir tuzak demeliydik bu konunun başlığında. Bir insana, hem de birkaç ay öncesine kadar baba yerine konan insana yapılan kalleşlik utanç vericidir. Pargalı İbrahim’in bütün hayırlı hareketlerinin üstüne çökecek bir kir kütlesidir İskender Çelebi’ye kurdukları tuzak! Bir eski tarihçimizin anlatışıyla, olayın meydana geliş biçimi ve neticesi:</p>

  <p class="normal1">“Serdar Hazretleri düşmanlığında ısrarlı oldu. Bir gece göç mahallinde, hademelerine; <span class="idebold">hazine tamamen yüklendiği sırada, hırsız geldi diye feryat edesiniz, hazine etrafında bulunan defterdar kullarını tutasınız,’</span> tembihini ederek bu gibi siparişlerde bulundu. Hemen o gece, bu uygunsuz iş yerini buldu. Otuza yakın adamı, efendileri İskender Çelebi’yi bindirmekle meşgul iken, hepsi kaydı bend olundu. Ertesi günü işkence ile hazine yağmasına gelenler biz idik dediler. Daha sonra biçareleri padişahın ordusunda siyaset (yani idam) ettiler. Bütün ordu halkı, mutlak garaz olduğunu ve kanın haksız yere döküldüğünü bildiler ve İbrahim Paşa’ya umumen sövüp sayarak, lanetler kıldılar.” <sup class="calibre2"><a href="../Text/PARGALIIbrahim_split_005.html#footnote-5007-97" id="footnote-5007-97-backlink">[97]</a></sup></p>

  <p class="normal1">Hiç yakışmayan bir Pargalı İbrahim adaleti böyle cereyan etmiştir. Gariban otuz nefer, bir iftira ile karşı karşıya bırakılıp, işkence altında istenildiği şekilde ifadeleri alınıp, sonra da ibreti âlem için katl edilmişler.</p>

  <p class="normal1">Bir Allah kulu çıkıp da, İskender Çelebi haksız İbrahim Paşa haklı demediğine göre, bu meselede serdarlığı kötü emeline alet eden bir şahıstır Pargalı İbrahim. Hammer, her nedense İbrahim Paşa’nın hatalarını fazla görmek istemez, ama o bile bu hususta tavrını koymuş:</p>

  <p class="normal1">“Fakat bu bir iftiradan ibaretti; askerin fikri selimi bu işte ser-askerin entrikasından başka bir şey görmedi.” <sup class="calibre2"><a href="../Text/PARGALIIbrahim_split_005.html#footnote-5007-98" id="footnote-5007-98-backlink">[98]</a></sup></p>

  <p class="normal1">İskender Çelebi’nin, İbrahim Paşa gibi bir adamla hasım durumuna düşmesi büyük talihsizlik. Çatallı yollardan birine gelinmiş tercih Serasker tarafından yapılmış, İskender Çelebi buna itirazda bulunmuştur. O ana kadar her şeyin yolunda gittiği bir sefer yaşanıyordu İbrahim Paşa için. O çatallı dediğimiz yol burası; İlkbahar gelmiş, Serdar kararını vermiş, ordunun kışladığı Halep’ten Bağdad’a gitme niyetinde. Peçevi’nin anlatışına göre:</p>

  <p class="normal1">“Yolunu şaşırmış olan Şah’ın, o sıralarda avlanma bahanesiyle Tebriz’den uzaklaşarak Horasan yönüne gittiğini duyan Paşa, Diyarbekir ve Musul’a, oradan da Bağdad’a gitmek kararında idi. Ama asker Kethüdası adı ile tanınan ünlü ve namuslu Defterdar İskender Çelebi Tebriz taraflarına gitmeyi daha uygun buldu. Serasker de bunda fazlaca direnmeyip defterdarın isteğini uygulamak kararını verdi. Bu konuda Nişancı Celal zade ile rahmetli Ali Efendi şöyle yazmışlardır:</p>

  <p class="normal1">“O zamanlar Şam ve Diyarbakır defterdarlıkları birbirinden ayrılmamış olup Halep defterdarlarına Arap ve Acem defterdarları denirdi. Zamanın Halep Defterdarı olan Nakkaş Ali Bey, hileciliği ile dillere düşmüş, düzenbaz ve ikiyüzlü bir adam idi. İskender Çelebi’ye karşı olduğundan, gerçek yahut uydurma bir sürü konularla Paşa’nın kulağını doldurarak onu defterdardan iyice soğutmuştu. Defterdarla ahbap olma imkânı bulunmadığını bilmekle birlikte Ali Bey, Ulama gibi sureti haktan görünerek, bazı kötü düşüncelilerin desteği ile bu sonucu elde etti. Amacı da, zahmet ve emekleri boşa çıkarmak ve Padişah Hazretleri tarafından onun azarlanmasını sağlamaktı.” <sup class="calibre2"><a href="../Text/PARGALIIbrahim_split_005.html#footnote-5007-99" id="footnote-5007-99-backlink">[99]</a></sup></p>

  <p class="normal1">Değişik biçimlerde anlatılıyor olsa da, meselenin özü aynı. Makamını elde etmek için her türlü ahlaksız oyunu mübah sayan birileri ve gölgesinden rahatsız olan biri, Defterdar İskender Çelebi’nin defterini dürmeye çalışmaktadır:</p>

  <p class="normal">Bu Gerilmeye İp Dayanmaz</p>

  <p class="normal1">Halep Defterdarı, İskender Çelebi’yi İbrahim Paşa’ya kötüler; açıkçası, hırsızlık gibi çirkin bir iftira atar. Güya malını-mülkünü devletten çaldıklarıyla edinmiş. Bu önemli bir koz olur İbrahim Paşa’nın eline. Yol hayli azalmış, Serasker İbrahim Paşa bazı hususları orduya ilân ettiriyordu:</p>

  <p class="normal1">“Tellal bağırırken, ‘<span class="idebold">Serasker Sultan’ın emri budur’</span> diyordu. Serasker Kethüdası olan İskender Çelebi bu suretle bağıran tellalı getirterek:</p>

  <p class="normal1">‘Serasker Sultan deme, Serdar Hazret-leri’nin emri budur, diye nida et’ diye tellalı men etti. Bu da İbrahim Paşa’ya yetiştirilerek, gücenikliğinin artmasına sebep oldu.”<sup class="calibre2"><a href="../Text/PARGALIIbrahim_split_005.html#footnote-5007-100" id="footnote-5007-100-backlink">[100]</a></sup></p>

  <p class="normal1">Epeyce eleştirilen bir hadisedir İbrahim Paşa’nın, kendisini <span class="idebold">Serasker Sultan</span> diye ilan ettirmesi. Fakat bu iki kelime aynen, Sultan Süleyman ordusuyla geldiği zamanlar da devam etmiş ve onun itirazı duyulmamış. Fairfax Dovnew kitabının mütercimi Enis Behiç Koryürek, sayfanın altına bir not düşmüş ve İbrahim Paşa’ya isnat edilen suçu geçersiz kılmaya çalışmıştır.</p>

  <p class="normal1">“<span class="idebold">Serasker-i Sultan</span> yani <span class="idebold">Sultan’ın Seraskeri</span> manasına Farisi kaidelerince izafet terkibi iken, İbrahim Paşa’nın aleyhtarları bu terkibi Serasker Sultan şeklinde Türkçe okuyarak manasını tahrif suretiyle dedikodu yapmışlardır.” <sup class="calibre2"><a href="../Text/PARGALIIbrahim_split_005.html#footnote-5007-101" id="footnote-5007-101-backlink">[101]</a></sup></p>

  <p class="normal1">Akla yatkın, lakin padişahı vekili durumundaki bir Serasker Sadrazam, böyle bir töhmet altına nasıl alınır? Sonradan uydurulmuş bir hikâye değil bu, o günlerin şahitleri tarafından zamanımıza kadar taşınmış bir hakikat. Eğer tellal kelimeyi bozuk haliyle telaffuz etti ise İbrahim Paşa mazur gösterilebilir, bunun için de sonradan açıklama yapması gerekirdi.</p>

  <p class="normal1">Aynı ifade tarzının Sultan Süleyman’ın yanında dahi tekrarlandığı ve onun itirazda bulunmadığı doğru ise ne diyeceğiz? Padişah, Pargalı İbrahim’e ne verirse versin, hakkını ödeyemezmiş gibi bir halet-i ruhiye içinde görülüyor; bunun için de <span class="idebold">yakışır</span> demiş olabilir:</p>

  <p class="normal1">Muallâkta kalan meselelerde, iki yahut daha fazla görüş çıkıyor ortaya ve bunlar birbirini geçersiz kılma yarışına giriyorlar. Şimdi niyet okuyucu deyimiyle tarif edilen tipler, neticeye bakarak İskender Çelebi’yi mahkûm etmek isterken, karşısına çıkan da onu müdafaaya çalışıyor, ama ikisi de delilsiz.</p>

  <p class="normal1">Hammer’e bakılırsa, İskender Çelebi kendisine kurulan tuzağı gördükten sonra Serdar Sadrazam İbrahim Paşa’yı Padişah’ın gözünden düşürmek, hatta tamamen mahvetmek için elinden gelen her şeyi yapacaktı. Yanlış yön gösterip, buna Serdarı ikna edebilirse amacına ulaşacak, İbrahim Paşa’nın kaybetmesiyle kendisi kazanmış olacak. Bunu şöyle anlatıyor:</p>

  <p class="normal1">“Tebriz’in alınmasının Bağdad’ın da düşmesine sebep olacağını ilâve etti. Ümit ediyordu ki, bu mıntıkada ordunun emniyetini yahut şerefini muhataraya koyarak, rakibinin padişah nazarından düşmesini gerektirecek durumlar olabilsin. Tebriz Fatih’i unvanıyla yâd olunmak hayaline kapılan Vezir-i azamın gurur ve ihtirası, kendisini defterdarın kurduğu tuzağa düşürdü. Hakikaten İbrahim, Bağdad’ı bir tarafa bırakıp Tebriz üzerine yönelerek, Birecik yakınında Fırat’ı geçti ve 14 Mayıs 1534 tarihinde Diyârbekir’e vasıl oldu; askerinin hepsini toplamak için orada altı hafta kaldı.” <sup class="calibre2"><a href="../Text/PARGALIIbrahim_split_005.html#footnote-5007-102" id="footnote-5007-102-backlink">[102]</a></sup></p>

  <p class="normal1">“İskender Çelebi’nin böyle bir teklifi ihanet maksadıyla yapmış olmak ihtimali kati surette tevsik ve isbat etmek kabil değildir. Çünkü Şah’ın o sırada hakikaten payitahttan ayrılmış olduğu, bunun bir fırsat teşkil ettiği ve Tebriz’in de işte o fırsattan istifade edilerek kolayca işgal muhakkaktır. Böyle olduğu gibi, ondan sonra uğranılan zayiat da her şeyden evvel Vezir-i azam’ın tedbirsizliğinden mütevellittir. Sultan Süleyman İran’a girdiği zaman İbrahim Paşa’nın mesuliyeti Çelebi’ye yükleyecek sözler söylediği de muhtelif menbaların ittifakıyla sabittir.</p>

  <p class="normal1">Her halde böyle bir vaziyette İskender Çelebi’yi kati surette itham etmek doğru olmayacağı gibi, Çelebi’nin telkinine kapılarak aldanmış olmak da İbrahim Paşa’nın Başkumandanlık mesuliyetini izale edecek bir sebep değildir.” <sup class="calibre2"><a href="../Text/PARGALIIbrahim_split_005.html#footnote-5007-103" id="footnote-5007-103-backlink">[103]</a></sup></p>

  <p class="normal1">İskender Çelebi ile Serdar İbrahim Paşa geçmişte birbirine duydukları sevgiye de saygıyı da silivermişler. Hangisinin daha az hatalı yahut hiç hatası olmadığını net olarak ortaya koymak zor. Böyle olmakla beraber, hırsı ile şahsiyeti yarış halinde olan Pargalı’nın suçlu olduğu zannı ağır basıyor. İran Şahı’nın Başkent Tebriz’de uzaklarda olduğu doğru olduğuna ve Tebriz’in fethi gerçekleştiğine göre Çelebi’nin İbrahim Paşa’yı kandırdığı söz konusu olamaz. Daha sonra meydana gelen aksilikler sebebiyle uğranılan zayiatın ceremesini Defterdar İskender Çelebi’nin sırtına yüklemenin manası yok. Bunlar daha sonra görülecek, biz şimdi İbrahim Paşa’nın bir iyi haline bakalım:</p>

  <p class="normal1">Tebriz’in fethi kolay olmuş, ordu şehre girmiş, bu durumlarda işgale uğrayan belde ahalisi perişan edilir. İşte İbrahim Paşa’nın bu kötü sahnelerin yaşanmasına meydan vermediği övünçle anlatılır; hem de Hammer tarafından:</p>

  <p class="normal1">“İbrahim Paşa birbirini müteakip Harem, Bidkar, Rozni, Hol, Tenoz, Avnik, Bayezid, Vaytan, İhtiman kalelerinin de itaatini kabul etti. İbrahim Paşa kış ordugâhını Sadabad’a kurarak şehrin güneyindeki Gazan Türbesi yanında bir kale inşa ettirip, ahaliyi itaat altında tutmak için, içine bin okçu koydu. Katl ve yağma gibi, istila felaketinin şiddetini önlemek isteyerek, Tebriz’e bir kadı tayin etti ve asayişin muhafazası için birçok adam bıraktı. İbrahim Paşa’nın bu tedbirleri her türlü karışıklığı önlemeye yetmiştir. Bilhassa bu muharebe münasebetiyle fukaha tarafından verilen fetva Rafızîlerin idam ve mallarının yağma edilmesini emretmiş olduğu için, Paşa’nın hatırayı namına bir şereftir.</p>

  <p class="normal1">Bu seferin muvaffakiyetini haleldar edecek şey, ancak, ordunun Kızılcadağ boğazında uğradığı mağlûbiyettir. Ulama ile İskender Çelebi İbrahim Paşa’dan 10.000 kişiyle oraya gitmek için müsaade almış oldukları halde, bu askerin hemen hepsi telef oldu. O kısmî mağlûbiyet de Şirvan Şâhı’nın ve Gîlan (Geylân) Hâkimi Muzaffer Han’ın itaatiyle dengelenmiş demektir. Bunların temsilcileri İbrahim Paşa’ya kıymetli hediyeler takdim ettiler. Vezir-i azam, Azerbaycan hükümetini Ulama’ya, Irak hükümetini Bayındır-oğlu Murat Beğ’e verdikten sonra, seferin neticelerine ve bu husus için bütün Osmanlı memleketlerine şimdiden zafer-nâmeler gönderilmesinin münasip olacağına dair, Tebriz’den Sultan Süleyman’a mufassal bir arıza gönderdi” <sup class="calibre2"><a href="../Text/PARGALIIbrahim_split_005.html#footnote-5007-104" id="footnote-5007-104-backlink">[104]</a></sup></p>

  <p class="normal1">İran Seferi’nin anlatılabilecek olayları çok fazladır, fakat üzerinde durmuyoruz. İbrahim Paşa’nın yaşayıp, sonunda başına gelen felakete bir sebep olarak karşımıza çıkacak olan hadiseye kilitlenmiş durumdayız. İskender Çelebi’nin genişlemesine mevzu içine girmesi de İbrahim Paşa’nın kaderiyle ilgilidir.</p>

  <p class="normal">Kanuni’nin Gelişi</p>

  <p class="normal1">Kanuni, Batı yakasından bir rahatsızlık gelmesin diye tedbir alıyordu, bu cümleden olarak evvela Alvazio Gritti’yi üç bin kişiyle Macaristan’a gönderdi. Serdar Sadrazam İbrahim Paşa, 23 Haziran 1534 tarihinde Diyârbekir’den Tebriz’e hareket etti, aynı gün Sultân Süleyman da Üsküdar’dan İran hududuna doğru yola çıktı. İstanbul’un muhafazası bir sancakbeyine, Anadolu’nun muhafazası, çok yakın zamanda Saruhan Sancakbeyliği’ne başlayan Şehzade Mustafa’da.</p>

  <p class="normal1">Çok şehre uğrayıp, çok saygı duyulan rahmetlilerin kabirlerini, türbelerini ziyaret eden Padişah’ın Sadrazam ordusuyla buluşması biraz geç oldu. Vezir-i azamı iltifat yağmuruna tutmayı alışkanlık haline getirmiş bulunan Sultan Süleyman, 20 Eylül’de gönderdiği hediyelerle bu vazifesini yolculuk durumunda dahi yerine getirdi.</p>

  <p class="normal1">Tebriz’e elini kolunu sallayarak giren Serdar İbrahim Paşa ile Padişah’ın orduları 29 Eylül’de birleştiler, bir divan toplayan Padişah yine birçok kişiyi sevindirdi: Serasker İbrahim Paşa, Defterdar İskender Çelebi, Celal zade Mustafa Çelebi Nişancı Seydi Bey Padişah’tan aldıkları hilatler ile taltif edilmiş oldular. Hassa askerleri, yeniçeriler ve sipahilere de adam başı 1.000 er akçe armağan edildi.</p>

  <p class="normal">Bağdad Yolu Geniştir</p>

  <p class="normal1">Sanki zafer meyvesi olgunlaştırılmış, dalından düşmek üzere olan bir cins meyve gibiydi, sadece birinin elini uzatıp koparması lazım. Tebriz bu şekilde alınmıştı. Bağdad için dahi aynı şey söylenecek, lakin mevsimin zulmü var!</p>

  <p class="normal1">Ekim ortalarında Bağdad üzerine harekete geçildi. Savaşların en çok şikâyet edilen zararlı süsüdür normal zamanların rahmeti, yani yağmur. Aşırı yağan yağmurlar yolları çamur deryasına çevirmiş, toplar saplandığı yerlerden çıkarılamıyor, hayvanlar telef oluyor.</p>

  <p class="normal1">Bütün ordu meşakkat çekiyor, maddi manevi büyük kayıplar meydana geliyor, düşman eline geçmemesi için top arabaları yakılıyor, çünkü yürütme imkânı kalmamıştır. Nişancı Seyyid Bey de yolda can verenlerden biridir ve vasiyeti gereği İmamı Azam kabrine defin edilecekti, ama buna imkân bulunamadığından cenazesi Şahı kulesine bırakılıyor.</p>

  <p class="normal1">Tamamını saymadığımız zayiatlarla ilerleniyor, fakat neticede koparılmayı bekleyen bir meyve haline geldiğini söylediğimiz Bağdad kendiliğinden fethediliyor. Sadrazam Serasker, uğranılan kayıpların bütün suçunu, ordu nakliyatından sorumlu olan İskender Çelebi’nin üzerine yıkarak, ondan intikam almayı beceriyor.</p>

  <p class="normal1">Günahını almak istemeyiz, lakin İbrahim Paşa sanki bir günaha girmek için tabiatın azgın yüzünden yararlanmak istiyordu.</p>

  <p class="normal1">Belki on beş senedir belki daha fazla zamandır arkadaş Süleyman ile İbrahim ve on iki senedir Kanuni Sultan Süleyman’ın sadrazamıdır İbrahim Paşa. Bu güne kadar birincinin azarını duymadık görmedik, ikincinin de itaatsizliği asla duyulmamıştır; Pargalı İbrahim de sonsuz saygı Kanuni de sonsuz güven var.</p>

  <p class="normal1">Sonsuz güvenini muhafaza eden Padişah, bu seferde gördüklerinden rahatsız olduğunu belli ediyor. Kelimelere hâkimiyeti bilinen İbrahim Paşa, huzura çıkıp konuşuyor ve yaşanan olumsuzluklardaki bütün mesuliyetin, ordu nakliyatından sorumlu İskender Çelebi’de olduğuna Padişah’ı ikna ediyor. Asker telef edilmiş, malzeme ziyan edilmiş tedbirsizlikten, moralsiz bozulmuş Sultan Süleyman’ın ve birden infiale kapılmıştır, bu ani öfkenin sonunda Baş-defterdar İskender Çelebi azl edilmiştir. Azl edilmek neyse, zenginliği dillere destan olan Çelebi’nin, üzerindeki büyük malikâneleri de Padişah Hassı olmak üzere zapt edilerek, hiç de münasip olmayan bir ikinci ceza verilmiştir:</p>

  <p class="normal1">Bağdad’ı Şah adına koruyan Antalya’lı Mehmet Bey’den bir itaatnâme geliyor aynı günlerde. Aynı şahıs, aynı zamanda bütün askerleri de yanına alıp kaçıyor. Şehir zaptı böyle kendiliğinden gerçekleşince, yağmayı önlemek isteyen İbrahim Paşa kapıları kapatıp, anahtarları Padişah’a gönderir. Sevinç ziyâdedir Padişah’ta, müjdeciler zengin hediyelerle memnun edilirler, başka pek çok kimse de ihsanlara gark edilir Bağdad fethinin sevinciyle (7 Aralık 1534). Kayıpta olan sadece Baş-defterdar İskender Çelebi’dir, hiçbir günahı olmadığı zannedilen bu tarihi şahsiyet, bir tarafta boynu bükük beklemektedir.</p>

  <p class="normal1">Aslında, Serdar ile Defterdar’ın arasına kara kedi girmeseydi ve şu talihsiz yol kayıpları yaşanmasaydı ne ala bir zafer idi kazanılan! Bağdad bir destan şehridir, değeri maddi olarak ölçülemeyeceği gibi manevi olarak da çok büyüktür. Ve bu tarihi namı dünyayı saran şehre, o zamana kadar hiçbir Osmanlı Hükümdarı ayak basmamıştı. Kanuni Sultan Süleyman, asırlarca Hilafet merkezliği yapmış bulunan Bağdad’a geldi.</p>

  <p class="normal1">“Daha kışın ortalarından, 1534 yılının Aralık ayında Hemedan’ı aldıktan sonra, açlıktan ve soğuktan yorulmuş birliklerine teslim olan Bağdad önlerine gelmişti. Bu eski başkent, bir damla kan akıtılmadan alındı ve birkaç gün sonra Aralık ayının 30’unda ‘selamet ve zaferin evinde’ artık Sultan Süleyman yeni halife olarak kutsal tahtta oturuyordu.” <sup class="calibre2"><a href="../Text/PARGALIIbrahim_split_005.html#footnote-5007-105" id="footnote-5007-105-backlink">[105]</a></sup></p>

  <p class="normal1">Bağdat fethi sıradan bir kale veya şehir alınması değil adeta bir memleketin alınmasıydı, yabancı tarihçiler bu konuya yerlilerden daha fazla önem vermişler. Zaferin gerçek çehresi, İbrahim Paşa ile İskender Çelebi’nin gölgesinde kaldığı için, tarafımızdan net biçimde seçilemedi. Lamartin, Tarihi’nin İran seferini anlatan bölümünde yol faciasını işledikten sonra şöyle devam ediyordu:</p>

  <p class="normal1">“Bu başarısızlıkları İskender Çelebi’ye bağlayan İbrahim Paşa, onu defterdarlıktan azl ettirdi. Sonunda Bağdad kapılarını Türk Sultanı’na açtı. Bu seferin hedefi Babil’i fetheden Makedonyalı İskender ile kendini karşılaştırmak isteyen Kanuni Sultan Süleyman’ın bir zafer ve şan seferi olmasıydı. Düşüncesine göre Batı’da Belgrad ne ise Doğu’da Bağdad öyle olmalıydı. Halifelerin unutulmaz kutsallığı şehrin kudretini, ihtişamını ve mevkiini Osmanlıların gözünde bir kat daha arttırıyordu. Efsaneler ise şehri büsbütün sihirli yapıyordu; Bağdad Peygamberin ruhani tahtına oturan halifelerin Kutsal Şehri idi.” <sup class="calibre2"><a href="../Text/PARGALIIbrahim_split_005.html#footnote-5007-106" id="footnote-5007-106-backlink">[106]</a></sup></p>

  <p class="normal1">Kanuni ile Bağdad yan yana fazla anılmaz, çünkü elimizde fazla kalmamıştır; İbrahim Paşa için de bir zafer anıtı değil Bağdad’ın fethi. Sanki İskender Çelebi’nin naşı kaplamış da fetih hadisesi onun altında görünmez olmuş: Gerçi Tebriz de sonradan uğraştıracak, gidecek gelecek, ama olsun; yine de İran Seferi bereketli geçmekteydi. Şu Pargalı İbrahim’in fesadı olmasa ve İskender Çelebi’ye dokunulmasaydı!</p>

  <p class="normal">İskender Çelebi’nin İdamı<br class="chapter" />
     (13 Mart 1535)</p>

  <p class="normal1">Zaferler, onu hak edenler tarafından gönül huzuruyla kutlanır, çok geri sıralarda bulunup da cüzi pay sahibi olanlar dahi bir hisse alır sevinçten ve dağıtılan bahşişten. Kanuni Sultan Süleyman, genel olarak başarılı geçen seferin en büyük mükâfatını Serasker Sadrazam İbrahim Paşa’ya verdi. Mevkilerine göre bütün paşalar, beyler ve bilumum asker memnun edildi cömert Sultan tarafından, yani ölenler öldü kalan herkes mutlu.</p>

  <p class="normal1">İbrahim Paşa, Bağdad’ın fethi sevincini paylaşmak için Padişah’ı karşılamaya gitti. Sultan Süleyman, yine eskisi gibi cömert, Vezir-i azama 20.000 altın hediye etti ve tahsisatını Mısır varidatından almak üzere bir misli artırdı. Müteakiben vukua gelen divanlarda beylerbeyleri, beyler, ağalar Padişah’ın elini öpmek şerefine nail oldular.</p>

  <p class="normal1">O zamana kadar Reisül-küttab hizmetini ifa eden müverrih Celâl-zade Mustafa Çelebi nişancılık mansıbına terfi ettirildi. Sultân Süleyman, Celâl-zade Mustafa Efendi’ye hassı-hümayundan 180.000 akçelik yahut 3.600 altınlık malikâne verdi. Kısacası Padişah, memnun etmedik kimseyi bırakmadı, İskender Çelebi hariç.</p>

  <p class="normal1">Serasker Pargalı İbrahim Paşa, 24 Ekim 1534’te İskender Çelebi’yi azl ettirmekle geniş bir nefes almıştı. Bu birinci merhalenin verdiği iç huzurunu doyasıya yaşadı; fakat hâlâ cismi, zenginliğiyle beraber göz önündeydi ve İbrahim Paşa’ya çok rahatsızlık veriyordu. Padişah, Bağdad’da güzel günler geçirdi; İmam-ı azam Ebu Hanife’nin kayıp mezarını gün yüzüne çıkartıp, ihya etti. Muzafferdir, mutludur, etrafındakileri lütuflara, ihsanlara boğmuştur. Sadrazam’a güven devam etmekte, iltifatlar her zaman olduğu gibi kesintisiz.</p>

  <p class="normal1">Ukde, insanın beyninde bir kurt gibi kımıldamaya başlarsa, onu oradan atmanın çaresini bulmak lazım. Ukde ile yaşanmaz; onu beyne sokan sebep ortadan kaldırılmalı ki rahata erilsin yahut bunun bir evhamdan ibaret olduğuna inanılsın. İbrahim Paşa, şimdiye kadar yapılmamış olanı yapmış, Bağdad’ın anahtarlarını Sultan’ın avucuna koymuştur. Zaferin ne şekilde gerçekleştiği mühim değil, kazanılmış olması kâfi.</p>

  <p class="normal1">Bulutlarda dolaşması gereken İbrahim Paşa’nın başı, İskender Çelebi düşüncesiyle o kadar ağırlaşmış ki hiç yukarılara kalkamıyor. Aldığı dünyalık, Sultan’dan gördüğü iltifat fazla işe yaramamış, Pargalı, herkesin şen şakrak olduğu günlerde o kadar memnun değil hayatından. Sonsuz sevinçlerini gölgeleyen İskender Çelebi’nin vücudu varlığını muhafaza ettikçe de rahatlaması mümkün olmayacak.</p>

  <p class="normal1">Kin, insanlığın düşmanı, insan zaaflarının en korkunçlarından biri ve Pargalı İbrahim böyle bir maluliyete duçar! Padişah’ın onu ne derece mutemet bir adam olarak gördüğünü bildiği halde, uydurma sebeplerle azlini sağlamıştı. Bu kadar kısa zaman içinde, daha kuvvetli bir sebep icat edilmeli ki, Sultan Süleyman İskender Çelebi’nin katli fermanını imzalasın.</p>

  <p class="normal1">Asker ve canlı cansız savaş araç gereç kaybının olması, gerekenden fazlalığı nasıl sinirlendirmişti Padişah’ı. O zaman şöyle hitap etmişti Serdara:</p>

  <p class="normal1">“İbrahim, bunun gibi kalabalık asker ve dağlar gibi bir ordu ile kış mevsimine kadar düşman vilayetinde kalmanın, büyük bir hata olduğunu bilmedin mi?”</p>

  <p class="normal1">Serdar İbrahim Paşa da şu cevabı vermişti:</p>

  <p class="normal1">“Meğer biz adam mı idik ki, emir ve nehiy ile hall ü akd İskender Çelebi kullarına vazife olarak verilmiştir. Atabe-i Ulya’dan ayrıldığımızdan beri, zaman görmüş, başından iş geçmiş diye bu kulunuzu, onlara sipariş buyurmuştur. Şüphesiz onların tedbiri böyle iktiza eyledi.” <sup class="calibre2"><a href="../Text/PARGALIIbrahim_split_005.html#footnote-5007-107" id="footnote-5007-107-backlink">[107]</a></sup></p>

  <p class="normal1">Bu kitabın yazımına başlarken demiştik ki:</p>

  <p class="normal1"><span class="idebold">Cins bir tay gibi çıkıp sahneye, devamlı şampiyonluğa koşan, engelleri gözü kapalı aşan, lâkin nefesleneceği yeri dahi bilmeyen bir Küheylandır Pargalı İbrahim.</span></p>

  <p class="normal1">Yaşı kırk civarında, tecrübesi ziyade fakat hırsı her şeyinin üstündedir maalesef! Padişah, büyülenmişçesine inanıyor ondan duyduğu her şeye. İskender Çelebi’nin katlini hangi iftira ile ve nasıl bir tavırla talep ettiği pek bilinmez. Lakin onun ikna etmesine, Bağdad’ın kendiliğinden teslim olması kadar hazır bulunuyormuş Kanuni. Bir mülakat esnasında olup bitti her şey ve nihayet, Pargalı İbrahim Paşa bu emelinin de gerçekleştiğini gördü.</p>

  <p class="normal1">Zannedilir ki, Padişah Kanuni sonradan acısı yüreğine taş gibi oturacak kararını verirken hiç zorlanmadı, çünkü kendisine idamı makul gösterecek sebepler sunulmuştu. Defterdarlıktan azl edilmiş bulunan İskender Çelebi 13 Mart 1535’te, Bağdad zaferine ve Pargalı İbrahim Paşa şerefine kurban edildi. Ne biçim bir suçla itham edilmiş ise yaşlı ve saltanatlı Çelebi, Bağdad’ın, At pazarı denen meydan yerinde, ahalinin gözleri önünde ibreti âlem için asılmıştır.</p>

  <p class="normal1">Şehzadelerin katlinde görülen bir usul var, çok acı fakat bu hep yapılır. Yetişkin bir şehzade taht iddiasında bulunsun veya bulunmasın devlet için en büyük tehlike sayılır. Her hangi bir biçimde şehzade bertaraf edilirken, onun erkek çocukları da kurban edilir. İskender Çelebi hanedan üyesi değil, çevresinin hiç bir şeyde iddiası olamaz, bu gayet açık. Fakat nedense, Padişahın ve Sadrazam’ın hırsı dinmemiş İskender Çelebi’nin giderilmesiyle. Hüseyin Çelebi İskender Çelebi’nin kayın-biraderi oluyor, anlatıldığına göre o da dahi günahsız bir âdemdir ve eniştesinden 15 gün sonra onun da kellesi gitmiştir:</p>

  <p class="normal">İskender Çelebi’nin İnsan Mirası</p>

  <p class="normal1">Sadrazam İbrahim Paşa’nın birçok hareketini methederek anlatıyor, İskender Çelebi’yi biraz hainliğe yakın suçlamada bulunuyordu Hammer. Sonra özür dilemişti müteveffadan. Şimdi bakalım neler demektedir: Defterdar’ın maiyetinde o kadar adam bulundurulması yalnız bir nümayiş arzusundan ibaret değildi; muhtelif devlet hizmetlerini liyakatle idareye kabiliyetli bir gençler fidanlığı teşkil etmek istiyordu. Binaenaleyh fikir ve şecaatleriyle temayüz edenleri seçer ve mülkî idarenin muhtelif şubelerine yahut orduya sokardı. İskender Çelebi’nin yedi kölesi vezarete ve sadrazamlığa yükselmişlerdir.</p>

  <p class="normal1">Âli, Rüstem Paşa’nın damadı Ahmet Paşa’nın lisanından naklen bunların isimlerini zikreder:</p>

  <p class="normal1">“Sokullu Mehmet Paşa, Pertev paşa, Piyâle Paşa, Ahmet Paşa, Zal Mahmut Paşa, Lala Mustafa Paşa, Hüseyin Paşa; Beylerbeyilerden Güllabi Paşa Behrâm Paşa Rus Hasan Paşa.” <sup class="calibre2"><a href="../Text/PARGALIIbrahim_split_005.html#footnote-5007-108" id="footnote-5007-108-backlink">[108]</a></sup></p>

  <p class="normal1">İskender Çelebi’nin yetiştirmeleri padişahın da malûmuydu. Onun içindir ki, adı geçen delikanlıların toplanıp huzuruna getirilmelerini ferman buyurdu. Bu “ferman mucibince izzetli Padişah’ın huzuruna getirildiler.” <sup class="calibre2"><a href="../Text/PARGALIIbrahim_split_005.html#footnote-5007-109" id="footnote-5007-109-backlink">[109]</a></sup> Saraya alınan bu köle gençlerin kimler oldukları görüldü. İçlerinde yükselip takdire şayan işlerde bulunanlar ve anılmaya bile değmeyenler var, böyle olmakla beraber ortalamada iyi demektir.</p>

  <p class="normal">Rüyadan İlham<br class="chapter" />
     “Garip Bir Hikâye“</p>

  <p class="normal1">Rüyalar kimine göre hiçbir şey, kimine göre çok şey, ama genel olarak insanlar tarafından pek önemsendiği de bir gerçek. İnananlar kadar inanmayanlar da görülen rüyayı merak eder. Büyük adamların rüyası ise küçük adamların gerçeğinden bile kıymetli. Kanuni Sultan Süleyman tarafından görüldüğü var sayılan bir rüyadan bahsedeceğiz. Bizim başvurduğumuz eserde, bu konu ile ilgili başlık, “Garip Bir Hikâye” olarak seçilmiş, sonra da, “rivayet olunur ki” diye devam ediyor. Hikâye şöyle:</p>

  <p class="normal1">Genel kanaate göre, Serdar İbrahim Paşa’nın kandırdığı Padişah, bir anlık bir gafletle, Çelebi’nin idamı kararını vermişti. İdam hükmünün icra edildiği gece; merhum İskender Çelebi pür nur içinde Padişah’ın rüyasına girer ve sitemkâr sözlerle hitap eder Padişah’a:</p>

  <p class="normal1">“Bre zalim! Biçareyi, bir müfsidin sözüne uyup astın. Hayli zamandan beri geçmiş hizmetlerimi niçin asıverdin”</p>

  <p class="normal1">Bu şekilde konuşan İskender Çelebi abanmış üzerine ve elindeki sarıkla Padişah’ı boğmaya çalışmış. Kanuni uyanınca, açmış ellerini beddua etmiş Sadrazam için.</p>

  <p class="normal1">“İlâhi İbrahim! Sen bana o günahsızı astırdın ise, Allah’tan dilerim ki sen dahi yılına varmayıp, katle sezâvâr (layık) olasın.”</p>

  <p class="normal">Alma Mazlumun Ahını</p>

  <p class="normal1">Kanuni’nin gördüğü iddia edilen rüya, görülmüş değil uydurulmuştur; tarihi gelişmelerden çıkan sonuç bu. En iyimser tahminlere göre, halkın vicdanı böyle bir rüyayı Sultan Süleyman’a yakıştırmıştır. Rüyanın piyasaya çıkışı da İbrahim Paşa’nın akıbeti görüldükten sonraya denk gelmiş olmalı:</p>

  <p class="normal1">Milletin bir tek ferdi dahi Padişah için kötü dilekte bulunmaz, içleri de harap olan insanlar İbrahim Paşa’nın gözünün yaşına bakmaz.</p>

  <p class="normal1">İskender Çelebi’nin sevenleri, insani tarafını takdir edenleri çoktu; onun ani bir kararla, muhakemesiz idamı derin üzüntülere sebep olmuş, ona duyulan sevgi İbrahim Paşa’ya nefret olarak yansımış. Daha sonra meydana gelen olaylardan, idam işinin Padişah’ın dahi içine sinmediği anlaşılmıştır. Adap ve alışkanlık gereği, idama karar verene bir şey diyemeyen kimseler, gönüllerinde İbrahim Paşa’yı mahkûm etmişler, rüyanın ve başka birçok rivayetin meydana çıkışı da buna bağlanmaktadır.</p>

  <p class="normal">Seferden İstanbul’a Dönüş</p>

  <p class="normal1">Henüz sefer ikmal edilmemişti. Teslim alınan şehirlerde lüzumlu görülen işler yapılıyor, İran Şah’ı Birinci Tahmasb’ın Tebriz’deki sarayına yerleşen Padişah, arada bir Bağdad’a gidip geliyor. İbrahim Paşa Padişah’la beraber, diğer paşalar Sadabad ordugâhında ordu başındalar.<sup class="calibre2"><a href="../Text/PARGALIIbrahim_split_005.html#footnote-5007-110" id="footnote-5007-110-backlink">[110]</a></sup></p>

  <p class="normal1">Şah Tahmasb’ın elçileri gelip sulh şartlarını görüşmek istiyorlar, İbrahim Paşa kabul etmiyor. Görünüş itibariyle, Padişah’la Paşa arasında hiçbir aykırılık yok, yakınlıkları eskisi gibi. Ancak, tahmin olunan o ki öfke kılıcına el atılmış, lâkin çekilmesi İstanbul’a ertelenmiş gibi.</p>

  <p class="normal1">Sadrazam İbrahim Paşa, orduya Serdar yapılmış, İstanbul’dan 21 Ekim 1533’te ayrılmıştı. Sultan Süleyman’ın İstanbul’dan çıkış tarihi 11 Haziran 1534’te; ikisinin de dönüş tarihi 8 Ocak 1536.</p>

  <p class="normal">Bozulma mı, Aslına Dönüş mü?</p>

  <p class="normal1">Artık İbrahim Paşa ile son durağa yaklaşılmıştır ve kendisi fazla görünmüyor. Sona gelinirken, Paşa’yı içinde görebildiğimiz sadece bir mesele var; o da Fransa’ya Kapitülasyon verilmesi (18 Şubat 1536). Zaten fazla zaman kalmadı ışığın sönmesine. Malûm neticeden geriye bir şey bırakılmış olmasın diye gerekli bütün sözleri burada sıralamak istiyoruz:</p>

  <p class="normal1">Celal-zade Mustafa Çelebi, Sultan Selim’in iltifatlarına nail olup, ondan Kanuni’ye kalan değerli devlet adamlarından biriydi. İbrahim Paşa’nın yetişmesine, bilgisi, tecrübesi ve emeği geçmiştir. Mısır’da, Bağdad’ta hep yanında bulunmuş, meşhur Osmanlı Nişancı’larından olan Celal-zade Mustafa Çelebi, İbrahim Paşa’yı en iyi tanıyanlardan sayılmakta. Yazdığı kitapta onu daha iyi görmemize yardımcı olmuş. İşte bu muhterem olarak tanıdığımız Celal-zade Mustafa Çelebi’nin anlattığı Pargalı İbrahim Paşa:</p>

  <p class="normal1">İbrahim Paşa, ikbalinin ilk yıllarında, her veçhile Şer-i Şerife boyun eğen ve her işinde akıllı kimseler ile meşvereti mutad olmuştu. Bundan başka, Din-i Mübin’e rağbet ve itibarı da son derece ileri idi. Bir kimse bir Mushaf-ı Şerif getirse, çeşitli iltifatlar ile ayağa kalkıp, öpüp başı üzerine koyarak, elbette sinesi mesabesinde tutup, bir parmak aşağı konulmasına rıza göstermezdi. Ancak, serdarlık ile Bağdad seferine teveccühünde, halkın rezilleri ile o derece ahlâkını değiştirdi ki, nice günahsızın vücudunu heba kılmak gözünde değildi. Bazı menzillerde hediye için Mushaf-ı Şerif veyahut Hüsn-i Hat ile bir güzel kitap getirseler, uzaktan gördüğü gibi, kendisini gazab istilâ eder, tam bir redd ile geri iter ve:</p>

  <p class="normal1">“Nice bir kitap getirirsiniz, bende güzel kitapların nihayeti yoktur”</p>

  <p class="normal1">Diye sövüp sayması defaatle vaki olmuştur. Yollarda nicelerini sebepsiz yere azlederek, hesaba gelmez mallarını, hazelenin (alçak kimselerin) kalplerini celp için harc kılardı. Defterlerindeki ihracatını Padişah Hazretlerinin manzûr-ı şerifi olduğunda (Padişah gördüğünde), seksen bin altın israf ettiği gerçek olarak anlaşılmıştır. Hatta birinde (İbrahim Paşa’dan sonra) sadrazam olan Ayas (Mehmet) Paşa’ya buyurmuşlar ki, İbrahim’in bunca bin altını rezillere ve şahıslara inamı, kasd-ı saltanata cüret ve ikdâmına kati delil olduğu bize yakinen hâsıl olmuştur ve tahkiken sübut bulmuştur…” <sup class="calibre2"><a href="../Text/PARGALIIbrahim_split_005.html#footnote-5007-111" id="footnote-5007-111-backlink">[111]</a></sup></p>

  <p class="normal1">Ciddi bir devlet adamının, Pargalı İbrahim Paşa hakkında yazdıklarına-söylediklerine hatta düşündüklerine itibar etmek lazım. Normal bir mantıkla, normal bir insan için, böyle bir yakıştırmayı muhtemel olarak kabul etmek dahi abestir.</p>

  <p class="normal1">İnanılmayan nice olaylara şahitlik etmiştir insanlık tarihi, bir de böyle saçma fikirlerle İbrahim Paşa kaydedilmişse zamanın hafızasına, dünya mı batar? İlk baştan, İbrahim Paşa’nın zekâsı hareketlerine çeki-düzen verir, kendisini bedavadan harcatmaz, bu derece abesle iştigaline sebep de yok diyesimiz geliyor, ama Celal-zade’ye, sen yalan söylüyorsun diyesimiz gelmiyor!</p>

  <p class="normal">Sultan Süleyman İnanmış Olabilir mi?</p>

  <p class="normal1">Her sözün iki yüzü olduğunu farz edip, şimdilik işi oluruna bırakalım ve İbrahim Paşa’nın saltanatla ilgili söylediği varsayılan konuşmasını unutalım. Padişah’ın, İbrahim Paşa için böyle şüphede olması, onun gerçekten saltanata göz diktiğini zannetmesi de fazla abartılı sayılabilir. Ama bunu sitemle söylemiş olması bile vaziyetin vahametine bir işaret değil mi?</p>

  <p class="normal1">Aslında Sultan Süleyman Pargalı İbrahim’i kara listeye almıştır da, bu hale getiren sebepleri bir araya toplayıp, hesabını ona göre kesecek. Kimse Padişah’a hesap soramaz ise de, o kendi içini rahatlatacak, vicdanına hesap verecek durumda olmak istiyor. Birçok hususta Paşa’nın ölçüyü kaçırdığının farkındadır Padişah. Eskiden, onun yetki kullanmada aşırıya kaçması hoşuna gidiyordu belki, fakat son zamanlarda gururuna dokunmaya başladı.</p>

  <p class="normal1">Muhtemeldir ki, Kanuni, Pargalı’da görülen olumsuzluklardan dolayı kendini de eleştiriyordur, ona bu yolu kendisi açtığı için. İnsana, kaldıramayacağı ağırlığı yüklemenin sakıncası başlangıçta belli olmasa da, zaman içinde böyle ortaya çıkmakta ve çaresi acı olmaktadır.</p>

  <p class="normal1">Alt tarafı bir köle idi. Onu alıp, devletin en yüksek makamına, hem de sıra ve zaman gözetmeden çıkaracak, birçok aşırılığına göz yumacaksın, sonunda frensiz araç misali bir yere toslayacak. Almanya İmparatoru Şarlken’e “Sevgili dostum” diyecek kadar büyümüştü. Şarlken “amca-oğlum” diyordu kendisine. Ferdinand, “muhterem biraderim-sayın kardeşim,” derken, “Doğu Türk (Türkistan) Hakanı Abdullah Han “Sultan İbrahim” hitabında bulunuyordu.” <sup class="calibre2"><a href="../Text/PARGALIIbrahim_split_005.html#footnote-5007-112" id="footnote-5007-112-backlink">[112]</a></sup></p>

  <p class="normal1">Kanuni Sultan Süleyman samimiyetle sevmiş, kardeşi yerine koymuştu Pargalı İbrahim’i. Padişah’ın omuzlarında yükselen İbrahim, kendisini pek yukarılarda gördü, sandı ki bu boy kendisinin. İşte ondan sonra hatalar zinciri birbirine ulandı ve kendisini taşıyan omuz, Pargalı’nın altından çekilmeye başladı.</p>

  <p class="normal1">Diplomaside başarılı olan zekâsını, diğer hususlarda kullanmasını engelleyen kıskançlığı, kindarlığı olmasaydı, belki ateşe düşmezdi. Hürrem Sultan’ın Padişah için ifade ettiği mânayı umursamayacak kadar kendine güveniyor, onun, Kanuni’den sonra tahta oturacak Şehzadeyi hazırlamasına karşı çıkıyor.</p>

  <p class="normal1">İbrahim Paşa, Hürrem Sultan kendi doğurduğu oğullarından birini kurtarma çabasında iken, buna rıza göstermemekle kuvvetli bir hasım kazandı. Kısa zamanda o kadar hızlı değişimler meydana geldi ki adeta bir merkezden yönetilen gelişmelerde, her şey İbrahim Paşa’nın aleyhine döndü.</p>

  <p class="normal1">Pargalı İbrahim Paşa, başlangıçta, “Rüşt ve sadakat üzere hizmet etti. Padişahın hatırını fazlasıyla celbeyledi. Padişah’ın tırnaklarını kestiği zaman ayaklarını yıkadığı suyu içerdi.” “Hanende ve sazendelerle vaktini hoşça geçirirdi.” <sup class="calibre2"><a href="../Text/PARGALIIbrahim_split_005.html#footnote-5007-113" id="footnote-5007-113-backlink">[113]</a></sup></p>

  <p class="normal1">Kaderin hazırladığı kutlu bir tesadüfün açtığı kapıdan bir ışık gibi girmişti saadet bahçesine. Giderek artan bir hayranlıkla sevildi efendisi tarafından ve kendine gösterilen sınırsız sevgi ve güvenin böylesine azalacağı aklının ucundan geçmezdi. Hayatta akla hayale gelmedik şeyler oluyor, bir kölenin sadrazam olması, sonra da sultanlığa heveslenmesi gibi!</p>

  <p class="normal1">Tali bir sebep olabilir, ikinci bir eşi olduğunun zikredilmesini lüzumlu saymaktayız. İbrahim Paşa Sultan Selim’in kızı Hatice Sultan’la evliydi, Muhsine isimli bir kadını daha var imiş ve bundan, ömrü uzun olmayan, Mehmet adını taşıyan bir oğlu olmuş. Kendileri birçok kadınla evlenebilen padişahlar, kızlarının ve kız-kardeşlerinin kumalı olmasını sevimli bulmazlar! Bir ihtimal, Hatice Sultan kumasından dolayı huzursuzdu, Sultan Süleyman da bunu hazmedemiyordu.</p>

  <p class="normal1">Avusturya elçileriyle görüştüğü zaman nasıl bir poza büründüğü hatırlanırsa, şımarıklığının hududu biraz anlaşılır. İbrahim Paşa, 1533’ün sonuna doğru demişti ki elçilere:</p>

  <p class="normal1">‘Bu büyük devleti idare eden benim; her ne yaparsam, yapılmış olarak kalır, zîrâ bütün kudret benim elimdedir; memuriyetleri ben veririm, eyâletleri ben tevzi ederim; verdiğim verilmiş, reddettiğim reddedilmiştir. Büyük Padişah bir şey ihsan etmek istediği yahut ihsan ettiği zaman bile eğer ben onun kararını tasdik etmeyecek olursam, gayr-i vaki’ gibi kalır; çünkü her şey; harb, sulh, servet kuvvet benim elimdedir.’</p>

  <p class="normal1">Ne kadar yanılmıştı bu zeki ve bilgili adam; Padişahın verdiği salahiyetin ödünç olduğunu, yerinde kullanılmazsa elinden alınacağını nasıl unutmuştu?</p>

  <p class="normal">Hüküm Verilmiştir!</p>

  <p class="normal1">Verilmiş bir hüküm var, açıklaması yok, biz de buna makul sebepler aramaktayız. Özetleyecek olursak: Pargalı Damat İbrahim Paşa, bir hayli cihetten hududu aşmıştı. Aslı vardır-yoktur, fısıltı halinde yayılan sözler Padişah’ın kulağına kadar geliyor. Saltanat aleyhine faaliyetleri oluyormuş. Kendisine verilenler yetmemiş gibi, “Sultan” sanı kullanmaya kalkışıyor. Padişah’ın önemsediği şahsiyetlerin hayatlarıyla oynuyor. Aslında bu tür hareketleri, Padişah’ın sınırına tecavüzdür ve bunun affı da olmamalıdır:</p>

  <p class="normal1">Islahatçılığı iyi idi Mısır’da, sonra Ana-dolu‘da baş gösteren isyanların bastırılmasında başarılı oldu, fakat hiçbir savaşta Başkumandanlık başarısı takdir edilecek seviyede değil. Din yani İslamiyet hususunda nasıl bozulduğu çeşitli vesilelerle duyulup görülmekteydi. Yazılıp söylenenlere inanmak kolay olmayacak, ama herkes de İbrahim Paşa’ya iftira atıyor olamaz ki:</p>

  <p class="normal1"><span class="ideitalik">“</span>Onun ölümünden 16-17 sene sonra İstanbul’a gelen seyyah Hans Dernschwamm, halk arasında Arnavut asıllı olarak bilinen İbrahim Paşa’nın ‘gâvur’ kaldığı, Hıristiyanlığını gizlediği, resim ve heykellere saygı duyduğu yolundaki rivayetlerin hâlâ söylendiğini ifade etmektedir…” <sup class="calibre2"><a href="../Text/PARGALIIbrahim_split_005.html#footnote-5007-114" id="footnote-5007-114-backlink">[114]</a></sup></p>

  <p class="normal">İbrahim Paşa’nın<br class="chapter" />
     Padişahı Öfkelendirmesi</p>

  <p class="normal1">Nice sevgi çiçekleri solmuş gönül saksılarında, nice hüsranlar taht kurmuş en ümitli beklentilerin göğsünde. Sultan Süleyman da değişmiş Pargalı İbrahim’e karşı. Peçevi’nin tesbitine göre:</p>

  <p class="normal1">“İbrahim Paşa’nın birçok davranışlarından Padişah hazretlerinin gönlü incinmişti. Ama görünürde ilgisinden hiçbir şey esirgemiş değildi. Padişahı kızdıran davranışlarından biri, sefer sırasında askerin kışa yakalanmasına meydan vermiş olması idi.” İskender Çelebi hadisesini de anlatıyor Peçevi, başka şeyler söylüyor ve biz onları geçiyoruz:</p>

  <p class="normal1">“Yine, Ulama ve daha başka kimi Şia dönmeleri tarafından ‘Şah’ın sultan sanını taşıyan bu kadar hâkimleri var iken, saadetli Padişah’ın devletinde ondan kat kat fazla olmak gerekir. Özellikle halifeler zamanında da sultanlık sanı sadrazam makamında olan büyüklere verildiği halde size de Sultan denmesi niçin esirgensin?’ gibi pohpohlayıcı sözlerin kulağına konulması ile beraber, büsbütün aşırı hareketlerde bulunmaya başlamıştı. (…) Bunun gibi daha birçok davranışları saadetli Padişah’ın nefretine sebep olmakla birlikte, görünürde itibar ve iltifatlarını hiçbir surette esirgememişti.” <sup class="calibre2"><a href="../Text/PARGALIIbrahim_split_005.html#footnote-5007-115" id="footnote-5007-115-backlink">[115]</a></sup></p>

  <p class="normal1">Aşağı yukarı sıralanan sebepler ve benzerleri ile İbrahim Paşa’nın itibardan düştüğü sanılır. Hepsinin doğru olduğuna inanmak şart değil, bir kısmı sadece zan da olabilir lakin bu da önemli. İbrahim Paşa’nın <span class="idebold">Gâvur kalıp, Hıristiyanlığını gizlediği</span> meselesi, inanılması en zor olan isnatlardan biridir. Konuşmalarında, davranışlarında Türklüğü ve Müslümanlığı mükemmel bir surette savunuyor ve yüceltiyordu.</p>

  <p class="normal1">Bir insanın bütün hayatının rolden ibaret olduğunu iddia etmek insaf, akıl ve mantık ile de bağdaşmaz. Bir de, İbrahim Paşa’nın Gâvur veya Hıristiyan kalıp da bunu Kanuni’nin fark etmemesinin izahı nasıl yapılır?</p>

  <p class="normal">İbrahim Paşa’nın İdamı<br class="chapter" />
     14/15 Mart 1536</p>

  <p class="normal1">İlk karşılaşmalarının gününü, ayını, yılını bilmiyoruz, fakat 1520 öncesi olduğu kesin. Son buluşma ve ebedi ayrılığın tarihi 14 Mart 1536 gecesi, Ramazan ayının 22’si. Sultan Süleyman’la İbrahim Paşa beraber iftar yemeğini yemişler, oradan buradan sohbet ediyorlar. Olağanüstü hiçbir tarafı olmayan anlar yaşanmaktadır. Damat İbrahim Paşa hane halkından sayılıyor, devamlı gelip, bazı geceleri sarayda geçiriyordu. Ne yedikleri, ne konuştukları bilinmiyor ve zaten bunun hiçbir hükmü yok, önemli olan Pargalı İbrahim için o gecenin sabahı olmayacağı!</p>

  <p class="normal1">Çoktan beri beynini kemiren dedikodular, sanki gerçeklerin ifadesiymiş gibi idrak edilmeye başlamıştı Sultan Süleyman tarafından. İçlerinde yalan olanlar vardır, abartılmışlar vardır, ama bir de bizzat kendisinin de bildiği mutlak doğrular var. Bunların hepsi yukarı sayfalarda geçti, tekrarı gerekmez.</p>

  <p class="normal1">Kanuni Sultan Süleyman’ın, az sonra icra ettireceği hadise, ani bir refleksin mahsulü değil, hesaplanmış, planlanmış bir iş olması lazım. İbrahim Paşa, belki de her zamanki gibi yeni lütuflar görmeyi umuyordu kayın biraderi Padişah’tan, çünkü akıbetiyle ilgili programdan haberi yok.</p>

  <p class="normal1">Osmanlı tarihinde bir hayli vezir katli olayı var, hiç birisi Pargalı İbrahim’inkine benzemez. Bazı vezirler başka devlet büyükleriyle beraber bir yemek davetine çağırılır, bugün Kanuni ile İbrahim’in hali gibi haller yaşarlar. Yemek yenir, konuşulacaklar konuşulur, Padişah’ın dağılma işaretiyle beraber herkes ayağa kalkar, kapıcılar adam başı birer adet olmak üzere kaftanları getirir. Misafirlerin onurlandırılmasıdır bu, lakin içlerinde bir siyah kaftan var ise, bir de idam var demektir. Yani kaftan giydirilen kişinin idam hükmü kesinleşmiştir, yalvarıp yakarması nafile.</p>

  <p class="normal1">İbrahim Paşa, dünya tarihini ve bilhassa Osmanlı tarihini bilir. Sultan Süleyman’ı en iyi tanıyanlardan biri ve her şey bir önceki günlerde olduğu gibi, sohbet konusunda ve başka hiçbir şeyde fevkaladelik yok.</p>

  <p class="normal1">Vakit akıp gitmiş, uyku, bütün vücudu istila etmiş, gözlere hâkimiyet kaybolmuş ve nihayet yatmak için destur sadır olur Padişah’tan. Paşa, yatmak için yakın bir odaya geçer, tatlı ve derin uykusuna dalar.</p>

  <p class="normal1">Pargalı uyuyadursun, Sultan Süleyman’ın herhangi bir gecesi için bir paragraf açalım; görelim İbrahim’in yatmasına, uyumasına benziyor mu?</p>

  <p class="normal1">“Kanuni, gündüzleri her ikisi de mücevherlerle süslenmiş, biri gümüş işlemeli, diğeri altın işlemeli brokar kaplı iki sedir üzerinde, buna uygun dört yastığa dayanarak dinlenirdi. Geceleri yattığı yer ise ikisi pamukla, en alttaki kuş tüyü ile doldurulmuş, kırmızı kadife kaplı üç döşekte yatardı. Yazın kırmızı taftadan bir çarşaf; kışın siyah kurt postu ile örtünürdü.”<sup class="calibre2"><a href="../Text/PARGALIIbrahim_split_005.html#footnote-5007-116" id="footnote-5007-116-backlink">[116]</a></sup></p>

  <p class="normal1">Sultan Süleyman’ın, yine böyle bir yatağa uzandığını varsayalım. Padişahın yattığı odaya yakındı İbrahim Paşa’nın odası. Bu odada öksürülse öbür odadan duyulur, ama Sultan Süleyman, Pargalı İbrahim’in, Cellât Kara Ali’nin kemendin boynuna dolanırken uyanıp nasıl mücadele ettiğini ve boğulma anında çıkardığı hırıltıyı duyamayacak. (14/15 Mart 1536)</p>

  <p class="normal1">İbrahim Paşa devri böylece ve bir gece yarısı kapanır Kara Ali’nin kemendiyle. O şanlı Serasker <span class="idebold">Sultan</span>’ın (!) mezarı bile meçhûl kalır. Muhtelif rivayetler yayılır yattığı yerle ilgili, söylenti olarak kalır her kim ne dese, işin hakikati esaslı biçimde öğrenilemez. İdam edilişine sebep neydi? Bu dahi sırdır; ancak yorumlar yapılır şundan bundan dolayı idama çarptırıldı, diye. Sebebi merak edenler arasında Kazaskerler de var. 1537, Eylül ayında Korfu seferinden dönülüyordu. Anadolu Kazaskeri Muhyiddin Efendi ile Rumeli Kazaskeri Kadri Efendi, idamın niçin yapıldığını sorarlar, Padişah Kanuni’ye ve akabinde azl edilirler.<sup class="calibre2"><a href="../Text/PARGALIIbrahim_split_005.html#footnote-5007-117" id="footnote-5007-117-backlink">[117]</a></sup></p>

  <p class="normal1">İbrahim Paşa’nın sağlığında pek çok malı ve mülkü olduğu ve bunların çoğuna ölümünden sonra el konulduğu bilinmektedir. “Bugün Sultanahmet Meydanı’ndaki adını taşıyan muhteşem sarayı yanında, hanımı tarafından kendi namına yaptırılan Kumkapı Camii ve yakınındaki tekke ile Galata’da Perşembe pazarı içinde Haliç kıyısında bulunan Eski Yağ kapanı Mescidi’nden başka Mekke, Selanik, Hezargrad (Razgrad) ve Kavala’da cami. Mektep, medrese, hamam, çeşme ve yine bazı kasabalarda mescit ve zaviyeleri bulunmakta olup bunlara çeşitli vakıflar tahsis etmiştir. Kanuni’nin kız kardeşi Hatice Sultan ile evliliğinden Mehmed Şah adlı bir oğlu olduğu, babasının İslâmiyet’i kabul ederek Yunus adını aldığı, ayrıca iki erkek kardeşinin çeşitli memuriyetlerde bulunduğu belirtilmektedir.” <sup class="calibre2"><a href="../Text/PARGALIIbrahim_split_005.html#footnote-5007-118" id="footnote-5007-118-backlink">[118]</a></sup></p>

  <p class="normal1"><span class="idebold">Maktul İbrahim Paşa</span> denmesi tabii ki öldürüldüğü içindir. Hayır eserlerinin hayli fazla olduğu görülüştür; hani kendisinin Avusturya elçilerine söylediği bir söz vardı ya: “Benim servetim daima el dokunulmadan kalır“ diyordu, öyle olmuş ve onlar ölümüyle beraber devlet hazinesine kaydolunmuştur. İbrahim Paşa adına yaptırılmış bulunan, yukarıda sıraladığımız eserler, Muhsine Hatun adlı eşi tarafından yaptırılmış. <sup class="calibre2"><a href="../Text/PARGALIIbrahim_split_005.html#footnote-5007-119" id="footnote-5007-119-backlink">[119]</a></sup></p>

  <p class="normal1">Uzun bir yolculuk oldu ve her safhası birbirinden heyecanlı maceralarla doluydu. Bir Pargalı balıkçı oğlunun, bir Padişah oğlu Padişah elinde nasıl yüceldiğini hayretler içinde seyrettik. Yıldızlara değecek kadar yükselen bir faninin, nasıl sessiz sedasız ufuktan kayıverdiğini de gördük. Böyle muazzam bir şaşaa ile geçen hayatın, bir cellât eliyle sona erdirilmesi hazindir!</p>

  <p class="normal1">Son sözümüz; Osmanlı da şahıslar değil, devlet ve tebaanın bütünü önemlidir. Şehzadeleri dahi devlet yoluna kurban eden padişahlar için bir Pargalı’nın feda edilmesi hiçbir şey değil:</p>
</body>
</html>
