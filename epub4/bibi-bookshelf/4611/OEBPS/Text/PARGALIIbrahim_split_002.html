<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>PARGALIİbrahim</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">PARGALI İBRAHİM</h1>

    <p class="normal">Giriş</p>

    <p class="normal1">İbretlerle dolu bir hayatı var Pargalı’nın. Osmanlı Devleti’nde yükselmenin sırrı adeta onda vücut bulmuş gibidir. Mevlana’nın insanlığa bir çağrısı olarak dünyada duymayanın kalmadığı sözlerin canlı misalidir, Pargalı İbrahim. Kadın ve erkek olarak başka örnekler de var Osmanlı’nın dokunduğu balçığı altın yaptığına dair. Fakat bunun zirvesi birkaç kişi ve bunların, erkekler arasındaki birincisi, anılan şahıstır.</p>

    <p class="normal1">Cins bir tay gibi çıkıp sahneye, devamlı şampiyonluğa koşan, engelleri gözü kapalı aşan, lâkin nefesleneceği yeri dahi bilmeyen bir küheylandır Pargalı. Önceleri ‘Frenk İbrahim’ diye hitap edilirdi milliyetinden dolayı, bilahare ‘Makbul’ sonra, Yavuz Sultan Selim’in kızı Hatice Sultan’la evliliği dolayısıyla ‘Damat’ ünvanıyla anıldı. Bu, zirvelerin karakteri çözülemeyen meşhur adamı nihayetinde ‘Maktul’ oldu, bunun sebebi de sadece kendisidir. Toprağımıza nereden geldiğiyle ilgili, yabancı bir bitkininkine benzeyen hikâyesi var İbrahim’in.</p>

    <p class="normal1">İlk göründüğü günlere, bilhassa da ondan öncesine dair bin parça olan bilgilerin bire indirilmesine ve onun ışığında İbrahim’in tanınmasına çalışılacak. Bazı bilinmezler gelecek çeşitli renklere bürünmüş olarak, onları da bir şekil ve bir renk hâline getirmek muradımız olacak. Devletimizde üstlendiği vazifeler, o vazifelerde gösterdiği başarılar ve başarısızlıklar pek mühim. İmparatorlukta, konumuyla ilgili işleri yürütüşündeki farklı usul ve kendisine biçtiği rol, hayretle takip edilecek. İlk göründüğü günden itibaren Pargalı bir Rum çocuğunun hikâyesine başlıyoruz:</p>

    <p class="normal">Meçhulün İzleri</p>

    <p class="normal1">İbrahim’in Türkiye macerasının başlangıcı, biraz da zorlama anlatımlarla anlatılır. Kesin bilginin ayırt edilmesi mümkün olmadığından, zayıf görünen bir rivayetle yolu açmaya çalışacağız:</p>

    <p class="normal1">İkinci Bâyezid zamanında, Bosna Beyler-beyi İskender Paşa, esir olarak ele geçirip, Kefe Sancakbeyliğinde bulunan Şehzade Süleyman’a hediye etmiş, ikisi beraber büyümüşler.<sup class="calibre2"><a href="../Text/PARGALIIbrahim_split_005.html#footnote-5007-1" id="footnote-5007-1-backlink">[1]</a></sup> Büyük bir ihtimalle bu görüş doğru değil, tarihi vakalar ve şahıslarla örtüşmüyor. İskender Paşa’nın Bosna Beylerbeyiliği ve bahse konu akını 1500’den evvel, Şehzade Süleyman’ın Kefe Sancakbeyliği 1509’da başlıyor. İlk adını bilmediğimiz, baştan itibaren İbrahim diye anacağımız çocuk esir alındığında ‘altı yaşındaydı’ denir, o tarihte Süleyman on beş yaşındaydı. İkisi arasında bir iki yaş olduğu tespit edildiğine göre, bu anlatılan gerçek değil.</p>

    <p class="normal1">Daha inandırıcı gelen ikinci rivayete göre: Türk gemicileri, Parga gemicilerinden birinin küçük oğlunu kaçırıp, Manisalı dul bir kadına satmışlar. Venedik Elçisi Pietro Zen, 27 Haziran 1523 tarihli raporunda böyle anlatıyor.</p>

    <p class="normal1">“İbrahim Paşa’nın hayat hikâyesi, Batılıların masallarda rastladıkları meçhul hikâyeler gibi basit bir olaydı. İbrahim Paşa Adriyatik’in Dalmaçya kıyılarında fakir bir İtalyan balıkçısının oğlu olarak Parga kasabasında dünyaya gelmişti. Güney Anadolulu Türk korsanları tarafından tutsak edilen İbrahim, İzmir’e getirilerek Manisa’da bağları, bahçeleri olan zengin ve dul bir kadına satıldı.</p>

    <p class="normal1">Çocuğun güzelliği ve zekâsı dul hanımın gururunu okşadığından, eğitimi için elinden geleni esirgemedi. Manisa’nın en meşhur bilginlerine başvurarak İbrahim’e Kur’an-ı Kerim’i, yabancı dilleri, güzel konuşma sanatını, şiiri ve musikiyi öğrettirdi. Oğlanı günün birinde evlât edinmeyi veya belki de iyi yetişmesinden istifade ederek pahalı satmayı düşündüğünden, devamlı olarak güzel giyinmesini temin ederdi. Her zaman çocuğun tabiattan ve eğitimden elde ettiği kabiliyetleri anlatırdı. Gittiği yerlerde arkasında genç köleyi götürür, böylece yakışıklılığını herkesin görmesini sağlardı. Gerek erkekler, gerek kadınlar bu köleyi o hanımdan kıskanırlardı.” (Lamartin, 3. c. 736.s.)</p>

    <p class="normal1">“İbrahim Paşa, Parga’da daha sonra bu bölgede bir sancağa yönetici olan fakir bir Hıristiyan köylüsünün oğlu idi. Köle olarak -Ayamavra’nın fethi sırasında esir alınmıştı- Sultan Süleyman’la birlikte Manisa’da büyümüş ve tıpkı Hürrem Sultan gibi ince ve zeki bir yapıya sahip olduğu için, hükümdarın sadece güvenini değil, dostluğunu da kazandı. Güzel konuşmayı biliyor ve büyük savaş kahramanlarının hayatlarını inceliyordu. Aynı zamanda coğrafya, felsefe ve hukukla ilgileniyordu.” <sup class="calibre2"><a href="../Text/PARGALIIbrahim_split_005.html#footnote-5007-2" id="footnote-5007-2-backlink">[2]</a></sup></p>

    <p class="normal1">Ayamavra Adası, Fatih Sultan Mehmet zamanında feth edilmişti; İbrahim’in esir alındığı yer adında yanlışlık yapılmıştır.</p>

    <p class="normal">Şans Tesadüfü</p>

    <p class="normal1">Şehzade Süleyman, şanlı Sultan Selim’in tek oğlu olarak padişahlık talimi yapıyor, 1513’ten beri Saruhan Sancakbeyi olarak Manisa’da bulunuyordu. Burası o zaman itibariyle pek huzurlu bir yer değil. Selim-Bâyezid, sonra Selim-kardeşleri uzun süre birbirleriyle uğraştılar, asayiş sarsılmıştı bazı yerlerde. İşte o hengâmede eşkıyalık, haydutluk almış yürümüş Manisa’da. Yirmi yaşlarındaki Şehzade bunalıyor vaziyetin düzensizliğinden, babasından geniş yetki istiyor ve alıyor.<sup class="calibre2"><a href="../Text/PARGALIIbrahim_split_005.html#footnote-5007-3" id="footnote-5007-3-backlink">[3]</a></sup></p>

    <p class="normal1">Babasının verdiği adı öğrenemediğimiz, Manisalı kadının İbrahim dediği çocuk delikanlı olmuş, görünüşü ve maharetleriyle dillere destan bir hayat sürüyordu. Köle değil de sanki padişahın tek şehzadesi, neşeli ve oldukça şen tabiatlı. Canının çektiğini yapıyor. Havanın iyi olduğu bazı günler, ormanın serin gölgelerinde kemanına dil verip, tabiat ana’ya müzik ziyafeti çekiyor, bundan aldığı haz sonsuz.</p>

    <p class="normal1">Şehzade Süleyman, düzensizliğin hüküm sürdüğü günlerden, yaşanan gailelerden bıkmış, etrafındakilerin alışılmış saygı gösterilerinden usanmıştı. Ormanlık alana canını dar atan, biraz avlanmak ve kafasındaki sıkıcı düşünceleri dağıtmak isteyen Şehzade neyle karşılaşacağından habersiz.</p>

    <p class="normal1">Ormanın kuytuluğunda, hafif hışırtılarına kulak kabarttığı yeşilliklere dalıp keyfince dinlenen Süleyman, bu hâliyle gönlünü ferahlatırken, duyduğu keman sesiyle sarsıldı. Sanki bu ses cansız tellerden değil de o tellere konmuş bülbüllerden geliyordu. Ama şu farla ki dertli bülbül değildi şakıyan, yanık bir ses fakat huzur verici.</p>

    <p class="normal1">İşte bu yanıklığın şakraklıkla iç içe girdiği efsunlu melodiler, Köle İbrahim ile Şehzade Süleyman’ın kaderlerini, çözülmesi zor, sağlam bir düğümle birbirine bağlayacaktı.</p>

    <p class="normal1">Şehzade Süleyman on beş, on sekiz yaş arası, Köle İbrahim’in de ondan çok az büyük yahut küçük olduğu sanılıyor ki emsal dahi sayılabiliyorlar. İbrahim’in yüzünden huzur akıyor, Süleyman’ın yüzünde, yaşadığı olayların yamadığı hüzün var. Aslında tersi yakışırdı ise de durum bu. Ancak, Süleyman’la İbrahim bir araya gelince hüzünle huzurun dengesi sağlanıyor.</p>

    <p class="normal">Talih’in Güler Yüzü</p>

    <p class="normal1">Şehzade Süleyman imkânların azamisine sahip olsa da, İbrahim’i tanıdıktan sonra bir şeylerin eksik olduğunu fark etti. Dinden-imandan, tarihten, edebiyattan, musikiden ve bazen de boş şeylerden bahsedilmeliydi günlük hayatta. Ne de olsa istikbalin padişahıydı Şehzade Süleyman, devlet büyük, yükü ağır, işi zor. Lalası ve hocaları iyi bir padişah olarak yetişmesine gayret ederlerken, ruhunun açlık çektiği başka duygularını hesap edemiyorlardı, belki kendisi de farkında değildi bunun. Pargalı İbrahim yeni bir pencere açtı Şehzade Süleyman’ın ufkunda, hatırını, gücünü kullanıp arada bir görüşmeyi daimiye çevirmek için Köle İbrahim’i, sahibesi bulunup, yetişmesinde büyük payı bulunan dul kadından istedi.</p>

    <p class="normal1">Ne denebilir ki böyle bir teklife? Dul ve muhtemelen yaşlı da olan kadın, İbrahim’in daha mutlu bir ortama kavuşacağını, ayrıca istikbalinin daha da iyi olacağını düşündüğü için, tereddütsüz “olur,” dedi.</p>

    <p class="normal1">Şehzade Süleyman ile Köle İbrahim’in, ecel ayırana kadar birbirinden kopmayacakları bu bağlanmanın yılını, ayını, gününü bilmiyor ve de önemsemiyoruz. Pargalı gemicinin esir alınmış, köle edilmiş oğlu, padişahın oğluyla arkadaş olma şerefine kavuşturuldu. Bundan sonra hiç kimse ona köle diyemeyecek, Şehzade’ye saygı göstermek mecburiyetinde olanlar, ona da saygılı olacak. Kölelikten azat edilmiş, arkadaşlık zinciriyle bağlanmıştır, Manisa Sarayı’nda Şehzade ile yarenlik edebilen bir dosttur eski köle İbrahim. Her ne kadar idiyse önlerindeki zaman, bunu günlerini gün ederek değerlendirdiler. İbrahim, şen tavrıyla, musiki ziyafeti, tatlı ve bilgi kokan derin sohbetiyle Şehzade’nin yüzünü güldürürken, zeki davranışlarıyla da güven veriyordu. Dost ve arkadaş oldular, zaman akıp gitti.</p>

    <p class="normal">İbrahim, Padişah Sarayında</p>

    <p class="normal1">Yavuz Sultan Selim, çok hızlı yaşadı, onlarca yılın zor kaldıracağı mücadeleleri sekiz seneye sığdırmıştı, 22 Eylül 1520’de ecele teslim oldu. Osmanlı cihan tahtının rakipsiz adayı Şehzade Süleyman’ı bekleyen İstanbul’a, iki arkadaş beraberce geldiler. Süleyman, dünyanın en büyük ve itibarlı devletinin padişahı, İbrahim onun en yakını, can dostu. Tabiatıyla aynı merdivenin değişik basamaklarında bulunacaklar, en üstteki aşağıdakini, kuralları da zorlamak suretiyle en yakınına çekip çıkaracak. İşte Pargalı İbrahim’in, Allah vergisi özelliklerini kendi gayretiyle zenginleştirip, ikbal merdivenine kurulup tırmanışa geçeceği günler başlıyor.</p>

    <p class="normal1">Kabiliyeti beyninde, hırsı yüreğinde olan İbrahim’in birden zıplatılması akıl kârı olmadığı için, saray’da küçük bir memuriyetle -Hasoda başılıkla- göreve başlatıldı. İşte o küçük memuriyetin mahiyeti:</p>

    <p class="normal1">“Enderun’un birinci ve en mühim teşekküllerinden biri olan has odanın başına verilen addır. Hasoda başı aynı zamanda erkân-ı havas-ı cüvanı denilen ağaların da büyüklerindendi. (…)</p>

    <p class="normal1">Hasoda başı merasimlerde padişahın elbisesini giydirmek ve soydurmakla muvazzaftı. (vazifeli) Padişah nereye giderse o da beraber giderdi. Hasoda başına tavaşı (hadım) denilen Ak ağalardan tayin olunanlar bulunduğu gibi enderundan yetişmiş iç oğlanlarından tayin olanlar da vardı. On altıncı asırda Hasoda başının yevmiyesi altmış akçe idi. (…)</p>

    <p class="normal1">Hasoda başının derecesi Kapı Ağası payesi ise de Kapı Ağası kendisinden evvel gelirdi. Padişah’ın dört mühründen biri Hasoda başı da bulunurdu.” (Tarih Deyimleri ve Terimleri)</p>

    <p class="normal1">1521’de Kapı Ağası oldu. Esasen lafın gelişi küçük bir görev deniyor Frenk İbrahim’in getirildiği yerlere, hedeflenen yerin yanında küçük. Kapı Ağa’lığı, Saray’da birçok önemli memuriyetlerde bulunanların amiri hükmünde bir makamdır.</p>

    <p class="normal1">O zamanlar için söz konusu olmayan bir tabir kullanacağız şimdi Padişah Süleyman ve Kapı Ağası İbrahim’e dair: Tabiatın tabii şartlarda yetiştirmesine sabır gösterilmeyip, hormon aşılanan meyve yerine konuyor İbrahim Ağa, bunu yapan da Sultan Süleyman. İnsan ruhiyatından anlamaz mıydı Padişah, yoksa kendi cömertliğini mi gemleyemezdi, gönlünü açtığı gibi hazinesini de müsrifane bir ihtiyatsızlıkla açtı Frenk İbrahim’e.</p>

    <p class="normal1">Sanki kardeşler, mirasta aslan payını kendi almış, diğerine fazla bir şey kalmamış gibi davranıyor Padişah. Kendisi muhteşem Topkapı Saray’ında otururken, İbrahim’e de bir konak yapımına başlandı, parası ‘harc-i hasene’ den, yani devlet kasasından.</p>

    <p class="normal1">Kıskançlık kıvılcımları bazı yüreklerde yer etmişti aşırı sevgi gösterilerinden dolayı, iş konak hediye edilmesine kadar gelince, kıvılcımlar alev oldu.</p>

    <p class="normal1">Aralarında ne kadar zaman farkı olduğu belli değil, lâkin bütün açıklığıyla bilinen bir şey var. Bilinen adı Alexandra Lisowska olup, Avrupalıların Roxolana, bizim Hürrem Sultan olarak tanıdığımız kadınla Pargalı İbrahim, birbiriyle düşman gibidirler. İbrahim’e karşı Sultan Süleyman’ın her bağışı, Hürrem’in İbrahim’e beslediği öfke duvarını yükselten bir kalın tuğla olacak, bundan en derin üzüntüyü yaşayacak olan da padişahtır.</p>

    <p class="normal1">Hiçbir şey normal değildi Pargalı İbrahim’le ilgili olarak, ne Padişah’ın sergilediği cömertlik, ne Hürrem’in duyduğu kıskançlık. Fakat ayan beyan görünen o ki, alışılmışın fersahlarca uzağında bulunuluyor, bunun da encamı korkutucu.</p>

    <p class="normal1">Şu, dünkü köle İbrahim’e bakın; kısacık bir zaman içinde nelere malik oluyor? 1520 senesinin sonuna doğru padişah olan Sultan Süleyman’ın ona verdiği öneme bakın ki, Belgrad Seferi’ne çıkılmış, bu sırada bile ‘İbrahim Ağa Hazretleri’nin evi inşaatıyla alâkadar olunuyor. Ağa, Padişah’la beraber seferde. 1521 geçip, 1522 senesi geliyor, Haziran’da Rodos Seferi’ne gidilirken de Sultan Süleyman’la Pargalı İbrahim yan yana. Hâlen ne paşadır ne ona yakın bir şey, İbrahim Ağa sadece Hasoda başıdır, padişahın giyim kuşamının kâhyası!</p>

    <p class="normal1">Vezir değil, paşa değil İbrahim, lâkin o kadar yakındır ki Padişah’a, itibarı vezirlerden ziyade. Kazanılmış görünen bunca sevgi ve kredi biraz da başkalarından çalınıyor gibiydi. Türklerden bir vezir olan Pirî Mehmet Paşa, devşirme setini aşıp, Yavuz’a Sadrazam olmuş, ondan Kanuni’ye kalmıştı. İbrahim’in talih atı doludizgin giderken, birçok kişiyle beraber Pirî Mehmet Paşa’nın atı da, gemleri çekilmek suretiyle yavaşlatılıyor.</p>

    <p class="normal1">İyi bilinmesi gereken meselelerden biri şu; baştaki padişah ne kadar Türk olursa olsun, devlet’te devşirme hâkimiyeti öylesine muhkemiyet kazanmış ki, bir türlü çökertilemiyordu. Pirî Paşa’nın kuyusunu kazanlar bu Devşirme Partisi mensuplarıdır. Meselâ, sonradan ihaneti görülüp, <span class="idebold">hain</span> damgası yiyen Arnavut Ahmet Paşa, yanına kendi gibileri de alarak, Sadrazam Pirî Mehmet Paşa’yı yolsuzlukla suçlayıp, onu Padişah’ın gözünden düşürmeye çalışıyor. Güya, Pirî Paşa bazı yolsuzluklara karışmış, bu mesele tetkikler sonucu ortaya çıkarılmış, Paşa’nın suçu sabit görülmüş(!) imiş. İşin içyüzünü bilen kimseler, bunun bir tertip olduğunu söylüyorlar.</p>

    <p class="normal1">Aslında, Kanuni de inanıyor değil Pirî Paşa’nın yolsuzluk yaptığına, hatta söylentiyi çıkaranları azarlıyor. Ne var ki, Pirî Paşa pir-i pak olsa da yerinden oynaması gerekiyordu Pargalı İbrahim gelsin diye.</p>

    <p class="normal1">Bahtsız Pirî Paşa, ne yaparsa yapsın, sönmeye başlayan yıldızını parlatamayacak, Padişah’ın büyüttüğü yeni yıldız, önünü ve ününü kapayacaktır. Yavuz zamanında devlete sağladığı faydalar, Sultan Süleyman zamanında devam etmekteydi, fakat padişahın duygularını seziyordu Piri Paşa. Sezgilerinin kendisini yanıltmadığına kani olan tecrübeli Paşa, Sultan Süleyman’ın yakın zamanda, “artık seninle işimiz bitti,” demesini bekliyordu.</p>

    <p class="normal1">Pargalı İbrahim son durağa kadar hızını kesmeden koşacak, orası Pirî Paşa’nın bulunduğu Sadaret makamıdır. Sultan Süleyman hürmetini, saygısını esirgemiyor emektar Paşa’dan, fakat gönlü başka sevdanın yangınıyla kavrulmakta. İbrahim, gönüldaşı, sırdaşı, her hâlinden anlayanı olmuş, her daim yanında bulunuyor lâkin mevkii kifayetsiz. Piri Paşa gibi bir baba yadigârı, devlete hizmetleri geçmiş vefakâr ve fedakâr sadrazamı nasıl göndersin ki Pargalı İbrahim’e yer açılsın?</p>

    <p class="normal1">İbrahim’in bulunduğu mevkiden, sadaret mevkiini görebilmek için dürbün bile yetmez. Şu arada bir anılan ve anılacak olan, sonradan alacağı kötü bir nam ile Hain Ahmet Paşa İkinci Vezir, birincisi indirilince, örfen ve nezaketen onun çıkarılmazı lâzım. Sırf sadaret mührüne kavuşacağı ümidiyle Pirî Paşa’yı lekelemeye kalkışan Ahmet Paşa, yaptıklarına pişman olmuştur ya iş işten geçtikten sonra. Padişah, İbrahim’e en yakınında yer açmak için fikir geliştiriyor, Hain Ahmet Paşa kendisine yer açmaya çalışıyor, arada ezilen ve üzülen Pirî Paşa oluyor. Sultan Süleyman, Sultanlık iradesini kullanmak istedi.</p>

    <p class="normal1">Sultan Süleyman âdil bir padişah, dedikodu ile gerçeği, iyi ile kötüyü ayırt edebilecek yetenekleri de olan bir insandı. Pirî Paşa aleyhinde geliştirilen kampanyanın sebebini de biliyor, fakat biraz da işine yaradığı için sükûtu tercih ettiği de oluyordu. Bunun sebebi belli:</p>

    <p class="normal1">“Pirî Paşa, âlim, fazıl, vakur bir kimse idi. Süleyman Han ise gençti. Pirî Paşa’ya muhalefet etmekten çekiniyordu.”(Müneccimbaşı, 2.c. 519.s.)</p>

    <p class="normal1">Sebepler artık herkes tarafından biliniyor; Padişah, Pirî Paşa’yı azl etmek için vicdanını rahatlatacak bir bahane aramaktaydı, inanmadığı bir iftira olmasına rağmen, biraz da ona dayanarak kararını verdi: ‘Ben düşünerek yanıp kavrulacağıma başkası kavrulsun’ deyip, Vezir-i azam Pirî Paşa ile başbaşa oldukları bir gün, saygılı üslûbunu muhafaza ederek sordu:</p>

    <p class="normal1">“Kullarımdan birini mühim bir mevkie getirmek istiyorum. Sence hangi mevki münasiptir?<span class="ideitalik">”</span></p>

    <p class="normal1">Pirî Paşa yalnız yaşlılığından dolayı bu ünvanı almış değildi; o gerçek manasıyla da bir Pir, aziz idi. Padişah’ın beklediği cevabı bilmez mi koca Pirî, bilir de söylemez mi?</p>

    <p class="normal1">Sultan Süleyman’ın üzülmesine, ezilmesine rızası yoktur Pirî Paşa’nın, onun ne istediğini de biliyor ve beklenen cevabı tereddütsüz veriyor:</p>

    <p class="normal1">“Kulunuzun mevkii en münasip olanıdır!”</p>

    <p class="normal1">Mesele bu kadar konuşma ile hallolmuştur; bundan sonra padişah daha huzurlu, Pargalı İbrahim daha mutlu olacak.</p>

    <p class="normal">Sadrazam İbrahim Paşa<br class="chapter" />
       (Tarih 27 Haziran 1523)</p>

    <p class="normal1">Pargalı İbrahim tahminen 1494 doğumlu, böyle olduğuna göre, 29 yaşında iken, yaşlı Pirî Paşa’nın koltuğunu devralmış demektir. Centilmen bir duruşu var İbrahim’in, makamca kendi üstündekilere aşırı derecede saygılı, aşağısında bulunanlara disiplinli. Sultan Süleyman’la Pargalı İbrahim’in münasebetleri, oldukça samimi ve seviyeli. Eğer İbrahim isteseydi Padişah ile lâubali hareketlere, konuşmalara yol açabilirdi bu geniş samimiyet içerisinde, fakat böyle bir teşebbüsü görülmedi. Tabii ikili münasebetlerde, birinin hareketini diğeri de tayin eder, burada tayin mevkiinde bulunan Sultan Süleyman olduğuna göre, İbrahim’e laçkalaşma imkânını o vermemiş de denebilir:</p>

    <p class="normal1">Padişah Vahdeddin’in Damat Ferit Paşa’yı ikinci defa sadrazam tayinine karşı çıkan olacaktı Osmanlı Devleti’nin batışı sıralarında; o da şöyle diyecek:</p>

    <p class="normal1">“Ben istersem Rum patriğini de Ermeni patriğini de getiririm. Hahambaşıyı da getiririm.”<sup class="calibre2"><a href="../Text/PARGALIIbrahim_split_005.html#footnote-5007-4" id="footnote-5007-4-backlink">[4]</a></sup> Şimdi en kudretli döneminde Sultan Süleyman, istediği kimseyi istediği makama niçin getirmesin?</p>

    <p class="normal1">Ne kadar çok benzetmeler yapılabilir, sadaret makamının derin bir uçurum kenarı olduğunu izah sadedinde, ama biz bir nakilde bulunacağız:</p>

    <p class="normal1">“Epir’in küçük balıkçısı daima bir <span class="idebold">Demok-les Kılıcı’</span>nın tehdidi altında bulunan bu makamı çabucak işgal ediverdi; o kılıç ki incecik bir saç teline asılmış durur ve Osmanlı tarihinde hiç beklenmedik bir anda müthiş bir apansızlıkla o saç telinin pek çok kere koptuğu olurdu.” <sup class="calibre2"><a href="../Text/PARGALIIbrahim_split_005.html#footnote-5007-5" id="footnote-5007-5-backlink">[5]</a></sup></p>

    <p class="normal1">Başlangıçların notunu sonuçlar verir; İbrahim’in seçilmesindeki isabet veya isabetsizlik, ilerleyen zamanlarda belli olacak. Bir ilk sayılabilir böyle bir tayin; genel kaidelerin tamamen haricinde. Hiç olmazsa paşalık verilmeli, sonra hızlandırılmalıydı basamakların atlatılması, fakat Sultan Süleyman’ın iradesi böyle tecelli etmiştir ve buna karşı çıkabilecek bir Allah kulu da yoktur. Hasoda başı İbrahim, bu ünvanını da koruyacak, ayrıca Rumeli Beylerbeyiliği ilâvesiyle Vezir-i azam olacak.</p>

    <p class="normal1">İbrahim “Paşa’nın yakışıklı vücuduna vezirlik kaftanı giydirildiği zaman,”<sup class="calibre2"><a href="../Text/PARGALIIbrahim_split_005.html#footnote-5007-6" id="footnote-5007-6-backlink">[6]</a></sup> hileyle Pirî Paşa’nın harcanmasına vesile olan Ahmet Paşa’nın hayalleri yıkıldı. O sanıyordu ki, İkinci Vezir mevkiinde bulunuşu sadrazamlık sırasını kendisine getirecek. Has-odabaşı İbrahim, çok aşağılardaki mevcut mevkiinden dolayı hesaba katılmıyordu.</p>

    <p class="normal1">İbrahim Paşa’ya övgü düzenler çok. Muhtemeldir ki, o zamanlar için bu övgülerde fazla abartı yok: “Güzel konuşmayı biliyor ve büyük savaş kahramanlarının hayatlarını inceliyordu.”<sup class="calibre2"><a href="../Text/PARGALIIbrahim_split_005.html#footnote-5007-7" id="footnote-5007-7-backlink">[7]</a></sup> Sadrazam oluşundan kısa bir süre sonra Rumeli Beylerbeyiliği de kendisine tevcih olundu: Bu sayede yıllık geliri 150 bin altına yükseldi.”</p>

    <p class="normal1">Pirî Paşa’dan sonra veziriazamlığa kendisinin getirileceğini uman Ahmet Paşa, Pargalı İbrahim ile birlikte hareket ediyordu. Hasodabaşı’lığından sadarete getirileceği asla hayal edilmeyen İbrahim’e Mühr-ü Hümayun teslim edilince, İkinci Vezir Ahmed Paşa bu usulsüz tayine karşı çıktı, divanda huzursuzluğa yol açtı ve Mısır Beylerbeyiliği’ni istedi. Onu İstanbul’dan uzaklaştırmak isteyen İbrahim Paşa’nın desteğiyle bu istek kabul edildi.</p>

    <p class="normal1">Makam sahiplerinin itibarı açısından, kazançları da pek önemlidir; harcayacak olmasalar dahi bu böyle. Övünmek için fırsatlar yaratılır kendileri tarafından ve bu tür övünmelerden sıra dışı bir haz alınır.</p>

    <p class="normal1">İlk’ler yaşanıyor Pargalı İbrahim’le beraber. Vezir bile yapılmadan, doğrudan sadarete, o da yetmedi, ilâveten Rumeli Beylerbeyiliği. Normal olarak kıskananları fazla, en çok merak edilen ise, bunca ağır mesuliyetli yüklerin altından nasıl kalkacak? Bir de bunun hazmı meselesi var ki bu hepsinden müşkül. Gerçi Padişah’la yakınlığı dolayısı ile kazandığı itibar ona yeterli havayı vermişti. Bu arada, İskender Paşa’nın kızıyla evlenmiş ve bir İranlı’dan müzik dersleri alıyormuş sadrazam olmadan evvel. Güven duygusunun pekişmesine bunlar yetmez mi?</p>

    <p class="normal">Osmanlı Tarihi’nin<br class="chapter" />
       En Görkemli Düğünü</p>

    <p class="normal1">İbrahim için Sultan Süleyman’ın gönlünde açılmış bulunan yer çok geniş, o da burada daha derinlere kulaç atıyor. Olgun tavırları, aldığı eğitim ve eriştiği kültür seviyesi fevkalâde, fakat tabii kanunların kudreti, İbrahim’le ilgili meselelerde göz ardı ediliyor.</p>

    <p class="normal1">Sadrazamların en kudretlisi en zayıf padişah kadar olamaz, madenleri farklı. Bir şehzade doğumundan itibaren müstakbel padişahtır, bunun şuuruyla yaşar, büyür ve nasipse olur. İbrahim bir balıkçının oğlu, devlette yüksek bir mevki hayali bile kurma şansı olmadan ona tesadüfen kavuştu; Sadrazam yapılışında görüldüğü gibi. Alçak rakımlı bir düzlükten, birden bire çok yükseğe çıkan insanda baş dönmesi, vücut kimyasının bozulması olmaz mı?</p>

    <p class="normal1">Üzerinde fazla durulmamış olabilir, ama ayan beyan görülmekte ki, Pargalı İbrahim Paşa olağnüstü gurura kapılmıştı; bunun belirtileri çok fazla. En bariz olanı ise kendisini öne çıkararak, fakat birinci plânda görünerek değil de, padişahı methedişinde sergilediği tavrıdır; hem de sıkça olmaktadır buna benzer durumlar.</p>

    <p class="normal1">Gelelim Sadrazam İbrahim Paşa’nın Hatice Sultan’la evlenme merasimlerine:</p>

    <p class="normal1">İnsan insanı sever, ne kadar hoştur bu sevgi. Lâkin münasip ölçünün tespiti ve onun muhafazası şart. Kanuni’nin Pargalı İbrahim’e gösterdiği candan ilgi, düşmanlar şöyle dursun dostları çatlatacak noktaya gelmiş. Boyuna veriyor, öteki de hiç ‘almam, yeter’ demiyor. İkisinin de bıkası gelmiyor sevgi ve sevgi harici alış-verişlerden. Has odabaşılıktan Sadaret’e getirilişi bazı çevrelerce hazmedilmeden, şimdi de Hatice Sultan’la evlendiriliyor.</p>

    <p class="normal1">Hatice Sultan’ın yaşı hakkında bir şey söylenmemiş, sadece, İskender Paşa’dan dul kalmış olması muhtemel imiş ki bu da zayıf bir ihtimal, hatta bir zan!<sup class="calibre2"><a href="../Text/PARGALIIbrahim_split_005.html#footnote-5007-8" id="footnote-5007-8-backlink">[8]</a></sup> Sultan Süleyman’ın kız kardeşi, ikisi de Hafsa Sultan’dan doğma, Yavuz Sultan Selim’in evlâtları. Padişah’ın tercihine mâni olabilecek bir güç yoktur, fakat Sultan Selim’in kızının bir devşirme ile evlendirilmesi kamuoyunun tasvibini alamamıştır. Askerî isyanlar görülür Osmanlı tarihinde, bunu yapanlar Türk çocukları değil, daha ziyade Türk olmayan Yeniçeriler ve Sipahilerdir. Anadolu ahalisi kutsal sayar Âli Osman’ı ve onun fertlerini. Yavuz Sultan Selim gibi bir padişahın kızının, bir devşirme paşa ile evlendirilmesi pek münasip düşmez halk vicdanına göre, ama hep böyle olmuyor mu? En iyisi, biz bu mevzu üzerinde durmadan, düğün dernek faslına geçelim. Sadece, kamuoyu vicdanına tercüman olduğuna inanan bir tarihçimizin tepkisini aktaralım:</p>

    <p class="normal1">“Pargalı bir Rum yahut Ceneviz balıkçısının bu dönme dölüne, Yavuz Sultan Selim’in kızı ve Kanuni Sultan Süleyman’ın kız kardeşi olan Hatice Sultan’ın verildiği rivayet edilir!”<sup class="calibre2"><a href="../Text/PARGALIIbrahim_split_005.html#footnote-5007-9" id="footnote-5007-9-backlink">[9]</a></sup> Öfke böyle.</p>

    <p class="normal1">Erkek veya kadın olmuş fark etmez, hanedan üyeleriyle dışarıdakiler arasında dağlar kadar fark var ve bu farkın kapanmasına hiçbir kişi, hiçbir mevki kâfi değil. Pargalı İbrahim’in devamlı sarayda kalıyor olması, Hatice Sultan’la yüzyüze görüşmelerini sağlamış olabilir, ama bir aşk yaşamalarının imkânı yoktur. Hattâ Sultan Hanım bir erkeği sevmeye ve bunu belli etmeye yanaşamayacağı gibi, muhatabı olan bir erkek de buna cesaret edemez. Sultanların kimlerle evleneceğine karar verecek olan padişahtır, öbürlerinin vazifeleri sadece ‘emriniz başımız üzerine,’ demekten ibaret: Bu meselenin hakikati bu. Perde gerisinde cereyan eden, cereyan ettiği sanılan hiçbir şeye aldırış etmeden, yekten düğün merasiminin tasvirine geçeceğiz:</p>

    <p class="normal1">Peçevi, düğün töreninin anlatımına şöyle başlıyor: “18 Recep 930 (22 Mayıs 1524, Pazar) Evlenmek Müslümanlığın ilkelerinden biri olduğundan İbrahim Paşa, kız kardeşi ile evlenmek için saadetli padişahtan izin istedi. Bunun üzerine Padişah, istenen izni verdiği gibi kendileri de şahsen düğün törenini şereflendirmeyi vaat buyurdular.”</p>

    <p class="normal1">Düğün, devrin en kudretli Padişahı Sultan Süleyman’ın hemşiresi ile en itibar ettiği bir Paşa’nın olunca, dillere destan olması da şart. Geceli gündüzlü on beş gün sürecek olan düğünle, Paşa, Padişah nezdinde ki mevkiinin, devlette ki gücünün farkına ve tadına bir daha varacak. Sonra, atacağı adımların ölçüsünü kararlaştıracak.</p>

    <p class="normal1">Şenlikler rahat icra edilsin diye, İstanbul’un en geniş ve namlı At Meydanı (Sultanahmet Meydanı) tahsis edildi. “Mehterhane binası önünde, muzaffer padişah için, bahtı mutluluk olan taht kuruldu. İkinci Vezir Ayas Paşa, Yeniçeri Ağası ve kapıkullarının tamamı ile saraya vararak mutlu padişahı düğünü şereflendirmeye davet etti. Bütün kapıkulları ve öteki esnaf takımına birer gün süre ile çeşitli şölen ve bağışlarla bolca ikramlarda bulunuldu. Misafirler için, “rengârenk musanna otaklar ve sayebanlar (gölgelikler) kuruldu. Altın kaliçeler serildi.</p>

    <p class="normal1">Şimdiye kadar evlenen sultanlardan hiçbirinin düğününde olmamış bolluk ve neşe bu kez gözler önüne serildi. Cihanın kölesi olduğu mutlu padişah düğünü onurlandırmak üzere gelirken ayağı altınlar, sağ ve sol yanları altın işlemeli serâserlerle, bahada ağır dibalarla, atlas, kadife, kemha ve benzeri kumaşlarla döşediler. Sokakları türlü nakış ve bezeklerin doldurduğu bir seyir yeri hâline döndürdüler. Vezirler ve devlet ileri gelenlerinin hepsi yaya olarak padişahın bindiği atın önüne gelip, eğer örtülerini omuzları üzerinde taşıyan seyisler gibi hizmet ettiler.</p>

    <p class="normal1">Uzun Hasan, Şah İsmail ve Tomanbay cenklerinden alınan musanna (sanat eseri) ve murakka yüksek otaklar ve gölgelikler yapıldı. Altın işlemeli sofralıklar ve süslü döşekler döşendi. Ekâbir için temaşa edilecek yerler yapıldı. Meydanın etrafında ve Arslanhâne üzerine mümkün olan köşelere çardaklar ve sofalar tertip olundu.”<sup class="calibre2"><a href="../Text/PARGALIIbrahim_split_005.html#footnote-5007-10" id="footnote-5007-10-backlink">[10]</a></sup></p>

    <p class="normal1">Padişah, kendisi için kurulmuş olan tahta oturunca sağ yanında şeyhülislâm ve Müftü Kemalpaşa zade, sol yanında hocası Molla Hayreddin yer aldılar. Öteki yüksek seviyedeki bilginlerle, halkın seçkinleri ve Semaniye müderrisleri, derecelerine göre sırasıyla padişahın karşısında oturup ilmî konular üzerinde birbirleriyle tartıştılar.</p>

    <p class="normal1">Sonra Hassa Çeşnigirleri mutlu padişahın önüne ayrı bir sofra yemek koydular, bilginlere de başka sofralar çıkardılar. Baş defterdar Mustafa Çelebi, saray hazinesinde saklı bulunup tabağı ve çanağı ile beraber Nuşirevan’dan yadigârdır diye tanınan ünlü firuze kâse ile saadetli padişaha şerbet sundu ve yine yerine dönüp oturdu.” <sup class="calibre2"><a href="../Text/PARGALIIbrahim_split_005.html#footnote-5007-11" id="footnote-5007-11-backlink">[11]</a></sup></p>

    <p class="normal1">Bizim eski tarihçilerin en fazla rağbet ettikleri şey, padişahla ilgili her ne olursa olsun, mümkün olduğunca abartmak. Ama nedense bu düğünün tasvirinde cimri davranılmış. Peçevi’den devam edeceğiz:</p>

    <p class="normal1">“Yemekten sonra sofralara çeşitli tatlılar ve şerbetler kondu; bilginlerin her birine birer sini şeker helvasından başka çeşitli tatlılar ve murabbalar ikram olunup evlerine gönderilmekle sonsuz iltifatlar gösterildi.”</p>

    <p class="normal1">Damat Sadrazam olunca, sağdıçlığa da İkinci Vezir Ayas Paşa seçilmişti. Padişah’ı davet görevi sağdıç Paşa ile Yeniçeri Ağası’nın. Dolayısıyla Onlar hilatlerini erken aldılar davet olunanın elinden:</p>

    <p class="normal1">“Daha sonra, dönerek Atmeydanı’na geldiklerinde, tekrar makamı yüce Padişah tarafından takımı dizilmiş atı ile birer mükemmel binek ihsan edilip, hilat-i fâhireler giydirildi.”</p>

    <p class="normal1">Padişah, belki hemşiresi adına belki sadrazamı için cömertliğin sınırını geniş tutmuş, bulunan herkes payını alıyor. Birazda Hıristiyan tarihçiden dinleyelim:</p>

    <p class="normal1">“Sultan Süleyman, İbrahim Paşa’yı övgüde göklere çıkararak davetçileri hediyelere gark etti ve gönderdi. Yedi gün, mütemadiyen, silahtarlar, sipahiler, ulufeciler, garipler, cebeciler, topçular pek debdebeli bir surette ziyafetlere çekildiler. Sekizinci gün yeniçerilere, vezirlere, Beylerbeyilerine, sancak beylerine parlak bir ziyafet verildi. Dokuzuncu gün -ki gelinin saraydan alınacağı günün arifesidir- Padişah İbrahim’in sarayına gitti. Bütün hanelerin duvarlarına kıymetli kumaşlar serilmiş olduğundan Sultan Süleyman adeta altın ve ipekten bir duvar arasından geçiyordu.” <sup class="calibre2"><a href="../Text/PARGALIIbrahim_split_005.html#footnote-5007-12" id="footnote-5007-12-backlink">[12]</a></sup></p>

    <p class="normal1">Eğer var idiyse can sıkıcı hâdiseler, onlar da gündem dışı edilmişti. Kelimenin tam mânasıyla mutluluk akıyordu insanların yüreğine.</p>

    <p class="normal1">Biz buna bu gün israf diyebiliriz -daha beterlerini zamanımızda duyuyor olsak ta-, yapılanların o günkü adı, Padişah’ın cömertliğidir. Doğrusu, devletin saçıp-savuracak zenginliği vardı. Padişah lâyık görmüş israfı Sadrazamı’na ve birazda kız-kardeşine. Günlerce yendi içildi, eğlenildi; âmiri memuru, esnafı, uleması, askeri nasiplendi verilen ziyafetlerden, dağıtılan altınlardan. Nihayet misafirler dağıldılar geldikleri yerlere, İbrahim Paşa erdi muradına. Bu gün, <span class="idebold">İbrahim Paşa Sarayı</span> olarak anılan Sultanahmet Meydanı’ndaki muhteşem bina, yeni evlilere saadet yuvası oldu.</p>

    <p class="normal">İşe Yarayan Bir Doğum</p>

    <p class="normal1">Şehzade Selim, Kanuni’nin bilmem kaçıncı çocuğudur, belki fazla bir değer ifade etmemiştir onun için. Hürrem, Kanuni namıyla anılacak Padişah’a kanunları-kuralları yıktıran kadın. İlk oğlunu doğurmuş olmakla ne kadar şendir Allah bilir; biz de tahmin ederiz.</p>

    <p class="normal1">Pargalı İbrahim, Hürrem’e göre, Sultan Süleyman’la aralarında biten bir karaçalıdır. Aynı duygu Hürrem için İbrahim Paşa tarafından beslenmektedir, yani Padişah’ın sevdiği bu iki insan birbirine düşman.</p>

    <p class="normal1">Hürrem, doğumunun an meselesi oluşuna ve bu mutlu hâdisenin böyle bir zamana denk gelişine fevkalâde memnun kaldı. Belki Hürrem’den daha fazla İbrahim sevindi böyle bir denk gelişe. Herkes daha ziyade Sultan Süleyman’ın huzurunu artırma yarışı içinde iken, damat ile üvey kaynana yarısı kadının birbirine hasımca bakışları ne fena tesir bırakırdı! Düğün süresince İbrahim ile Hürrem’in birbirlerini görmeme şansı ikisi adına da paha biçilmez hediyedir.</p>

    <p class="normal1">Düğün faslına dalıp, doğum hadisesini unutmadık, lâkin araya sıkıştırılası münasip düşmemişti. Aşağıya, doğumun ve doğanın anlatılışını alıyoruz. Eğer Selim’in yetiştiği günleri, Anadolu’da valilik yaptığı yılları, sonra da nasıl bir padişah olduğunu bilenlerden olmasa idik, ne kadar mutlu olurduk! Maalesef pek yararlı biri olmamıştır Şehzade Selim. Pek de, Kur’an-ı Kerim’de vasf edilen ahlâk üzere olduğunu söyleyemeyiz. Sonra, Cenab-ı Allah, o ayetle Peygamber Efendimizden bahsediyor; mukayese ilginç!</p>

    <p class="normal1">“Bu büyük cemiyette bulunan şeyhler, âlimler ve Salihlerin dualarının berekâtında saltanat kapısında bir dürriyektâ (inci tanesi) sadef, anne rahmine düştü. Bir eşi bulunmaz gevher şaha benzeyen eşsiz bir cevher, yani gerçekten yumuşak tabiatlı bir şehzade. ‘Ve her halde sen pek büyük bir ahlâk üzerindesin (Kur’an, LXVIII, 4), yani Selim Han, lâ-mekân âleminden varlık dünyasına ayakbastı.” <sup class="calibre2"><a href="../Text/PARGALIIbrahim_split_005.html#footnote-5007-13" id="footnote-5007-13-backlink">[13]</a></sup></p>

    <p class="normal">Mısır’da Asayişsizlik</p>

    <p class="normal1">Pargalı İbrahim Paşa, Sultan Süleyman’ın takdiri ile sadarete getirildi, erken olmuştu, usulsüz olmuş, ama olmuştu. Öfkelerin hedefinde Padişah olmalıydı belki, fakat bütün şimşekler İbrahim Paşa’nın üzerine yağmıştı. Başka bir açıdan bakacağız meseleye, gördüklerimizle yüreklere su serpilecek:</p>

    <p class="normal1">Devşirmeler takımı tarafından bir tezgâh kurulmuş, Pirî Mehmet Paşa’nın sadaretten azledilmesine çalışılıyordu; bunların elebaşı da Arnavut Ahmet Paşa idi. Eğer Sultan Süleyman faka bassa, kendisine verilen fitlere tam mânasıyla kansa, Ahmet Paşa’ya aldansa onu sadrazam yapacaktı. Her zaman için çok kötüden az kötü iyidir.</p>

    <p class="normal1">Padişah, Piri Paşa’yı azl edip yerine İbrahim Paşa’yı getirince huzursuzluğu artan Ahmet Paşa’yı da Mısır Valiliği’ne tayin etmişti (15 Temmuz 1523). Ahmet Paşa yaramaz, ikiyüzlü vezirlerden biri, Mısır’a varır varmaz da herkese pis yüzünü göstermişti. Aradan altı ay geçmeden saltanatını ilân eden <span class="idebold">”Hain Ahmet Paşa,”</span> hiçbir şey elde edemeden hayatını da kaybetmişti. Ahmet Paşa ortadan kalktı, lâkin Mısır’da asayiş Hak getire.</p>

    <p class="normal1">Asayişin bozulmasına sebep olan Hain Ahmet Paşa ayrı bir konu, onu buraya taşımayacağız. İbrahim Paşa’nın, Padişah’ın hemşiresiyle evlenmesi üzerinden dört ay geçmişti. Mısır’a dirayetli ve güvenilir bir vezir gönderilirse, şirazesinden çıkan düzeni eski hâline getirebilir; bunun için ıslahatçı olma görevi Damat İbrahim Paşa’ya verildi. (30 Eylül 1524).</p>

    <p class="normal">İbrahim Paşa Mısır’da<br class="chapter" />
       (30 Eylül 1524)</p>

    <p class="normal1">Sultan Süleyman, askerini ve tebaasını tanır, dünkü Hasodabaşı ile hemşiresini evlendirdiğinden dolayı, bir araya gelip fısıldayanların dedikodu mevzuu olduğunu da bilir. Başka kimsenin bilmediği ve padişahın bildiği bir şey var, o da Pargalı İbrahim’in herhangi bir vezire benzemediği! Mısır’da meydana gelen otorite boşluğu, bundan kaynaklanan düzensizlik eğer İbrahim Paşa eliyle sağlanırsa çok önemli faydaları görülecek. Öncelikle Mısır Osmanlı Devleti için birkaç can damarından biridir, orada yolunda giden işlerin gölgesi İstanbul’a düşer. Mısır’da yaşanan kâbus da İstanbul ufkuna çökmekte gecikmez.</p>

    <p class="normal1">Başarılı bir Mısır hareketi, Sultan Süley-man’ın İbrahim’i sadarete getirmede ve kız kardeşiyle evlendirmede isabetli davrandığını isbat eder. Başka her şey bir tarafa bırakılsa, sırf Pargalı’nın kendini gösterme işi gerçekleşse yine yeter. Padişah, Damat Paşa’nın kendini isbatı için mühim bir fırsatı değerlendirmek istiyor.</p>

    <p class="normal1">Sonsuz salâhiyet, “on kadırgadan mürekkep bir filo ile” beş yüz yeniçeri ve bir rivayete göre başka sınıflardan iki bin de nefer almıştı yanına. İbrahim Paşa’ya refakat eden devlet erkânından şu mühim simalar bulunmaktaydı:</p>

    <p class="normal1">“Baş-defterdar İskender Çelebi, Ulûfeciler Ağası Hayreddin Ağa, Çavuş-başı Sofu-zade Mehmet Ağa, Celal-zade Mustafa Çelebi.” <sup class="calibre2"><a href="../Text/PARGALIIbrahim_split_005.html#footnote-5007-14" id="footnote-5007-14-backlink">[14]</a></sup></p>

    <p class="normal1">Bizim tarihçilerin, bu uğurlanışı takdimleri o kadar hoş ki, sanki en sevdikleri bir yemeğin lezzetini tarife çalışıyorlar; örneğimiz Solak zade tarihinden:</p>

    <p class="normal1">“Padişah Hazretleri, son derece gönül okşayıcı muhabbetlerinden ve nihayet ölçüde şefkatlerinden, gönlü zengin Paşa’nın izzetli huzurlarından ayrılarak, bunca zahmet çektiğine merhamet ederek, hatırlarını teselli etmek istemişti. Hemen hassa kayıklarından birine binerek birkaç hademesi ve musahipleri ile İbrahim Paşa’nın bulunduğu kadırgaya vusul buldular. Yanaşıp, merdivenlerden yukarıya çıkalım derken, Asaf gibi yaratılmış olan İbrahim Paşa, zamanın Süleymanı olan Padişah Hazretlerinin teşrifini şan ve şevket bilip, mübarek ayaklarına yüzünü ve gözünü sürdü. Onlar da tafsili mümkün olmayan iltifatlar ile kadrini yücelttiler ve topraktan feleklere erdirdiler.” <sup class="calibre2"><a href="../Text/PARGALIIbrahim_split_005.html#footnote-5007-15" id="footnote-5007-15-backlink">[15]</a></sup></p>

    <p class="normal1">“Celâl zade Sultan Süleyman’ın padişahlık devrinin tarihini yazmıştır. Devlet hiyerarşisindeki (makam ve yetkilere göre sıralanma) mevkii birçok vekayide bizzat hazır bulunmasını sağladığı cihetle, tarihi müracaat ve itimat edilecek kıymetli eserlerden biridir. Donanmanın azimetinde Padişah İstanbul civarındaki adalara kadar bizzat İbrahim’e refakatle pek meveddetkârane (dostane) bir surette veda eyledi ki, Şark milletlerinde işitilmemiş ve Osmanlı padişahları tarihinde başka misali görülmemiş bir iltifattır.” <sup class="calibre2"><a href="../Text/PARGALIIbrahim_split_005.html#footnote-5007-16" id="footnote-5007-16-backlink">[16]</a></sup></p>

    <p class="normal1">Mısır yolculuğu böyle başlamış, bununla Sultan Süleyman, İbrahim Paşa’ya ne kadar değer verdiğini anlatmış oluyor. ‘Ben ki cihan mülkünün hükümdarıyım, bu paşama böyle iltifatlarda bulunuyorum, elbette bir bildiğim var, siz de böyle davranın!’</p>

    <p class="normal1">Yavuz Sultan Selim’den kalan vezirlerin, Süleyman-İbrahim münasebetine alışabilmesi mümkün değil. Emekliye sevk edildiğine üzüldüğümüz Pirî Mehmet Paşa, bu hâller kendisine nakledildiği zaman, böyle bir sahnenin şahidi olmadığı için hâline şükredecek. Yaşı otuz civarında ve Hasodabaşı’lıktan fırlatılıp Vezir-i azam yapılmış bir köle, sefere çıkarken kilometrelerce mesafeyi beraberinde kat eden padişah tarafından uğurlanıyor!</p>

    <p class="normal1">Meselenin, bakılması gereken birçok boyutu var; halkın homurtusu, vezirlerin kıskançlığı değil esas mühim olan; Sadrazam İbrahim Paşa bunca nimeti nasıl hazm edecek? O kadar hızlı yükselme bir insanın kimyasını bozup doğru ile yanlışı ayırt etmesini zorlaştırmaz mı? Tabii ki hayat devam ettikçe, işler görüldükçe meydana çıkacak her şey. Bugün için fazla bir şey demenin mânası yok:</p>

    <p class="normal1">Ülkesi, milleti, devleti ve padişahı adına üzülenler, sonuç meydana çıktığında pişmanlık duyabilirler yahut beş asır sonra bile şöyle hayıflananlar çıkabilir:</p>

    <p class="normal1">“Osmanlı tarihinde emsalsiz bir teveccüh göstererek çok sevdiği Sadrazamı’nı adalara kadar teşyi” <sup class="calibre2"><a href="../Text/PARGALIIbrahim_split_005.html#footnote-5007-17" id="footnote-5007-17-backlink">[17]</a></sup> eyledi.</p>

    <p class="normal1">Saymayacağız, sadece nakledeceğiz yaşanan ilkleri. Şunu hayretle göreceğiz, ne verende tutukluk, ne alanda kanaat olacak. Pargalı İbrahim, bilgisinin, kabiliyetinin, zekâsının ve diğer marifetlerinin meyvelerini devşirirken, birçok şeyi unutacak.</p>

    <p class="normal">Yolda Oyalanmak</p>

    <p class="normal1">Pek önemli olmayan engellerle karşılaşıldı, biz buna macera dedik. Uğurlanışındaki fevkalâdelik Sadrazam İbrahim Paşa’nın gururunu azgın deniz dalgaları misali kabartmıştı. Duyguları muzafferiyetin zirvelerinde, gemiler deniz üstünde seyrediyor. Sakız Adası’na uğrayan İbrahim Paşa, buranın Venedik’li memurları tarafından tazimle karşılandı. Sultan Süleyman’ın Vezir-i azamıdır tabii ki, şanına yakışır hediyeler takdim edildi Sakızlılar tarafından, daha sonra Rodos’a yanaşıldı.</p>

    <p class="normal1">Dinlenmiş olarak, İskenderiye’ye yelken açan Osmanlı donanması, baş edemeyeceği hava muhalefetiyle karşılaştı. Pargalı İbrahim’e surat asan deniz, Sultan Süleyman’ın şefkatini göstermiyor. Üç haftalık mücadeleden sonra, devam etme şansı kalmadığına inanılıp, Marmaris Körfezi’ne sığınmak zorunda kalınmıştır. (28 Kasım 1524)</p>

    <p class="normal1">Mevsim itibariyle elverişli olmayan hava şartları, epeyce zamanın israf edilmesine sebep olmuştu. Marmaris’ten itibaren kara yolu kullanılmaya başlandı. 30 Eylül 1524’te İstanbul’dan harekete geçen İbrahim Paşa ve beraberindekiler, 2 Nisan 1525’te Kahire’ye girdiler.</p>

    <p class="normal">Mısır’da Muhteşem Karşılanma</p>

    <p class="normal1">Pargalı İbrahim Paşa’nın pek haz aldığı bir sahne yaşanacak Kahire’ye girişte. Mısır’da çoktan âsi’nin işi bitirilmiş, eyâlet Güzelce Kasım Paşa’nın idaresine geçmiş, fakat düzen tam olarak sağlanamamıştı. İbrahim Paşa’nın gönderilişi taşların yerli yerine oturtulması için. Şimdi Kahire’de sergilenen karşılama merasimine bakalım:</p>

    <p class="normal1">“İbrahim Paşa’nın Kahire’ye girişi o kadar tantanayla vukua geldi ki, bütün Çerkez sultanlarının hatıraları, yanında sönük kaldı. Ağır elbise giyinmiş 5.000 yeniçeri, sipahi, Memlûk alay teşkil ediyorlardı. Bu münasebetle Padişah’ın kendisine vermiş olduğu at takımları 150.000 altından ziyade bir kıymette idi. Süvarilerinin mızrakları -Osmanlıların millî renklerine mugayir olarak- mavi ve beyaz idi. Sadrazam’ın hademesi hademe-i şahane gibi sırmalı serpuş ve elbise giymişlerdi. Maiyetlerindeki Memlûklar da böyle giyinmişler idi.” <sup class="calibre2"><a href="../Text/PARGALIIbrahim_split_005.html#footnote-5007-18" id="footnote-5007-18-backlink">[18]</a></sup></p>

    <p class="normal1">İbrahim Paşa, ileri derecede gösteriş meraklısıdır. Bu hususta gösterdiği tavrı fazla yadırganmamalı, eğer bu bir hata ise, Padişah’ın kendisine karşı davranışlar sorgulanmalıdır: Sultan değil, bu kesin, kendisi de zekâsı sayesinde sultan olmadığını bilecek durumda. Şuna da inanmaktaydı:</p>

    <p class="normal1">“Evet, sultan değilim, ama birçok sultandan daha büyüğüm.”</p>

    <p class="normal1">Düşüncesi çeşitli vesilelerle kendi dilinden ifşa edilmiştir. Debdebe hevesi Mısır seyahatinde bile alenen görülmüştür. Burada devlet adına hayatî bir görev icra edecekti etti, hem de en âlâsından:</p>

    <p class="normal1">Önce memnuniyetsizliğin sebeplerini anlamaya çalıştı ve gördü ki, gerçekten idarî bir noksanlık söz konusudur:</p>

    <p class="normal1">“Kansu Gavri ile Hayır Bey zamanında bunun ne suretle tatbik edildiğini öğrendi ve bundan sonra hem halkı ve hem de hazineyi koruyacak surette âdilâne bir kanun yaptırdı. Bundan başka adlî ve askerî kanunları da tadil ve ıslah eyleyerek tertip ettirdiği gibi bu yeni kanunları hükümdara arz edip tasdik ettirdi. Mısır hâdiselerinin önünü aldı ve Şam Valisi Hadım Süleyman Paşa’yı Mısır Beylerbeyiliğine tayin etti.” <sup class="calibre2"><a href="../Text/PARGALIIbrahim_split_005.html#footnote-5007-19" id="footnote-5007-19-backlink">[19]</a></sup></p>

    <p class="normal1">Hiç tavizkâr davranmayan İbrahim Paşa, her aksiliği kendi kuralına uygun olarak yola koymuştur. Âsilerin idamı, eyâlet gelirinin belirli kısmının İstanbul’a aktarılması, yeni idarecilerin tespiti, vazifelerin taksimi ve başka nice işler var ise hepsi düzgün biçimde halledilmiştir. Görüldüğü yerde, hoşa gitmeyen bütün hareket ve icraatları eleştirileceği gibi, takdire lâyık olanlar için de kalemimiz suskun olmayacak:</p>

    <p class="normal1">En iyi tahminlere göre, Pargalı İbrahim Paşa’nın Mısır’da kaldığı süre 73 gündür. Çok yararlı hizmetlerde bulunduğu, kendisini hiç sevmeyenler tarafından dahi anlatılmaktadır:</p>

    <p class="normal1">“Bu müddet zarfında asi Arap şeyhlerinden ikisi emsaline ibret olarak idam edilmiş. Habeşistan hududuna kadar bütün şeyhlere sadakat yemini ettirilip hepsinin itaat ve inkıyadı temin olunmuş, mahalli hükumetten şikâyeti olanlar münadilerle davet edilip hakları yerine getirilmiş. Borç yüzünden mahpus olan fakirlerin borçları hazineden verilip hepsi tahliye edilmiş. Kahire’nin harap olan abideleriyle binaları derhal tamir edilip şehrin imarına başlanmış. Son valiler devrinde yükseltilen vergileri son Kölemen sultanları devrindeki defterlere göre eski nisbetlerine indirilmiş. Maarif ve eytam (yetimler) işleri tanzim edilmiş ve Mısır vilayetinin hususi şeraitine (şartlarına) uygun mahalli kanunlar tanzim edilmiştir.</p>

    <p class="normal1">İbrahim Paşa’nın en mühim tedbirlerinden biri de, Umman ve Hint denizlerindeki faaliyetleri Kızıldeniz’i tehlikede bırakan Portekiz’lilere karşı Süveyş Limanı merkez olmak üzere bir Mısır Kaptanlığı ihdas edip Kölemenler devrinde bu vazifede bulunmuş olan Türk denizcilerinden Selman Reis’i bu mühim mevkie tayin etmiş olmasında gösterilebilir. Bu ıslahatın halkı çok memnun edip Osmanlı idaresine ısındırdığı hakkında birçok rivayetler vardır.” <sup class="calibre2"><a href="../Text/PARGALIIbrahim_split_005.html#footnote-5007-20" id="footnote-5007-20-backlink">[20]</a></sup></p>

    <p class="normal">İstanbul’da Yeniçeri İsyanı</p>

    <p class="normal1">İbrahim Paşa, akilâne bir dirayetle, Mısır’da işleri yola koyarken, İstanbul’da yeniçeriler yoldan çıktı. 25 Mart 1525’te patlayan isyanda birçok devlet adamının konakları yağmalandı.</p>

    <p class="normal1">Yeniçerilerin isyanı için gösterilen sebep gayet basit. Sadrazam’ın Mısır’a gitmesinin ardından, Padişah da kış mevsimini avlanarak ve dinlenerek geçirmek üzere Edirne’ye gitmişti. Bunun açık mânası iş paydosu demektir.</p>

    <p class="normal1">Dışarıdan bakarak değerlendirilse; “yeniçeriler bomboş yatıp ense yapıyorlar” denir. Oysa savaş o sıralarda zafer, zafer ganimet demektir ve yeniçerilerin bayıldığı şeydir. Padişah ile Sadrazam olmayınca sefere çıkılmıyor, gelir kapıları açılmıyor, bu sefer yeniçeriler ağızlarını açıyorlar. Bu isyanın izahı böyle yapılmaktadır. Başka izah tarzı da doğrudan Vezir-i azam İbrahim Paşa’yla ilgili:</p>

    <p class="normal1">Sadarete getirilişini hazmedemeyen bazı devlet erkânı İbrahim Paşa’yı gözden düşürüp, sonra da azl ettirmek istiyorlar:</p>

    <p class="normal1">“Zaten Kanuni’nin bu isyanda ittihaz ettiği (benimsediği) tedbirler de bu noktayı teyit edecek mahiyettedir. Sultan Süleyman 22 Mart Çarşamba günü Edirne’den İstanbul’a gelmişse de sarayına inmeyip Kâğıthane ve Terkos taraflarında avlanmakla vakit geçirmişti. Bu vaziyetten istifade eden Yeniçeriler üç gün sonra ayaklanıp İkinci Vezir Ayas Paşa ile Defterdar Abdüsselâm Çelebi’nin ve hattâ kuvvetli bir rivayete göre de Sadrazam İbrahim Paşa’nın konaklarıyla gümrükleri ve bazı evleri yağma etmişlerdir.</p>

    <p class="normal1">Bu vakada Kanuni büyük bir süratle hareket edip âsilerden üç kişiyi kendi eliyle öldürmüş, vakada müşevvik oldukları anlaşılan Yeniçeri Ağası Mustafa Ağa ile Reisül-küttab Haydar Efendiyi ve diğer birkaç kişiyi idam ettirip ocağı sindirmiş. Kanuni, ocağı sindirdikten sonra askere yüz bin ve yahut iki yüz bin duka altını tevzi ettirerek galeyanı teskin etmiştir. İdam edilen devlet adamlarından Reisül-küttab yani Hariciye Mektupçusu Haydar Çelebi, Yavuz devrinde Divan Kâtibi olup Mısır seferinin mufassal bir ruznamesini yazmış olan kıymetli müelliftir.”<sup class="calibre2"><a href="../Text/PARGALIIbrahim_split_005.html#footnote-5007-21" id="footnote-5007-21-backlink">[21]</a></sup></p>

    <p class="normal1">Her olay İbrahim Paşa’nın lehine netice vermekte, bu biraz da şanstan olsa gerek. Eğer İbrahim Paşa’nın azl edilmesi için yazılmış bir senaryonun parçası idiyse Yeniçeri İsyanı, uygulayıcılar hapı yutmuş, İbrahim Paşa kazanmıştır. Sultan Süleyman, bundan sonra sadrazamını daha fazla sahiplenip, daha fazla koruyacak.</p>

    <p class="normal1">İsyanlar kanla bastırılır, başka yolları da var fakat en kestirmesi bu! Sultan Süleyman’ın, isyankâr yeniçeri güruhuyla mücadelesi macera filmi gibi de anlatılır, bunun bir kısmı hayal mahsulü olsa da dinlemekten zevk alınıyor doğrusu:</p>

    <p class="normal1">“Şehirden kaçanlar ve hâlâ şehri kasıp kavuran yeniçerilerin haykırışları ile durumu gören Sultan, yeniden atına atladı ve yağma yapan âsilerin arasına daldı; kendilerini itaate çağırdı, kışlalarına dönmelerini emretti ve nihayet hakarette bulundu. Askerler önce dinler gibi oldularsa da kışkırtmaların sonunda Padişah’a hakaret etmeye başladılar ve sarayın kapısına kadar kovaladılar. O sırada Kanuni’nin atına inen bir balta, Sultan’ın yere düşmesine sebep oldu. Başı üzerine yağan taş ve ok yağmuru altında Kanuni Sultan Süleyman hemen yayını gerdi ve üç atışta üç yeniçeriyi öldürdü. Sonra kılıcını çekerek, bir avuç bostancı ile sipahilerin yardıma yetişmesine kadar kendini savundu. Böylesine yürekli bir padişah ile karşılaşmış olmaktan ve başkentin lânetine maruz kalacaklarından korkan yeniçerilerin bir kısmı Padişah’ın ayaklarına kapanırken, diğerleri kışlalarına kaçıyorlardı.” <sup class="calibre2"><a href="../Text/PARGALIIbrahim_split_005.html#footnote-5007-22" id="footnote-5007-22-backlink">[22]</a></sup></p>

    <p class="normal">İbrahim Paşa’nın Dönüşü</p>

    <p class="normal1">Niçin olduğu tam açıklanmayan sebep yahut sebeplerle, İbrahim Paşa İstanbul’a çağırıldı. Herhalde yeniçerilerin isyanı bu çağırılışın başlıca sebeplerinden biridir. Şam Beylerbeyi, Mısır eyâletinin başına getirildi. Önceden bütün işler halledilmiş olduğu için, gailesiz vaziyette 14 Haziran 1525’te payitahta dönüldü.</p>

    <p class="normal1">Gidiş hava muhalefetine boyun eğdirdiği için biraz sıkıntılı olmuştu, dönüş yolunda faydalı bir takım hususlarla uğraşıldı. Bu günler Pargalı’nın sadece Vezir-i azam olarak anılmasını gerektiren sahnelerle süslenmektedir.</p>

    <p class="normal1">Hain adı verilmemiş ise de kötü namı ile nefret kazanmış olan Ferhat Paşa, Şehsuvar oğlu Ali Bey’i soyu sopuyla beraber katletmişti Temmuz 1522’de. Dulkadır Beyliği tamamen dağılmış, toprakları İmparatorluğa dâhil edilmişti. İbrahim Paşa, “dirlikleri hazineye zapt edilen tımarlı sipahilerin şekavete (haydutluğa-soygunculuğa) başladıklarını ve bunların Mısır hazinesiyle kendisine ait ağırlıkları vuracaklarını öğrendi. Bu ocak zade sipahilerin ileri gelen boy beylerini getirtip görüştü; yapılan haksızlığı anladı ve dirlikleri kesilenlerin tımarlarını geri verdirip o taraflardaki asayişsizliği giderdi.”<sup class="calibre2"><a href="../Text/PARGALIIbrahim_split_005.html#footnote-5007-23" id="footnote-5007-23-backlink">[23]</a></sup></p>

    <p class="normal1">Hammer, ihtişamlı sahnelerin tasvirine meraklı, biz de İbrahim Paşa’nın dönüş yolculuğunu ve karşılanışını ondan aktaracağız:</p>

    <p class="normal1">“Şam’dan geçerken Venediklilerin imtiyazlarını ve muafiyetlerini teyit etti. Kayseri’de ikâmeti esnasında Dulkadır Türkmen beylerinden alınmış olan tımarları iade etti ve Kahire’ye girdiği zamankinden ziyade debdebe ile İstanbul’a dâhil oldu. Padişah muhafız askerleriyle vezirler dört günlük yoldan istikbal ve Zat-ı Şahane tarafından-kıymetli taşlarla müzeyyen takımı 200.000 duka değerinde- bir Arab atı hediye ettiler. İbrahim’de avdetinde Padişah’a o kıymette bir serpuş takdim etti. ”<sup class="calibre2"><a href="../Text/PARGALIIbrahim_split_005.html#footnote-5007-24" id="footnote-5007-24-backlink">[24]</a></sup></p>

    <p class="normal1">Sultan Süleyman cülusunun ilk günlerinde akıllı ve adalet perver bir padişah görüntüsü vermişti. Ayrıca ölçülü bir insan olduğu zannı uyandırmıştı tanıyanlarda. Mevzu Pargalı İbrahim olunca ne ölçüsü kalıyor Sultan Süleyman’ın ne itidali. Aciz padişahlar devri gelecek ve o zamanın padişahlarından, güçlü ve kahraman vezirlerine karşı bu davranışlar yakıştırılabilecek. Kanuni Sultan Süleyman gibi bir Hakan, daha yeni tayin ettiği bir Vezir-i azamı dört günlük yoldan karşılarsa, bunun hesabını, sonunda kendine dahi veremez!</p>

    <p class="normal">Sadrazam Değil Kardeş!</p>

    <p class="normal1">İbrahim Paşa’nın Mısır’da yaptıkları fevkalade yararlı işler olarak kabul edilmiştir. Lakin iltifatında abartı ile Padişah ne yapmak istiyor, bunu anlayabilmek zor. Çaresiz, değişik yorumlara sığınılacak, Sultan Süleyman bütün debdebesine, haşmetine rağmen yalnızdır. İçini rahatlıkla açabileceği, inanıp güvendiği bir dostu yoktur Pargalı İbrahim’den başka. Can-ı gönülden özlenen bir arkadaştır İbrahim. Bilinenler doğru ise ki aksi iddia edilmemiş, edilse de ciddiye alınmamış, Sultan Süleyman erkek kardeş görmemiştir. Bir insanın kendinden küçük yahut büyük bir kardeş istemesi tabii bir şey; Süleyman, İbrahim’le bir eksiğini mi tamamlıyor acaba?</p>

    <p class="normal1">Bu samimiyetin, aşırı olarak kabul edilen ilginin Padişah’a fazla zararı dokunmayabilir, fakat diğeri için aynı şeyi söylemek mümkün değil. Küçük başarıları büyük zaferler gibi mükâfatlandırılırsa, küçük hataları da büyük cezalara müstehak görülür, bu yüzden denebilir ki İbrahim’in işi zor:</p>

    <p class="normal1">Padişah, akıllı ve zekidir, insaniyetlidir, ama hatadan münezzeh değil. Böyle yükselttiği kişiyi, bir gün o yükseklikten itiverirse, düşenin geride bırakacağı parçalanmış vücuttan başka bir şey olamaz.</p>

    <p class="normal1">Devlet Başkanlığı’nda bir eksikliği vardır diye iddia edilmemiş, savaşları, kazandığı zaferleri cihanın gözü önünde. Sultan Süleyman dünyaya kabul ettirmişti kendi büyüklüğünü. Sultan Süleyman bilinen hiç bir hususta hiçbir kimseye <span class="idebold">eyvallahı</span> yok. Pekiyi, bu Pargalı İbrahim’e yapılanlar normal mi? Hayır.</p>

    <p class="normal1">Hürrem Sultan’a âşık, Hürrem Sultan da ona karşı aynı duygularda görünüyor ve bunun yalanlanması doğru olmaz. Hürrem sevdasıyla dolu gönlünde İbrahim’in rahatça salınacak genişlikte yer bulması tehlike alametidir.</p>

    <p class="normal1">Sultan Süleyman’ın gözüne girdiği günlerde, nasıl bir sahiplenme duygusuna kapılmıştı Hürrem, kısmen de olsa biliniyor. Müthiş bir kıskançlık kini atılmış Hürrem’in yüreğine, bunun sonunda Mâhidevran Haseki kaybedecek. Pargalı İbrahim Paşa dayanabilir mi Hürrem’in mukavemetine? Hürrem bir işveli tuzak Kanuni Sultan Süleyman için, İbrahim değerli bilgilerle dolu bir kitap. Bir gün ikisinden birini tercih zorunda kalırsa Padişah ne yapsın? Tuzak pek muhkem olduğundan kurtulması kabil olmayabilir ve o zaman da ilim yüklü kitap kaderine yansın! Değişik vesileler icat edip, çözmeye, anlamaya çalışıyoruz Padişah’taki İbrahim sevgisini ve Hürrem-İbrahim-Süleyman üçgeninin falına bakıyoruz bir manada. 9 Haziran 1526 tarihli raporu ile bir yabancının İbrahim Paşa’yı tanıtışı şöyle:</p>

    <p class="normal1">“Pietro Bragadino’nun tesbit ettiğine göre İbrahim Paşa birkaç lisan biliyor, tarih, coğrafya, harb tarihi, bu meyanda, Ânibal’ın, Büyük İskender’in muharebelerini okuyor, musiki ile meşgul oluyor ve bir İran’lı ile besteler yapıyordu.”<sup class="calibre2"><a href="../Text/PARGALIIbrahim_split_005.html#footnote-5007-25" id="footnote-5007-25-backlink">[25]</a></sup></p>

    <p class="normal1">Hammer’in bildirdiğine göre Türkçenin dışında ana dili olan Rumca, Farsça ve İtalyanca konuşabiliyor. Aynı zamandaki diğer vezirlere bakalım:</p>

    <p class="normal1">“Bunlardan birincisi Mustafa ihtiyar ve meflûç (felçli) olduğundan, hemen mütemadiyen yatakta idi. İkincisi olan Ayas Paşa ki Mustafa gibi Arnavut’tur okuyup yazma bilmediği, güçlükle söz söylediği, yalnız muharebe adamı olduğu cihetle divanda ancak âdet yerini bulsun diye görülüyordu.” <sup class="calibre2"><a href="../Text/PARGALIIbrahim_split_005.html#footnote-5007-26" id="footnote-5007-26-backlink">[26]</a></sup></p>

    <p class="normal1">Sadrazam Damat İbrahim Paşa’nın kıymetini artıran özelliklerini inkâr hakkaniyete de gerçeğe de aykırı düşer. Ona rakip sayılacak mevkiler öyle malullerce doldurulmuş ki, bu durum dikkate alınınca insanın aklına, rahatsız edici bir soru geliyor:</p>

    <p class="normal1">‘Koskoca Osmanlı İmparatorluğu, iki işe yaramaz Arnavut‘tan başka adam bulamamış mı?’</p>

    <p class="normal1">Elbet her bakımdan zengindi Osmanlı Devleti. Yığınlarca Hıristiyan çocuğunu alıp, Enderun’da en önemli bilgilerle donatan devlet, oradan, yetişip çıkan donanımlı kişileri getiriyordu mühim mevkilere. Hammer’den naklimizin tamamının doğru olmaması muhtemeldir. En azından Ayas Paşa’nın ‘okuma yazma bilmediği’ iddiası yanlış olmalı. Bu şahıs devşirmedir ve bütün diğerleri gibi, o da Enderun’da okutulup, yetiştirilmiştir. Anavatanlarından (kara cahil) gelmiş olsalar bile, içlerinde dikkat çekenler seçilip, devlet hizmeti için özel olarak eğitilmiyorlar mı? Hammer, kendi dindaşlarını aşağılamakla -aslında- Osmanlı’yı kötülemeye çalışıyor. Başka eksileri tartışılmaz Ayas Paşa’nın, fakat atfedilen cehaleti doğru değil. Esas bilmeyi ve belirtmeyi istediğimiz mesele şu: Özellikle değil, fakat talih İbrahim Paşa’nın karşısına öyle silik-sıradan kişiler yerleştirmiş ki, onların arasında kumdaki istiridye kabuğu gibi farklılık arz ediyor. Bu fark sade ikbaline değil idrarına da (düşüş) yol açacak.</p>

    <p class="normal">Mohaç Seferi Üçüncü Seferi Hümayun<br class="chapter" />
       (23 Nisan- zafer 29 Ağustos 1526)</p>

    <p class="normal1">Macarlarla, hiç bitmeyecek gibi görünen kavgalarımızdan biri daha. Kanuni Belgrad seferini fetihle neticelendirmişti. Şimdi Mohaç’ta aynı neticeye koşulacak.</p>

    <p class="normal1">Savaş niçin yapılacak diye düşünmenin işe yaramayacak bir fikir yorgunluğu getireceği malum ise de biraz bakacağız. Hangi acil sebepler ısıtmıştır Mohaç Sahrası’nı, bu soruya bir cevap bulmaya çalışalım.</p>

    <p class="normal1">Baş tarafa, Sadrazam İbrahim Paşa’nın Mısır’dan erken gelmesini icap ettiren yeniçeri isyanını alalım. Adamlar savaşsızlığa dayanamıyorlar! Arada bir arıza kabilinden yenilgi yüzü görülüyor olsa da Osmanlı ordusunun aboneliği zaferedir, zafer de yeniçerilere ganimet getirir.</p>

    <p class="normal1">Bir başka mühim sebep; Yavuz Sultan Selim’in Çaldıran Zaferi’nden sonra ölen Şâh İsmail’in yerine Birinci Tahmasb diye anılan oğlu geçmişti. Devletlerarası kurallar gereği babasının ölümünü ve kendisinin iktidarını bir heyetle Kanuni’ye bildirmesi lâzımdı.</p>

    <p class="normal1">Bunu yapmayan yeni Şah, Macar Kralı’na ve Almanya İmparatoruna Osmanlı Devleti aleyhine ittifak teklif etmiş. Bu İran’a savaş açmak için kâfi sebeptir. Fakat Batı’da başka oyunlar tezgâhlanmakta, onun için İran Şâhı’na ağır bir mektup yazıp, yakın zamanda başına geleceklere hazır olması bildirildi.</p>

    <p class="normal1">Macar Kralı İkinci Lui (Osmanlı’da Layoş) İran‘la işbirliğini Türkiye aleyhine değerlendirirken, Türk hâkimiyetindeki Ulah zadegânını ayaklandırmış, ayrıca Eflak ve Boğdan Prensleriyle ittifak kurup kuvvet toplamaya başlamıştı. Yapılan küçük çaplı Haçlı Birliği temini Kanuni aleyhine idi ve savaş çıkması için meşru bir sebepti. İşte bunun için hazırlık yapıldı.</p>

    <p class="normal">Serdarı Ekrem İbrahim Paşa</p>

    <p class="normal1">Padişah için üçüncü sefer, adı da başlığa yazıldığı gibi. Sultan Süleyman’ın ayrılmaz bir parçası olan Sadrazam İbrahim Paşa, Rumeli Beylerbeyi ve bu seferin Serdarı yani Başkomutanı. Taşıdığı sıfatlar ve sorumlulukları icabı, padişahtan bir hafta evvel İbrahim Paşa harekete geçti, büyük ordu 23 Nisan’da ordu İstanbul’dan hareket etti.</p>

    <p class="normal1">Gözümüz Pargalı İbrahim Paşa’nın üzerinde, onun izini sürüp gördüğümüz hatalarının da faziletlerinin de fotoğraflarını çekmeye çalışıyoruz. Karşımıza sıkça çıkan ve bazen canımızı fazlaca sıkan, Padişah’ın onu daima başkalarından farklı ve üstün görmesi, bir fâniye verilebilecek en güzel şeyleri ona vermesidir. Osmanlı tarihinde, Kanuni’nin nezdinde İbrahim Paşa’nın işgal ettiği yer gerçek bir istisnadır. Sadrazam, Rumeli Beylerbeyi ve de Macaristan’a açılan seferin serdarı.</p>

    <p class="normal1">Padişah’tan bir hafta evvel İstanbul’dan hareket etmiş bulunan Sadrazam İbrahim Paşa, Edirne’de Anadolu ve Rumeli askerleriyle buluştu. Padişah ile Sadrazam 19 Mayıs’ta Filibe’de karşılaştılar. Seferlerde Osmanlı ordusunun en büyük engeli yağmur olagelmiştir eskiden beri; yine yağmurlar yağıyor. Devamlı şiddetini artıran yağıştan yollar belirsiz ve yürünmez, nehirler geçilmez olmuş, müşkülatla ilerleniyor. Sofya’ya 29 Mayıs’ta varıldı, burada Rumeli askerlerini alan İbrahim Paşa, Padişah’tan ayrılıp ileri hareket etti.</p>

    <p class="normal1">Birçok durağı, yağmurdan doğan zorlukları olan bu yolculuk yüksek engellerden atlanarak uzamaktaydı, ancak üç ayda Belgrad’a varıldı. Seferin ve eziyetle geçirilen günlerin, özel olarak İbrahim Paşa ile alakalı kısmı da var:</p>

    <p class="normal1">“Macaristan’da, Tuna Nehri üzerinden bulunan Petro Varadin (Petervaradin)’i karadan ve nehirden sıkıştırarak aldı.” <sup class="calibre2"><a href="../Text/PARGALIIbrahim_split_005.html#footnote-5007-27" id="footnote-5007-27-backlink">[27]</a></sup></p>

    <p class="normal1">Bizim tarihçiler biraz abartıyor olabilir, lakin yabancılar da pek küçültüyor Türk kazançlarının elde edilişini. Bakın Rumen Tarihçi Yorga’ya:</p>

    <p class="normal1">“Burada İbrahim Paşa’ya, Petervaradin’e yönelip, neredeyse sadece silahlı köylülerle dolan kötü tahkim edilmiş karargâhından Batori’yi söküp atma emri verildi.</p>

    <p class="normal1">1 Temmuz’da İbrahim Paşa, Anadolu Bey-lerbeyi Behrâm Bey, sayısız sipahi ile orduya katılmış da olsa, bu seferde asıl kuvvetleri oluşturan Rumeli birliklerini geçit resmi yaptırarak inceledi. 6 Temmuz’da Bosna ve Hersek sancakbeyleri en yiğit akıncıları ile birlikte Zemun Kalesi’ne geldiler. 8 Temmuz’da Sultan Süleyman’a Salankamen’de, Tuna Geçidi’nin sadece ‘habis ve lanet papaz’ Başpiskopos Thomory tarafından işgal edildiği ve burada Osmanlıların yolunu kapattığı haberi ulaştı. Thomory’nin yanında sadece 2 bin eğitilmemiş birlik olduğu için, Osmanlı karargâhında bayram güven ve huzur içinde kutlandı.” <sup class="calibre2"><a href="../Text/PARGALIIbrahim_split_005.html#footnote-5007-28" id="footnote-5007-28-backlink">[28]</a></sup></p>

    <p class="normal1">Savaşın bütünü herkesi, bilhassa da Serdar-ı Ekrem İbrahim Paşa’yı ilgilendirir. Bosna beyleri tarafından Sirem mıntıkasındaki kaleler alındı sırasıyla. Tuna’yı takip eden ordu ufak tefek demeyip önüne gelen kaleyi almak durumundaydı, buna göre İyluk kalesi teslim alındı, ‘Darik, Gorgorofça, Cudyek, Araca, Dimitrifçe ve bunların emsali nice kalelerin fethi kolaylıkla müyesser oldu.’ <span><sup class="calibre2"><a href="../Text/PARGALIIbrahim_split_005.html#footnote-5007-29" id="footnote-5007-29-backlink">[29]</a></sup></span></p>

    <p class="normal1">Her güzel olayı takiben Padişah’ın gönlünü şenlendirip, takdirini almak vazifesiydi İbrahim Paşa’nın. Petervaradin kalesinin zaptına 12 gün uğraşılmış:</p>

    <p class="normal1">“Düşman tarafından, Osmanlıların iki hücumuna büyük zayiat verdirilerek mukavemet edilmiş olduğu halde, duvar altından kazılan iki lağımın patlaması muhasırlara geniş bir gedik açtı: Muhafızların 500’ü idam ve 300’ü esir edildi. Vezir-i azam askerlerinin mızrakları ucuna 500 baş saplanmış olduğu halde Padişah’ı istikbale gitti.</p>

    <p class="normal1">Kalenin fethi müjdesini getirene 1000 altın vermiş bulunan Süleyman, fevkalade bir divan akdederek, Vezir-i azamın emri altında muharebe eden beylere memnuniyetini beyan etti. 400.000 akçe tahsisatı olan beylere üçer yüz bin akçe, diğerlerine bu akçenin yarısı ihsan olundu. “ <sup class="calibre2"><a href="../Text/PARGALIIbrahim_split_005.html#footnote-5007-30" id="footnote-5007-30-backlink">[30]</a></sup></p>

    <p class="normal1">Nehirler tabii setleridir Rumeli yakasının, Osmanlı ordusunun aşağı yukarı bütün seferlerinde aynı şeyler yaşanır. Yağmurlar yolları yürünmez duruma sokar, nehirler taşıp, üstlerindeki köprüleri yıkar ve bir Mimar Sinan aranır, bizim Koca Sinan’ın keşfine yaramıştır tabiatın bu zulmü, onun için fazla zorumuza gitmemeli.</p>

    <p class="normal1">Hizmetleri asla unutulmayan bir Yahya Paşa zade var, Semendire Beylerbeyi, işte onun yakınlarından-sülalesinden bazı dilâverler aldıkları esirlerinden, bilgi edinilecekleri Padişah’ın huzuruna getirip konuşturuyorlar. Öğreniliyor ki Macar Kralı Layoş bütün Hıristiyan devletlerinden yardım toplamaya çalışıyormuş ve bunu da kısmen başarmış. Hatta hayli kalabalık düşman ordusunun tehlikeli bir sonuç almaya elverişli duruma geldiği bile yakalanan askerler söylüyor:</p>

    <p class="normal1">“Geniş bir ovada saflar bağlayıp, İslam askerinin yolunu keserek, mukabele tedbirlerini aldığını haber verdiler. Bu haberler alındı, Össek Kalesi yakınlarında Drava Nehri üzerine gönlü aydınlık Vezir-i azam Paşa Hazretleri’nin fermanı ile gemileri birbirine atarak, birbirine Ulalı sütunlar döşeyip, büyük bir köprü tedarik olundu. Bu büyük köprü tedarik ve tamam oluncaya kadar istirahat edildi. İslam Padişahı olan Kanuni Sultan Süleyman Han Hazretleri, zilkade ayının on ikinci günü (20 Ağustos), o mahalle teşrif buyurdukları anda, zaman geçirmeksizin Drava köprüsünden geçtiler. Saadetle karşı yakaya kondular. O akşam ihtişam sahibi Padişah Hazretleri İslam askerinin mum donanması yapmasını emir buyurdular. Güya yedi göğün yıldızları yere toplanmış gibi oldu. Âlemi Ruşen edip vadiyi bir gül bahçesine çevirdiler.” <sup class="calibre2"><a href="../Text/PARGALIIbrahim_split_005.html#footnote-5007-31" id="footnote-5007-31-backlink">[31]</a></sup></p>

    <p class="normal1">‘<span class="idebold">Mohaç Destanı’</span> diyor Peçevi ki doğrudur; zira burada kazanılan zafer perçinlemiştir Kanuni’yi Avrupa’ya ve burada kararmıştır Macar Krallığının istikbali. Şanın-şerefin sahibi, başta Padişah olmak üzere Türk askeridir. Sadrazam İbrahim Paşa’nın hakkı da inkâr edilemez. Yapılmış olanlardan birkaç cümleyle bahsedilişi yapılanı küçültmemeli, büyük zaferlerden biriydi kazanılan Mohaç Savaşı ve bunun üzerinde bir miktar duracağız daha iyi anlayalım diye:</p>

    <p class="normal1">Amaç Budin’e gitmek olduğu halde, Macar Kralı İkinci Layoş’un Mohaç Ovasına doğru ilerlediği öğrenilince hedef değiştirilmişti. Büyük Türk ordusu buraya 28 Ağustos Salı günü geliyor, etrafta ne bir düşman askeri var ne başka bir canlı. Şimdi Peçevi’yi misafir edeceğiz anlatıcı olarak:</p>

    <p class="normal1">“Keramet sahibi bir ermiş ve veli olduğuna şüphe bulunmayan Sigetvar türbesi şeyhi rahmetli Ali Dede’nin kendi ağzından dinledim. O zaman rahmetli İbrahim Paşa Rumeli alaylarını yerlerine yerleştirip, kendisi huzura geldikte saadetli Padişah Uçboyları Beylerinin çağrılarak bir danışma meclisi kurulmasını ferman buyururlar.”</p>

    <p class="normal1">Bu buyruğa uyularak komutanlara çavuşlar gönderilir. Herkesten evvel Bosna Beylerbeyi Hüsrev Bey gelir ve kendisine tepenin doruğuna çıkması emr olunur. İbrahim Paşa öteki vezirlerle birlikte saadetli Padişah’ın huzurunda ayakta durmaktadırlar ve Hüsrev Bey’e şöyle söylenir:</p>

    <p class="normal1">“Siz Uçboyları Beylerisiniz, saadetli Padi-şahımız size danışma ister. İşte Mohaç Sahrası bu imiş, henüz düşmandan bir iz yok. Nasıl bir tedbir almalı?”</p>

    <p class="normal1">Hüsrev Bey’in Padişah’a cevabı geçmişimiz ve bulunulan çevrenin o günlerini anlatması bakımından çok önemli. Bizim yaşlıların tecrübelerinden ne derecede istifade ettiğimizi ve hatta onlara nasıl saygı gösterdiğimizi belirtmesi bakımından da mühimdir:</p>

    <p class="normal1">”Saadetli Padişah’ım, biz uçboylarında danışmayı buraların tecrübeli ihtiyarları ile yaparız, kendi reyimizle bir iş görmeyiz.” <sup class="calibre2"><a href="../Text/PARGALIIbrahim_split_005.html#footnote-5007-32" id="footnote-5007-32-backlink">[32]</a></sup></p>

    <p class="normal1">Kanuni beğenir söyleneni, her kime danışılacak ise yanına çağırılmasını buyurur; Hüsrev Bey durduğu yerden bağırır aşağıda duranlardan birine:</p>

    <p class="normal1">“Çabuk var, Koca Alaybeyi, Kara Osman, Mehmet Subaşı, Adil Taviça ve Balaban Çeribaşı gelsinler, saadetli Padişah danışmayı emretti,” der.</p>

    <p class="normal1">İhtiyar Adil Taviça destanlık bir yiğit. Danışma sözünü işitir işitmez der ki:</p>

    <p class="normal1">“Burada dövüşmekten başka danışma var mıdır?”</p>

    <p class="normal1">Mohaç’ta yapılan savaş’ın öncesi güzel, devamı güzel, sonu güzel; buradan bir kahraman çıkarılırsa günahtır, pek çok kişinin hakkı yenir. Kanuni’nin duasını bari aktaralım aynı eserden:</p>

    <p class="normal1">“Ey Tanrım, kuvvet ve kudret senin, ey Tanrım, sahiplik ve zafer senin, himaye senin. Tanrım, Muhammed’in ümmetinden bir bölük zayıf kimseleri sen yerindirme, bir nice kuvvetli ve devletli kâfiri sevindirme.” Padişahın bu sözleri, askere duyurarak Rabbine yalvarması, “mübarek gözlerinden yaşlar akıtıp hüngür hüngür ağladığını İslam askerinin görmesi büyük tesir uyandırmış. Askerler “güz yaprakları ağaçtan dökülürcesine, atlarından inip yüzlerini ve gözlerini kara toprağa sürüp öyle içtenlikle gözyaşlarını akıttılar ki, görenlerde kuşku kalmadı. Sanki ‘Can ne kemterdir yolunda ideriz anı diriğ (canın değeri nedir ki yolunda onu esirgeyelim) dizesi herkesin ağzından tekrarlanır dururdu. Sadrazam İbrahim Paşa da askere pekçok dil döküp yoldaşlık edenlere saadetli Padişah Hazretlerinin türlü çeşitli bağışlarından ve nimetlerinden uzunca söz etti. Sayısız vaatlerde bulunarak o kadar etkili konuştu ki, herkes bir an önce canını, hatta uçan ruhunu hiç esirgemeden feda etmek için çırpınır dururdu.</p>

    <p class="normal1">İşte bu derece özendirme, okşama, dini telkin ve dua işleri tamamlandıktan sonra İbrahim Paşa, saadetli padişahın hayır duasını yoluna kılavuz edinerek, özel alayını ileri sürdü.” <sup class="calibre2"><a href="../Text/PARGALIIbrahim_split_005.html#footnote-5007-33" id="footnote-5007-33-backlink">[33]</a></sup></p>

    <p class="normal1">Koca Kanuni Yüce Yaratıcıya, gözyaşı dökmüş, asker görmüş Allah huzurunda ağladığını, herkes coşmuş ve kendi hayatlarına hiç önem vermeyecek bir hale girmiş, Sadrazam İbrahim Paşa da üzerine düşen vazifeyi hakkıyla ifa etmiş.</p>

    <p class="normal1">Ertesi gün (29 Ağustos Çarşamba) düşman gelmiş çarpışılmış, büyük zafer kazanılmıştır. Bu mühim zaferin kazanılmasında İbrahim Paşa’nın gayreti, başarısı takdirle işlenir tarihin hafızasına. Danışma Kurulu toplanması, hak edenlerin, Padişah takdirine sunulması İbrahim Paşa’nın iyi davranışları olarak yâd edilir. Macarların 25 bin kadar zayiat verdiği, çamur deryasına dönen meydandan kaçan Macaristan’ın genç kralı İkinci Layoş’un boğulduğu, bir mânada Macaristan Krallığının bataklığa saplandığı bu önemli savaş, çok kısa sürede hitama ermişti.</p>

    <p class="normal1">Mohaç Meydan Muharebesi, sayıca eşit kuvvetler arasında meydan gelmiş, daha inançlı ve vuruşkan olan taraf kazanmıştır. Umumiyetle yabancılar Türk ordusunun daha kalabalık olduğunu iddia ederler, ama bunun aslı yok. Bir çok şeyi düşünmeden yazabilen batılı yazarların, bazı sözlerinin ciddiye alınmaması lazım. Anılan yazarlardan birinin bu savaşla ilgili nihai sözü şöyle:</p>

    <p class="normal1">“Gece yarısına doğru Türk Mehterleri zafer borazanlarını çınlattılar. O gün, Mohaç savaşı değil, Mohaç kıyameti diye anıldı.” <sup class="calibre2"><a href="../Text/PARGALIIbrahim_split_005.html#footnote-5007-34" id="footnote-5007-34-backlink">[34]</a></sup></p>

    <p class="normal1">“Bazı membalarda Mohaç muharebesinin ‘yatsıya kadar’ ve hatta ‘gece yarısına kadar’ sürdüğünden bahsedilirse de doğru değildir. Mohaç Meydan Muharebesi İkindi vakti başlayıp akşamdan az evvel bitmiştir.” <sup class="calibre2"><a href="../Text/PARGALIIbrahim_split_005.html#footnote-5007-35" id="footnote-5007-35-backlink">[35]</a></sup></p>

    <p class="normal1">Muzaffer Padişah, yanına bazı devlet erkânını da alıp, savaşın cereyan ettiği alanı dolaşmaya gitmiş, cansız yatan düşman ölülerini seyretmiş otağına dönüyordu. Koca Alaybeyini kırmızı bir çadırın önünde selam durduğunu görüp, İbrahim Paşa’ya, o kişiyi çağırmasını emir buyurmuştu:</p>

    <p class="normal1">“İbrahim Paşa’nın çağırması üzerine Koca Alaybeyi hemen seğirtip gelince, saadetli Padişah gönül alçaklığı göstererek durdu. İbrahim Paşa ‘Koca Alaybeyi, yüce Tanrı’ya hamd olsun, saadetli padişahımız bu büyük gazayı başarı ile yaptı; Padişah Efendimiz, şimdiden sonra yapılması gereken iş nedir diye soruyorlar’ der. O da teklifsiz bir halle ve Oğuzca şöyle cevap verir:</p>

    <p class="normal1">“Hünkârım, domuzun yatağında çocuğu olmasın.”</p>

    <p class="normal1">Saadetli, muzaffer Padişah hafifçe gülümseyerek mübarek yüzü şen ve esen olur, bir avuç altın bağış verip fakir Koca Alaybeyini denkleri arasında yüceltir ve yoluna devam eder.”</p>

    <p class="normal1">Mohaç Meydan Savaşı, Sultan Süleyman adına kaydedilmiş mühim başarılardan biri olmakla beraber, Sadrazam İbrahim Paşa için de anılmaya değer. Eleştirilecek önemli bir hatası görülmemiş ve kimse tarafından böyle bir iddia vuku bulmamıştır. Fazla zayiat görülmeden kapanan Mohaç sayfasının son resimleri, askerin temaşasına sunulan düşman ordusundan kesik başlar, diğer maktullerin ahvali olmuştu. “Ordu Mohaç’ı yakıp, muharebeden yedi gün sonra Budin’e teveccüh etti. 3 Eylül 1526” <sup class="calibre2"><a href="../Text/PARGALIIbrahim_split_005.html#footnote-5007-36" id="footnote-5007-36-backlink">[36]</a></sup></p>

    <p class="normal1">Rüya gibi bir şey; Türk Ordusu ramazan bayramını Belgrad’da kutlayıp, kurban bayramı için Budin’e hareket ediyor.</p>

    <p class="norma">İbrahim Paşa’dan Felakete Bir Adım</p>

    <p class="normal1">İbrahim Paşa, övgüler almıştı yaptırdıklarıyla; konumu itibariyle de Sultan Süleyman’dan sonra ikinci büyük şan onundu. Birçok maddî kazançlar da sağlanmış, vezirden nefere kadar herkes payını almıştı. Padişah tebrik edildi zaferin ertesi günü, kıymetli adamlar kıymetli hediyeler aldılar. Sadrazam’ın başına bizzat Padişah eliyle sorguç konuldu. Ayrıcalıklı biri olduğu burada dahi görüldü İbrahim Paşa’nın.</p>

    <p class="normal1">Mohaç’tan sonra diğer Macar şehirlerine gidildi. Budin, Peşte vs. Budin, İbrahim Paşa için mühim, buradan Türkiye’ye nakledilen bazı maddeler, Sadrazam İbrahim Paşa’nın aslında Pargalı bir Rum’un oğlu olduğunu millete hatırlatacak. Çok daha ileri gidilecek İbrahim Paşa hakkındaki düşünceler ve belki de gerçekle hiç alakası olmayan yorumlar türetilecek. Akıbetinin belirmesinde birçok sebep rol oynarken, bir de Budin Heykelleri meselesi gelecek insanların aklına. Daha ziyade yabancı tarihçilerin değerlendirmelerini mühimsiyoruz, onun için de onların kitaplarından, kendi yazdıkları haliyle alıntılarımız oluyor:</p>

    <p class="normal1">“Sultan Süleyman, Tuna boyunca hızlı bir yürüyüşle Tonla üzerinden 11 Eylül’de başkent Budin’e geldi ve şehirde hiç kimse direnmeye cesaret edemedi. Sultan Süleyman, ordusunun başında yanında gözde Vezir-i azamı İbrahim Paşa ile birlikte, emirlerine rağmen kısa bir süre sonra ateşler içinde yanacak olan şehre girdi.</p>

    <p class="normal1">Nitekim Kral’ın sarayı ve kale bu ateşten etkilenmedi ve Macarların birçok zafer ziyafetine tanıklık etmiş olan salon, Müslüman fatihlerin savaş müziği ile dolup taştı. Sultan Süleyman, gelecekteki ikameti olarak sahiplendiği saraya yeniçerilerini yerleştirdi ve Tuna Nehri üzerindeki köprüyü geçerek Peşte’ye vardı. Ordunun tamamı burada toplandı ve köprü, geçiş trafiğinin tazyiki altında nihayet yıkılınca, sonradan Mehmet Bey, Hüsrev Paşa ve Tunahan oğullarından Hasan Bey idaresinde gelen birlikler, sandallarla karşıya geçirildi. Budin Sarayı’nın, yeni top dökümü için kullanılabilecek toplar ve bronz heykelleri, sökülüp götürüldü ve Sultan Süleyman Macaristan’ın başkentinde yaşayan Yahudileri İstanbul’a yerleştirdi.” <sup class="calibre2"><a href="../Text/PARGALIIbrahim_split_005.html#footnote-5007-37" id="footnote-5007-37-backlink">[37]</a></sup></p>

    <p class="normal1">Mohaç ve sonra alınan yerlerle ilgili, anlatılmadan geçilmeyecek değerde fazla bir şey yok. Macaristan, büyük savaşı Mohaç’ta, kralıyla beraber kaybetmiştir, gerisi boş. Her şey artık, Padişah’ın vicdanına kalmış; isterse her yanı helâk edecek, isterse bir yetimi sever gibi sevecek, fethettiği yerlerin ahalisini düzen içinde yaşatacak.</p>

    <p class="normal">Pargalı İbrahim ve Put?</p>

    <p class="normal1">İstanbul’dan ayrılalı 6 ay, 21 gün olmuş, 13 Kasım 1526’da başkente dönülmüştür. Macaristan’dan zenginlikler taşınmıştır İstanbul’a. Canlı, cansız getirilenlerin hepsi memnuniyet uyandırmış ise de, İbrahim Paşa’ya özel olanlar birçok insanın gözüne batmış. Hatta kalbi incinmiş bir hayli İstanbul’lunun. Rahatsız edici bu nesneler Budin’de, Macar Kraliyet Kasrından alınıp At-Meydanı’ndaki İbrahim Paşa sarayının önüne, mermer kaideler üzerine dikilen heykeller idi. Herkül, Apollon, Diyana heykelleri itina ile yerlerinden koparılıp, gemiye yüklenip getirilmiş, İstanbul’da anılan yere dikilmişler.</p>

    <p class="normal1">Esasen put’la alakası olmadığı belli de o zamanın bazı Müslümanları, heykelin başka bir manaya geldiğini düşünmek istemiyordu. Solak zade kısaca şöyle bahsediyor bu nesnelerden:</p>

    <p class="normal1">“Rivayet olunur ki, kahrolası kralın sarayının önünde üç garip suretli ve acayip görünüşlü heykel ve iki heybetli top konulmuş idi. Zikri geçen toplar nice kıyl u kal olmakla, onları da gemilere yükleterek Belgrad’a gönderdiler.”(…)</p>

    <p class="normal1">Yukarıda zikr olunan toplar kötü yaratılışlı düşmanın tasarrufu altına girdiğinde, yadigâr olarak ele geçmiştir diye Belgrad önünden kaldırılarak, padişahlarının tahtgahlarına ilettiler ve üstünlüklerinin suretini andırmak için, o mahalde koyup gelip geçenlere temaşa ettirirlerdi. Onlar da etrafta bulunan âleme gördüklerini ve işittiklerini haber vere gelmişlerdi.</p>

    <p class="normal1">Amma o iki top, Belgrad’da alıkonuldu. Gönlü aydınlık İbrahim Paşa, güzel tedbiri ile basiret erbabı olanlara ibret için, diğer üç garip heykeli İstanbul’a nakl ettirerek, At-Meydanı’nda direkler üzerine kondurdular.</p>

    <p class="normal1">Zikri geçen İbrahim Paşa’nın sarayı kapısı karşısında vaki olmakla, bazı zarif nüktedanlar İbrahim Paşa için nice uygunsuz hareketler isnat edip, ‘hâşâ, putperesttir’ diye söylendi ve işitildi.” <sup class="calibre2"><a href="../Text/PARGALIIbrahim_split_005.html#footnote-5007-38" id="footnote-5007-38-backlink">[38]</a></sup></p>

    <p class="normal1">Körlerin fili tarifleriyle ilgili hikâyeye benzer, Budin’den getirilen heykeller için söylenenler; işte Peçevi’nin sözleri:</p>

    <p class="normal1">“Budin Kalesi kapısı dışına dikilmiş garip ve acayip birer sanat eseri olan tunçtan üç heykel vardı. Kanımca büyük olanı, bir zamanlar tüm kâfirlere egemen olan bir kralın heykeli idi. Öteki ikisi ise az daha küçük ve yine aynı biçimde olup, aynı hükümdarın kendisinden sonra krallık tahtına geçen oğullarının heykelleri imiş. Fakat bunlar çok garip ve acayip biçimde olduğundan halkın seyretmesi için gemilere yüklenip İstanbul’a naklolundu. Hatta bunlar At Meydanında her biri taş kürsüye dikildi ve seyreden halk hayran kaldı. Rahmetli Figani’nin ‘Dünya denen bu kiliseye iki İbrahim geldi’ anlamındaki dizesi ile başlayan ve şairin öldürülmesine yol açan Farsça beyti, bu heykeller üzerine söylenmişti.” <sup class="calibre2"><a href="../Text/PARGALIIbrahim_split_005.html#footnote-5007-39" id="footnote-5007-39-backlink">[39]</a></sup></p>

    <p class="normal1">İbrahim Paşa’nın bilgili bir zat olduğundan bahsedilir, kültür haznesinin zenginliği destanlaştırılır. Sıradan kimselere benzemeyen İbrahim Paşa, nedense heykel meselesinde duyarsız davranmıştır.</p>

    <p class="normal1">Milletin İslâmî hassasiyetine yabancı olmaması gerek. O sıralar heykel’in İslâm diyarında nasıl karşılanacağını düşünmesi icap ederdi. Heykeli gören Müslüman, kendisini bir put’un önünde hisseder, bundan rahatsızlık duyar, İbrahim Paşa’nın bilmesi lâzım. Biz varsayımlar üzerine fikir yürütüyoruz, bundan vazgeçip, neler olduğuna bakalım: Kanuni ne demiş, hiç mi bir şey dememiş, Şeyhülislâm ki en salâhiyetli kişidir bu konuda, onun tavrı nasıldı, bilmiyoruz. Konuyla ilgili, Trabzonlu Figânî Ramazan Çelebi mısralara dökmüş duygularını:</p>

    <p class="normal1"><span class="ideitalik">“Dü İbrahim âmed be-deyr-i cihân;</span></p>

    <p class="normal1"><span class="ideitalik">Yeki bût- şiken şüd yekî bût- nişân”</span></p>

    <p class="normal1">Figânî’nin Farsça mısralarının Türkçe karşılığı bildiğimiz bir şey:</p>

    <p class="normal1"><span class="ideitalik">“Bir Halil-i evvel gelüp asmânı kılmıştı şikest</span></p>

    <p class="normal1"><span class="ideitalik">Sen Halil’im şimdi geldin halkı kıldın putperest”</span></p>

    <p class="normal1">İbrahim Peygamber’in putları kırması ile İbrahim Paşa’nın ‘put’ dikmesi karşılaştırılıyor. Ağır bir eleştiri olsa da zamanın tercümanı olmuş sayılır. Tabii, herkes böyle bakmamış meseleye. Aynı asır içinde doğup, önemli bir Osmanlı tarihi yazan Peçevi İbrahim Efendi’nin, heykelleri için ‘sanat eseri’ dediğini yukarıda gördük.</p>

    <p class="normal1">Peçevi, heykel meselesinden onlarca sene sonra yazmış eserini, bu arada kanaatler değişmemiş olabilir. Algılayış farkını, şahısların doğup büyüdükleri coğrafyada aramak lâzım. Eleştiren şair Trabzon’da doğmuş, itidal üzere yaklaşan tarihçi Macaristan doğumlu.</p>

    <p class="normal1">Heykellere bir şey yapıldığına dair bilgiye ulaşamadık. Muhtemeldir ki, bunu sonradan, herkes içine sindirmiş. Hammer, 1800’ün ortalarına doğru yazdığı tarihinde heykel meselesine kısmen açıklık getiriyor:</p>

    <p class="normal1">“Bu üç asarı atika (antik eserler) henüz mevkilerinde görülmekte ise de, heykellere hayli vakitten beri ortadan kaybolmuştur. İkinci Mehmet Konstantiniye’nin fethinde üç yılan heykelinin başını kestirmişti. Sultan Süleyman, milletinin evhamında tereddütlü olduğu için ve daha doğrusu Vezir-i azamın ısrarlarına dayanamayarak Atmeydanı’nı -İslam bakımından sanem addedilebilecek- bu üç heykelle tezyin etti. Bu husus, burada şundan dolayı da zikredilmeye şayandır ki, Musevi şeraiti gibi Şeraiti Muhammediye dahi insan eliyle yapılmış tasvirleri men ettiğinden ve veziri için hakikaten filozofça bir cesaret eseri addedilmeye müstehaktır. Mezhep taassubu, İbrahim Paşa’nın, din bakımından gösterdiği bu itinasızlıktan şikâyet etmekte geri kalmadı.” <sup class="calibre2"><a href="../Text/PARGALIIbrahim_split_005.html#footnote-5007-40" id="footnote-5007-40-backlink">[40]</a></sup></p>

    <p class="normal1">Kanuni Sultan Süleyman, geçen zaman içinde, İbrahim Paşa’nın hatalarını görmemeyi yeğlemiştir; elbet bunun da geçerli bir sebebi var. Bir Müslüman ülkesi olan Türkiye ve Bizans’tan alındığı zamandan beri İstanbul Heykele yabancıdır. Hatta yemeklerde domuz eti kullanmamak kadar karşıdır heykele. Bütün bir milletin iman anlayışına ters düşen, devrin tabiriyle ‘bu acayip’ nesneler hoşgörü limanına sığınabilmiş, ama hiciv şairi heykeller kadar şanslı değil. Bahtsız şair eşeğe ters bindirilerek şehirde dolaştırılmış, sonra da asılmıştır.</p>

    <p class="normal1">Geniş kitleler Kanuni sevgisiyle sükûtu tercih etmiş olabilir, İbrahim Paşa hoş görülmüş olabilir, zaten farklı bir kişilikti o:</p>

    <p class="normal1">“Divana çıktığı vakit beraberinde hanende ve sazendeler icram-i ahenk ettiği hakkında bir rivayet var,”<sup class="calibre2"><a href="../Text/PARGALIIbrahim_split_005.html#footnote-5007-41" id="footnote-5007-41-backlink">[41]</a></sup> deniyor.</p>

    <p class="normal1">Bu kadarına inanılmaz; buna İbrahim Paşa’nın zekâsı, Kanuni’nin kuralları ve diğer vezirlerin göstereceği tepki müsaade etmez: Osmanlı Sadrazamları içinde, öncekiler ve sonrakiler arasında böyle biri daha görülmemiştir; İbrahim Paşa bir istisnadır, fakat o kadar da değil! Gerçi Sultan Süleyman hoş görüyor her yaptığını, azarlandığı vaki değil, ama her şeyin bir ölçüsü var. Eski arkadaşlık, sonra enişte kayınlık ve bir de kafaların uyuşması, bütün inançların ve örfün tepelenmesine yol açacak olamaz. Sultan Süleyman, yanından bir an uzak kalmasın diye, sarayda ona ait bir oda hazırlatmıştı. Yabancı yazar, elçi ve gözlemcilerin dikkatinden kaçmayacak derecede aşikârdı olanlar:</p>

    <p class="normal1">(İki Yüzlü Vezirler adlı kitabımızda, İbrahim Paşa’yı heykel konusunda daha set eleştirmiştik.)</p>

    <p class="normal">Biraz Kanuni Biraz Pargalı</p>

    <p class="normal1">Sultan Süleyman ve İbrahim Paşa hakkında kayda değer bilgiler verip fikir ileri süren kişilerden istifade ediliyor. Yorga’nın bu hususta yazdıkları mühimsendiği için bir miktar alıntı ile ufkumuzu açacağız:</p>

    <p class="normal1">Sultan Süleyman, savaşı zevk için istemiyordu, zira doğuştan ne bir savaşçı ne bir fatihti ve bu konuda hırsı yoktu. Aile içinde ve dostlarına karşı nazik bir insandı ve örneğin güçlü Vezir-i azam İbrahim Paşa meselesinde olduğu gibi, ikincil derecede yer almayacak kadar kibirli değildi. Buna rağmen Sultan Süleyman hiçbir zaman, Sultan Selim’in tabiriyle ‘sakalından çektikleri’ babası Sultan Bayezid gibi, gözde vezirler tarafından yönetilen bir adam durumuna düşmedi. Aksine hiçbir Osmanlı Sultanı, Osman Bey’in halefi, padişah ve halife olarak sahip olduğu bilinci, onun kadar ihtişamlı taşımadı.(…)</p>

    <p class="normal1">Sultan Süleyman’ın vezirleri arasında en çok dikkat çeken Vezir-i azam İbrahim Paşa olmuştu. Onun kariyeri, Sultan Süleyman’ın ilk dönemlerindeki yönetim şeklini bütün açıklamalardan daha iyi gözler önüne seriyordu.(…)</p>

    <p class="normal1">“O, artık devletin en nüfuzlu adamı idi. Bir Hıristiyan, 1525 yılında ’Türkler’in İmparatorluğu, İbrahim Paşa’nın idaresi ile yürütülüyor’ diye yazmıştı.”</p>

    <p class="normal1">Macar elçisi Laski 1528 yılında ona: “Sultanı yöneten sensin” diye hitap ettiğinde, İbrahim Paşa, mütevazı bir şekilde: “Ben Efendimin kölesiyim“ diye cevap vermişti…” <sup class="calibre2"><a href="../Text/PARGALIIbrahim_split_005.html#footnote-5007-42" id="footnote-5007-42-backlink">[42]</a></sup> Jorga devam ediyor:</p>

    <p class="normal1">“İbrahim Paşa’nın etrafında altın işlemeli brokar ve ipek giysiler içinde 1.500 kölesi vardı. Kendi giysileri, efendisinin giysilerinden daha değerli idi, ama Sultan Süleyman bunu hak ettiğini savunuyordu. Sıkça ziyaret edilen evinde iki fili vardı. İstediği zaman bir vezirin istidasını açıklama yapmadan geri çevirebiliyordu. Bir defasında resmî Divan kendi sarayında toplanmıştı; bu, daha evvel hiç görülmemiş bir olaydı.” <sup class="calibre2"><a href="../Text/PARGALIIbrahim_split_005.html#footnote-5007-43" id="footnote-5007-43-backlink">[43]</a></sup></p>

    <p class="normal1">Pargalı İbrahim Paşa, böyle değişik bir kişilik; Vezir-i azam üstü bir yetki kullanıyor, gerektiğinde, <span class="idebold">ben efendimin kölesiyim</span> de diyebiliyor!</p>

    <p class="normal">Anadolu İsyanlarını Bastırmada<br class="chapter" />
       İbrahim Paşa (1527)</p>

    <p class="normal1">Daha önce Mısır’da düzeni sağlamayı başarmıştı İbrahim Paşa. Kanuni Sultan Süleyman’ın sihirli değneği oldu Vezir-i azamı, nerede bir aksi hareket olsa üzerlerine atıveriyor. Anadolu isyanları için gösterilen en geçerli sebep, Osmanlı Türk Devletini devşirmelerin idare etmesidir. Fatih’in başlattığı bu yol genişleyerek, yabancı menşeli paşaların hâkimiyetine dönüşmüş. Anadolu Türkleri zulüm görüyor, inciniyor. Arada bir baş gösteren ayaklanmalar, yine aynı sıfatı taşıyan kişiler eliyle bastırılıyor.</p>

    <p class="normal1">İstanbul’dan görünen Anadolu ile içinde yaşayanların bildiği farklı. Devletin meseleye bakışı, başlangıçta olduğu gibi devam ettiği sürece, isyan bastırmaya yarayan usûl bunun tekrarının da zemini olmaktan öte işe yaramıyor. Bunları söylerken<span class="idebold">,</span> <span class="normal2">hırsızın hiç günahı yok</span> dediğimiz sanılmasın, burada bakışımız tek taraflı, yeri geldikçe diğer tarafı da aynı biçimde eleştireceğiz:</p>

    <p class="normal1">Macaristan Fütuhatı’nın başlamasıyla meydana gelen boşlukta başladı isyan hareketi. Umumiyet itibariyle, Padişah’ın seferde olduğu zamanlarda, isyan hareketleri hız kazanır; bu defa da öyle oldu. Yukarıda belirtilen sebep öne sürülerek isyanın haklılığını savunmak yanlış. Biraz doğrudur devşirmelere duyulan öfke, ama bu canı göze alıp silaha sarılmak için yeterli değil.</p>

    <p class="normal1">Anadolu isyanları için bir başka ve daha mühim etken İran idi. Taassup derecesinde bağlı göründüğü Şiiliği, Anadolu’da kökleştirmeye çalışan Şah, önündeki engeli aşmak için her yolu deniyor. Osmanlı Devleti ne kadar zayıflarsa, İran o kadar kuvvetlenecek. İnanılan bu olunca halkın ayaklanması -ayaklandırılması- en ucuz ve kolay çare olarak geliyor İran şahlarının aklına.</p>

    <p class="normal1">İsyanlarda elebaşı rollerinde görünenler tanınınca, işin aslını daha iyi anlayabiliriz. Birçok isyan ve bir o kadar da elebaşı var; kastımız isyanlar tarihi yazmak değil, Sadrazam İbrahim Paşa’nın 1527 Nisan’ında niçin Anadolu’ya gönderildiğini anlamaya çalışmak. İsyanları yönetenlerden iki isim üzerinde duracağız, biri Baba Zünnun diğeri Kalender Şah. Esas maksatları bağcıyı dövmek mi yoksa üzüm yemek mi olduğunu anlamanın imkânı yok, ama öyle bir hadise ki, herkes istediği gibi inanabilir!</p>

    <p class="normal">Baba Zünnun</p>

    <p class="normal1">Devlet isyancıları sevmez, ne kadar zararlı olduklarını anlatırken pireyi deve yapar. Bir de taraftarları var isyanların ve bunu hayata geçirenlerin, onlar da tam tersini savunurlar. İsyanların vukuu zamanında, şimdi bizim Alevi dediğimiz kesim Kızılbaş adıyla anılırdı, alıntı yapacağımız yerlerde bu şekilde anılmışlardır, biz de öyle yazacağız. Kanuni’nin, haklı olarak devlette birliği muhafazaya çalışması şart, bunun için, isyancılara göz açtırmaması lazım. Önceki padişahlar döneminde baş gösteren bu tür hareketler, devşirme paşaların komutasında bastırılmaya çalışılmıştı, şimdi de öyle olacak.</p>

    <p class="normal1">Şikâyetlerin önemli bir sebebi dönme-devşirme paşalar olduğu halde, aynı durumdaki insanların şikâyetçileri sindirmek için vazifelendirilmeleri, ateşi benzinle söndürmek gibi oluyor.</p>

    <p class="normal1">Alevi vatandaşlarımız ki öp öz Türk’türler, eskiden kendilerini itilmiş farz ederlerdi. Doğusu Batısı aynı yalnız sefer yollarında bulunan yerler onlardan şanslıydı maddi bakımlardan. Hangi mezhepten olursa olsun varlık ve yokluk herkes için mevzuubahis idi, bunu Aleviler kendilerine has saymak istediler. Bunun dışında İran’ın attığı çengele takılmaları, İstanbul hükümetinin vurdumduymazlığından mı yoksa Şii İran’ın cazibesi mi, isyancılara göre birincisi, Devlet’e göre ikincisi doğru.</p>

    <p class="normal1">Tarihçesine dalmadan Baba Zünnun’a gelmek istiyoruz. O zamanki adı Bozok olan Yozgat’ta devletin yetkilisi ile Aleviler arasında anlaşmazlık baş gösterir, zaptiyeler bir Alevi dedesinin sakalını ve bıyığını keserler. Alevi inancına hakarette bulunurlar ve bunun altında kalmayı kabul etmeyen Bozoklu Aleviler şahlanır.</p>

    <p class="normal1">Hor görülmek, isyanın sebebi değil gazı olacak, çünkü zaten isyan halinde idiler. Dulkadir oğullarından Baba Zünnun’u yardıma çağırılır, Baba gelip ayaklanmanın başına geçer. Peçevi’nin nakline bakılırsa isyancılar kesinlikle haksız:</p>

    <p class="normal1">“Dinin koruyucusu saadetli padişah, muzaffer İslam askeri ile bir süre kâfir ülkelerini talan ve yakıp yıkma işleriyle uğraşırken Bozok Türkmenlerinden adları geçen eşkıya ayaklanıp” diye devam ediyor. <sup class="calibre2"><a href="../Text/PARGALIIbrahim_split_005.html#footnote-5007-44" id="footnote-5007-44-backlink">[44]</a></sup></p>

    <p class="normal1">Ayaklanma Osmanlılara karşı denir, fakat ateşin yakacağı cisimleri seçme kabiliyeti olmadığı gibi, isyancıların da yoktu. İlk önce kurban edilen, o bölgenin Kadısı Muslihüddin Efendi oldu, peşinden kâtibi Mehmet Efendi ve Sancakbeyi Mustafa Bey öldürüldü. Yerinde durmuyor, etrafa yayılıyor isyan dalgası, Sivas vilâyetine saldırıp, Osmanlının mallarını yağmalıyorlar.</p>

    <p class="normal1">İşler iyice çığırından çıktıktan sonra; Karaman Beylerbeyi Hürrem Paşa, İçel Sancakbeyi Bostancı Ali Bey ile Kayseri Valisi Behrâm Beyi yanına alarak isyancıların üzerine yürüyor. Baba Zünnun’un kuvvetleri, Hürrem Paşa’nın yani devletin kuvvetlerini yeniyor; Hürrem Paşa, İçel Sancakbeyi Bostancı Ali Bey, Kayseri Hâkimi Behrâm Bey, asiler tarafından öldürülüyorlar.</p>

    <p class="normal1">Türklerin, devşirme ve onlar gibi olan bir takım idareciler tarafından ezildiğini, sömürüldüğünü ileri sürenler neticeden memnun. Alevilerin ezilip sömürüldüğünü düşünenler de memnun devletin paşalarının öldürülmesinden. Devlet de kendini savunmak durumundadır.</p>

    <p class="normal1">Meseleyi İstanbul’daki hükmedicilerin bazı memurları tarafından yapılan yanlışlıklar olarak görmek yerine, bir başka mecraya taşımanın faydası yok. Meydana gelen ayaklanmaları, sanki devlet Alevi Türkmenlere savaş açmış da onun için bir hareket başlamış diye takdim edilmesi doğru değil. Bir adaletsizlik söz konusu edilecekse, bunun için mezhep hatta milliyet ayırımına ne gerek var?</p>

    <p class="normal1">Yokluk, sefalet, adaletsizlik koyu bir sis olup çökmüş Anadolu insanları üzerine ve bunların birinci derecede müsebbipleri de devşirme ve ahlaksız görevliler idi. Eğer helak edici bir dolu yağıyorsa toprağa, Alevi-Sünni tarlasını birbirinden ayırmaz, herkesin mahsulü hasardan nasiplenir. Şurası doğru, Devlet ihmalkârdır bu memleketin ilk Türklerine karşı. İran Şahı bu fırsatı değerlendirmek için hem sefaleti hem <span class="idebold">Kızılbaşlığı</span> kullanıyor. İsyanlar konusunu işleyen kitaplar telif edilmiştir ve hükümetler suçlanmıştır o eserlerde. Bizim kendimize tayin ettiğimiz vazife Pargalı İbrahim’in tanınıp tanıtılmasıdır, diğer konuları da onunla ilgisi olduğu kadar karıştıracağız.</p>

    <p class="normal">Kalender-Şah</p>

    <p class="normal1">“Kalender ‘yahut ‘Kalender Şah’ çok mühim bir şahsiyettir: Hacı Bektaş-ı Velî sülâlesinden olmak itibariyle, Anadolu’da Bektaşiliğin yayılmasına yıllarca çalışmış, etrafına müritler, abdallar, dervişler ve halk arasından taraftarlar toplamış ve rivayete nazaran otuz bin kişilik bir kuvvetle ortaya atılmıştır.” <sup class="calibre2"><a href="../Text/PARGALIIbrahim_split_005.html#footnote-5007-45" id="footnote-5007-45-backlink">[45]</a></sup></p>

    <p class="normal1">“Adı geçen Kalender Şah o kadar güç ve itibar kazandı, o kadar kalabalık bir topluluğun başı oldu ki, böylesi şimdiye dek hiçbir asiye nasip olmuş değildi. Işık ve Abdal diye anılan ne kadar inancı ve eylemi bozuk kimseler var idiyse yanına toplayıp yirmi, otuz bin kadar eşkıyadan oluşan büyük bir çete meydana geldi. İster istemez, bunların yakalanmaları için Sadrazam ve Başkomutan İbrahim Paşa görevlendirildi.” <sup class="calibre2"><a href="../Text/PARGALIIbrahim_split_005.html#footnote-5007-46" id="footnote-5007-46-backlink">[46]</a></sup></p>

    <p class="normal">İstanbul’dan Anadolu’ya<br class="chapter" />
       30 Nisan 1527</p>

    <p class="normal1">Çok ayaklanmalar gördü Anadolu toprağı, fakat Kalender Çelebi ayaklanması, Osmanlı’ya yahut Devlet’e karşı o güne kadar olan ayaklanmaların en tehlikelisi idi. O nedenle, bu ayaklanmayı bastırmak için Sadrazam ve Başkomutan İbrahim Paşa görevlendi. Pargalı İbrahim Paşa, yanına üç bin yeniçeri ve iki bin sipahi alarak 30 Nisan 1527 Salı günü Üsküdar’dan yola çıktı.</p>

    <p class="normal1">İbrahim Paşa, Kalender’in ne kadar güçlü desteğe sahip olduğunu bilmektedir, onun için Aksaray sancağına varınca kendi kuvvetlerine, Anadolu Beylerbeyi Behrâm Paşa ve Karaman Beylerbeyi Mahmut Paşanın da kuvvetlerini dâhil etti. İbrahim Paşa, Anadolu Beylerbeyi Behrâm Paşa ve Karaman Beylerbeyi Mahmut Paşa komutasında, eyaletlerindeki tımar ve zeametlerden oluşan bir kuvveti, Kalender Çelebi üzerine gönderdi. Kalender Çelebi ile Tokat yakınlarında <span class="idebold">Cincilfe</span> denilen yerde 27.5.1527 tarihinde karşılaşıldı, ilk vuruşma yeri burasıdır.</p>

    <p class="normal1">Kalender Çelebi kuvvetleri daha güçlü ve sanki serdengeçtilerden meydana gelme bir ordu gibidir: Behrâm Paşa ve Mahmut Paşa, Alaiye Beyi Sinan Bey, Amasya Beyi Koçi Bey, Mustafa Bey, Anadolu Tımar Defterdarı Nuh ve Karaman Kethüdası Şeyh Mehmet, isyancıların kılıçlarıyla maktul düştüler. Bu galibiyet büyük bir zaferdi Kalender Çelebi ve isyan adına, başarının cezp ediciliği hemen hükmünü icra etti, Kalenderin fedai sayısı yeni katılımlarla 40 bine ulaştı.</p>

    <p class="normal1"><span class="idebold">Şah</span> ünvanı taşıyan Kalender’in amacı aşikâr; eğer devlet güçlerini dize getirebilirse, İran Şahı’nın desteğiyle, kendi Şah’lığını ilân edecek. Sonra ne olur? Safevîlerin pençesi Anadolu toprağına, çıkmamak üzere saplanır. Bunun adı ‘<span class="idebold">Kalender Şah</span>’ devleti mi yoksa İran’ın genişlemiş hali mi olur? Aslında bunun cevabı zor değil; işin şakaya gelir yanı yok.</p>

    <p class="normal1">İsyan ateşi bütün şiddetiyle sarıyor etrafı. Padişah’ın gönderdiği düzenli ordular, görüldüğü üzere mağlup oluyorlar, Kalender’in ordusu dimdik ayakta. Nice namlı Osmanlı Paşa’sı maktul düşüyor savaş meydanında, nice vatan evladı serpiliyor vatan toprağına. Ölen de öldüren de bizim ve bu savaş kendi kendimizledir, işin en kötü yanı bu.</p>

    <p class="normal1">Kanayan bir yaradır isyanlar ve bir başka sıkıntıdır Devşirme meselesi, fazla deşmeye de gelmez. Sevelim-sevmeyelim, Pargalı İbrahim Paşa üstlendiği her vazifede, girdiği her mücadelede kendini biraz daha büyütebiliyor. Padişah’ın kalbindeki tahtını sağlama alıyor devamlı. Becerilerini inkâr nadanlıktır. Anadolu yangınına yağmur olmayı da başardı. Önemli kimselerin farkındaydı, meselâ gücendirilmiş bulunan Dulkadirli Boy Beyleri. Paşa isabetli tedbirler alıp, bahsedilen beylerin kalplerini kazandı. Onların desteği kesilince Kalender’in gücü kırıldı ve ordusu Elbistan’ın Başsız yaylasında bozguna uğradı.<sup class="calibre2"><a href="../Text/PARGALIIbrahim_split_005.html#footnote-5007-47" id="footnote-5007-47-backlink">[47]</a></sup></p>

    <p class="normal1">Ne kadar güçlü olursa olsun netice itibariyle daracık bir bölgenin bir avuç insanıydı asiler. İstediği zaman 250.000 asker çıkarabilen, her türlü maddi güce sahip ve en kuvvetli devletleri dize getiren Osmanlı isyancılara boyun eğecek değil ya! Lakin bu sayıları 40.000 de olsa bir avuç mesabesindeki asi ordusu paşaları, beyleri ve onların maiyetindeki erleri öldürüyor. Kendisine tanınan imkân diğer paşalara tanınandan fazla mıydı ki İbrahim Paşa asileri sindirecek; yoksa onun başka marifetleri mi var?</p>

    <p class="normal1">Başka bir adla anmak istemediğimiz için hep aynı kelimeyle hitap ettiğimiz <span class="idebold">asiler,</span> devletin paşalarını maktul düşürünce, yani devletin ordusunu bir kere daha bozunca, bunu da Sadrazam ve Asi Serdarı İbrahim Paşa duyunca sarsılmıştı. Dağılıp kaçan yahut hakiki manasıyla firari olan birçok asker var, bunlar kötü örnek:</p>

    <p class="normal1">İbrahim Paşa maiyetindeki askerin maneviyatını bozmamak için firari askeri ordugâhına sokmadı. Yanında yalnız beş bin kapıkulu askeri bulunuyordu; bunun üzerine Paşa müessir bir tedbire başvurdu. Kalendere iltihak edenlerden mühim bir kısmı Dulkadırlı sipahileri idi; bunların Boy beyleri, İbrahim Paşa tarafından orduya davet olunarak kendileriyle görüşülüp anlaşılarak, evvelce her ne sebebe mebni ise dirlikleri-tımarları ellerinden alınarak asiye iltihak eden sipahilerin yine dirlikleri verileceğini ilan eyledi ve bu tedbir Kalender Çelebi’nin kuvvetini sarstı. Geceleri yavaş yavaş çöküntü başladı ve derhal yapılan taarruz üzerine Kalender Çelebi’nin kuvvetleri dağıldı ve kendisi de yakalanarak başı kesildi.” <sup class="calibre2"><a href="../Text/PARGALIIbrahim_split_005.html#footnote-5007-48" id="footnote-5007-48-backlink">[48]</a></sup></p>

    <p class="normal1">Peçevi’nin nakline göre: ”Mübarek Rama-zan’ın yirmi ikisine rastlayan Cuma günü” yapılan baskında perişan edilmiş eşkıya ordusu. Kalender’in başı kesilmiş, Dulkadirli Bey oğullarından Veli Dündar’ın kellesiyle beraber terkilere asılmış. Bütün silah ve eşyaları alınıp, İstanbul’a gönderilmiş. İbrahim Paşa Dulkadirlileri Kalender’in safından uzaklaştırmış, fakat adı geçen Prens inadında sebat gösterdiği için malûm akıbete uğramıştı.</p>

    <p class="normal1">Sadrazam’ın kahramanlığı değil esas mevzu, Belâlı Mehmet ve Deli Pervane’dir işi bitirenler. Ama asıl olan komutanlık ise, bunu yapan İbrahim Paşa’dır. Bu yeni başarı itibarını artırdığı gibi altın işlemeli kılıç, onur kaftanı, mücevher ve daha birçok armağanlar kazandırdı İbrahim Paşa’ya.<sup class="calibre2"><a href="../Text/PARGALIIbrahim_split_005.html#footnote-5007-49" id="footnote-5007-49-backlink">[49]</a></sup> Üç buçuk ay süren Anadolu meşgalesi, tahsisatını da 1.200.000 den 2.000.000’a çıkarmıştır. Padişah’ın Pargalı İbrahim Paşa’ya karşı cömertliği sınırsız.</p>

    <p class="normal1">Dulkadirli Beyliği’nin Kalender isyanına katılmaları, uğradıkları zulme bir tepki idi. Hırvat Ferhat Paşa tarafından tuzağa düşürülen Şehsuvar-oğlu Ali Bey, oğulları ve akrabalarıyla beraber öldürülmüş (1522), bu olay Beyliğin Osmanlı’dan soğumasına yol açmıştı. Geride kalanlar da ellerinden tımarlarının alınmasıyla, yaşama imkânlarından mahrum edilmiş, meşru olmayan hareketlere sapmalarının zemini hazırlanmış, bahsi geçen Hırvat Üçüncü Vezir eliyle.</p>

    <p class="normal1">Kalender’in telef edilişini küçümsemek doğru değil, İbrahim Paşa’yı kahramanlaştırmakta. Tutanlar ince siyasetinden bahsederken, kötülemeye çalışan korkaklığını taşıyor gündeme. Hakikat gün gibi aşikâr, bir sürü paşa gitmiş, bey gitmiş isyanların üzerine, isyancıların oyuncağı olup dönmüş veya dönememiş.</p>

    <p class="normal1">“İbrahim Paşa, Kalendere mağlup olmaktan kurtulamayan kumandanlar ile beyleri Tokat’a çağırdı. Hepsine suçlayan bir ifade ile hitap etti. ’Neden yarı çıplak ve sefil bir dervişler güruhu önünden korkakça kaçtınız?’ Dinleyenler korku ve utançtan başlarını önlerine eğmişler susmayı tercih ediyorlardı. Cellâtlar çadırın etrafında Sadrazamın işaretini bekliyorlardı.” <sup class="calibre2"><a href="../Text/PARGALIIbrahim_split_005.html#footnote-5007-50" id="footnote-5007-50-backlink">[50]</a></sup></p>

    <p class="normal1">İbrahim Paşa kazanmış mücadeleyi. Sonra, pes edenleri çekmiş sorguya. Eşkıya karşısında tutunamayıp kaçan, devletin görevlileridir bunlar. Önce Anadolu Beylerbeyi Behrâm Paşa’dan soruluyor kaçışının hesabı, Paşa sükût içinde önüne bakıyor. Diğer birçok kişi birbirinin üzerine atmaya çalışıyor suçu. İbrahim Paşa, suçluların idamlarına hükmediyorken, ortaya Pirî Mehmet Paşa’nın, İçel Sancakbeyi olan oğlu Mehmet Bey atılıp, vaziyeti kurtarıyor. Yapılan işlerde Allah’a sığınılmadığından, güngörmüş, akıllı kişilere danışılmadığından, danışmaya kalkanların ayıplandığından bahsediyor Mehmet Bey. Başa gelenlerin böyle gururlu hareketler yüzünden olduğunu söylüyor, yani bir mânada özür diliyor herkes adına. Duydukları duygulandırıyor İbrahim Paşa’yı, insafa gelip, vazgeçiyor idam işinden.<sup class="calibre2"><a href="../Text/PARGALIIbrahim_split_005.html#footnote-5007-51" id="footnote-5007-51-backlink">[51]</a></sup></p>

    <p class="normal">Molla Kâbız Meselesi</p>

    <p class="normal1">Şah İsmail bir Türk çocuğu olarak, 1487 tarihinde Erdebil’de doğmuş, İran’da Safevi Devleti’ni kurmuş ve Şah olmuştu. Şiiliği benimseyip, bunu da Anadolu Türkleri arasında yaymaya çalışması, Yavuz Sultan Selim’le aralarında savaş çıkmasına sebep olmuştu. 1514 Ağustos‘unda yaşanan Çaldıran Meydan Muharebesinde, Sevgili Taçlı Hatun’u da bırakıp kaçmak zorunda kalmış, ama elini Osmanlı huzurunu bozmak için Anadolu’nun üzerinden çekmemişti.</p>

    <p class="normal1">O gün bu gündür, İran’ın körüklediği Şiilik ocağı yanar, arada bir hararetlenir isyanlar çıkar. İsyanların sonuncusunun çok pahalıya mal olduğunu, Anadolu’da Türkmen Şiilerce yakılan ateşin, Rum çocuğu Pargalı İbrahim Paşa’nın nefesiyle söndürüldüğünü az önce gördük.</p>

    <p class="normal1">Açıktan ve gizliden bir dâva sürüp gider Şiilerle Sünniler arasında. Belki de, Şii İran ile Sünnî Osmanlı arasında denmelidir. İslâm Ansiklopedisi’ne “Kâbız” maddesini yazan T. H. adlı şahsa göre:</p>

    <p class="normal1">“Aslında Sünnî Türk ulemadan olup, Hubmasîhi (halk arasında Hupmesihî) tarikatının mümessilidir”<sup class="calibre2"><a href="../Text/PARGALIIbrahim_split_005.html#footnote-5007-52" id="footnote-5007-52-backlink">[52]</a></sup></p>

    <p class="normal1">Kâbız Osmanlı toprağında sapık kabul edilmiştir ve umumi kanaate göre Kâbız İranlı bir Şiidir. Şurası kesin, bu zat’ın itikadı bozuk, ama ilmi fazla, dili işlek. Padişah’ın Mohaç’ta meşgul olduğu sıralarda meyhaneler dâhil, İstanbul’un birçok yerlerini dolaşarak ‘bozuk itikadını’ yaymaya çalışıyor. Sözlerini âyetlerle süsleyip, bunlara kattığı özel yorumlarıyla Hazreti Muhammed’i Hazreti İsa’nın altına indirip, mevcut İslâmî inancı sarsmaya gayret ediyor, bunda başarılı da oluyor, bir hayli cahil insanı peşine takabiliyordu.</p>

    <p class="normal1">Anadolu’dan geldikten üç-dört ay sonra İbrahim Paşa gördü ki, İstanbul, Kâbız’ın yaydığı fikirlerle çalkalanmakta. Bu hali gören bazı gayretli âlimlerin şikâyetleri üzerine Molla Kâbız saraya getirilir ve Sadrazam Pargalı İbrahim Paşanın huzurunda Rumeli Kazaskeri Muhyiddin Çelebi ile Anadolu Kazaskeri Kadiri Çelebi’nin karşısında fikirlerini ispat etmesi istenir.</p>

    <p class="normal1">Mesele dinî olduğu için sapık saydıkları adamı susturma işi ulemaya düşüyordu. Anadolu Kazaskeri Kadiri Efendi ile Rumeli Kazaskeri Muhyiddin Çelebi, Kâbız’la fikir kavgasına başladılar. Maalesef, bizim namlı âlimler Kâbız’ı susturmaya muvaffak olamadılar. Kâbız’ın yanlışları bizimkilerin doğrularını bastırdı.</p>

    <p class="normal1">Molla Kâbız, gerçekten de fikirlerini mükemmel bir surette savunmuş ve kazaskerler kendisini ilzam edememişler. Çünkü onlar bulundukları o yüce makamı dolduracak ilme sahip değillerdir.</p>

    <p class="normal1">Fikrî yenilgi asabîleştirdi âlimlerimizi. Doğruluğu kesin olan bilgiler, yanlışlığı aşikâr olan bilgi ve yorum karşısında sükût edince huzursuzlaşan kazaskerler uygun olmayan yollara tevessül ettiler. İbrahim Paşa hakem mevkiinde münakaşaları takip etmekteydi, hemen müdahale etti:</p>

    <p class="normal1">“Size lâzım olan sertlikle eda değil, belki şer-i şerif ile kazadır. Bana hayret verir ki, Hakk ile batılı fark etmede ve ulemamızın eski gittiği yolda yürümede aciz kalmışsınız.”<sup class="calibre2"><a href="../Text/PARGALIIbrahim_split_005.html#footnote-5007-53" id="footnote-5007-53-backlink">[53]</a></sup></p>

    <p class="normal1">Kâbız’ın önünü bilgiyle kesemeyen kazaskerler, öfkeyle idam hükmü veriyorlar. Buna kızan İbrahim Paşa, “önce fikirlerini çürütmeyi becerin, sonra katline ferman isteyin” deyip, dağıtıyor toplantıyı. Kanuni, pencere gerisinde gözlemcidir, görür, dinler cereyan eden tartışmaları, üzülür gelinen noktaya. Sadrazam İbrahim Paşa, huzuruna vardığı zaman bir yığın azar işitir Sultan Süleyman’dan:</p>

    <p class="normal1">”Bir sapkın divanımıza gelip, Peygam-berimizin şanına gölge düşürür ve susturulamadan çekip gider; buna sebep nedir?” İbrahim Paşa:</p>

    <p class="normal1">”Kazaskerlerimiz şeriat meselelerinde bilgin değiller ki o melunu delilleriyle konuşamaz hâle getirip sustursunlar “ cevabını verir.<sup class="calibre2"><a href="../Text/PARGALIIbrahim_split_005.html#footnote-5007-54" id="footnote-5007-54-backlink">[54]</a></sup></p>

    <p class="normal1">Padişah din konusunun kazaskerlere münhasır olmadığını söyleyip, Şeyhülislâm Kemal Paşa-zade Şemsüddin Ahmet Efendi ile İstanbul Kadısı Saadeddin Çelebi’yi görevlendirir Kâbız’ın hakkından gelsinler diye. Bilhassa, Kemal Paşa-zade, Kâbız’ın ileri sürdüğü asılsız delilleri, sağlam delillerle bir güzel çürütür.</p>

    <p class="normal1">Hakkında verilecek ceza ağır, bu sebepten sorar Kemal Paşa-zade:</p>

    <p class="normal1">“İşte gerçek meydana çıktı, başka sözün var mıdır? Bu yanlış inançtan döner ve doğruyu kabul eder misin?”</p>

    <p class="normal1">Fakat Kâbız bildiğinden şaşmaz. Bunun üzerine Şeyhü’l-İslâm Kadı Sadi Çelebi’ye dönerek; “Fetva işi tamam oldu, şeriata göre gereğini siz hükmedin.” der.</p>

    <p class="normal1">Sadi Çelebi, Molla Kâbız’a; “Ehlisünnet ve cemaat üzere doğru inanç yoluna girdin mi?” diye sorar. Fakat Kâbız yine sözünden dönmez. Bunun üzerine de Kadı Sadi Çelebi, Kâbız’ın idamına karar verir ve hüküm infaz edilir.</p>

    <p class="normal">Pargalı İbrahim Paşa’nın Zihniyeti!</p>

    <p class="normal1">İster dini olsun, ister askeri, İbrahim Paşa’nın adil davrandığı, ilmi meselelere vukufiyetiyle dikkat çektiği inkâr edilemez bir biçimde görülüyor. <span class="idebold">Pargalı diye</span> hitabımız, biraz da onun geçmişini unutturmamak için ısrarla devam ettirilmekteydi, bundan sonra daha ziyade Makbul İbrahim Paşa olarak anacağız. İzdivacından dolayı istifadelendiği bir mevzu olursa <span class="idebold">Damat</span> ön adını, sadece normal durumlarda ise her hangi bir Vezir-i azam gibi anılacak.</p>

    <p class="normal1">Tekrarımız, hafızaları tazelemek içindir; Mısır’da asayişin temini ile Padişah’ın takdirlerine muhatap olan Sadrazam İbrahim Paşa pek şımarmamıştı. Anadolu isyanlarının bastırılmasında birçok paşanın başını verdiği bilinmekte, haddinden fazla asker ve asi kaybedildiği de bir gerçek. Tekrar dirilecek olsa da, isyan ifritinin canı alınmış, iyi kötü dirlik düzen sağlanmıştı Anadolu’da. İbrahim Paşa’nın bir Sadrazam ve Başkomutan olarak, hayatını ortaya koymadığı, şahsi risk almadığı söylenebilir, bu doğru. Ondan beklenen kahramanlık gösterisi değil, devletin itibarını koruyup asileri sindirmesiydi.</p>

    <p class="normal1">Kusur, her kimde aranırsa mutlaka bir miktar bulunur. Sadrazam İbrahim Paşa, nasıl olsa öldürülecek olanlar Türkmenlerdir deyip, üzerlerine insafsızca gitti, birçok insanın lüzumsuz yere telef olmasına göz yumdu, denebilir. Bunu söylerken, onun Osmanlı Sadrazamı olmaktan başka bir vasfı bulunmadığı, Osmanlı’nın da Türklükle alakası kalmadığı dahi iddia edilebilir ve edilmiştir de.</p>

    <p class="normal1">İşte böyle, ters açılardan bakmak isteyenler için daima menfi değerlendirme kapısı açıktır. Hem Padişah töhmet altına alınabilir hem Sadrazam. Adil olur mu bu tür yorum ve suçlama? Kişilerin baktıkları pencereler farklı olduğundan, gördükleri de farklı olur ve herkes kendi açısından haklı olabilir.</p>

    <p class="normal1">İbrahim Paşa’yı, henüz tamamını bilmediğimiz, görmediğimiz uzun bir yol farz edip, mesafeler kat edildikçe yokuşunu-düzünü tanıyacağız. Şimdilik yağ gibi kayan bir geniş cadde görünümü var İbrahim Paşa’da. Gerçi pek fazla konuşulacak olaylar zuhur etmemiştir henüz, fakat bu gidişin önü açık görünüyor. Az aşağıda yabancı devlet elçileriyle karşı karşıya göreceğimiz Paşa’nın tavrını zevkle seyredebiliriz:</p>

    <p class="normal1"><span class="idebold">Macaristan ve Avusturya Elçileri</span></p>

    <p class="normal">Zapolya’nın Elçisi ve İbrahim Paşa</p>

    <p class="normal1">Osmanlı Devleti, krallar tayin edecek mertebeye yükselmiş, bu yükselişten, mevkiine göre herkes pay alıyor. Sadrazam İbrahim Paşa, makamını en iyi kullanabilen, bunu itibara tahvil edebilmede yegânedir. Birkaç defa fırsat çıktı geçmişte ve bunlardan olabileceği kadar istifade eden bir İbrahim Paşa gördük, bundan sonra daha inkişaf etmiş haliyle bir Sadrazam İbrahim Paşa ile karşı karşıya olacağımıza şüphe yok.</p>

    <p class="normal1">Mohaç Meydan Muhaberesi şanlı bir zaferle hitama ererken 29 Ağustos 1526’da, Macar Krallığına da son verilmişti. Macar Kralı Layoş çok genç yaşta bataklığa cansız düşüp gitmişti. Kral’ın, arkasında bir varis bırakmadan ölmesi ile Macaristan’da kargaşa yaşanmaya başlamış, ülkenin istikbali mevcut görünümüyle zifiri karanlık.</p>

    <p class="normal1">Hâlen bağımsız olan bazı bölgelerde Macar’lar, yeni bir kral çıkarma çabasındaydılar. Milliyetçi olarak bilinenlerin istediği Erdel Voyvodası Zapolya’dır; Almanya İmparatoru Şarlken ise, Arşidük Ferdinand’ı istemekte. Beri yanda Kanuni, Zapolya’yı kral yapacağına dair daha önceden söz vermişti. Taht adayları kapıştılar, Zapolya kaybetti. Galip gelenin gücü kendisini kral yapmaya yetmiyor, bunun için Türk Hükümdarının onayı gerek. Padişah’ın desteklediği Zapolya, maharetli bir sefir olan Leh asilzadesi Laçki’yi Türkiye’ye gönderip, Macar Krallık Tacı’nın kendisine verilmesini talep ediyor.</p>

    <p class="normal1">Zapolya, hakikaten işi bilen bir taht adayı olmalı ki, elçi olarak seçtiği Laçki, farklıydı birçok hususta. İlk önce vezirlerle görüşüp, sonra padişah’ın huzuruna çıkma yolunu araması gerekirdi, fakat Laçki Venedikli Gritti’ye verdi önceliği. Bu kişi, ülkesi adına İstanbul’da görev yapıyor, Sadrazam İbrahim Paşa ile iyi ilişki kurup teveccüh kazanmış, Padişah’ın da iltifatına mazhar olmuştur.</p>

    <p class="normal1">Laçki, bir nevi silsile takibiyle aşağıdan işi pişirerek yukarıya çıkacak. Leh asilzadesi olduğu söylenen elçi Laçki, Venedikli Gritti’yi bulup, onunla dostluk kurdu. Bu tür ilişkilerin, bütün zamanlar için en vazgeçilmez harcı olan rüşvet, değişik isimler altında rahatça kullanılır, hiçbir mahzuru yok(!)</p>

    <p class="normal1">Şayet Zapolya Macar tahtına kavuşursa, Gritti de krallığın piskoposluğu ile beraber binlerce duka altına kavuşacak; anlaşma böyle: Bizde ‘<span class="idebold">Bal tutan parmağını yalar’</span> diye bir söz var ya, iyi ve kötü mânaları olan bu sözün tatbiki yapılıyor Laçki ile Gritti arasında.</p>

    <p class="normal1">Esasen Laçki bazı vezirlerle de görüşmüş, lâkin arada soğuk bir perde mevcut olduğundan, birbirlerinin sıcacık nefeslerini yüzlerinde gerektiği gibi hissedememişler. Laçki tarafından Gritti’nin gönlü kazanılınca, daha sonraki görüşmelere bahar ikliminde başlandı. Evvel vergi diye tutturanlar, hediye ile yetindiler. Birçok vesaire var görüşmelerde, konuşmalarda, ama bunlar tali konular bizim için; neyi nasıl yaptığına bakacağımız tek kişi Sadrazam İbrahim Paşa’dır, öbürlerine de enteresan bir manzara verdikleri zaman bakabiliriz.</p>

    <p class="normal">Laçki’yi İbrahim Paşa’nın Ezişi</p>

    <p class="normal1">Macar tahtının adayı Zapolya’nın Laçki’si ile bizim Paşa’nın ilk görüşmeleri 22 Aralık 1527’de gerçekleşir. İşte burada bütün haşmetiyle temaşa edilecek bir Türk Sadrazamı’dır İbrahim Paşa; şöyle sorar Laçki’ye:</p>

    <p class="normal1">“Niçin metbûun Macaristan tâcını Padi-şah’tan daha evvel istememiştir? Ofen yangınıyla Kral Köşkü’nün muhafazasının ne demek olduğunu anlamadı mı? Burada her şeyden malûmat alınmıştır. Arşidük’ün, senin efendinin değerlerinin ne olduğu ve Hıristiyanlığın öteki prenslerinin ne yapabilecekleri malûmdur.”</p>

    <p class="normal1">Güçlü olmak, bunu kullanmaya meraklı olmak ayrı şeylerdir, güzeldir, hoştur fakat gücü kullanmayı bilmek hepsinden önemli. İbrahim Paşa’dan önce gelip geçen paşalar, vezirler, veziri azamlar çoktur, onun zamanında da paşa ve vezir çok. Nüfuzlu olup da bunu Sadrazam İbrahim Paşa kadar kullanan bir kişi daha görülmedi. Daha ileri giderek denebilir ki, Kanuni Sultan Süleyman dahi kendisinin fazla kullanmadığı gücü, İbrahim Paşa’nın ustalıkla kullanmasından hazzeder gibi!</p>

    <p class="normal1">Akıllı ve zeki bir adam olan, Sadrazam’ın gücünün farkında olan Elçi Laçki:</p>

    <p class="normal1">”Zapolya’nın yalnız Padişah’ın dostluğunu değil, onun üzerinde tam bir nüfuza sahip olan zatın da teveccühüne mazhar olmak ümit ve arzusunda bulunduğu şeklinde mahirane bir cevap vermekle tebessüm ve tahsine nail olmuştur.”</p>

    <p class="normal1">Farkında olduklarını muhatabına da fark ettirmek niyeti ve kurnazlığıyla, gönül alıcı sözler sarf eden elçi, beklemek zorundadır.</p>

    <p class="normal1">İbrahim Paşa biraz yorulmasını murat etmiştir Macar elçisinin, meseleyi kesip atmaz, muallâkta bırakır bir zaman için yahut olgunlaşmasını bekler.</p>

    <p class="normal1">İstanbul’da, Osmanlı sadrazamı İbrahim Paşa’nın burnu Kaf Dağı’nda görünmüştür Laçki’ye; o da ertesi gün Mustafa Paşa ile bilahare Ayas Paşa ile görüşmüştür. Mustafa Paşa’da İbrahim Paşa’nın kurnazlığı da yok nezaketi de, bir yığın azarlar işitmiş ve sarsılmıştır Laçki. Mustafa Paşa’nın sert sözleri ile Laçki’nin sükûtunu, Hammer Tarihi’nden naklediyoruz:</p>

    <p class="normal1">“Demek oluyor ki, sen hediyesiz olarak bizim dostluğumuzu değil, yardımımızı istemeye gelmişsin. Söyle bakayım; senin efendin, Padişah’ın atının ayağını bastığı Budin’e ve Efendimizin avdeti için tahsis olunan Kral Köşkü’ne girmeğe nasıl cüret etmiştir? Bizim kanunumuz ister ki, Padişah’ın istirahat ettiği, atının göründüğü her yer daima hükmümüz altında bulunsun.</p>

    <p class="normal1">Sen vergisiz olarak ve Padişah’ın kullarından biri tarafından geliyorsun. Bilmez misin ki güneş gibi yegâne olan metbûumuzun asuman ve zeminde gökte ve yerde) hükmü caridir (geçerlidir). Sen Transilvanya Banı’nın adamı, saadetli Padişahı, efendin kadar aciz, fakir bir prensin babası olmak üzere yâd etmeye nasıl cesaret ediyorsun?” <sup class="calibre2"><a href="../Text/PARGALIIbrahim_split_005.html#footnote-5007-55" id="footnote-5007-55-backlink">[55]</a></sup></p>

    <p class="normal1">Aradan altı gün geçer, 1527’nin 28 Aralık tarihinde Sadrazam İbrahim Paşa tarafından bir daha kabul edilir. Uzun ve tesirli bir nutuk irad eder paşa. Zapolya’nın, Macaristan Kralı sıfatını kullanabileceğini, elçisi vasıtasıyla kendisine küçük kardeşi gibi hitap edebileceğini, buna müsaadesi olduğunu söyler, bir hayli uzattığı sözüne şöyle devam eder:</p>

    <p class="normal1">“Biz Kral Lui’yi (Layoş, diye anılan Macar Kralı) öldürdük. Karısını aldık, orada yemek yedik ve uyuduk. Onun krallığı bizimdir. Kralların tâc ile kral olacaklarını zannetmek deliliktir, İcrayı-ı Hükûmet edenler altın değildir, kıymetli taşlar değildir; demirdir; kılıç itaate mecbur eder; kılıçla kazanılan şeyi kılıçla muhafaza etmek lâzım gelir. Biliniz ki Macaristan’ın parası membaları kalmamıştır; şu halde senin efendin Padişah’ı metbûu tanısın, onun kuvvetli ellerinden imdat istesin; o zaman yardım eder. Onların dağlarını atlarımızın ayaklarıyla ova yaparız.</p>

    <p class="normal1">Doc Gritti ve oğlu olmasaydı, Ferdinand’ın ve senin efendin hükümetinden nişan bırakmayacaktık; zira karşılıklı olarak birbirini harap eden iki düşmanın muharebesi üzerinden gelen bir üçüncü için daima müsaittir. Eğer ben yeniçerilerle, Rumeli askerleriyle Ferdinand’ın üzerine yürümüş olsaydım yahut Ayas Paşa Boğdanlılarla, Tatarlarla efendinizin üzerine düşmüş olsaydı, ne olacaktı? Bu yaz, Venedikli dostlarımızın ricası üzerine kendimizi hareketsiz tuttuk. Fakat böyle yapmakla uyumuyorduk ve eğer gerekirse muharebeye çıkmaya hazırız.</p>

    <p class="normal1">İki rakibin birbirinin kuvvetini mahvetmiş olduğunu görüyoruz; Padişah’ın orduları kolayca galebe edecektir. İki hasmımızın üzerine, yalnız birinin üzerine gönderdiğimizden ziyade asker göndereceğiz ve Budin’i bir ikinci İstanbul yapacağız.</p>

    <p class="normal1">Ben sana Türk usulüyle, yani pek kısa söyledim. Türkler az söylerler çok yaparlar. Sen benim güldüğümü görüp te taaccüp ediyorsun; kılıcımızın kuvvetiyle fethettiğimiz yerleri istemeye geldiğin için gülüyorum. Malûmun olsun ki, bizim şahin pençesinden daha korkunç pençelerimiz vardır. Ellerimiz bir kere koyduğumuz yerden çıkmaz; meğerki kesilmesin. Bu sözleri hatırında tut, çünkü hakikat budur.</p>

    <p class="normal1">Yer gökten düşen her damlayı alır; biz de onun gibi, bize söylenilen sözlerin cümlesini, özellikle bir sefir tarafından söylenilenleri hatırımızda tutarız. Lakin bizim uzun kollarımız varsa, sizin de uzağı gören gözleriniz vardır.“</p>

    <p class="normal1">Elçi’nin bazı talepleri vardır da bunların acayipliği güldürür İbrahim Paşa’yı. Hükmedici pozuyla ders verip, biraz haddini bilmesi için zorluyor, fakat gereğinden fazla ezip un-ufak ediyor. Buna, sadrazamı bulunduğu devletin gücünü gösteriyor denebileceği gibi, ‘İbrahim Paşa, kendi gücünün tadını çıkarıyor’ da denebilir:</p>

    <p class="normal1">“Siz, pek çok senelerden beri kaybedilmiş memleketleri istiyorsunuz. Ben zannederim ki, Sirmi’yi çoktan beri unutmuş bulunasın; lâkin görüyorum ki Sirmi şarabı içmişsin ve anlaşılan hoşuna gitmiştir. Bu eyâletin bize varidatından ziyade masrafı olduğunu söylüyorsun; bu şimdilik doğrudur. Çünkü her ay yirmi sekiz yük gümüş akçe, yani elli altı bin duka sarf ediyoruz ki, senede 672.000 duka eder. Sirmi’ye mukabil biz hediye istemiyoruz, vergi istiyoruz.”</p>

    <p class="normal1">(Sirmi-Sirem, Belgrad yakınında yedi bin kilometrelik bir saha)</p>

    <p class="normal1">Laçki başarılı bir diplomat, İbrahim Paşa Kanuni’nin sağladığı imkânlarla güçlü ve hitabette mahir. Suyunu çıkaracak kadar ezdiği elçi’nin Padişah’la görüşmesini temin etti. Sonra dedi ki Laçki’ye:</p>

    <p class="normal1">“Bize iki defa Lehistan’dan bahsettin; bu krallığın son elçisini üç senelik bir mütareke ile gönderdik ki, onun da müddeti yakında bitecektir. Lehistan’la muharebede bulunmaklığımızla beraber, son senelerde oradan ellişer bin duka gelmiştir; çünkü Tatarlar, Lehistan’dan aldıkları esirleri hep Türklere satarlar; Kili ve Kefe gümrükleri de iki senede mutat varidatlarından 30.000 duka fazla vermiştir. Eğer askerimiz Eflak’dan Lehistan’a girseydi, Kral ne yaparsa yapsın, bütün bir sene her yeri ateşe vererek, kan saçarak orada kalacaklardı.” <sup class="calibre2"><a href="../Text/PARGALIIbrahim_split_005.html#footnote-5007-56" id="footnote-5007-56-backlink">[56]</a></sup></p>

    <p class="normal1">Daha sonra Padişahla ve ondan sonra yine Vezir-i azamla görüşebilen elçi ondan şu güzel sözleri işitti:</p>

    <p class="normal1">“Şimdi metbuuna “Kral” diyeceğiz; Transilvanya Banı değil. (Ban, ancak prens seviyesinde bir unvan) Padişahımız, hükümdarının düşmanları üzerine bizzat yürüyecektir. Artık ne hediye isteriz, ne vergi!” <sup class="calibre2"><a href="../Text/PARGALIIbrahim_split_005.html#footnote-5007-57" id="footnote-5007-57-backlink">[57]</a></sup></p>

    <p class="normal1">“Bu kadar ince bir siyaset, Macaristan’da milletin seçtiği bir hükümdarın Osmanlılara tabi olmayı kabul etmesi ile başarının zirvesine çıkıyordu. Kanuni ile İbrahim Paşa’nın siyaseti Avrupa’nın en usta geçinen devletlerinin inceliğine çoktan erişiyor, hitabet sahasında ise onları geri bırakıyordu. Devşirme dehası ile Türkün dehası bu iki başlı Devlet’te birleşince söz, kılıcın tasarladığını tamamlıyordu. Çıkarları yüzünden İbrahim Paşa’ya borçlu olan İtalyan Lui Gritti, bu siyasete Avrupa saraylarının havasını ve İtalyan hilesini sokuyordu. Bu gizli danışmanın itibarı her geçen gün sarayda artıyordu; İslamiyeti de kabul ettikten sonra Zapolya onu İstanbul’a elçi olarak tayin etti.” <sup class="calibre2"><a href="../Text/PARGALIIbrahim_split_005.html#footnote-5007-58" id="footnote-5007-58-backlink">[58]</a></sup></p>

    <p class="normal1">Son olarak Padişah tarafından kabul edilen Laçki’nin keyfi yerindeydi; en hayatî vaatleri almış, kendisine gösterilen sevginin, himaye duygusunun şahidi olmuş, sevinçle ülkesine dönecek. Ağır hediyelerle uğurlanmanın 3 Şubat 1528’de tattırdığı mutluluğa diyecek yok. Oldukça memnun döndü ülkesine. Macaristan’la Türkiye arasında, 26 gün sonra bir ahitname imzalandı.</p>

    <p class="normal">Ferdinand’ın Elçileri ve İbrahim Paşa<br class="chapter" />
       29 Mayıs 1528</p>

    <p class="normal1">Zapolya’nın elçisi İstanbul’da hayli hırpalanmış olmakla beraber, efendisine bir anlaşma metniyle dönmüştü. Ferdinand duymuş; mademki, Sultan Süleyman Zapolya’dan baba şefkatini esirgemedi, bizden niye esirgesin, diye düşünmüş. Rakibinin elçileri neler yaptı, ne avantajlar elde etti ise aynısına Zapolya da talip:</p>

    <p class="normal1">“Avusturya’nın Bab-ı Devlet’e ilk sefareti olan bu sefaret, Jan Hobordanski ve Salatnok isimlerinde iki nons (Avusturya elçilerine böyle deniyor) ile aslen Almanyalı olan Sigismuond Weixelberger’den mürekkep olup, imdat istemeye değil, Macaristan’dan alınan arazinin talebine, kesin bir anlaşma ve hiç olmazsa bir mütareke teklifine memur idiler.</p>

    <p class="normal1">Zapolya, dış ilişkilerde başarılı olduklarına inanılan üç adamını göndermişti İstanbul’a. Bunlar, bin Türk atlısı tarafından karşılandılar, 29 Mayıs 1528’de.</p>

    <p class="normal1">Ne var ki, Ferdinand’ın elçileri Zapolya’nın elçisinin yerini tutamazlar, istekleri de reddedilir. Aralarındaki önemli farklardan biri, istediğini alan haddini bilirken, alamayanlar yani Ferdinand’ın adamları bundan bî-haber görünüyorlar. Konuşmalarıyla çizgi dışına taşıyorlar.</p>

    <p class="normal1">İbrahim Paşa Jan Habordanski’den:</p>

    <p class="normal1">“Bütün Hıristiyanlık âlemi hükümdarlarının, gölgesine iltica etmekte oldukları Osmanlı Padişahı’nın huzurunda senin metbuun nasıl, kendisini ziyade kuvvetli ünvanını vermek gibi mağrurane bir cürette bulunmuştur?”</p>

    <p class="normal1">Diye sordu. Habordanski’nin, Osmanlı Devleti’nin himayesini istirham eden devletlerin hangileri olduğunu bilmek istemesi üzerine, İbrahim Paşa Fransa’yı, Lehistan’ı, Venedik’i, Transilvanya’yı saydı. Vezir-i azam, Ferdinand tarafından talep edilen memleketlerin listesini görmesi üzerine, İstanbul’un da istenilmemesine çok şaşırdığını beyan etti. Macar muharibi Habordanski’nin kabaca tavırları Lehistan palatini Laçki’nin protokollere uygun muamelelerinden pek farklıydı.” <sup class="calibre2"><a href="../Text/PARGALIIbrahim_split_005.html#footnote-5007-59" id="footnote-5007-59-backlink">[59]</a></sup></p>

    <p class="normal1">Sadrazam İbrahim Paşa, ‘Efendim’ derken gurur duyduğu Sultan Süleyman’ı, her defasında memnun ediyordu. Küstahça tavırlarıyla itici bir kişilik sergileyen Avusturya elçileri, davranışlarının hak ettiği karşılığı gördüler. İbrahim Paşa, asla tavizkar davranmıyor; bir kere Osmanlı’dan bir şey istemeye gelen, gururu kibiri memleketinde bırakıp gelmelidir. Hem isteyen ve hem de emreden olmakla bir şey elde edilemez.</p>

    <p class="normal1">Ferdinand’ın elçileri, sonuç olarak hayal kırıklığı yaşamaya mahkûm oldular; görüşmeler kesildi, elçilerin dokuz ay sürecek mevkufiyetleri başladı. Süre dolar, hapisten çıkar elçiler, hediyelerle yolcu edilirler. Gayet sert bir mesaj gönderir Padişah:</p>

    <p class="normal1">“Ferdinand’a, beklediği cevabı ordularımla gelerek kendim vereceğim!”</p>

    <p class="normal">Bir Mutlu Garip İdi İbrahim!</p>

    <p class="normal1">Yağmur yağarken testisini doldurup, rüzgâr eserken harmanını savuranlardan olmak gibi kârlı bir başka davranış biçimi yoktur. Allah kem gözlerden esirgesin, dedirtiyor Sadrazam İbrahim Paşa. Günler, aylar, yıllar geçiyor birçok olaylarla bezenerek, yaşanan her iyinin de kötünün de İbrahim Paşa’ya faydası dokunuyor. İki kral adayının elçileri ile yapılan görüşmeler dahi Paşa’nın itibarına olumlu yansıdı.</p>

    <p class="normal1">İbrahim Paşa’nın iki yüzü var; bu, belki herkeste olması gereken bir şeydir, belki de ayıp bir şey! Hüküm vermekten ziyade tesbitte bulunmaktayız: Kanuni Sultan Süleyman’ı bulan, İbrahim değildi, sahibi olduğu her ne var ise bunların talibi de İbrahim olmamıştı. Zengin ve şefkatli bir kadının samimi sevgisi, elindeki imkânları mutlu ediyordu Pargalı İbrahim’i. Yazın sıcak günlerini ormanın yeşilliğinde, kışın soğuk günlerini sıcak sobanın karşısında keman çalıp, kitap okuyarak değerlendiren İbrahim saadet içinde yüzüyordu.</p>

    <p class="normal1">İbrahim nereden bilecekti dünyanın en kudretli devletinin sadaret mührünü taşımayı, nereden aklına getirecekti Avrupa’nın krallarına akıl verecek mevkie geleceğini?</p>

    <p class="normal1">Yeni bir gün doğacak, biraz daha aydınlanacak İbrahim Paşa’nın bahtı. Tamamen sultan vari bir hüviyete bürünecek olan Paşa’yı, geride kalan yıllarıyla biraz hatırlayalım, istedik!</p>

    <p class="normal1">Pargalı İbrahim’i ormanın kuytuluğundan çekip çıkaran Süleyman, Şehzadeliğinde olduğu gibi, Padişahlığında dahi sağ kolu yaptı. Doğrusu, şimdiye kadar seyredilen İbrahim, yerleştirildiği köşeye bir yüzük taşı gibi yakıştı. Efendisine kayıtsız şartsız itaatkâr, kendisinden aşağıda oturanlardan, kendisi için aynı itaati bekliyor.</p>

    <p class="normal">Veren El Alan Elden Üstündür!</p>

    <p class="normal1">Zorla bir şey istediği-aldığı yok tabii; Padişah devamlı vermeyi seviyor, Sadrazam da almayı. Hatırlanırsa, Pargalı İbrahim Has odabaşılıktan fırlamıştı Sadarete. Üstelik Rumeli Beylerbeyiliği de yanında ikram edilmişti. Mohaç zaferinden İstanbul’a dönüldüğünde Beylerbeyiliği görevi alındı üzerinden, Sadaret devam ediyor. Viyana Seferi başlıyor (28 Mart 1529), Rumeli Beylerbeyiliği tekrar verildi ve Ser-asker yapıldı bu sefere. Şimdi, üç kişiye bolca yetecek olan üç mühim görev bir kişinin üzerinde:</p>

    <p class="normal1">“Yani o muazzam devletin siyasî, idarî ve askerî bütün salâhiyetlerini nefsinde toplamış” <sup class="calibre2"><a href="../Text/PARGALIIbrahim_split_005.html#footnote-5007-60" id="footnote-5007-60-backlink">[60]</a></sup> İbrahim Paşa.</p>

    <p class="normal1">Hürrem Sultan, kısa zamanda Sultan Süleyman’ı kendisine bağlamış ve bunu büyü ile başardığı rivayet olunmuştu. Tabii inananlar vardır bu garip rivayete, ama böyle inanılınca da Hürrem’in hakkı yeniyor. Şimdi, Kanuni Sultan Süleyman’ın, Pargalı İbrahim’e bahşettiği sınırsız imkânları neyle izah edebiliriz? En iyisi, her ikisi için de duru giden havaları bozmamak adına bu konu üzerinde durmayı erteleyelim:</p>

    <p class="normal1">İbrahim Paşa’nın uhdesine verilen Ser-askerlik vazife ve ünvanı bir seferle sınırlı değil daimi, yani bir kaza olmazsa İbrahim Paşa tabii Serdar’dır bundan sonra. İşin garibi serdar yapılması değil, bunun uygulanabilirliği pek müşkül olan devamlılığıdır.</p>

    <p class="normal1">Çıkılan seferde Padişah olsun veya olmasın, Serdar, İbrahim Paşa’dır. Ona herkes kayıtsız-şartsız itaat edecek, tıpkı Padişah’a itaat ettiği gibi. İstanbul’da ve taşra’da Beylerbeyileri dâhil, memurların tamamının tayin ve azil işleri, tımar verilmesi ve alınması İbrahim Paşa’nın uhdesine bırakılmış. İdam dâhil, her türlü ceza vermeye, dolayısıyla affetmeye de Ser-asker yetkili kılınmıştır.</p>

    <p class="normal1">Yine, Hürrem’i hatırlayacağız meseleye değişik bir açıdan bakalım diye. Kanuni, İbrahim, Hürrem üçlüsünün uyumu nasıl oluyor, daha doğrusu nasıl olabiliyor, bunu anlamak istiyoruz:</p>

    <p class="normal1">Harem haramdır yabancı gözlere, sırlarına vakıf değiliz. O rengârenk süslerle bezeli duvarların arasında yaşananlar bilinmez, lakin aşikâr olan bir şey var; Sultan Süleyman Hürrem’e âşık. Hürrem, Sultan Süleyman’a gönülden ve kayıtsız şartsız bağlı, İbrahim’den hiç hoşlanmıyor. Sultan Süleyman’ı, zamanının büyük bir bölümünü beraber geçirdikleri için İbrahim’den kıskanan Hürrem, ona verilenleri nasıl içine sindirecek? Velhasıl, cevabı bulunamayan sualler diziliyor insanın zihnine ve istikbalin aydınlık olmayacağı vehmiyle cedelleşiliyor.</p>

    <p class="normal1">Kanuni henüz genç, yaşlanmış olsa bile, İbrahim Paşa da ondan genç değil aşağı yukarı aynı yaştalar. Böyle olduğu halde, ona, bunca salâhiyet verilmesinin sebebi nedir? Anlayamadık, doğrusu merak ediyor, soruyoruz: ‘Nereye kadar?’ Celal-zade Mustafa Çelebi anlatıyor:</p>

    <p class="normal1">“Bir gün vezirler evlerine gitmek üzere Divandan ayrıldıktan sonra Hüdavendigar Hazretleri bu fakir kullarını yüksek huzurlarına çağırtıp, inci gibi parlak ve düzenli sözlerle lütuflandırdılar.</p>

    <p class="normal1">“Tanrı’nın iradesiyle birdenbire ülkemiz genişledi. Müslümanların işleri ve bizim uğraşacağımız meseleler pek çoğaldı. Her işimizle doğrudan doğruya kendimizin ilgilenmemize artık imkân kalmadı. Din ve devletin önemli meseleleri ile uğraşması ve uygulamaya koyması için İbrahim Paşa’yı ser-askerliğe atadım. Bütün kullarımın ona uymaları, itaat etmeleri için bir berat taslağı kaleme alarak bana getir.”</p>

    <p class="normal1">Diye buyurdular. Görevim gereği olarak o gece istenen berat tasarısının müsveddesi yapılarak ertesi gün yüksek huzurlarına sunuldu. İçindekileri dinledikten sonra uygun olduğunu söylediler. Berat, ağdalı bir üslup ve gösterişli bir biçimde temize çekilip âlemi parlatan tuğra ile de süslendikten sonra yüksek huzurlarına teslim olundu.</p>

    <p class="normal1">Sonra aynı günde Yeniçeri Ağası Padişah katına çağırıldı ve yeniçeri halkı Padişah kapısına vardılar. (İbrahim Paşa’ya Padişah’ın gönderdiği hediyelerin listesi veriliyor).</p>

    <p class="normal1">Sözü geçen, şanı yüksek berat ile nakit olarak beş yüz bin akçe, biri altın kakma işlenmiş eğer ve dizgin ile süslenmiş olmak üzere dokuz baş at. Bir tane değerli taşlarla bezeli kılıç, dört tane şahane onur kaftanı, dokuz bohça değerli kumaş ve mücevherlerle donatılmış bir sorguç yeniçeri ağası ile İbrahim Paşa’ya gönderildi.</p>

    <p class="normal1">Bu beratla İbrahim Paşa’ya verilen armağanların hepsini saymaya gerek yok. Terfilerden ve önemli bahşişlerden gelen gelirlerden başka, sadrazamım yönetimine bırakılan kendi hasları yirmi kere yüz bin iken, şimdi on kere yüz bin daha eklenerek otuz kere yüz bin akçeye çıkarıldı. Sadrazamlığına seraskerlik de eklenerek mutluluk ışıkları saçan tuğ ile davul ve bayrak ihsan olundu.</p>

    <p class="normal1">Osmanlı padişahlarının bayrakları şimdiye kadar dört iken bundan böyle yedi olması ferman buyuruldu.</p>

    <p class="normal1">O gün bütün kapıkulu halkı, vezirler, bilginler ve bütün ileri gelenler toplandılar. Önlerinde mübarek berat okunduktan sonra mübarek olsun diye kutladılar ve el öptüler. Rütbeleri bir kat yükseltilip ödenekleri artırıldı ve hepsi daha yüksek derecelere eriştiler.” <sup class="calibre2"><a href="../Text/PARGALIIbrahim_split_005.html#footnote-5007-61" id="footnote-5007-61-backlink">[61]</a></sup></p>

    <p class="normal1">Gerçekten cins bir adam şu Pargalı İbrahim, Padişah ona bütün kanallarından cömertlik akıtıyor, ama o her şeyi yetersiz görüyor. Tavrına bakıldığı zaman, her emre ‘başüstüne’ diyen bir adam görülür, lakin usluca bir eda ile itiraz eder ki kırılması zordur. Naz mı yapıyor, denemeye mi çalışıyor anlamak zor. Aşağıda Sadrazam Pargalı İbrahim Paşa’nın, maddi bir meselede Padişah’ı nasıl sıkıştırdığını göreceğiz:</p>

    <p class="normal">Ölçü</p>

    <p class="normal1">Kanuni Sultan Süleyman, bir Padişah olarak kendi ölçüleri içinde verilebilecek her şeyi veriyor. İbrahim Paşa’nın memnuniyetini kendi memnuniyeti saymış, onu mesut ve şen görmekten haz almaktadır. Dışarıdan bakanların, devletini sevenlerin kıskançlık damarları çatlayacak İbrahim’e verilenleri duydukça. Lâkin almada sınır tanımıyor Sadrazam İbrahim Paşa, her neye malik olsa, “daha” diyor kendine özel usulüyle. Aldıkları tatmin etmiyor ve bir defasında pervasızca serzenişte bulunuyor Kanuni’ye:</p>

    <p class="normal1">“Fatih Sultan Mehmet’in Sadrazamı Mahmut Paşa’nın aldığı ihsan kırk kere yüz bin akçe idi, bana da o kadar verilirse ne eksilir?”</p>

    <p class="normal1">İşte Kanuni’nin, kıskananların endişelerini giderici cevabı:</p>

    <p class="normal1">“Onlar İstanbul’u almayı başarmışlardır. Daha fazlası da verilse yerinde olurdu.”</p>

    <p class="normal1">İbrahim Paşa altta kalmak ister mi hiç:</p>

    <p class="normal1">”Bağdad ki, büyük halifelerin başkentidir, Budin ise eskiden beri krallar tahtı yeridir. Her ne kadar bunlar İstanbul’dan üstün tutulamazsa da, daha aşağı da sayılmazlar.”</p>

    <p class="normal1">Hakkını teslim etmek lazım Pargalı’nın, bu derece mantıklı cevapları anında ve karşısındakini incitmeden verebilmek bir maharettir. Kültürlü, bilgili bir genç olduğundan herkes bahsederdi Pargalı İbrahim’in, Devlet Adamı olmakla, hazırda olanların üzerine biraz daha koymuş, bildiklerinin değerini da arttırmış. Biraz da aralarındaki samimiyetin verdiği cesaret var ya, kendini ifade zorluğu yaşamadan, aklına gelenleri rahatlıkla karşısındakine aktarabiliyor.</p>

    <p class="normal1">Kanuni Sultan Süleyman, sade bir veziriyle tartışan Padişah mevkiinde değil, candan bir dostuyla hasbihal eden arkadaştır o anlarda ve mukabelesi tevazudur tam manasıyla:</p>

    <p class="normal1">“İstanbul bizim başkentimizdir, onlar İstanbul’a nasıl tercih edilir? Hele o büyük Padişahla boy ölçüşmek bizim haddimiz değildir.” <sup class="calibre2"><a href="../Text/PARGALIIbrahim_split_005.html#footnote-5007-62" id="footnote-5007-62-backlink">[62]</a></sup></p>

    <p class="normal1">Kölelikten sadarete yükselen, Pargalı denizcinin oğlu İbrahim Paşa ile Yavuz Sultan Selim oğlu Kanuni Sultan Süleyman, bazı şeylere aynı yerden bakamıyorlar. Eski köleye yersiz gurur yol gösterici olurken, Padişah oğlu Padişah mütevazı olmayı yeğliyor, işte iki farklı karakter ve bu iki ayrı karakterin yol arkadaşlığı.</p>

    <p class="normal1">Pargalı İbrahim Paşa’nın doymazlığına dair bir numune olması bakımından önemsediğimiz bir fasıldır bu takdim olunan kıssa. Padişah’la nasıl pazarlığa giriştiğini hayretle gördük. Herhalde, alış-veriş pazarlığı gibi değil, eski arkadaşlığın samimiyeti içinde, işin içine naz katarak istiyordu İbrahim Paşa. Kanuni’nin reddi de nazik, incitmek istemiyor eski arkadaşını, Fatih dedesi ile mukayese edilirken gösterdiği tevazu tavrı yakışıyor kendisine, hem de pekiyi yakışıyor doğrusu.</p>

    <p class="normal">Viyana Seferi’nde İbrahim Paşa<br class="chapter" />
       (10 Mayıs 1529)</p>

    <p class="normal1">Viyana’ya niçin gidilmek istendiği yani takdimine çalışılan bu seferin açılış sebebi anlatılmıştı. Macar tahtının Layoş (Lui)’un ölümüyle boşalması ve iki adayın mücadelesi. Macar asilzadelerinin, milliyetçilerinin istediği Zapolya, Sultan Süleyman tarafından da isteniyordu. Bir kısım Macarlar ile Alman Kralı Şarlken Ferdinand’ı istemektedir; Şarlken’in isteyişinin herhalde en geçerli sebebi Ferdinand’la kardeş olmalarıydı.</p>

    <p class="normal1">Macaristan, iki başlılığın sonunda iki krallı oldu. Aralarında savaştılar Zapolya yenildi. Pâdişah’ın tayin ettiği Kral yenilmişti, ona sahip çıkılması büyük Sultan’ın vazifesidir.</p>

    <p class="normal1">Önemli, fakat neticesi memnuniyet verici değil. Viyana, daha sonra daha büyük kaya olarak düşecek başımıza. Viyana dayanıklı bir kaya ve inat mı inat. Kanuni Sultan Süleyman’ı mahzun edişinden ziyade İbrahim Paşa ile münasebetine bakacağız bu şehrin. Şanı, gelmiş-geçmiş vezirlerden fazla yüceltildi, yetkileri genişletildi, aldıklarını nasıl kullanacağını göstermesi için sıkça çıkan fırsatlar yaşanıyor. Türk ordusu karşısına çıkabilecek düşman ordusundan kalabalık, silah yeterli, sefere başlayış şatafatlı. Yine Sadrazam İbrahim Paşa farklılığı göze çarpar ilk nazarda. Padişahların yanında ancak Şeyhülislâmlar at-başı gidebilirken, bu kural değişiyor Viyana seferi esnasında ki işitilmiş ve görülmüş bir şey değildir o güne kadar. Sadrazam İbrahim Paşa, Padişah Kanuni’yle aynı hizada gitmektedir.<sup class="calibre2"><a href="../Text/PARGALIIbrahim_split_005.html#footnote-5007-63" id="footnote-5007-63-backlink">[63]</a></sup></p>

    <p class="normal1">“10 Mayıs İstanbul’dan, 30 Mayıs Edir-ne’den hareket. 5 Haziran’da Filibe’de ve oldukça zorlaşıyor yolculuk, aşırı yağışların taşırdığı Meriç Nehri, alınan bütün tedbirlere rağmen birçok askerimizin boğularak ölmesine yol açıyor.</p>

    <p class="normal1">20 Haziran’da Sofya’da görünüyor Kanuni. 15 Ağustos’ta, Zapolya taraftarı Macar milliyetçileri Türk Ordusu’na gelip itaat arz ettiler.</p>

    <p class="normal">Budin’de Birkaç Gün</p>

    <p class="normal1">18 Ağustos’ta üç sene önce zafer yaşanan Mohaç Ovası’nda, Kanuni ve Ordusu yaşadıklarının hatırasını canlandırıyordu. “Türk himaye ve hâkimiyetine girmiş olan Macar Kralı Zapolya (Szapolya Jonas) işte bu tarihi sahrada altı bin Macar atlısından mürekkep bir kuvvetle Türk ordusuna iltihak etmiştir. Kralın ordugâha yaklaştığı malum olduğu için, ikindi vaktine doğru Vezir-i azam ve Serasker İbrahim Paşa, Yeniçeri ve diğer sınıflardan beş yüz askerle istikbale memur edilip yolda gelirken karşılamış ve ordugâhta hazırlanan otağa getirmiştir.” <sup class="calibre2"><a href="../Text/PARGALIIbrahim_split_005.html#footnote-5007-64" id="footnote-5007-64-backlink">[64]</a></sup></p>

    <p class="normal1">“Sultan Süleyman, Zapolya’nın girdiğini görünce üç adım ileri yürüyerek öptürmek için elini uzattı; sağ tarafına oturtmak üzere davet etti. Vezir-i azam İbrahim, Ayas, Kasım Paşa’lar sol tarafta ayakta duruyorlardı. Padişah Zapolya’ya ruhsat verdiği sırada sırma gâşiyeli üç baş cins at ve sırmalı çuhadan dört kaftan hediye etti.<sup class="calibre2"><a href="../Text/PARGALIIbrahim_split_005.html#footnote-5007-65" id="footnote-5007-65-backlink">[65]</a></sup>”</p>

    <p class="normal1">Budin, iki sene önce alınmıştı epey uğraşıdan sonra. Elde tutulamadı, Kral Ferdinand tarafından teslim alındı. Bu defa daha sağlam atılacak temeli ve temelli Türk’ün olsun diye çarpışılacak. Azimle sarılındı işe. Kanuni, kendi halkının vatansever milliyetçilerince benimsenen Zapolya’yı krallık tacıyla şereflendirecek.</p>

    <p class="normal1">Şehir, iki senedir Ferdinand’ın işgalindedir ve Alman askerler ile Macar askerler tarafından korunmaktadır. 3 Eylül’de Budin civarındaki bağlık sırtlar üzerine Türk ordugâhı kurulup, muhasara hazırlığına başlandı.</p>

    <p class="normal1">“Padişah ve Vezir-i azam arkalarında adi kürklü kaftan ve başlarında miğfer olduğu halde, istihkâmları keşfe çıktılar.” <sup class="calibre2"><a href="../Text/PARGALIIbrahim_split_005.html#footnote-5007-66" id="footnote-5007-66-backlink">[66]</a></sup></p>

    <p class="normal1">Kanuni Sultan Süleyman’ın amacı kan dökmek değil, verdiği sözü yerine getirmek idi. Macar Krallık Tacı Zapolya’nın başına konacak. Padişahın, teslim olmaları karşılığında hiçbir şeylerine dokunulmayacağı vaadine aldırmadıkları için, savaşılacak. Eylül’ün üçünde yahut bir iki gün sonrasında Türk saldırısı başladı.</p>

    <p class="normal1">Bir gün evvel esir edilmiş olan bir Alman askerine Türk ordusunun düzeni ve kudreti gösteriliyor. Maksat, karşı koymaya çalıştıkları gücün azameti karşısında şaşırıp, maneviyatları bozulsun; Sadrazam-Serasker İbrahim Paşa, bilhassa yaptırır bu gösteriyi, sonunda der ki esire:</p>

    <p class="normal1">“Var git gördüklerini anlat!”</p>

    <p class="normal1">Esir, kuş gibi uçup gider de, arkadaşlarına, kumandanlarına nasıl anlatır, orası belli değil.</p>

    <p class="normal1">Netice olarak, birkaç günlük uğraşma sonucunda şehrin koruyucuları pes ediyorlar, bu defa da yeniçerilerin tamahı dikiliyor Sadrazam İbrahim Paşa’nın önüne. İlle de yağma hareketlerine müsaade edilmesini istiyorlar. Neyse ki, serbestçe çekilip gitmelerine izin verilen Alman askerlerden bir saldırı vukuu buldu, bunun üzerine çıkan kavgada yeniçeriler muratlarına nail oldular.</p>

    <p class="normal">Viyana Muhasarası</p>

    <p class="normal1">Viyana, Türk ordularının yüzünü güldürmemeye yeminlidir, Sultan Süleyman’la Pargalı İbrahim Paşa’nın yüzü güler mi diye merak etmekteyiz; anlatmak istediğimiz daha ziyade bu:</p>

    <p class="normal1">Kanuni Sultan Süleyman, 24 Eylül Cuma günü kan dökmek için değil, Ferdinand’a haddini bildirmek için geldiğini söylüyordu. Kendiliğinden teslim olunduğu takdirde kimsenin canına ve malına dokunulmayacağını ilan etti; şayet savaşılırsa, şehir askerlere bırakılacak.</p>

    <p class="normal1">Muhasara edilmeyi göze alan, şehrin müdafilerinin cevabı olumsuz. Türklerin Viyana kuşatması alınan ret cevabı üzerine başlayacaktır. Vezir-i azam İbrahim Paşa, Serasker ve Rumeli Beylerbeyi sıfatıyla, esas ordudan bir konak önde giderek kuşatma düzenini sağlamak için mevzi aldı.</p>

    <p class="normal1">Kanuni, İbrahim Paşa’dan bir gün sonra Viyana duvarları önüne geldi, 27 Eylül 1529, Pazar günü ordugâh kuruldu. Budin’de ganimete izin koparamayan yeniçerilerde heves zayıf. Yine de, şehir kuşatma altına alınıyor, fakat durum umulandan kötü. Kale son derece müstahkem ve binası sağlam, uzaklardan gelindiği için (!) uygun toplar getirilmemiş, kale duvarları gerektiği gibi dövülemiyor.<sup class="calibre2"><a href="../Text/PARGALIIbrahim_split_005.html#footnote-5007-67" id="footnote-5007-67-backlink">[67]</a></sup> Zor iş biraz daha zorlaşıyor malzeme eksikliğinden dolayı ve herhalde mesul kişi Sadrazam Serasker ve Rumeli Beylerbeyi olan İbrahim Paşa. Başka tedbirlere başvuruluyor.</p>

    <p class="normal1">Hammer’in bir Avusturya’lı olduğunu bilerek, onun kitabından Viyana Kuşatması bilgileri alacağız:</p>

    <p class="normal1">“Otağı Hümayun, dâhilen sırmalı kumaşlarla döşenmiş olarak, hariçte altın direkler üzerine kurulmuştu. Bunun etrafına 12.000 yeniçeri tevzi olunmuştu. Anadolu Beylerbeyi Behrâm Paşa’nın askeri, Şvehat Deresi’ne kadar Padişah’ın bütün ordugâhının sağ tarafına yayılıyordu. Simerinğ’in sağ tarafında nişancı ve defterdar çadırları bulunuyordu; Vezir-i azamın ordugâhı aziz Mark ile Viyana’nın ‘Ocaklar Kapısı’ denilen kapısına kadar olan mesafeyi işgal ediyor ve bu noktadan Vienerberg denilen dağa kadar uzanıyordu. İbrahim Paşa’nın çadırları yanında Gran istihkâmlarını silah patlatmaksızın alçakça teslim etmiş olan Pol Verday, Macar Krallığı tacının muhafızı Pol Pereny (Pereney), Zapolya’nın âlim dostu Simon Atinayi ile Vezir-i azamın mahremi Lui Gritti’nin çadırları vardı.(…)</p>

    <p class="normal1">Muhasara ordusunda takriben 120.000 adam ve 20.000 deve vardı. Kasım Voyvoda Tuna üzerinde, martoloz bulunan (gayri muntazam asker bulunan) sekiz yüz balıkçı kayığından mürekkep bir ince donanmaya kumanda ediyordu. Şehirde mahsurlar -her biri Türklerin bir ordugâhına karşılık olmak üzere- yedi mevkiin istihkâmları üzerine dağıtılmışlardı.</p>

    <p class="normal1">Vezir-i azamın çadırı karşısında Bavyera Dukası Palatin Filip 400 süvari ve 14 tabur imparatorluk askeriyle Ocaklar Kapısı’nı işgal etmişti. Bunlar, solda Kırmızı Kule’ye, sağda Karintiya Kapısı’ndan yarı yola kadar yayılmakta idi. İstihkâmın Karintiya Kapısı’yla bitişik ve Ogüstenler Manastırı’na kadar uzanan kısmının muhafazası şövalye Eck Dörebişah kumandasındaki Aşağı Avusturya muavin askerlerine tevdi olunmuştu.” <sup class="calibre2"><a href="../Text/PARGALIIbrahim_split_005.html#footnote-5007-68" id="footnote-5007-68-backlink">[68]</a></sup></p>

    <p class="normal1">Biraz daha devam edeceğiz aynı yazarla, Türk askerine <span class="idebold">düşman</span> diye hitap edişini de anlayışla karşılayacağız, bu hususta bize lazım olan onun dostluğu değil verdiği bilgilerdir. Teferruatlıdır kuşatma safhaları, günü gününe iki tarafın da yaptıkları gözler önüne seriliyor, ama biz uzun izahları geçip, neticeye geleceğiz. Hammer’den:</p>
  </div>
</body>
</html>
