<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>5</h2>

  <p>Şimdi biraz kendimden söz edeyim.</p>

  <p>Bu şüphesiz Sumire’nin öyküsü, benim değil. Ancak benim gözümden Sumire adlı kişinin öyküsü anlatılıyor ve onun hikâyesi anlatılmaya devam edileceği için de, benim nasıl biri olduğumu biraz da olsa açıklama gereği duyuyorum.</p>

  <p>Ancak ne zaman kendimden söz etmeye başlasam aklım karışır: “Ben kimim?” varoluşsal sorusuyla kaçınılmaz şekilde klasik paradoksun ayaklandığını hissederim. Diğer bir deyişle, sade bir bilgi birikimi üzerinden söylersem, benim hakkımda benden daha fazlasını anlatabilecek birisi bu dünyanın hiçbir yerinde yok. Ancak ben kendimi anlatırken, anlatılan <i>benin</i> bazı özellikleri kaçınılmaz olarak anlatıcı <i>ben</i> tarafından –değer yargısı, algı derecesi, gözlem yeteneği, çeşitli gerçekçi çıkarımlar açısından– seçilip ayıklanacak. Öyle olunca da, anlatılan “ben” aslında ne kadar nesnel gerçekliği yansıtacak acaba? Buna çok takılıyorum. Aslında çok eskiden beri aklımı kurcalıyor da diyebilirim.</p>

  <p>Ne var ki, dünyadaki pek çok insan böyle bir korku ya da endişeyi neredeyse hiç hissetmiyor gibi. Yeri gelince, şaşılacak denli açık yüreklilikle kendilerinden söz etmeye kalkıyorlar. Sözgelimi, “Ben aptallık derecesinde dürüst ve açık bir insanım” ya da “Ben çok hassas biriyim ve dünyayla uzlaşamıyorum” veya “Ben karşımdakinin yüreğindekini anlamakta becerikli biriyim” gibi şeyler çıkıyor ağızlarından. Ancak ben “hassas” insanların başkalarını incittiklerini defalarca gördüm. “Dürüst ve açık” insanların, istediklerini almak için işlerine geldiği gibi davrandıklarını gördüm. “Karşısındakinin yüreğindekileri anlamakta becerikli” olan kişilerin hiç de içten olmayan övgülere kolayca kandıklarını gördüm. Bu durumda bizler kendimiz hakkında gerçekte ne biliyor olabiliriz ki?</p>

  <p>Bunları düşüne düşüne de kendim hakkında anlatabileceğim şeyleri (böyle bir durumun gerekli olması halinde) içimde tuttum. Öte yandan kendi dışımdaki birisi hakkında, az da olsa objektif olarak bir şeyler bilebilmeyi isterdim. Ve bu şekildeki özel durumlar ya da insanların, içimde nasıl bir yerleri olduğunu ayrımsamak ya da bunların benim içimde oluşturdukları denge üzerinden ben denilen varlığı olabildiğince objektif olarak anlamayı isterdim.</p>

  <p>Bu benim onlu yaşlarımdan itibaren kendi içimde oluşturduğum bir düşünce biçimiydi, daha geniş haliyle, dünya görüşümdü. Bir inşaat ustasının gerdiği ipi kullanarak tuğlaları birer birer dizmesi gibi, ben de bu düşünceleri kendi içimde biriktirmiştim. Teorik olmak yerine, aksine, deneysel. Düşünsel olmak yerine, aksine, pratik. Ancak bu türden görüşleri bir başkasına açıklamak güç – ben bunları farklı durumlardan öğrenip içselleştirdim.</p>

  <p>Belki de bu yüzden, gençliğimin ortalarında, bir noktada, kendimle diğerleri arasına göze görünmeyen bir sınır çekmiştim. Fark gözetmeksizin herkesle arama bir mesafe koyup, bu mesafenin kısalmamasına dikkat ederek karşımdakinin tavırlarını gözledim. Söylenenleri olduğu gibi almadım. Bu dünyada sınırsız bir tutku duyduğum şeyler sadece kitaplar ve müzikti. Ve doğal olarak da yalnız bir insana dönüşmüştüm.</p>

  <p>Sıradan bir ailenin çocuğu olarak dünyaya gelmiş, yetiştirilmiştim. Hatta öyle sıradandılar ki onlardan bahsetmeye nereden başlayacağımı bilemiyorum. Babam, bölgedeki devlet okulunun fen fakültesinden mezun olmuş, büyük bir gıda şirketinin araştırma merkezinde çalışıyordu. Hobisi golftü. Pazar günleri hep golf oynamaya giderdi. Annem <i>tanka</i>’ya<a class="footnoteref" href="../Text/notlar.xhtml#dn4" id="dn4b">4</a> kaptırmıştı kendini, sık sık toplantılarına katılırdı. Gazetenin <i>tanka</i> köşesinde şiirleri yer alınca bir süre keyfine diyecek olmazdı. Temizlik yapmaktan hoşlanırdı ama yemek yapmaktan hiç hazzetmezdi. Benden beş yaş büyük ablam, hem temizlikten hem de yemek yapmaktan nefret eder, bu işleri başkasının yapması gereken şeyler gibi görürdü. Bu yüzden ben mutfağı kullanabilecek yaşa geldikten sonra kendi yemeğimi kendim hazırlar oldum. Kendime yemek kitapları alıp, neredeyse her yemeği pişirebilir duruma geldim. Etrafımda böyle bir şey yapan başka çocuk yoktu, benden başka.</p>

  <p>Doğduğum yer, Suginami idi. Küçükken Çiba bölgesinde Tsudanuma’ya taşındık ve ben orada büyüdüm. Çevremiz bizimki gibi birbirinin benzeri memur aileleriyle doluydu. Ablam sınıf birincisiydi, her zaman birinci olmazsa tatmin olmayan bir kişiliği vardı; ilgi duymadığı hiçbir şeyi de yapmazdı. Köpeğimizi gezdirmeye bile çıkarmazdı.</p>

  <p>Tokyo Üniversitesi Hukuk Fakültesi’nden mezun olduktan bir yıl sonra avukatlık lisansını aldı. Kocası, işletme danışmanı. Yoyogi Parkı’nın yakınında, dört odalı görkemli bir daire satın aldılar, orada yaşıyorlar ama evleri hep domuz ağılı kadar dağınık olur.</p>

  <p>Ben ablamdan farklı olarak ders çalışmaya hiç ilgi duymadığım gibi sınavlardan aldığım notlara da aldırış etmiyordum. Annem ve babam şikâyetçi değildi bu durumdan; ben de bir görevi yerine getirir gibi derslere giriyor, minimum derecede çalışıyor ve ödevlerimi yapıyordum. Bunun dışında ise futbol kulübüne devam ediyor, eve dönünce yatağa uzanıp aralıksız roman okuyordum. Dershaneye gitmediğim gibi özel ders de almıyordum. Buna rağmen notlarım fena değildi. Hatta yüksekti bile denebilir. Böyle olunca da üniversite giriş sınavı için özel bir hazırlık yapma gereği olmadan üniversiteyi kazanacağımı düşünüyordum ki öyle de oldu.</p>

  <p>Üniversiteye girince küçük bir daire kiralayıp tek başıma yaşamaya başladım. Zaten Tsudanuma’da ailemin evindeyken de onlarla candan sohbetler ettiğimi hatırlamıyorum. Aynı çatı altında yaşadığım, annem, babam ve ablam olan bu insanları ve onların hayattan beklentilerini hiç anlayamamıştım; aynı şekilde onların da benim nasıl bir insan olduğumu ve hayattan neler beklediğimi hiç anlamadıklarını düşünüyordum. Böyle şikâyet ediyor olsam da aslında ben kendim de hayattan ne beklediğimi bilmiyordum. Roman okumayı delicesine seviyordum ama roman yazarı olmayı arzulayacak denli yazma yeteneğim olduğunu düşünmüyordum. Editör ya da eleştirmen olmak da seçeneklerimin dışındaydı, çünkü beğenilerim aşırıya kaçıyordu. Roman okumak benim için sade ve özel bir mutluluktu; çalışma ve iş dışında bir yere yerleştirmeliydim onu. Bu yüzden üniversitede edebiyat değil tarih bölümünde okudum. Tarihe karşı özel bir ilgim yoktu aslında, ancak üniversitede derslere başlayınca çok ilgi çekici bir bilim dalı olduğunu fark ettim. Yine de yüksek lisansa devam edip (aslında danışman hocam bunu yapmamı önermişti) kendimi tarihe adamak gibi bir isteğe de kapılmamıştım. Kitap okumaktan, düşünmekten zevk alıyordum, ne var ki akademisyen olacak biri değildim. Puşkin’in de dediği gibi;</p>

  <div class="alinti">
    <p>Yoktu isteği</p>

    <p>Zamanın yığdığı</p>

    <p>Çöp dağının altında</p>

    <p>Gömülü olanları eşelemeye</p>

    <div class="left-em">
      <i>Yevgeni Onegin</i>
    </div>
  </div>

  <p>Öte yandan bir şirkette çalışmaya başlayıp, ne zaman biteceği bilinmeyen kıyasıya bir yarışa katılarak kapitalist toplumdaki piramidin basamaklarını birer birer çıkma isteğim de yoktu.</p>

  <p>Bu yüzden de, diğer bir deyişle, seçenekleri eleye eleye, sonunda öğretmen oldum. Okulum, evimden birkaç istasyon ötedeydi. Şansıma amcam şehir eğitim komisyonunda yer alıyordu ve ilkokulda öğretmenlik yapmak ister misin diye teklifte bulundu. Ancak bazı problemler yaşadım, ilk başta eğitmen sertifikası gerekiyordu; kısa süreli bir eğitim programının sonrasında resmi sertifika alabilecektim. Aslında hiçbir zaman öğretmen olmayı düşünmemiştim. Ne var ki, öğretmenlik yapmaya başlayınca, bu mesleğe asla tahmin edemeyeceğim bir saygı ve sevgiyle bağlandım. Hayır, aslında, derin saygı ve sevgi duyan kendimi tesadüfen keşfettim demek daha doğru bir ifade olur.</p>

  <p>Öğretmen masasından ilkokul öğrencilerine dünya, yaşam, lisan üzerine somut gerçekleri anlatıyor, öğretiyordum; ama aynı zamanda da çocuk gözü ve algısı üzerinden dünya, yaşam ve lisanla ilgili temel gerçekleri yeniden anlıyor, öğreniyordum. Gerektiği gibi yaptığınızda insana yeni ufuklar açan bir işti bu. Sınıfımdaki öğrencilerle, meslektaşlarımla, öğrencilerimin anneleriyle iyi ilişkiler de kurmuştum.</p>

  <p>Ne var ki, temel sorgulamalarım hâlâ devam ediyordu. Ben neyim? Ne istiyor ve nereye gidiyorum?</p>

  <p class="gecis">Ben denen varlığı hissetmeye en yakın olduğum anlar, Sumire ile buluşup sohbet ettiğim zamanlardı. Kendimden bahsetmekten ziyade Sumire’nin anlattıklarını büyük bir dikkatle dinliyordum. Bana birçok soru soruyor, cevaplarını istiyordu. Yanıtlamadığım zaman şikâyet ediyor, işe yaramaz bir cevap verdiğimde çok sinirleniyordu. Bu anlamda o diğer insanlardan farklıydı. Sumire sorduğu sorunun yanıtında benim düşüncemi duymayı <i>yürekten</i> istiyordu. Bu yüzden onun sorularını titizlikle yanıtlıyordum; bu şekilde bir alışveriş üzerinden, kendimi ona karşı (aynı zamanda kendime karşı) daha çok açmış oluyordum.</p>

  <p>Sumire ile bir araya geldiğimizde sohbetlerimiz hep uzun olurdu. Ne kadar konuşursak konuşalım hiç bıkmazdık. Konuşacak konu sıkıntısı çekmezdik. Sevgililerden bile daha tutkulu ve içtendi sohbetlerimiz. Romanlardan konuşurduk, dünyadan, etraftaki manzaradan, lisandan.</p>

  <p>Onunla sevgili olmanın ne harika bir şey olacağını düşünmüşümdür hep. Tenimde onun teninin sıcaklığını hissetmek isterdim. Mümkün olsa onunla evlenip birlikte yaşamayı bile isterdim. Ancak Sumire’nin bana karşı ne duygusal ne de cinsel bir ilgisi vardı, bu ortadaydı. Evime gelip benimle sohbet ediyor, ender olarak da geceyi bende geçiriyordu. Ancak bu geliş gidişlerde kesinlikle cinsel istek içeren en ufak bir şey yoktu. Gecenin ikisi ya da üçü olduğunda esneyerek yatağa giriyor, yastığıma yüzünü gömüyor, hemen uykuya dalıyordu. Ben de yere bir döşek serip yatıyordum ama iyi uyuyamıyordum; hayaller, karmaşık düşünceler, kendimden nefret duygularıyla kıvranıyordum. Bazen de bastırması güç bir tensel istek duyuyordum, gündoğumuna kadar gözüme uyku girmiyordu.</p>

  <p>Onun bana bir erkek olarak neredeyse (ya da hiç) ilgi duymadığı gerçeğini kabul etmem elbette kolay olmamıştı. Sumire’nin gözümün önünde olması bazen sivri bir bıçağın tenime batması gibi dayanılmaz bir acı veriyordu. Ancak ne denli acı veren bir durum olsa da, Sumire ile birlikte geçirdiğimiz zaman benim için çok değerliydi. O yanımda olunca, yalnızlık denen o somut duyguyu bir süreliğine unutabiliyordum. O benim bulunduğum dünyanın sınırlarını genişletiyor, derin derin nefes almamı sağlıyordu. Bunu yapabilen tek kişi Sumire’ydi.</p>

  <p>Bu yüzden acımı hafifletmek, tehlikeden korunmak için başka kadınlarla cinsel birliktelikler yaşıyordum. Böyle yaparsam Sumire’ye karşı cinsel istek duymayacağımı düşünmüştüm. Genel anlamda kadınlar tarafından <i>beğenilen</i> biri değildim. Hiç de öyle erkeksi bir çekicilikle donanmış falan değildim, özel bir yeteneğim de yoktu. Ancak bazı kadınlar nedense bana ilgi gösterip yakınlaşıyorlardı. İşleri doğal akışına bırakınca, kadınlarla cinsel birliktelik yaşamanın o denli güç bir şey olmadığını keşfetmiştim. Bu durumlar bende ihtiras diye tanımlanabilecek hisler uyandırmıyordu, sadece bir çeşit doyum sağlıyordu, o kadar.</p>

  <p>Diğer kadınlarla bu türden cinsel ilişkiler yaşadığımı Sumire’den gizlemedim. Detayları anlatmıyordum elbette, genel hatlarını biliyordu. Ne var ki hiç umursamıyordu. Yaşadıklarımda sorun kabul edilebilecek bir şey varsa, o da, ilişkiye girdiğim bu kadınların hepsinin benden daha büyük ve hepsinin bir kocası, nişanlısı ya da sevgilisinin olmasıydı. En son ilişkim ise bir öğrencimin annesiyle olmuştu. Onunla ayda iki kez gizlice görüşüp yatıyorduk.</p>

  <p><i>Ölümün bu yüzden olacak</i>, diye bir keresinde uyarmıştı Sumire beni. Öyle olacak sanırım diye düşünmüştüm ben de. Ama bu kaçınılmazsa benim elimden ne gelirdi ki?</p>

  <p class="gecis">Temmuz ayının ilk cumartesi günü okul gezisi vardı. Sınıfımdaki otuz beş öğrenciyi Okutama Dağları’na götürmüştüm. Gezi her zamanki gibi neşe ve heyecanla başlamış, tam bir kargaşayla sona ermişti. Dağın en tepesine ulaştığımızda öğrencilerden ikisinin yanlarına yemeklerini almayı unuttukları anlaşıldı. Etrafta market falan da yoktu. Çaresiz, okul tarafından verilen <i>norimaki</i><a class="footnoteref" href="../Text/notlar.xhtml#dn5" id="dn5b">5</a> yemeğimi onlara verdim. Bana yiyecek bir şey kalmamıştı. Sabahtan akşamüzerine değin boğazımdan geçen tek lokma birinin verdiği kremalı ve çikolatalı bisküvi olmuştu. Bu arada kızlardan biri artık yürüyemeyeceğini söyleyince, onu da sırtıma alıp dağdan aşağıya inmek zorunda kalmıştım. İki oğlan çocuğu şakayla karışık kavgaya tutuşmuş, içlerinden biri yere düşüp başını taşa vurmuştu. Çocuk hafif bir şok geçirmiş, burnundan oluk oluk kan boşalmıştı. Neyse ki ciddi bir durum yoktu ancak çocuğun giydiği tişört, bir katliamdan çıkmış gibi kana bulanmıştı.</p>

  <p>Tüm bunlardan sonra eve döndüğümde öyle yorgundum ki eski bir tren vagonu gibi tükenmiştim. Banyo yaptıktan sonra soğuk bir şeyler içtim ve hiçbir şey düşünmeden yatağa girdim, ışıkları kapatıp huzurlu bir uykuya daldım. Derken Sumire’den telefon geldi. Başucumdaki saate baktım; henüz bir saati biraz geçmişti uykuya dalalı. Yine de bir şey demedim. Öyle yorgundum ki yakınmaya bile halim yoktu. Bazı günler böyle olurdu işte.</p>

  <p>“Baksana, yarın öğleden sonra görüşelim mi?” dedi.</p>

  <p>Akşamüzeri altıda dairemde bir kadınla görüşecektim. Toyota Celica marka kırmızı arabasını biraz ilerideki otoparka bırakıp kapı zilini çalacaktı. “Dörde kadar boşum” dedim.</p>

  <p class="gecis">Sumire beyaz, kolsuz bir bluz ve lacivert mini etek giymiş, ufak bir güneş gözlüğü takmıştı. Tek takısı plastik bir saç tokasıydı. Bu haliyle son derece sade görünüyordu. Çok az makyaj yapmıştı. Neredeyse olduğu haliyle sunmuştu kendini dünyaya. Ama her nedense ilk anda tanıyamadım onu. Daha önceki buluşmamızın üzerinden üç hafta bile geçmemiş olmasına rağmen, masada karşımda oturan kişi daha önceki Sumire’den farklı, başka bir dünyaya ait biri gibi görünüyordu. Nazik bir şekilde ifade edersem, çok güzel olmuştu. Sanki içinde çiçekler açmış gibi.</p>

  <p>Küçük bir bardak bira sipariş ettim, o üzüm suyu istedi.</p>

  <p>“Son zamanlarda seninle her görüşmemizde, seni tanımam daha da güçleşiyor” dedim.</p>

  <p>“Öyle bir dönem şimdi” dedi ilgisizce, pipetle meyve suyunu içerken.</p>

  <p>“Öyle bir dönem mi?” diye sordum.</p>

  <p>“Evet, gecikmiş ergenlik gibi bir şey. Sabah uyanıp aynaya baktığımda, bazen başka biri gibi görünüyorum gözüme. Çok dikkat etmezsem, sanki ben bile kendimi tanıyamayacakmışım gibi.”</p>

  <p>“Kendini koyuversen daha iyi olmaz mı?” dedim.</p>

  <p>“O zaman kendini kaybetmiş ben, nereye gidebilir ki?”</p>

  <p>“İki üç gün bende kalabilirsin. Kendini kaybetmiş sana, her zaman kapım açık.”</p>

  <p>Sumire güldü.</p>

  <p>“Şaka bir yana” dedi Sumire, “ben ne yöne gitmeye çalışıyorum acaba?”</p>

  <p>“Bilmiyorum. En azından sigara içmeyi bıraktın, temiz kıyafetler giyiyorsun ve çorapların birbiriyle eş artık. İtalyanca da öğrendin. Şarap seçiminden anlıyor, bilgisayar da kullanabiliyorsun. Hepsi bir yana, gece yatıp sabah kalkıyorsun. Bir yöne doğru gittiğin ortada.”</p>

  <p>“Hâlâ tek bir satır bile yazamıyorum.”</p>

  <p>“Her şeyin bir iyi, bir de kötü tarafı vardır.”</p>

  <p>Sumire boynunu büktü. “Bu durumum sence bir <i>ihanet</i> mi?”</p>

  <p>“<i>İhanet</i> mi?” Bir an bu sözcüğün anlamını kavrayamadım.</p>

  <p>“İhanet, inanç ve görüşlerinden dönmek.”</p>

  <p>“İhanetle demek istediğin, işe girip güzel giyinmek, roman yazmayı bırakmak mı?”</p>

  <p>“Evet.”</p>

  <p>Başımı salladım. “Şimdiye dek yazdıysan yazmak istediğin içindi. Yazmak istemiyorsan, yazman gerekmez. Roman yazmayı bıraktın diye bir köyü yakıp kül etmiş falan değilsin. Bir gemiyi batırmış da değilsin. Gelgit akıntılarının yönünü değiştirmiş de değilsin. Devrimi beş yıl geciktirmiş de değilsin. Kimse senin yaptığını ihanet olarak adlandırmaz bence.”</p>

  <p>“Peki ne olarak adlandırırlar?”</p>

  <p>Yine başımı salladım. “Bir kere ‘ihanet’ sözcüğünü son zamanlarda kimsenin kullandığı yok. Modası geçmiş, artık kullanılmıyor. Bir yerlerde unutulup kalmış bir komüne gidersen, belki onlar ‘ihanet’ sözcüğünü hâlâ kullanıyor olabilirler-Detayları bilmiyorum. Benim bildiğim, eğer yazmak istemiyorsan yazmak zorunda olmadığın.”</p>

  <p>“Komün dediğin, Lenin’in kurduğu şeyler miydi?”</p>

  <p>“Lenin’in kurdukları kolhozdu. Onlardan bir tane bile kalmamıştır.”</p>

  <p>“Yazmak istemiyorum diye bir şey de yok aslında” dedi Sumire. Biraz düşündü. “Yazayım diye düşündüğümde hiçbir şey yazamıyorum sadece. Masanın başına oturduğumda hiçbir şey gelmiyor aklıma, ne bir düşünce, ne bir cümle, ne bir manzara. Hiçbir şey! Çok değil kısa bir süre önce o kadar çok şey yazıyordum ki. Acaba ne oldu da bu hale geldim?”</p>

  <p>“Bana mı soruyorsun?”</p>

  <p>Sumire başıyla onayladı.</p>

  <p>Soğuk biradan bir yudum aldım, düşüncelerimi toparladım. “Sanırım şimdi sen kendini bir anlamda yeni bir kurmaca yapının içine oturtmaya çalışıyorsun. Bununla çok meşgul olduğundan duygularını cümlelere dökme ihtiyacı duymuyorsun belli ki. Ya da kısacası, vaktin kalmıyordur yazmaya.”</p>

  <p>“Pek anlamadım ama sen ne durumdasın? Sen de kendir bir kurmacanın içine mi yerleştiriyorsun demek oluyor bu?”</p>

  <p>“Dünyadaki pek çok kişi, kendini bir kurmacanın içine yerleştirir. Elbette ben de onlardan biriyim. Arabanın şanzımanın düşün. Bu durum, katı gerçekleri olan dünya ile aramızdaki şanzımandır. Dışarıdan gelen gücü alır, her şeyin senkronize şekilde çalışması için vites kullanarak değiştiririz. Bu şekilde koruruz içimizdeki kırılgan kısmı. Anlıyor musun dediklerimi?”</p>

  <p>Başını hafifçe eğerek onayladı. “Galiba. Demek istediğin, benim henüz o yeni kurmacanın yapısına düzgün biçimde uyum sağlayamadığım mı?”</p>

  <p>“Birinci sorun, bunun ne tür bir kurmaca olduğunu henüz bilmiyor olman. Henüz konuyu bilmediğin gibi, tarzın da belirsiz daha. Bildiğin tek şey, ana karakterin adı. Buna rağmen, ben dediğin kişiyi <i>gerçekçi</i> bir halde oluşturmaya çalışıyorsun. Biraz zaman geçince, bu yeni kurmaca seni korumak için harekete geçecek ve sen yeni dünyanın görüntüsünü görebilir hale geleceksin. Ama henüz bu durumda değilsin. Doğal olarak tehlikeli bir noktadasın.”</p>

  <p>“Demek istediğin, benim eski şanzımanımın çıkarıldığı ve yenisinin henüz yerine tam olarak oturtulmadığı. Ancak motor tıkır tıkır çalışmakta. Bunu mu kastediyorsun?”</p>

  <p>“Böyle de diyebilirsin.”</p>

  <p>Sumire her zamanki ciddi yüz ifadesini takındı. Pipetin ucuyla zavallı buz parçasına uzun bir süre vurdu durdu, sonra başını kaldırıp bana baktı.</p>

  <p>“Bir tehlike olduğunu ben de biliyorum. Nasıl ifade edebilirim acaba? Bazen çok daralıyorum. Sanki bütün yapı darmadağın olmuş. Çekim gücüyle artık bağın kalmamış, uzayın kapkara boşluğunda tek başına savruluyormuşsun gibi bir duygu. Hangi yöne gittiğimi bile bilmiyormuşum gibi.”</p>

  <p>“Kayıp bir Sputnik gibi mi?”</p>

  <p>“Öyle de denebilir.”</p>

  <p>“Ama senin için Myu var” dedim.</p>

  <p>“Şimdilik” dedi Sumire.</p>

  <p>Bir süre sustuk.</p>

  <p>Ona sordum: “Sen, Myu’nun da <i>istediğini</i> düşünüyor musun cidden?”</p>

  <p>Sumire başıyla onayladı. “Myu da kesinlikle <i>istiyor</i>. En az benim kadar kuvvetli şekilde.”</p>

  <p>“Fiziksel açıdan da mı peki?”</p>

  <p>“Bunu söylemek zor. Henüz tam çözebilmiş değilim. Demek istediğim, onun açısından durumu. Bu yüzden de kendimi kaybolmuş, aklı karışmış hissediyorum.”</p>

  <p>“Klasik karmaşa” dedim.</p>

  <p>Sumire yanıtlamak yerine, kapattığı dudaklarını biraz araladı.</p>

  <p>“Ama sen, <i>kendi açından</i> hazırsın.”</p>

  <p>Sumire başını sallayarak, açıkça ve kesin bir tavırla onayladı. Ciddiydi. Sandalyenin arkasına iyice yaslanıp, ellerimi başımın arkasına koydum.</p>

  <p>“Bu yüzden benden nefret etme, olur mu?” dedi Sumire. Sesi, Jean-Juc Godard’ın eski siyah beyaz filmlerindeki konuşmalar gibi, bilincimin dışındaki çerçeveden süzülüyor gibiydi. “Senden nefret falan etmem” dedim.</p>

  <p class="gecis">Sumire ile tekrar görüşmemiz iki hafta sonraki pazar günüydü; taşınmasına yardım etmiştim. Aniden karar vermişti taşınmaya ve yardım eden tek kişi bendim. Kitapları ayrı tutarsak, çok az eşyası olduğundan taşınma zahmetli olmadı. Varlıksız olmanın böyle iyi bir yanı vardı.</p>

  <p>Bir tanıdığımdan Toyota kamyonetini ödünç almış, Yoyogi Uehara’daki yeni dairesine kadar eşyalarını taşımıştım. Yeni ya da güzel bir daire değildi ama tarihi değeri var diyerek koruma altına alınabilecek kadar eski olan Kiçicoci’deki ahşap eviyle kıyaslandığında, çok iyi durumdaydı. Burayı ona Myu’nun yakın bir emlakçı arkadaşı bulmuştu. Ulaşım açısından elverişli bir yerdi, kirası da yüksek sayılmazdı, pencereden görünen manzara da güzeldi. Eski dairesinden iki kat daha genişti. Taşınmaya değer bir yerdi. Yoyogi Parkı’na yakındı ve işyerine yürümek isterse, yürünebilecek mesafedeydi.</p>

  <p>“Önümüzdeki aydan itibaren haftada beş gün çalışacağım” dedi Sumire. “Haftada üç gün olunca ne işte ne evde olduğumu anlıyorum, her gün işe gitmek düşündüğümün aksine daha rahat gelmeye başladı. Kira da eskisine göre biraz yüksek olduğundan, tamzamanlı çalışmak her açıdan daha iyi olur dedi Myu. Hem zaten evde olsam da hiçbir şey yazamıyorum ki” diye ekledi.</p>

  <p>“Fena olmamış” dedim.</p>

  <p>“Her gün çalışınca, ister istemez yaşamım düzene girecek, gecenin üç buçuğunda sana telefon açmalarım da artık sona erecektir. Bu da işin iyi yönlerinden biri.”</p>

  <p>“Bu <i>çok</i> iyi bir yön” dedim. “Benden uzakta yaşayacağın için kendimi biraz yalnız hissedecek olsam da.”</p>

  <p>“Gerçekten yalnız mı hissedeceksin kendini?”</p>

  <p>“Elbette. Bu saf kalbi yerinden söküp sana göstereyim istersen?”</p>

  <p>Yeni dairesinin çıplak tahta zeminine oturmuş, sırtımı duvara dayamıştım. Neredeyse hiç mobilya olmadığından, daire yaşam hissinden yoksundu. Pencerelerde perde yoktu, kitaplıklara sığmayan çok sayıda kitap entelektüel sığınmacılar gibi yerde yığılı öylece duruyordu. Duvara asılı yeni boy aynası dikkat çekiyordu sadece, bu Myu’nun ev hediyesiydi. Akşam rüzgârı Yoyogi Parkı’ndan karga seslerini taşıyordu. Sumire yanıma oturdu. “Baksana” dedi.</p>

  <p>“Hıı?”</p>

  <p>“Ben işe yaramaz bir lezbiyen olsam bile, şimdiye dek olduğu gibi arkadaşım olarak kalacak mısın?”</p>

  <p>“Sen işe yaramaz bir lezbiyen olsan da, bir şey değişmez. Sensiz bir yaşam, ‘<a href="https://www.youtube.com/watch?v=MyohE4B0wuA">Mack the Knife</a>’ parçasının yer almadığı bir <i>Best of Bobby Darin</i> albümü gibi olurdu.”</p>

  <p>Sumire, gözlerini kısarak bana baktı. “Kullandığın metaforu yine pek iyi anlamadım ama demek istediğin kendini çok yalnız hissedeceğin mi?”</p>

  <p>“Aşağı yukarı öyle demek” dedim.</p>

  <p class="gecis">Sumire, başını göğsüme dayadı. Saçını tokayla arkada toplamış, küçük, hoş kulakları ortaya çıkmıştı. Sanki az önce şekil verilmiş gibi yumuşak, kolayca incinebilecek kulaklar. Soluğunu tenimde hissettim. Pembe kısa bir pantolon ile solmuş lacivert renkli, düz bir tişört giymişti. Tişörtünün üzerinden ufak meme uçları belli oluyordu. Hafif bir ter kokusu geliyordu. Bu onun ter kokusuydu, benim ter kokumdu, iki koku belli belirsiz birbirine karışmıştı.</p>

  <p>Ona sarılmak istedim. Onu oracıkta yere yatırmak için şiddetli bir istek duydum. Ama bunun beyhude bir çaba olacağını biliyordum. Böyle bir şey yaparak hiçbir yere varamazdım. Zorlukla nefes alıyordum, görüş alanım daralmıştı. Sanki zaman çıkış kapısını kaybetmiş, aynı yerde dolanıp duruyordu. Pantolonumun içinde arzu kabarmış, taş gibi sertleşmişti. Zihnim bulanmış, şaşkınlaşmıştım. Zar zor duruşumu değiştirebildim. Derin bir nefes alıp gözlerimi kapattım, sonsuz karanlığın içinde içimden saymaya başladım. O sırada hissettiğim arzu o kadar şiddetliydi ki gözlerime yaşlar dolmuştu.</p>

  <p>“Ben de seni seviyorum” dedi Sumire. “Bu koca dünyadaki herkesten daha çok.”</p>

  <p>“Myu’dan sonra yani” dedim.</p>

  <p>“Myu, farklı.”</p>

  <p>“Nasıl farklı?”</p>

  <p>“Ona hissettiğini duygular ile sana hissettiklerimin türü farklı. Yani… nasıl demek doğru olur acaba?”</p>

  <p>“İşe yaramaz bir heteroseksüel ve alelade biri olarak bu duruma uygun bir sözcük biliyorum” dedim, “buna ‘tahrik olmak’ diyebilirsin.”</p>

  <p>Sumire güldü. “Roman yazarı olma isteğim bir yana, yaşamdan bugüne dek pek bir beklentim olmadı. Elimde olanlarla yetinerek yaşayageldim, daha fazlasını da özellikle istemedim. Ama şimdi, tam da şimdi, Myu’yu istiyorum. Hem de çok. Onu elde etmek istiyorum. Benim olmasını istiyorum. Bunu gerçekleştirmek zorundayım. Başka seçeneğim yok. Neden böyle olduğunu kendim de bilmiyorum. Baksana, böyle mi olur hep?”</p>

  <p>Başımla onayladım. Penisim henüz sertliğini tam olarak kaybetmemişti. Sumire’nin fark etmemesi için dua ettim.</p>

  <p>“Groucho Marx’in harika bir şarkı sözü var” dedim. “<i>She’s in so love with me she doesn’t know anything. That’s why she’s in love with me</i>”<a class="footnoteref" href="../Text/notlar.xhtml#dn6" id="dn6b">6</a></p>

  <p>Sumire güldü.</p>

  <p>“Umarım istediğin gibi olur” dedim. “Ama mümkün olduğunca dikkatli olmakta fayda var. Sen henüz savunmasızsın. Bunu aklından çıkarma.”</p>

  <p class="gecis">Sumire, hiçbir şey demeden elimi tuttu ve hafifçe sıktı. Küçük, yumuşak elleri biraz terliydi. O elleriyle sert penisime dokunduğunu, onu okşadığını hayal ettim. Bunu düşünmemeye çalıştıysam da yapamadım. Hayal etmeden duramadım. Sumire’nin dediği gibi, seçeneğim yoktu. Onun tişörtünü, kısa pantolonunu çıkardığımı, iç çamaşırlarını sıyırdığımı hayal ettim. Dilimin ucunda onun sert, gergin meme uçlarını hissetmeyi düşledim. Sonra onun bacaklarını ayırıp o ıslaklığın içine girmek istedim. Yavaşça, karanlığın en dibine kadar. Beni içine alıyor, sarıyor, sonra dışarı itiyordu… Bir türlü durduramıyordum bu hayali. Bir kez daha gözlerimi sıkıca kapattım, zaman çok ağır ilerledi. Yüzümü yere çevirip sabırla, başıma vuran ateşin sönmesini bekledim.</p>

  <p class="gecis">Birlikte akşam yemeğine gitmeyi teklif etti Sumire. Ancak ödünç aldığım Toyota’yı o gün içinde Hino’ya geri götürmem gerekiyordu. Onun da ötesinde, bir an önce bu şiddetli arzu ile baş başa kalmak istiyordum. Sumire’nin bedenini daha fazla bu işe karıştırmak istemiyordum. Onun yanında kendimi daha ne kadar bastırabilirdim ki, kendime güvenemiyordum. Bir noktayı aşıp artık kendim olmaktan çıkıverebilirmişim gibi bir hisse kapılıyordum.</p>

  <p>“Peki o halde, yakın zamanda güzel bir akşam yemeği ısmarlama sözü veriyorum sana. Masa örtülerinin, şarabın olduğu bir restoranda. Haftaya olabilir” diye söz verdi ayrılırken Sumire. “Hafta sonu vakit ayır bana.”</p>

  <p>“Ayırırım” dedim.</p>

  <p class="gecis">Önünden geçerken bir an aynaya kaydı gözüm. Yüzüm yansıdı. O yüzde tuhaf bir ifade vardı. Bu kesinlikle benim yüzümdü ama ondaki ifade benim değildi. Ancak geri dönüp detaylıca inceleme isteği duymadım.</p>

  <p>O, yeni yuvasının girişinde uğurladı beni. El bile salladı bana, bu ender yaptığı bir şeydi.</p>

  <p>Ancak sonuç olarak yaşamımızda verilmiş pek çok güzel söz gibi, o akşam yemeği sözü de yerine getirilemedi. Ağustos ayının başında Sumire’den uzun bir mektup aldım.</p>
</body>
</html>