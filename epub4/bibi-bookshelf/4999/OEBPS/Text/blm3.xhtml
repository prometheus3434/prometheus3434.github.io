<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>3</h2>

  <p>Düğünün ertesi günü, pazartesi hava yağışlıydı. Yağmur gece yarısı yağmaya başlamış, şafak sökene değin aralıksız sürmüştü. Bahar toprağını karartıp nemlendiren, onun altındaki adı bilinmeyen canlıları sessizce harekete geçiren nazik, yumuşak bir yağmurdu.</p>

  <p>Yeniden Myu ile görüşeceğini düşündükçe içi içine sığmıyor, hiçbir şeye odaklanamıyordu. Sanki bir dağın zirvesinde tek başına durmuş da rüzgâr bedenini kamçılıyormuş gibi bir duyguydu bu. Masanın başına oturup sigarasını yaktı, her zamanki gibi elektrikli daktilonun düğmesine basıp açtı ama ekrana ne kadar bakarsa baksın yazacak tek bir satır bile gelmedi aklına. Bu durum Sumire için alışılmadık bir şeydi. Vazgeçip cihazın düğmesini kapattı, dar odada yere uzandı, dudaklarının arasına bir sigara sıkıştırıp, gelişigüzel düşüncelere daldı.</p>

  <p><i>Myu ile yeniden görüşecek olma düşüncesi bile kalbimin bu denli heyecanla çarpmasına neden oluyor. Eğer Myu ile o zaman hiçbir şey olmadan ayrılmış olsaydık bu çok ıstıraplı bir şey olurdu şüphesiz</i>. Sumire’nin kendisinden yaşça büyük, güzel ve gösterişli bir kadına duyduğu şey hayranlık mıydı acaba? <i>Hayır, öyle olamaz</i>, diyerek reddetti Sumire. <i>Onun yanında olmak, onun bedenine sürekli dokunmak istiyorum. Bu basit bir “hayranlık”tan farklı bir şey</i>.</p>

  <p>Sumire iç çekti, bir süre tavana baktı, sonra sigarasını yaktı. Aslında tuhaf bir şeydi, 22 yaşında ilk kez, ciddi anlamda aşka düşmesi ve bu kişinin <i>tesadüfen</i> bir kadın olması.</p>

  <p>Myu’nun rezervasyon yaptırdığı restoran, Omotesando metro durağından on dakikalık yürüme mesafesindeydi. İlk kez gidenler için bulması zor bir yerdeydi ve öylesine giriliverilen yerlerden değildi. Restoranın adı da bir kez söylenmeyle akılda kalmıyordu. Girişte Myu’nun adını verince Sumire’yi ikinci kattaki küçük odaya yönlendirdiler. Myu gelmişti, bir yandan buzlu Perrier’sini içerken bir yandan da yemeklerle ilgili garsonla hararetli bir konuşmaya dalmıştı.</p>

  <p>Lacivert polo tişört üzerine aynı renk süveter giymiş, süssüz, ince bir gümüş saç tokası takmıştı. Altında beyaz, dar bir kot pantolon vardı. Masanın köşesinde parlak mavi güneş gözlüğü duruyordu. Sandalyenin üzerinde <i>squash</i> raketi ve Missoni marka plastik spor çantası vardı. Muhtemelen öğleden önce birkaç tur <i>squash</i> oynamıştı. Yanakları hâlâ pembe pembeydi. Sumire, onun spor salonunda duşa girdiğini, egzotik kokulu bir sabunla bedenindeki teri yıkadığını hayal etti.</p>

  <p>Sumire, üzerinde her zamanki balıksırtı ceketi, altında haki pantolonu, bir yetiminki gibi darmadağın saçlarıyla odaya girince, Myu mönüden başını kaldırıp göz kamaştırıcı bir şekilde gülümsedi. “Yemek seçmediğini söylemiştin geçen günkü sohbetimizde, değil mi? Kafama göre bir şeyler sipariş etsem olur mu?”</p>

  <p>“Elbette” diye yanıtladı Sumire.</p>

  <p class="gecis">Myu her ikisi için de aynı siparişi verdi. Ana yemek, kömür ateşinde taze ızgara balıktı, üzerine mantarlı yeşil sostan konmuştu biraz. Balık parçaları, çok güzel şekilde pişirilmişti. Neredeyse sanatkârca denecek kadar etkileyici bir pişirme türüydü bu. Yanına kabaklı <i>gnocchi</i> ile son derece zarif bir şekilde hindiba salatası konmuştu. <i>Crème brûlée</i>’yi ise sadece Sumire yedi. Myu tatlıya dokunmadı. Son olarak espresso geldi. Myu’nun yediklerine çok dikkat ettiğini gözlemledi Sumire. Myu’nun boynu adeta bir bitki sapı kadar inceydi, bedeninde ise hiç yağ yok gibiydi. Diyet yapmaya ihtiyacı yoktu. Öyle bile olsa, en ufak bir taviz vermeden şu anki halini korumaya kararlıydı demek. Bir dağ geçidindeki kaleye çekilmiş Spartalılar gibi.</p>

  <p>İkisi yemek yerken aralıksız sohbet ettiler. Myu, Sumire’nin yaşamı hakkında öğrenmek istediklerini soruyor, Sumire de soruları açık yüreklilikle yanıtlıyordu. Babası, annesi, gittiği okullar (hiçbirini de sevmemişti), kompozisyon yarışmasında kazandığı ödüller (bisiklet ve ansiklopedi), üniversiteyi bırakma nedenleri, şu anki yaşantısının detayları. Özellikle heyecan verici bir hayatı yoktu. Ancak Myu, Sumire’nin yaşamöyküsüne büyük bir ilgiyle kulak verdi. Hani hiç gitmediğiniz egzotik ülkelerin hikâyesini dinler gibi.</p>

  <p>Sumire’nin de Myu hakkında öğrenmek istediği dağlar kadar şey vardı. Ancak Myu kendi hakkında konuşmaktan hoşlanan birine benzemiyordu. “Beni boş verelim” demişti gülümseyerek, “senin hakkında daha çok şey bilmek istiyorum.”</p>

  <p>Yemek bittiğinde Sumire’nin Myu hakkında öğrenebildiği pek bir şey olmamıştı. Babası, Kore’nin kuzey bölgesindeki, doğum yeri olan kasabaya, Japonya’da kazandığı paradan yüklüce bir bağışta bulunmuş, yöre sakinleri için birçok harika tesis inşa ettirmişti; bu yüzden o kasabanın meydanına babasının bronz bir heykeli dikilmişti.</p>

  <p>“Dağda bir kasaba. Görünüşü çok soğuktu, kışın etkisi de vardı tabii. Kayalıklarla dolu kırmızımsı dağda eğilip bükülmüş ağaçlar. Küçük bir çocukken babam götürmüştü beni oraya. O bronz heykelin açılış töreni sırasında. Kasabada birçok akrabam vardı, beni gözyaşları içinde kucaklamışlardı. Ama söylediklerini anlamıyordum, o günle ilgili çok korktuğumu hatırlıyorum yalnızca. Benim için orası hiç bilmediğim yabancı bir ülkedeki bir kasabadan başka bir şey değildi.”</p>

  <p><i>Nasıl bir bronz heykel?</i> diye sordu Sumire. Onun tanıdıkları arasında bronz heykeli yapılan hiç kimse yoktu ki.</p>

  <p>“Normal bir bronz heykel işte. Standart denebilir. Dünyanın her yerinde bulunanlardan. Ama kendi babanın bronz heykelinin olması tuhaf bir şey. Eğer senin babanın da Çigasaki istasyonu önündeki meydana bronz heykeli dikilmiş olsa tuhaf bir duyguya kapılmaz miydin? Babam aslında kısa boyluydu ama bronz heykelde heybetli biri gibi görünüyordu. O gün bazı şeylerin göründüğü gibi olmadığını anlamıştım, henüz 5 yaşındaydım.”</p>

  <p><i>Babamın heykelini dikseler ona rahat rahat bakılabilirdi</i>, diye düşündü Sumire. Çünkü gerçek yaşamda babası fazlasıyla yakışıklı biriydi.</p>

  <p>“Dünkü konuşmaya devam edersem” diye söze başladı Myu, ikinci fincan espresso masaya getirildiğinde, “düşündün mü peki, benim yanımda çalışmak istiyor musun?”</p>

  <p>Sigara içmek istedi Sumire ama kül tablası göremeyince vazgeçip soğuk Perrier’sinden bir yudum aldı.</p>

  <p>Dürüstçe yanıtladı. “Çalışmak derken somut olarak ne yapmam gerekiyor acaba? Önceden de belirtmiştim, basit fiziksel işleri ayrı tutarsak, benim tamzamanlı bir işte çalışma tecrübem hiç yok. Dahası, işte giyebileceğim tek bir kıyafetim de yok. Düğünde giydiğim kıyafeti bile bir arkadaşımdan ödünç almıştım.”</p>

  <p>Myu, yüzündeki ifade değişmeden başını salladı. Sumire’nin yanıtı onun öngördükleri dahilinde gibiydi.</p>

  <p>“Senin nasıl biri olduğunu düğündeki sohbetimiz sırasında az çok anlamıştım; yapmanı istediğim işlerin üstesinden geleceğini düşünüyorum. Diğerleri o kadar da önemli değil. Önemli olan tek şey, benimle çalışmak isteyip istemediğin. Evet mi, hayır mı, sadece buna karar vermen yeterli.”</p>

  <p>Sumire, sözcükleri özenle seçerek yanıtladı: “Böyle söylemen beni elbette sevindiriyor ama şu an benim için en önemli şey <i>roman yazmak</i>. Sırf bunun için üniversiteyi bıraktım.”</p>

  <p>Myu, masanın karşısından doğruca Sumire’ye baktı. Onun sessizce bakışını doğrudan teninde hisseden Sumire’nin yüzü kızardı.</p>

  <p>“Düşündüklerimi açıkça söyleyebilir miyim?” diye sordu Myu.</p>

  <p>“Elbette. Dilediğin gibi.”</p>

  <p>“Seni üzebilir belki söyleyeceklerim.”</p>

  <p>Sumire, bunun sorun olmayacağını belirtmek için dudaklarını sımsıkı büzerek onun gözlerinin içine baktı.</p>

  <p>“Bugünlerde ne kadar zaman ayırırsan ayır, kayda değer bir şeyler yazabileceğini sanmıyorum” dedi Myu sakince, tereddütsüz bir ses tonuyla. “Yeteneğin var. Bir gün mutlaka çok güzel bir eser de ortaya koyacaksın, iltifat etmiyorum, buna yürekten inanıyorum. Senin içinde böyle doğal bir gücün varlığını hissedebiliyorum. Ancak şimdiki sen, henüz hazır değilsin. O kapıyı açmak için yeterli gücü toplamış değilsin. Sen de böyle hissetmiyor musun?”</p>

  <p>“Zaman ve deneyim” diye özetleyiverdi Sumire.</p>

  <p>Myu gülümsedi. “Şimdilik benim için çalış. Bu daha iyi olacaktır. Ve zamanının geldiğini hissedersen, hiç çekinmene gerek yok, her şeyi bırakıp bütün enerjini romanını yazmaya ver. Sen aslında herhangi bir konuda beceri sahibi biri değilsin, önemli bir şey ortaya koyabilmek için diğer insanlardan daha çok zamana ihtiyacın var. Bu yüzden, 28 yaşına geldiğinde henüz ortada yeşermiş bir şeyin yoksa, ailen maddi desteği keser ve beş parasız kalırsın; böylesi daha iyi olur belki. Açlıktan kıvranmak da bir yazarın deneyimlemesi gereken bir şey olabilir.”</p>

  <p>Sumire yanıtlamak için ağzını açsa da doğru dürüst bir ses çıkaramadı. Bu yüzden susup başını salladı.</p>

  <p>Myu masanın ortasına sağ elini uzattı. “Sen de uzat elini.”</p>

  <p>Sumire sağ elini uzatınca Myu onun elini sarar gibi tutarak sıktı. Sıcak ve pürüzsüzdü avucu. “O kadar endişelenecek bir durum yok; bırak surat asmayı artık. Merak etme, iyi anlaşacağız.”</p>

  <p>Sumire yutkundu. Sonra yüzündeki kaslar gevşedi. Myu tam karşısında durmuş ona bakarken, Sumire varlığının giderek büzülüp küçüldüğünü hissetti. Güneşin altındaki buz parçası gibi eriyip gidebilirdi.</p>

  <p>“Önümüzdeki haftadan itibaren, haftada üç gün ofisime gel. Pazartesi, çarşamba ve cuma günleri. Sabah onda gelip, akşamüzeri dörtte çıkarsın. Böylece kalabalık saatlerden de kaçınmış olursun. Yüksek bir maaş veremem ama iş zor olmadığı gibi boş zamanlarda kitap okuyabilirsin. Ancak haftada iki kez özel İtalyanca dersi alacaksın. İspanyolca konuşabiliyorsan, İtalyanca öğrenmek o kadar da zor olmayacaktır, değil mi? Ayrıca boş vakitlerinde İngilizce konuşma ve araba kullanma pratiği de yap, olur mu? Bunları yapabilir misin?”</p>

  <p>“Yapabilirim sanırım” diye yanıtladı Sumire. Ama sesi, sanki tanımadığı biri başka bir odadan onun yerine konuşmuş gibi geldi kulağa. <i>Şu an benden ne istense, ne emredilse hiç tereddütsüz evet diye yanıtlayıvereceğim</i>. Myu, hâlâ Sumire’nin elini tutuyor, gözünü ayırmadan ona bakıyordu. Myu’nun kara gözbebeklerine yansıyan kendi canlı görüntüsünü gördü Sumire. Bu yansıma, aynanın diğer yanına çekilip yutulmuş kendi ruhu gibi göründü gözüne. Sumire, bu görüntüye âşık olurken aynı zamanda da içi ürperdi.</p>

  <p>Myu gülümseyince, göz çevresinde ona çekicilik katan kırışıklıklar oluştu. “Hadi evime gidelim. Sana göstermek istediğim bir şey var.”</p>
</body>
</html>