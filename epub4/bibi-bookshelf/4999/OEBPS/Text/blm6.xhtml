<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>6</h2>

  <p>Zarfın üzerinde büyük ve renkli bir İtalya pulu vardı. Damgada Roma adı seçiliyordu ama tarih okunmuyordu.</p>

  <p>O gün uzun zamandan beri ilk kez Şincuku caddelerine çıkmış, Kinokuniya Kitabevi’ne uğrayıp yeni çıkan kitaplardan almış, sonra sinemada Luc Besson’un filmini izlemiştim. Daha sonra bir birahanede ançüezli pizza yiyip orta boy kupada siyah bira içmiştim. Sonra trafik yoğunlaşmadan Çuo metro hattını kullanıp yeni aldığım kitaplardan birini okuyarak Kunitaçi’ye dönmüştüm. Hafif bir akşam yemeği hazırlayıp, televizyonda bir futbol maçı bulup izlemek niyetindeydim. İdeal bir yaz tatili geçirme biçimiydi bu benim için. Sıcak, tek başına ve özgür; kimseyi rahatsız etmeden, kimseye rahatsızlık vermeden.</p>

  <p>Daireme dönünce girişteki posta kutusunda mektubu gördüm. Gönderenin adı yazmıyordu ama yazıyı görünce Sumire’den gelmiş olduğunu hemen anladım.</p>

  <p>Hiyeroglif gibi, koyu, kalın ve başıbozuk harflerdi bunlar. Mısır’daki piramitlerde keşfedilen kadim küçük böcekleri andırıyorlardı. Bir anda kımıldamaya başlayıp tarihin karanlıklarına geri dönecek gibi görünen böcekler. Roma mı?</p>

  <p class="gecis">Önce dönüş yolunda süpermarketten aldığım yiyecekleri buzdolabına yerleştirdim, büyük bir bardak buzlu çay doldurup içtim. Daha sonra mutfak sandalyesine oturup yakında duran meyve bıçağı ile zarfı açıp mektubu okudum. Roma Excelsior Hotel antetli beş sayfa kâğıt, mavi mürekkeple ince harflerle baştan sona doldurulmuştu. Bu kadar çok yazmak için epey zaman ayırmış olmalıydı. Son sayfanın köşesinde bir leke (kahve lekesi olabilir mi?) vardı.</p>

  <div class="alinti">
    <p>Nasılsın?</p>

    <p>Benden ansızın Roma’dan gönderilmiş bir mektup alınca şaşırmış olduğunu tahmin ediyorum. Gerçi sen öylesine <i>havalı</i> birisin ki seni şaşırtmak için Roma’dan fazlası gerekir. Roma çok turistik kalmıştır senin için. Grönland, Timbuktu ya da Macellan Boğazı gibi bir yerler olmalıydı, değil mi? Gerçi Roma’da olduğuma ben de çok şaşırıyorum.</p>

    <div class="bosluk1"></div>

    <p>Her neyse, taşınmama yardım ettiğinde sana akşam yemeği ısmarlayacağıma dair verdiğim sözü yerine getiremediğim için özür dilerim. Aslına bakarsan taşınmanın hemen ardından apar topar Avrupa’ya gelmem gerekti. Bir telaş içinde pasaport çıkartıp valiz almak, yarım kalan işleri yoluna koymak zorunda kaldım ve oydu buydu derken bir kargaşa içinde günler geçiverdi. Bildiğin gibi, bir şeyleri hatırlama konusunda hiç iyi değilimdir, ama verdiğim sözleri hatırladığım sürece tutmamazlık da etmem. Bu yüzden öncelikle senden bu konuda özür dilemek istedim.</p>

    <p>Yeni dairemde rahat bir yaşamım var. Taşınmak son derece zahmetli bir şey olsa da (bu zahmetin yarısına sen katlandığın için sana şükran duyuyorum, yine de zahmetli işti) taşınma bittiğinde pek iyi oluyor. Daha önce yaşadığım Kiçicoci’den farklı olarak burada horoz sesi yok, ama onun yerine ağlayan yaşlı kadınlar gibi sesler çıkaran kargalardan sürüyle var. Gün aydınlandığında sürüler halinde Yoyogi Parkı’na geliyorlar ve sanki dünyanın sonu gelmek üzereymiş gibi bir çıngar koparıp gak gak ötüyorlar, uyumak ne mümkün. Çalar saate gerek kalmıyor bu yüzden. Onların sayesinde artık ben de senin gibi, adeta bir çiftçi misali erken yatıp erken kalktığım bir yaşam sürdürür hale geldim. Gecenin üç buçuğunda birinin seni telefonla aramasının nasıl bir duygu olduğunu bir şekilde anlamaya başlıyorum. Şimdilik “bir şekilde”.</p>

    <div class="bosluk1"></div>

    <p>Şimdi Roma’da cadde üzerindeki bir sokak kafesinden, zift kadar koyu espresso kahvemi yudumlayarak yazıyorum bu mektubu sana; ama nasıl desem, sanki ben ben değil de farklı biriymişim gibi tuhaf bir duygu içindeyim aynı zamanda. Açıklamakta yetersiz kalıyorum değil mi? Hani sen deliksiz uyurken birisi çıkıp gelmiş, seni önce parçalara ayırmış, sonra da hızlı bir şekilde parçaları birleştirmiş gibi bir duygu desem anlaşılır olur mu? Anlıyor musun beni?</p>

    <p>Ne kadar bakarsam bakayım ben kesinlikle kendimim ama her zaman olduğum halimden farklı duyumsuyorum kendimi. Ama “her zaman” nasıldım, bunu hatırlamakta güçlük çekiyorum. Uçaktan indiğimden beridir, bu son derece gerçekçi, parçalara ayrılıp birleştirilmiş olma yanılsamasından –muhtemelen bu bir yanılsama değil mi?– kurtaramıyorum kendimi.</p>

    <p>Şimdi bu haldeyken, “Neden ben şimdi bu şekilde (hangi akla hizmet?) Roma’da bulunuyorum?” diye düşününce, etrafımdaki her şey, tuhaf ve gerçekdışı geliyor. Kuşkusuz buraya kadar olup bitenleri düşününce, “burada bulunuyor olmam”ın kendine göre bir sebebi olduğu ortaya çıkıyor ama <i>gerçekten duyumsadığım</i> şeye ikna edemiyorum kendimi. Hangi mantıkla düşünürsem düşüneyim burada bulunuyor olmamın, benim düşündüğüm kendimle hiçbir ilgisi yok. Başka bir deyişle, “burada olmasam da olurdu aslında.” Pek de anlaşılır bir açıklama olmadı ama dediklerimi anlayabiliyor musun?</p>

    <p>Ama emin olduğum bir şey var; sen burada olsaydın her şey daha iyi olurdu. Senden uzaklara gidince –Myu ile birlikte olsam dahi– kendimi yalnız hissediyorum. Daha da uzaklaşırsam, çok daha yalnız hissederim mutlaka. Umarım sen de aynısını hissediyorsundur.</p>

    <div class="bosluk1"></div>

    <p>İşte böyle, Myu ile Avrupa gezisindeyiz şimdi. O, birtakım iş durumlarından dolayı iki hafta boyunca İtalya ve Fransa’da tek başına dolaşmayı planlamıştı başta ama sonra ben de özel sekreteri olarak yanına katıldım. Bir sabah ansızın, hiç beklemediğim anda bunu teklif etmesi bana da sürpriz oldu. Özel sekreter desem de, aslında onunla birlikte yolculuk etmemin ona bir faydası olacağını düşünmüyordum ama o, bundan sonra da birlikte işler yapacağız, tecrübe iyi olur dedi; ayrıca, “Sigarayı bırakma başarısını gösterdiğin için bir ödül” diyerek ikna etti beni. Sigarayı bırakmış olmanın verdiği, uzun süredir çektiğim sıkıntının karşılığını alacaktım böylece.</p>

    <p>Önce uçakla Milano’ya indik, caddelerde gezindik, sonra mavi bir Alfa Romeo kiralayıp çevre yolundan güneye hareket ettik. Toskana’da birkaç üzüm bağını gezdik, iş görüşmelerini yaparken küçük, hoş bir otelde birkaç gün konakladık, sonra Roma’ya geçtik. İş görüşmeleri sırasında hep İngilizce ya da Fransızca kullanıldığından bana pek bir görev düşmedi, öte yandan bu gezi sırasında günlük işlerde İtalyancam epey işe yarıyor. İspanya’ya gidersek (bu sefer ne yazık ki gidemiyoruz) Myu’ya daha çok faydam dokunacağını düşünüyorum.</p>

    <div class="bosluk1"></div>

    <p>Kiraladığımız Alfa Romeo manuel vites olduğundan ben kullanamadım. Bu yüzden arabayı sadece Myu kullandı. Uzun süre araba kullanmak ona hiç sıkıntı vermiyor gibi görünüyor. Bol virajlı Toskana tepelerinde onun ritmik ve yumuşak bir şekilde vites büyütüp küçültmesini izlerken (şaka yapmıyorum) yüreğim hızlı hızlı atıyordu. Japonya’dan bu kadar uzakta, onun yanında öylece oturduğum için çok mutluydum. Keşke mümkün olsa da hep böyle kalabilsek.</p>

    <p>İtalya’daki şarap ve yemeklerin ne kadar harika olduğu üzerine yazmaya başlarsam, bu mektup daha çok uzar, bunlardan söz etmeyi bir sonraki mektuba bırakıyorum. Milano’da bir mağazadan ötekine girip alışveriş yaptık. Elbise, ayakkabı, iç çamaşırı gibi şeyler aldık. Ben pijama dışında (gelirken yanıma almayı unutmuşum) hiçbir şey almadım (çünkü hem yeterli param yoktu, hem de her şey o kadar güzeldi ki hangisini seçeceğimi bir türlü bilemedim. Böyle zamanlarda benim karar verme yeteneğim sigortası atmış gibi pat diye kesilir). Myu alışveriş yaparken ona eşlik etmek bana yetti. O ise tam bir alışveriş uzmanı, gerçekten harikulade şeyleri beğeniyor, seçici davranıyor, az şey alıyor. Hani yemeğin en güzel kısmından bir parça almak gibi. O çok akıllı ve alımlı biri. Onu, çok kaliteli ipek jartiyer çorapları ve iç çamaşırları seçerken izlerken bir an soluğum kesilir gibi oldu. Alnımda ter damlaları birikti. Böyle hissetmem tuhaf değil mi? Yani ben de bir kadınım sonuçta. Neyse, alışveriş hakkında yazmayı burada kesmezsem, bu mektup çok fazla uzayacak.</p>

    <div class="bosluk1"></div>

    <p>Otelde ayrı odalarda kalıyoruz. Myu, böyle konularda oldukça hassas. Sadece bir kez Floransa’daki otel rezervasyonunda bir hata olunca, büyük bir odada ikimiz birlikte kaldık. İki ayrı yatak vardı ama yine de onunla aynı odada uyumak, beni heyecanlandıran bir deneyimdi. Banyodan üzerinde havluyla çıkarken ve giyinirken gördüm onu. Tabii ki görmemiş gibi davranıp kitap okuyarak göz ucuyla izledim. Myu’nun muazzam bir vücudu var. Tamamıyla çıplak değildi, üzerinde küçük bir külot vardı ama buna rağmen soluğum kesildi. İncecikti, sıkı bir poposu vardı, adeta bir el sanatı ürünü gibi. Keşke sen de görebilseydin –bunu söylemem çok tuhaf gerçi ama.</p>

    <p>Bu ince, yumuşak bedenin kollarında olmayı hayal ettim. Aynı odadaydık, yatakta böyle muzır hayaller kurarken sanki başka bir yerlere doğru sürükleniyormuşum gibi hissettim. Böylesine <i>heyecanlanmış</i> olmam yüzünden diye düşünüyorum, reglim normal zamanından önce, o gece başladı ve çok sıkıntılıydı bu benim için. Hımm, bu tür şeyleri sana mektupta yazınca bir şey olmayacak tabii ama işte olanları aktarıyorum.</p>

    <div class="bosluk1"></div>

    <p>Geçen gece Roma’da bir konsere gittik. Durgun sezon olduğundan müzikten pek ümitli olmasam da büyüleyici bir konsere denk geldik. <a href="https://www.youtube.com/watch?v=geA2Ih-GLLo">Martha Argerich</a>, Liszt’in 1 numaralı piyano konçertosunu çaldı. Çok sevdiğim bir parçadır bu. Orkestra şefi Giuseppe Sinopoli’ydi. Muhteşem bir konserdi. İnsanın <i>dimdik</i> dinlediği, coşkulu, güzel bir müzikti. Ancak kendi beğenim açısından söylersem, benim için fazla iyi olabilir. Bana göre bu parça biraz fazla mükemmeldi; büyük festivallerde çalınması daha uygun olurdu. Zor kısımların olmadığı, bana özellikle heyecan veren parçaları seviyorum daha çok. Bu noktada Myu’yla aynı görüşteydik. Venedik’te Vivaldi festivali varmış, ona gitmeyi düşünüyoruz. Seninle roman üzerine konuştuğum zamanlardaki gibi, Myu ile de hiç bıkmadan müzik üzerine konuşabiliyoruz.</p>

    <div class="bosluk1"></div>

    <p>Çok uzun bir mektup oldu, değil mi? Elime kalem alıp yazmaya başlayınca bir türlü bırakamıyorum. Eskiden beri böyleyim ben. İyi yetiştirilmiş kız çocukları ziyaretlerini uzun tutmazlar denir ama yazmak söz konusu olduğunda (belki sadece yazmakla da sınırlı değildir) ümitsiz bir vakayım. Beyaz ceket giymiş garson amca da ara sıra bıkkın bir yüz ifadesiyle bana bakıp duruyor. Elim de yoruldu doğrusunu istersen; artık burada son vereyim mektubuma. Zaten mektup kâğıdım da bitiyor.</p>

    <div class="bosluk1"></div>

    <p>Myu Roma’daki eski bir arkadaşını ziyarete gitti, ben de otelin çevresinde kısa bir gezintiye çıkmıştım, gözüme ilişen bu kafede dinlenip sana bu mektubu yazıyorum bir gayret. Sanki ıssız bir adadan bir şişeye mesaj koyup gönderir gibi. Tuhaf bir durum, Myu’dan ayrı, yalnız olunca bir yerlere gitme isteği uyanmıyor içimde. Onca yoldan Roma’ya ilk kez gelmiş olmama rağmen (bir daha gelemeyebilirim de) ne harabeleri ne de fıskiyeleri görmek istiyorum, hatta alışveriş yapacak istek bile duymuyorum. Bu haldeyken kafedeki sandalyede oturup sokağın kokusunu bir köpek gibi koklamak, konuşma ve seslere kulak verip yürüyen insanların yüzüne aval aval bakmak yetiyor bana. Sonra birden fark ettim ki sana böyle mektup yazarken en başta yazdığım “parçalara ayrılmış gibi olma hissi” giderek azaldı. Artık o kadar aldırmıyorum sanki. Tıpkı seninle gecenin bir yarısı yaptığım uzun telefon görüşmesini bitirip de telefon kulübesinden çıkarken hissettiklerime benzer bir duygu bu. Belki de senin benim üzerimde böylesine gerçek bir etkin vardır, ne dersin?</p>

    <p>Sen ne düşünüyorsun? Ne olursa olsun, benim mutluluğum için dua et ve bana iyi şans dile; çok ihtiyacım olacak.</p>

    <p>Hoşça kal.</p>

    <div class="bosluk1"></div>

    <div class="nonindent">
      <b>Not</b>: Muhtemelen 15 Ağustos’ta Japonya’ya dönmüş olacağım. Söz verdiğim üzere yaz bitmeden birlikte akşam yemeği yiyelim.
    </div>
  </div>

  <p class="gecis">Beş gün sonra adını hiç duymadığım bir Fransız kasabasından ikinci mektup geldi. Bu seferki daha kısaydı. Sumire ve Myu kiralık arabayı Roma’da bırakıp trenle Venedik’e geçmişlerdi. Orada iki gün boyunca Vivaldi dinlemişlerdi. Konserlerin çoğu Vivaldi’nin rahip olarak çalıştığı kilisede verilmişti. “Bundan sonra altı ay boyunca dinlemek istemeyeceğim kadar çok Vivaldi dinledim” diye yazmıştı Sumire. Venedik restoranlarında yediği, kâğıtta ızgara deniz ürünlerinin lezzetinden de söz etmişti. Öyle canlı anlatıyordu ki atlayıp yanlarına gitmek, ben de bu yemeklerden yemek istedim.</p>

  <p>Venedik’ten sonra ikisi Milano’ya dönmüş, oradan da uçakla Paris’e hareket etmişlerdi. Paris’te biraz dinlendikten sonra (bir kez daha alışveriş yapıp) trenle Burgonya’ya gitmişlerdi. Myu’nun arkadaşının köşk gibi büyük bir evi varmış ve ikisi orada kalmışlardı. Myu burada da İtalya’da yaptığı gibi küçük üzüm bağlarını gezip iş görüşmeleri yapmıştı. Boş kaldığı bir öğleden sonra, hazır yiyecekler koydukları sepeti alıp yakındaki ormana gitmişlerdi. Elbette birkaç şişe şarap da almışlardı yanlarına. “Buranın şarabı sanki bir düş kadar tatlı” diye yazmıştı Sumire.</p>

  <div class="alinti">
    <p>Bu arada, baştaki 15 Ağustos’ta Japonya’ya dönme planımız değişti. Fransa’da işimiz bittikten sonra, bir Yunan adasına gidip orada biraz dinleneceğiz. Tesadüfen tanıştığımız bir İngiliz beyin (gerçek bir centilmen) o bilmem ne adasında küçük bir yazlığı varmış ve orada istediğimiz kadar kalabileceğimizi söyledi. Çok heyecanlı. Myu da çok heveslendi. Bize işten güçten tamamen uzakta, sakin bir tatil gerekiyor çünkü. Ege Denizi’nin bembeyaz sahillerinde uzanıp güzel göğüslerimizi güneşlendireceğiz, içinde çam balı bulunan şaraplarımızı yudumlayarak gökyüzünden geçen bulutları doyasıya izleyeceğiz. Tüm bunlar sence de harika değil mi?</p>
  </div>

  <p>Bunların gerçekten harika olduğunu düşündüm.</p>

  <p>O öğleden sonra belediye havuzuna girip biraz yüzdüm, dönüş yolunda klimalı bir kafede bir saat kadar kitap okudum. Eve dönüp Ten Years After’ın eski bir plağının iki yüzünü dinlerken üç tişört ütüledim. Ütü işi bittikten sonra indirimden aldığım beyaz şarabı Perrier ile seyreltip içtim, videoya kaydettiğim futbol maçını izledim. “Ben olsam o pası vermezdim” diyeceğim tarzda pasları gördükçe başımı sağa sola sallayıp iç çektim. İnsanın, hiç tanımadığı birinin hatasını eleştirmesi çok kolay bir şeydi ve de kendini iyi hissettiriyordu.</p>

  <p>Futbol maçı bitince koltuğa iyice yayıldım ve boş boş tavana bakarak Fransa’nın bir köyündeki Sumire’yi düşledim. Belki de çoktan o Yunan adasına gitmişti. Sahilde uzanmış, gökyüzünden geçen beyaz bulutları izliyor olabilirdi. Her neyse, o benden çok uzaklardaydı şimdi, ister Roma olsun, ister Yunanistan, Timbuktu ya da Aruanda, ne değişirdi ki. O çok ama çok uzaklardaydı. Bundan sonra da benden uzaklaştıkça uzaklaşacaktı. Böyle düşünmek beni hüzünlendirdi. Rüzgârın delice estiği bir gecede, yüksek bir taş duvara nedensizce, ne yapacağını bilmez bir şekilde, öylece tutunan anlamsız bir böcek gibi hissettim kendimi. Sumire benden uzaklaşıp, “Yalnızım” diyor. Ama onun yanında Myu var. Benim kimsem yok. Benim, kendimden başka kimsem yok. Her daim olduğu gibi.</p>

  <p class="gecis">Sumire, 15 Ağustos günü gelmedi. Telesekreterinde hâlâ, “Tatildeyim” mesajı çıkıyordu. Sumire, taşındıktan sonra telesekreterli telefon almıştı. Yağmurlu gecelerde şemsiye açıp yakındaki telefon kulübesine gitmek zorunda kalmamak için. Bu tamamıyla yerinde bir düşünceydi. Herhangi bir mesaj bırakmadım.</p>

  <p>18’inde bir kez daha telefon açtım. Yine aynı, “Tatildeyim” mesajıyla karşılaştım. Kısa, cansız bir bip sesinin ardından adımı söyledim ve “Döndüğünde beni ara lütfen” diye basit bir mesaj bıraktım. Ama aramadı. Sanırım Sumire ve Myu o Yunan adasını çok beğenmişlerdi ve Japonya’ya dönme istekleri kalmamıştı.</p>

  <p class="gecis">O arada bir gün okulun futbol kulübünün hazırlık maçına gitmiş, bir kez de “kız arkadaşım’la yatmıştım. Kocası ve iki çocuğu ile Bali Adası’na gittikleri tatilden yeni dönmüşlerdi, çok güzel bronzlaşmıştı. Bu yüzden onu kollarıma aldığımda, muhtemelen o sırada Yunanistan’da olan Sumire’yi düşünmeden edemedim. Onun içine girerken Sumire’nin bedenini hayal etmekten alıkoyamadım kendimi.</p>

  <p>Eğer Sumire’yi tanımamış olsaydım, benden yedi yaş büyük (ve çocuğu benim öğrencim) olan bu kadını gerçekten az çok sevebilirdim belki. Onunla yaşadığım ilişkiye kaptırabilirdim kendimi. Güzel, enerji dolu ve nazik biriydi. Fazla koyu makyaj yapıyordu, benim tarzıma göre değildi ama hoş giyiniyordu. Şişman olduğunu düşünüyordu ama hiç fazla kilosu yoktu. Şikâyet edebileceğim tek bir yer yoktu bedeninde. Neden hoşlanıp neden hoşlanmadığımı çok iyi biliyordu. Ne kadar ileri gideceğine, nerede durması gerektiğine özen gösteriyordu – yatakta da, yatağın dışında da. Uçakta birinci mevkide uçuyormuş gibi bir duygu yaşatıyordu bana.</p>

  <p>“Kocamla neredeyse bir yıldır birlikte olmadık” diye itiraf eder gibi anlatmıştı bir kez kollarımdayken, “birlikte olduğum tek kişi sensin.”</p>

  <p class="gecis">Ne var ki ben ona âşık değildim. Sumire ile birlikteyken hep hissettiğim, koşulsuz diyebileceğim o doğal yakınlık, onunla benim aramda bir türlü doğmamıştı çünkü. Aramızda hep ince, saydam, peçe gibi bir şey vardı sanki. Görünüp görünmediği tartışılırdı belki – ama bunun aramızda bir uçurum açtığına şüphe yoktu. Bu yüzden, ikimiz bir araya gelince –özellikle de ayrılırken– ne söyleyeceğimi bilemediğim zamanlar oluyordu. Bu, Sumire ile birlikte olduğumda hiç yaşamadığım bir şeydi. Kız arkadaşımla her görüştüğümüzde bir kez daha emin oluyordum. İnkâr edilemez bir gerçekti bu: Sumire’ye her zamankinden daha çok ihtiyacım vardı.</p>

  <p>Kız arkadaşım gittikten sonra tek başıma gezintiye çıktım, bir süre amaçsızca yürüdükten sonra istasyonun yakınındaki bir bara girip bir kadeh buzlu Canadian Club ısmarladım. Böyle zamanlarda hep duyumsadığım bir şeydi; dünyada benden daha acınası biri yoktur diye düşündüm. İlk kadehi hemen içip ikincisini söyledim. Sonra gözlerimi kapatıp Sumire’yi düşledim. Bir Yunan adasında bembeyaz bir sahilde göğüslerini açıp güneşlenen Sumire’yi– Yandaki masada, üniversite öğrencisine benzeyen kızlı erkekli dört kişi, bira içerek keyifle kahkahalar atıyorlardı. Hoparlörden Huey Lewis and the News’un eski parçalarının melodisi geliyordu. Yanmış pizza kokusu duydum.</p>

  <p>Eski günleri hatırladım. Gençliğim (diye adlandırılması gereken dönemim) acaba bittiğini ne zaman haber vermişti bana? Peki, bitmiş miydi gerçekten? Daha kısa bir süre öncesine değin, hiç kuşkusuz tam bir yetişkin de sayılmazdım. Huey Lewis and the News’un birkaç parçası hit olmuştu. Birkaç yıl öncesinin olayıydı bunlar. Ve ben şimdi buradaydım işte, kapalı bir çember içindeydim. Aynı yerde dönüp durmaya devam ediyordum. Hiçbir yere varamayacağımı biliyor ve buna engel olamıyordum. Ama devam etmek zorundaydım. Devam etmezsem hayatta kalmayı başaramazdım ki.</p>

  <p>O gece Yunanistan’dan bir telefon geldi. Saat gecenin ikisiydi. Ancak telefon Sumire’den değil, Myu’dandı.</p>
</body>
</html>