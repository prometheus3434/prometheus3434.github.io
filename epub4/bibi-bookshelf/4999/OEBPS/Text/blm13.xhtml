<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>13</h2>

  <p>İki dosyayı da ikişer kez okudum. Birinci okumayı hızlıca, ikincisini ağır ağır yaptım, detaylara dikkat edip onları adeta zihnime kazıdım. Her ikisi de kuşkusuz Sumire’nin yazdığı metinlerdi. Metinlerde onun dışında herhangi birinin kullanmayacağı özel sözcükler ve ifadeler göze çarpıyordu. Tarz ise Sumire’nin her zamanki cümlelerinde kullandığından biraz farklıydı. Onun her zamanki cümlelerinde bulunmayan bir kendini kısıtlama, bir adım geriden bakış söz konusuydu. Yine de onun kaleminden çıkan metinler olduğuna hiç şüphe yoktu.</p>

  <p>Bir an kararsız kaldıktan sonra disketi çantamın gözüne koydum. Eğer Sumire sağ salim dönerse, eski yerine koymak üzere. Asıl sorun onun geri gelmemesiydi, bu durumda birileri onun eşyalarını toparlarken disketi bulabilirdi. Bu diskette kayıtlı olan yazıları bir başkasının görmesine hiçbir şekilde izin veremezdim.</p>

<p class="gecis">Sumire’nin yazdıklarını okuduktan sonra içeride daha fazla duramadım. Üzerime temiz bir tişört geçirip kulübeden ayrıldım, merdivenlerden aşağıya inip merkeze gittim. Limanın önündeki bankada 100 dolarlık seyahat çeki bozdurduktan sonra büfeden İngilizce bir tabloid gazete alıp kafede, güneş şemsiyesinin altında okumaya koyuldum. Uykudan yeni kalkmış gibi görünen garsonu çağırdım, limonata, peynir ve kızarmış ekmek sipariş ettim. Küçülmüş bir kurşunkalemle ağır ağır not aldı siparişimi. Garsonun beyaz gömleğinin sırt kısmında ter büyük bir leke oluşturmuştu. Sanki bir mesaj vermeye çalışıyordu bu leke ama çözmeyi başaramadım.</p>

  <p>Gazetenin yarısına mekanik bir şekilde göz gezdirdikten sonra dalgın dalgın liman manzarasını seyrettim. Zayıf, kara bir köpek çıkıp geldi bir yerlerden, bacaklarımı kokladıktan sonra ilgisini tamamen kaybedip ortadan kayboldu. İnsanlar kendilerine gölge yerler bulmuş, yaz öğleden sonrasında tembellik ediyorlardı. Birazcık da olsa hareket edenler sadece garson ve köpekti. Ne kadar daha hareket ederler, belli değildi. Az önce gazete satın aldığım büfedeki yaşlı adam, güneş şemsiyesinin altındaki sandalyeye oturmuş, bacaklarını genişçe açmış bir halde uykuya dalmıştı. Meydanın ortasında duran, kazığa geçirilmiş kahraman heykelinin sırtına her zamanki gibi kızgın güneş ışınları vururken, o hiç şikâyet etmiyordu.</p>

  <p>Soğuk limonata bardağıyla avuçlarımı ve alnımı serinletirken Sumire’nin yazdıkları ile ortadan kayboluşu arasında bir ilişki olup olamayacağını düşünmeye başladım.</p>

  <p>Sumire, uzun bir süredir yazmaktan uzaklaşmıştı. Düğünde Myu ile tanıştıktan sonra, yazma arzusu onu terk etmişti. Yine de, bu Yunan adasında, neredeyse tüm zamanı onunla geçerken, bu iki dosyayı yazmayı başarmıştı. Her ne kadar hızlı yazabilse de, bu kadar uzun yazıları bitirmek epey zaman ve konsantrasyon gerektirmiş olmalıydı. Bir şeyler Sumire’yi yazmaya fena halde itmiş, onu dürtükleyip masa başına oturtmuştu.</p>

  <p>Ona bunları yazdıran şey neydi acaba? Yani bu iki dosya arasında çakışan bir unsur varsa, bu neydi? Başımı kaldırıp, iskeleye konmuş martılara bakarken, bunları düşünüyordum.</p>

  <p>Ancak karmaşık şeyler düşünmek için hava fazla sıcaktı. Dahası, kafam zaten oldukça karışıktı ve yorgundum da. Buna rağmen, yenilmiş bir orduyu yeniden toparlar gibi, zihnimi toplayıp düşündüm.</p>

  <p>“Önemli olan, başkalarının düşündüğü büyük şeylerden ziyade, küçük de olsa kendi düşündüklerindir” diye fısıldadım kendime. Bu, sınıfta öğrencilerime sürekli söylediğim bir şeydi. Ama gerçekten de öyle miydi? Söylemek kolay tabii. Ancak gerçekte her ne kadar küçük bir şey olsa da, kendi başına düşünmek korkutucu biçimde zordu. Hayır, tam tersi, küçük şeyler kadar kendi başına düşünmek de zor olmalı. Özellikle de evinden çok uzaklara gittiğin zamanlarda.</p>

  <p>Sumire’nin rüyası. Myu’nun bölünmesi.</p>

<p class="gecis">Farklı iki dünya, diye birden aklıma geliverdi bir süre sonra. Bunlar, Sumire’nin kaleme aldığı “dosya”lardaki ortak özellikti.</p>

<p class="gecis"><b>(Dosya 1)</b></p>

  <p>Burada Sumire temel olarak o gece gördüğü rüyayı anlatıyordu. Uzun merdivenden çıkıp, ölmüş annesini görmeye gidiyordu. Ama oraya vardığında, annesi artık o dünyadan ayrılmak üzereydi. Bunu durdurmak Sumire’nin elinde değildi. Sonra, sarmal merdivenli kulenin tepesinde başka bir dünyaya ait şeylerle karşılaşıyordu. Sumire, bu rüyanın benzerini defalarca görmüştü.</p>

<p class="gecis"><b>(Dosya 2)</b></p>

  <p>Burada yazılanlar, Myu’nun on dört yıl önce yaşadığı tuhaf olayı anlatıyordu. Myu, İsviçre’deki küçük bir şehirde bulunan lunaparkta bir gece boyunca dönme dolapta mahsur kalmış, dürbünle kendi yatak odasındaki öteki kendini izlemişti. <i>Tıpatıp</i> aynısını. Bu deneyim Myu’yu mahvetmişti (ya da mahvoluşunu gerçek kılmıştı). Sumire’ye anlattığına bakılırsa, benliği araya giren bir aynayla ikiye bölünmüştü. Sumire, Myu’yu hikâyesini anlatmaya ikna edip metne dökmüştü.</p>

<p class="gecis">Her iki dosyada da ortak olan unsur, açıkça “bu taraf” ile “diğer taraf” arasındaki ilişkiydi. Burası ile orası arasındaki gidiş-gelişti. Muhtemelen Sumire’nin ilgisini çeken unsur da buydu. Bu yüzden masa başına geçip uzun zaman ayırarak bunları yazmış olmalıydı. Sumire’nin ifadesiyle söylersem, o, yazma yoluyla düşünmeye çalışıyordu.</p>

  <p>Garson, kızarmış ekmek tabağını bırakmaya geldiğinde bir bardak limonata daha ısmarladım. Bol da buz koymasını istedim. Getirdiği limonatadan bir yudum içip, bardağı yine alnıma tutarak serinledim.</p>

  <p>“Peki Myu beni kabul etmezse, o zaman ne yaparım?” diye yazmıştı Sumire ilk dosyanın sonuna. “Bu durumda bir kez daha gerçeği kabullenmekten başka çare yok. Kan akmak zorunda! Bıçağı bileyip, bir köpeğin boğazını bir yerde kesmek zorundayım.”</p>

<p class="gecis">Sumire bunlarla ne demek istemişti acaba? İntihar edeceğini mi ima ediyordu? Böyle olduğunu düşünmüyordum. Bu satırlarda ölüm kokusu alamamıştım. Oradaki titreşimde aksine, güçlü bir devam etme isteği hissetmiştim. Köpek de, kan da sadece metafordu – Inogaşira Parkı’ndaki bankta ona anlattığım gibi. Bunlarla kastedilen, sihirli bir kalıptaki yaşam lütfu idi. Ben bir anlatının sihrini sağlama sürecindeki metafor olarak, o Çin’deki kapı öyküsünü anlatmıştım. Köpeğin boğazını bir yerde kesmek zorundayım.</p>

  <p><i>Bir yerde?</i></p>

  <p>Düşüncelerim sert bir duvara tosladı ve artık oradan ileriye gidemedi.</p>

  <p>Sumire, nereye gitmişti acaba? Bu adanın bir yerlerinde, onun gidebileceği bir yer var mıydı?</p>

  <p>Sumire bir yerlerde, ıssız bir yerde, derin bir kuyuya düşmüş, orada bir başına yardım bekliyor; bu hayali bir türlü zihnimden uzaklaştıramıyordum. Muhtemelen yaralanmıştı, bir başınaydı, aç ve susuz kalmıştı. Bunlar aklıma gelince, çıldıracak gibi oluyordum.</p>

  <p>Ancak polis, bu adada tek bir kuyu bile olmadığını açıkça belirtmişti. Merkez çevresinde de böyle bir kuyu olduğunu duymamışlardı. Çok küçük bir ada burası, bir çukur, bir kuyu olsa mutlaka bilirdik, demişlerdi. Gerçekten öyle olmalıydı.</p>

  <p>Bir teori oluşturmaya karar verdim.</p>

  <p>Sumire, <i>diğer tarafa</i> geçmişti.</p>

  <p>Böyle bakınca pek çok şey açığa çıkıyordu. Aynanın diğer tarafına geçmişti. Muhtemelen diğer taraftaki Myu ile buluşmaya gitmişti. Bu taraftaki Myu onu kabul etmeyince, gitmesi doğaldı.</p>

  <p>Şöyle yazmıştı – aklımda kaldığı kadarıyla: “insan (…) çarpışmadan kaçınmak için ne yapsa iyi olur? Teorik olarak söylersem, bu basit bir şeydir. Yanıt, rüya görmek. Rüya görmeye devam etmek. Rüya âlemine girip oradan çıkmamak. Sonsuza dek rüya âleminde yaşamak.”</p>

  <p>Tek bir soru kalıyordu. <i>Ciddi</i> bir soru. Oraya nasıl gidilebilir?</p>

  <p>Teorik olarak basitti bu. Ne var ki somut olarak açıklamam mümkün değildi.</p>

  <p>Yine başladığım yere dönmüştüm.</p>

<p class="gecis">Tokyo’yu düşünmeye koyuldum. Apartman dairemi, çalıştığım okulu, istasyonun çöp kutusuna gizlice attığım yemek artıklarını. Japonya’dan ayrılmamın üzerinden daha iki gün bile geçmemesine rağmen, orayı sanki bambaşka bir dünya gibi hissediyordum. Bir hafta sonra okullar açılıp yeni dönem başlayacaktı. Otuz beş öğrencinin karşısında dururken hayal ettim kendimi. Bu kadar uzaktayken, birilerine bir şeyler öğretmeyi meslek edinmem bana hiç de normal ve akla yatkın gelmedi. Karşımdaki öğrenciler 10 yaşında olsa bile.</p>

  <p>Güneş gözlüğümü çıkarıp, mendille alnımdaki terleri sildim. Ve martılara baktım.</p>

  <p>Sumire’yi düşündüm. Evini taşıdığımız gün onun yanında yaşadığım o şiddetli ereksiyonu düşündüm. O güne değin hiç deneyimlemediğim güçte bir ereksiyondu bu. Sanki bedenim patlayacak gibi olmuştu. O sırada hayalimde –muhtemelen Sumire’nin bahsettiği “rüyalar âleminde”– onunla birleşmiştim. Ancak bu his hafızamda, başka bir kadınla gerçekten seks yapmaktan daha sahici biçimde kalmıştı.</p>

  <p>Ağzımın içinde biriken şeyi, limonatanın kalanıyla birlikte yuttum.</p>

<p class="gecis">“Teori”mi bir kez daha ele alıp bir adım öteye taşıyayım. En basit haliyle, Sumire’nin bir yerlerde çıkışı bulmayı başardığını varsayıyorum. Bu çıkışın nasıl bir şey olduğunu, Sumire’nin onu nasıl bulduğunu, orasını hiç bilmiyorum. Bu soruları sonraya bırakıyorum. Ama bu çıkışın bir kapı olduğunu düşünelim. Gözümü kapatıp, o kapının somut görüntüsünü zihnimde ayrıntılı olarak hayal ediyorum. Sıradan bir duvarda, alışıldık bir kapı bu. Sumire bir yerlerde bu kapıyı buluyor, elini uzatıp tokmağı çevirerek kapıyı açıyor ve eşikten kolayca geçiyor – bu taraftan diğer tarafa. İnce, ipek pijaması ve sandaletleriyle.</p>

  <p>O kapının ardında nasıl bir manzara olduğunu hayal edemiyorum. Kapı kapanıyor ve Sumire geri dönmüyor.</p>

<p class="gecis">Kulübeye geri dönüp, buzdolabında bulunan yemek malzemelerini kullanarak basit bir yemek yaptım. Domates ve fesleğen soslu makarna, yanında salata, Amstel birası. Sonra verandada oturup düşüncelere daldım. Ya da belki de aslında hiçbir şey düşünmüyordum. Kimseden telefon gelmedi. Atina’da bulunan Myu telefon bağlatmaya çalışıyor olmalıydı. Ama adadaki telefon hatlarına güven olmuyordu ki.</p>

  <p>Önceki günküyle aynı gökyüzünün mavisi anbean koyulaşıyor, büyük bir daire şeklindeki ay denizin üzerinde yükseliyordu; yıldızlar gökte delikler açmış gibiydi. Gülhatmiler yamaçtan esen rüzgârla salınıyordu. Rıhtımın ucundaki insansız deniz fenerinde kadim zamanlardan kalmış gibi görünen ışık yanıp sönüyordu. İnsanlar eşeklerini çekiştirerek tepedeki yoldan yavaş yavaş iniyorlardı. Yüksek sesli konuşmalar bir yakınlaşıyor, bir uzaklaşıyordu. Böylesine egzotik bir manzarayı, beklenenin aksine doğal bir görüntü gibi algılayarak sessizce seyrediyordum.</p>

  <p>Telefon çalmamış, Sumire geri gelmemişti. Zaman usulca ilerledi, gecenin karanlığı çöktü iyice. Sumire’nin odasındaki kasetlerden birkaç tanesini alıp oturma odasındaki stereo teypte çaldım, içlerinden biri “<a href="https://www.youtube.com/watch?v=h3IRvPkOdT0">Mozart Şarkıları Derlemesi</a>”ydi. Etikette, Sumire’nin elyazısıyla, Elisabeth Schwarzkopf ve Walter Gieseking yazıyordu. Klasik müzik konusunda çok bilgili olmasam da ilk dinleyişte güzel olduğunu düşündüm. Şarkı söyleme stili oldukça eski bir tarzdaydı ama insanın kişilikli, güzel bir yazıyı okurken yaptığı gibi, sırtını doğal olarak dikleştirmesini sağlayan, dinginlik veren bir şeydi. Piyanist ve şarkıcının uzayıp kısalan, kısalıp uzayan zarif soluklanmalarıyla, her ikisi de gerçekten tam karşımda duruyorlarmış gibi gözümde canlandılar. Derlemedeki parçalardan biri “<a href="https://www.youtube.com/watch?v=2nrImbVSZ4M">Sumire</a>”ydi sanırım. Koltuğa gömülüp gözlerimi kapattım, Sumire ile parçayı paylaştım.</p>

<p class="gecis">Müzik sesine uyandım. Çok yüksek bir ses değildi gerçi; uzaktan, duyulur duyulmaz bir müziğin yankısı. Ancak bu yankı, yüzü olmayan denizcilerin gece vakti denizin dibindeki çapayı yavaş yavaş çekmeleri gibi, kademe kademe, ama kesin olarak uyandırmıştı beni. Yatakta doğruldum, açık pencereye doğru başımı uzatıp kulak kabarttım. Kuşkusuz müzikti bu. Yatağın başındaki kol saatim, biri geçtiğini gösteriyordu. Acaba kim bu saatte yüksek sesle müzik çalıyordu?</p>

  <p>Pantolonumu giydim, gömleğimi başımdan geçirip ayakkabılarımı giyerek kapıdan dışarı çıktım. Çevredeki ışıkların istisnasız tümü sönmüştü. Görünürde kimse yoktu. Ne rüzgâr esiyor, ne de dalga sesi duyuluyordu. Sadece ay ışığı sessizce toprağı yıkıyordu. Orada dikilip daha dikkatle kulak kabarttım. Müzik, tepenin üstünden geliyordu. Ama bu çok garipti. Sarp dağın üzerinde tek bir köy bile yoktu, orada yaşayanlar yalnızca manastırda inzivaya çekilmiş rahipler ile bir avuç çobandı. Onların bu saatte bir araya gelip coşkulu bir eğlence yapacaklarını düşünemiyordum.</p>

  <p>Müziğin sesi açık havada, evin içindekine göre daha net duyuluyordu. Melodiyi seçemiyordum ama ritimden anladığım kadarıyla bu, Yunan müziğiydi. Müzik aletiyle çalınan, keskin ve düzensiz, canlı bir müzikti. Hoparlörden duyulan türden bir ses değildi.</p>

<p class="gecis">Artık tamamen ayılmıştım. Ferahlatıcı yaz gecesinin gizemli bir yanı vardı. Sumire’nin ortadan kayboluşu beni endişelendirmese, bu ortamda mutlaka neşelenirdim. Ellerimi belime dayadım, vücudumu esneterek göğe baktım ve derin bir nefes aldım. Serin hava bedenimin içine işledi. Bir an aklıma, Sumire’nin de şimdi, bir yerlerden, aynı müziği dinliyor olabileceği geldi.</p>

  <p>Müziğin geldiği yöne doğru birkaç adım attım. Bu ses nereden geliyordu, bu müziği kim çalıyordu, mümkünse görmek istiyordum. Dağın yukarılarına doğru uzanan yol, sabah plaja gitmek için yürüdüğüm aynı tekyönlü yoldu; kaybolmazdım. Yürüyerek ulaşabileceğim yere dek gidecektim.</p>

  <p>Ay ışığı etrafı yumuşak bir biçimde aydınlattığından rahat yürünüyordu. Bir kayalık ile diğeri arasında karmaşık gölge şekilleri oluşturuyor, toprağı tuhaf renklere boyuyordu. Küçük taşlara her bastığımda spor ayakkabımın lastik tabanından doğal olmayan, abartılı bir ses çıkıyordu. Tepe yolunu tırmandıkça müziğin sesi daha da arttı, belirgin şekilde duyulur oldu. Şüphesiz dağın tepesinde bir konser veriliyordu. Müzik aletleri, pek de bilmediğim telli çalgılardı sanki; buzuki ve sanırım akordeon ile yan flüt de vardı. Belli belirsiz bir de gitar sesi geliyordu. Müzik aletlerinin sesi dışında başka ses duyulmuyordu. Şarkı söyleyen olmadığı gibi dinleyicilerin sesi de duyulmuyordu. Uzayıp giden, hiç ara vermeyen, neredeyse duygusuz denecek bir tempoda sürmekteydi konser.</p>

  <p>Dağın tepesinde gerçekleştiriliyor olmalıydı, kendi gözlerimle görmeyi istemekle birlikte oraya çok yaklaşmamam gerektiğini de hissediyordum. İçimde bastıramadığım bir merak ve aynı zamanda sezgisel bir korku vardı. Ama ne olursa olsun ilerlemeden duramazdım. Bu, rüyada hareket etmeye benziyordu. Orada başka seçenek oluşturma hakkı tanınmıyordu bize. Ya da bir hak için seçenek verilmiyordu.</p>

  <p>Belki de birkaç gece önce Sumire de aynı müzikle uyanmış, meraklanıp üzerinde pijamasıyla tepenin yolunu tutmuştu. Kim bilir. Bunun hayali canlandı gözümde.</p>

<p class="gecis">Bir an durup arkama baktım. Aşağı doğru inen patika, sürünen dev bir böceğin beyaz kaygan izleri gibi merkeze doğru devam ediyordu. Başımı kaldırıp gökyüzüne baktım, sonra ay ışığının altında avuçlarıma kaydı bakışlarım. Birden o eller benim değilmiş gibi bir hisse kapıldım. Pek iyi açıklayamıyorum. Ama bir bakışta anlamıştım <i>bunu</i>. Artık ellerim benim ellerim değildi, bacaklarım da benim bacaklarım değildi. Solgun ay ışığı altında vücudum sanki balçıktan yapılmış bir heykel gibi, yaşam sıcaklığından yoksundu. Batı Hint Adalarındaki büyücülerin yaptığı gibi, bir büyü yapılmış, o büyülü çamur kütlesine benim eğreti yaşamım üflenmişti sanki. Gerçek yaşamın canlılığı yoktu orada. Asıl yaşamım bir yerlerde uykuya dalmış, suratı olmayan biri onu çantasına tıkıştırmış ve şimdi de alıp götürmek üzereymiş gibi.</p>

  <p>Müthiş bir serinlik hissettim, öyle ki düzgün soluk alıp vermeyi başaramıyordum. Birisi hücrelerimin yerini değiştiriyor, bilincimi bir arada tutan ipleri çözüyordu sanki. Durup düşünecek zamanım yoktu. Yapabileceğim tek şey, çabucak her zamanki sığınağıma çekilmekti. Derin bir nefes aldım ve bilinç denizimin derinliklerine daldım. Ağır suları iki elimle yarıp hızlıca aşağıya indim, orada bulunan büyük bir kayayı iki kolumla kavradım. Su, işgalcisine karşı koyarcasına, kulak zarıma büyük bir basınç yapıyordu. Gözlerimi sımsıkı kapatıp nefesimi tutarak bu tehdide dayandım. Bir kez karar verince o kadar da zor değildi. Su basıncına da, havasız kalmaya da, dondurucu karanlığa da, kaosun gönderdiği işaretlere de alışmıştım.</p>

  <p>Zaman ilerledi, kendi üstüne katlandı, öylece yığılıverdi, sonra yeniden düzenlendi. Dünya sınırsızca genişlerken aynı zamanda da sınırlandı. Birkaç belirgin görüntü –sadece görüntü– kendi karanlık koridorlarından sessiz sedasız geçip gitti. Denizanaları gibi, sürüklenen ruhlar gibi. Ama başımı çevirip bakmadım bile onlara. Onları fark ettiğimi birazcık da olsa belli etseydim, her biri hiç vakit kaybetmeden bir anlam yüklenmeye başlayacaktı şüphesiz. Anlam, olduğu haliyle zamansallığa bağlanacak, zamansallık ise beni istesem de istemesem de yüzeye itecekti. Zihnimi onlara sımsıkı kapattım ve geçip gitmelerini bekledim.</p>

  <p>Ne kadar süre o halde kaldığımı bilmiyorum. Sonra suyun yüzeyine çıkıp gözlerimi açtım, sessizce soluk aldım; müzik kesilmişti artık. O esrarengiz konser sona ermişti. Etrafa kulak kabarttım. Hiçbir şey duyulmuyordu. <i>Hem de</i> hiçbir şey. Ne müzik, ne bir insan sesi, ne de rüzgârın uğultusu.</p>

  <p>Saati merak ettim ama saatim kolumda değildi. Yatağın başucunda kalmıştı.</p>

  <p>Başımı göğe kaldırıp baktığımda, biraz öncesine göre yıldızların sayısı artmış gibiydi. Ama belki de bu bir yanılsamaydı. Göğün kendisi de az öncekinden değişik, farklı bir gök gibi geldi bana. Bedenimdeki tuhaf yabancılaşma hissi gitmişti. Vücudumu esnetip kollarımı, parmaklarımı oynattım. Bir gariplik yoktu. Terli koltukaltlarım üşümüştü biraz.</p>

<p class="gecis">Otların üzerinden kalkıp tepeye doğru yürümeye devam ettim. Madem buraya kadar gelmiştim, en azından tepeye kadar çıkayım diye düşündüm. Orada gerçekten birileri müzik çalmış mıydı çalmamış mıydı, en azından bir iz bulup müziği duyduğumdan emin olmak istiyordum. Beş dakikada vardım tepeye. Tırmandığım güney yamacının aşağısında, deniz ve liman ile uykudaki şehir görünmekteydi. Az sayıdaki sokak lambası sahil yolunu hafifçe aydınlatıyordu. Dağın öte yanı ise göz alabildiğine karanlığa gömülmüştü. Tek bir ışık bile yoktu. Gözlerimi kısıp uzun süre baktığımda, başka bir dağın sırt çizgisi belirdi ay ışığında. Onun ardında ise zifiri karanlık vardı. Etrafımda, az öncesine dek canlı müzik yapıldığına dair hiçbir iz yoktu.</p>

  <p>Gerçekten müzik çalınmış mıydı, emin olamıyordum artık. Sesi hâlâ kulağımda yankılanıyor olsa da. Bir süre sonra şüphelerim daha da arttı. Belki de aslında hiç müzik olmamıştı. Bu bir halüsinasyondu; kulağım tamamıyla başka bir yer ve zamanda olan bir şeyi farklı bir şekilde algılamıştı belki. Gecenin birinde, ne tür insanlar bir dağın tepesinde toplanıp da müzik yapardı ki?</p>

  <p>En tepeden göğe bakınca, ay şaşılacak kadar yakında, kaba saba görünüyordu. Yıllar yılı yüzeyi acımasız zaman tarafından kemirilmiş kötü görünümlü bir kaya küresi gibi. Yüzeyindeki uğursuz gölgeler, yaşamın sıcaklığına karşı duyargalarını uzatan kör kanser hücreleriydi. Ay ışığı tüm sesleri bozuyor, anlamları aşındırıyor, insanı hislerinde tereddüde düşürüyordu. Myu’ya öteki kendini göstermişti. Sumire’nin kedisini kaçıran da oydu. Sumire’nin ortadan kaybolmasına neden olan da. (Muhtemelen) asla var olmayan bir müzikle beni buraya kadar sürüklemişti. Önümde dipsiz, bilinmez bir karanlık uzanıyordu, ardımda ise soluk renkli dünya vardı. Ben ise yabancı bir ülkedeki bir dağın tepesinde dikilmiş, ay ışığıyla yıkanıyordum. Belki de her şey en başından beri itinayla planlandı diye düşünmeden edemiyordum.</p>

<p class="gecis">Kulübeye döndüm ve Myu’nun brendisinden bir kadeh içtim. Uyumaya çabaladım ama başaramadım. Gözümü bile kırpmadım. Gökyüzü doğudan ışımaya başlayana kadar öylece, ay, yerçekimi ve kaos tarafından ele geçirilmiş halde kaldım.</p>

  <p>Kilitli kaldıkları apartman dairesinde ölesiye aç kalan kedileri hayal ettim. O yumuşacık, küçük etobur hayvanları. Hayalimdeki ben –gerçek ben– ölmüştüm, onlar canlıydı. Etimi yedikleri, kalbimi çiğnedikleri, kanımı içtikleri sahneler canlandı zihnimde. Kulak kabartınca, uzak, çok uzak bir yerlerde kedilerin beynimi yalayıp yutarken çıkardıkları sesi duyabiliyordum. Üç kıvrak kedi, kırılmış boynumun etrafında toplanmış, kafamın içindeki lapamsı, gri bulamacı yalayarak mideye indiriyorlardı. Kırmızı, sert dil uçları, bilincimin yumuşak kıvrımlarını iştahla yalıyordu. Her yalamada, bilincimde titrek bir ışık parlıyor, sonra sönüp gidiyordu.</p>
</body>
</html>