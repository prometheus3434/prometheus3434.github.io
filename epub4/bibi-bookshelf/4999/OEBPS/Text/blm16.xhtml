<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>16</h2>

  <p>O Yunan adasından ayrıldığımdan beri, Myu’dan bir kez bile haber çıkmamıştı. Bu çok tuhaf bir durumdu. Çünkü, Sumire’yle ilgili bir gelişme olsa da olmasa da mutlaka bana bildireceğine söz vermişti. Benim varlığımı unuttuğunu düşünmediğim gibi, verdiği sözü unutacak karakterde biri de değildi. Bazı nedenlerden dolayı bana haber verme imkânı bulamamış olmalıydı. Ona telefon etmek geçti aklımdan. Ama tekrar düşününce onun gerçek adını dahi bilmediğimi fark ettim. Ne şirketinin adını, ne de ofisinin yerini biliyordum. Sumire bana hiçbir ipucu bırakmamıştı.</p>

  <p>Sumire’nin dairesindeki telefonda bir süre daha aynı telesekreter mesajı çıktı ama sonra artık telefon bağlanmaz oldu. Ailesinin evine telefon etmek geldi aklıma ama onların numaralarını da bilmiyordum. Elbette Yokohama şehri telefon rehberinden diş hekimi babasının muayenehanesinin numarasını bulup onunla iletişime geçebilirdim, ne var ki böyle bir şey yapma isteği uyanmadı içimde. Kütüphaneye gidip ağustos ayı gazetelerini karıştırdım. Sumire hakkında küçük bir haber yer alıyordu. <i>Bir Yunan adasında 22 yaşındaki bir Japon kadın turist kayıp. Polis aramaya devam ediyor. Henüz izine rastlanmadı. Şu ana dek kendisinden bir haber yok. </i>Hepsi bu kadardı. Benim bilmediğim bir şey yazmıyordu. Belli ki yurtdışı gezilerinde ortadan kaybolan kişilerin sayısı az değildi. Sumire de onlardan biriydi işte.</p>

  <p>Sonrasında haberleri takip etmeyi bıraktım. Onun ortadan kaybolma nedeni ne olursa olsun, soruşturmanın varacağı nokta ne olursa olsun, kesin olan tek bir şey vardı. Sumire, geri dönerse, beni mutlaka arardı. Benim için önemli olan da buydu.</p>

  <p>Eylül bitti, güz çabucak geçip gitti ve kış geldi. 7 Kasım Sumire’nin yirmi üçüncü doğum günüydü; ben ise 9 Aralık’ta 25 yaşına girdim. Yıl sonu geldi, okul dönemi sona erdi. Havuç, o günden sonra bir problem çıkarmadan beşinci sınıfa, yeni sınıfına geçti. Hırsızlık olayı ile ilgili olarak, Havuç’la daha sonrasında hiç konuşmadım. Onun yüzüne baktığımda, böyle bir konuşma yapmanın gereği olmadığını hissediyordum çünkü.</p>

  <p>Havuç başka bir öğretmenin sınıfına geçtiği için “kız arkadaşım”la okulda görüşme fırsatımız da olmuyordu artık. Bu durum hem benim, hem de onun için iyi olmuştu. Her şey geçmişte kalmıştı artık. Yine de bazen onun teninin sıcaklığını özlemiyor değildim, kaç kez ona telefon etmekten son anda alıkoydum kendimi. Beni o kritik anda durduran şey, o yaz öğleden sonrasında süpermarketin depo anahtarının avucumda bırakmış olduğu histi. Ve Havuç’un küçük elinin hissi.</p>

<p class="gecis">Ara sıra bazı şeyler Havuç’u anımsattı bana. Tuhaf bir çocuk; onu okulda ne zaman görsem aklıma gelen bu oluyordu. Böyle düşünmeden edemiyordum. O ince, sakin yüzünün arkasında ne tür düşüncelerin gizlendiğini kestiremiyordum. Ancak kafasında bir sürü şeyin dönüp durduğu kesindi. Ve gerek gördüğünde bunları hızlıca, tam istediği gibi uygulamaya sokmak için yeterli güç vardı o çocuğun içinde. Onda yoğun bir duyarlılık olduğunu hissediyordum. O gün öğleden sonra kafede ona yüreğimi açmakla muhtemelen iyi bir şey yaptım diye düşünüyordum. Hem benim, hem de onun için. Aslında en çok kendim için. Havuç –böyle düşünmek tuhaf gelebilir belki ama– o zaman beni anlamış, beni olduğum gibi kabul etmişti. Hatta beni bağışlamıştı. Bir dereceye kadar.</p>

  <p>Havuç gibi bir çocuk bundan sonra nasıl günler (sonsuza dek sürecek gibi hissedilen o uzun gençlik günleri) geçirip nasıl bir yetişkinliğe doğru gidecek acaba diye düşündüm. Zorlu bir zaman dilimi olacağı kesindi. Kolay olan şeylerden ziyade güç olacak şeylerin sayısı fazlaydı. Kendi deneyimlerime göre, bu güçlüğün genel hatlarını öngörebiliyordum. Acaba birine âşık olacak mıydı? Ve o kişi, onu olduğu haliyle kabul edecek miydi? Söylemek gereksiz, artık bunları düşünmemin de bir anlamı  yoktu. İlkokuldan mezun olunca onun benimle bir ilişkisi kalmayacak, dünyaya karışıp gidecekti. Ve benim düşünmem gereken kendi problemlerim olacaktı.</p>

<p class="gecis">Plak dükkânına gidip Elisabeth Schwarzkopf’un söylediği “Mozart Şarkıları Derlemesi” CD’sini satın alıp art arda dinledim. Bu müziklerdeki güzel dinginliğe âşıktım. Gözlerimi kapayınca bu müzik beni hep Yunan adasındaki o geceye götürüyordu.</p>

<p class="gecis">Sumire’den bana kalan, canlı anıların dışında (bu anılara, evini taşıdığımız o günün akşamüzeri hissettiğim şiddetli cinsel arzu da dahil) birkaç uzun mektup ve bir adet disketti sadece. Yazdıklarını defalarca, defalarca okumuştum; neredeyse ezberlemiştim tüm detayları. Onları okurken Sumire’yle birlikte zaman geçirdiğimi, yüreklerimizin bir olduğunu hissediyordum. Bu içimi her şeyden daha fazla ısıtıyordu. Gece vakti uçsuz bucaksız bir araziden geçen bir buharlı trenin penceresinden uzaklardaki bir çiftlik evinin ışığının görünmesi gibi. Sonra bir anda bu ışık karanlık tarafından emiliyor ve gözden yitiyordu. Ama gözünü kapattığında, o ışık noktası bir süre daha retinanın üzerinde parıldıyordu.</p>

  <p>Gece yarısı uyandım, yataktan kalktım (uyuyamıyordum zaten), tek kişilik koltuğa gömüldüm, Schwarzkopf dinleyerek o küçük Yunan adasında yaşadıklarımı düşündüm. Bir kitabın sayfalarını sessizce çevirir gibi, oradaki her bir manzarayı zihnimde ardı ardına canlandırdım. Issız, güzel sahili, limandaki açık hava kafesini. Garsonun sırtındaki ter lekesini. Myu’nun asil profilini, verandadan görülen Akdeniz’in parıltısını. Hepsi gözümün önüne geldi. Meydanda durmaya devam eden, kazığa geçirilmiş zavallı kahraman. Sonra gece yarısı dağın tepesinden gelen Yunan müziği. Büyülü ay ışığı ile tuhaf melodinin hatırası zihnimde capcanlıydı. Uzaktan gelen o müzik tarafından uyandırıldığım zaman hissettiğim yabancılaşma hissi. Gecenin bir yarısı hissettiğim o tarifsiz acı; sanki benim de bedenim sessizce, zalimce kazığa geçirilmiş gibi.</p>

  <p>Koltukta gözümü bir süre kapattım, sonra yine açtım. Sessizce soluk alıp verdim. Bir şey düşünüp, sonra bir şey düşünmemeye çalıştım. Ancak bu ikisi arasında aslında pek bir fark yoktu. Bir şey ile diğeri arasında, var olan ile var olmayan arasında, belirgin bir fark göremiyordum. Pencereden dışarı baktım; gökyüzü beyaza dönünceye, bulutlar geçip gidinceye, kuşlar ötüp yeni bir gün başlayarak bu gezegende yaşayan herkesin bilincini uyandırıncaya dek.</p>

<p class="gecis">Myu’yu bir keresinde Tokyo şehir merkezinde gördüm. Sumire’nin ortadan kaybolmasının üzerinden altı ay geçmişti, Mart ayının ortasında ılık bir pazar günüydü. Bulutlar göğü kaplamıştı, yağmur yağması an meselesiydi. Sabahtan beri herkesin elinde şemsiye vardı. Şehir merkezindeki bir akrabamı ziyarete giderken, Meiciya Market’in bulunduğu kavşağın yakınında, Şibuya Caddesi boyunca ilerleyen koyu lacivert Jaguar’ını gördüm. Ben taksideydim, Jaguar ise sol tarafımdaki şeritten gidiyordu. O arabanın dikkatimi çekmesinin nedeni, kadın sürücüsünün hayret edilecek denli beyaz saçlarının olmasıydı. Üzerinde tek bir leke olmayan arabanın koyu lacivertliği ile kadının bembeyaz saçları, uzaktan bakan için bile belirgin bir zıtlık oluşturuyordu. Onun hep siyah saçlı halini bildiğimden, iki imge zihnimde eşleşinceye dek biraz zaman geçti, bu kişi şüphesiz Myu idi. Eskisi kadar güzel ve zarif görünüyordu. Saçlarının soluk kesici beyazlığı, insanın kolayca yanına yaklaşamayacağı, mitsel olarak tanımlanabilecek kadar güçlü bir hava veriyordu ona.</p>

  <p>Ancak arabadaki Myu, Yunan adasındaki limanda benim el sallayarak ayrıldığım kadın değildi. Aradan sadece altı ay geçmiş olmasına rağmen, tamamıyla başka birine dönüşmüş gibi görünüyordu. Kuşkusuz saç renginin farklı olmasının da etkisi vardı. Ama tek neden bu değildi.</p>

  <p><i>Boş kabuk</i>; onu gördüğümde aklıma gelen ilk sözcükler bunlar olmuştu. Myu’nun görüntüsü bana, içinde tek bir kişinin bile kalmadığı bomboş bir odayı düşündürdü. Şüphe yok ki çok önemli bir şey (bu şey, bir kasırga gibi Sumire’yi kaçınılmaz olarak çekip almış, feribotun güvertesindeyken benim yüreğimi sarsmıştı) onun içinden ebediyen silinip gitmişti. Geriye kalan, birinci derecede önemli anlam ise varlık değil, <i>yokluktu</i>. Yaşamın sıcaklığı değil, belleğin suskunluğuydu. Saçının o saf beyazlığı bana, kaçınılmaz biçimde uzun yılların geçişiyle beyazlaşmış insan kemiklerini çağrıştırdı. Tıkanıp kaldım, bir süre nefes alamadım.</p>

<p class="gecis">Myu’nun kullandığı Jaguar, benim bindiğim taksiyi bazen geçiyor, bazen onun gerisinde kalıyordu ama Myu benim ona hemen yanı başından baktığımı fark etmemişti. Ben de ona seslenmedim. Ne diyeceğimi bilemiyordum, hem zaten Jaguar’ın camları da sımsıkı kapalıydı. Myu, iki elini direksiyona koymuş, dimdik oturmuş, önündeki yola odaklanmıştı. Derin derin düşünüyor gibiydi. Ya da araba teybinde çalan “Art of the Fugue”ü dinliyor olabilirdi. O buz gibi ifadesini bir an olsun bozmadan, neredeyse hiç gözünü kırpmadan. Sonra ışık yeşile döndü, koyu lacivert Jaguar dosdoğru Aoyama tarafına devam etti, bindiğim taksi ise olduğu yerde durup sağa dönmeyi bekledi.</p>

<p class="gecis">Bir şekilde her birimiz hayatımıza devam ediyoruz, diye düşündüm. Ne kadar büyük ve ciddi bir kayıp yaşasak da, ne denli önemli bir şey elimizden alınmış olsa da ya da sadece üzerimizdeki deri aynı kalıp kendimiz tamamıyla farklı bir insana dönüşmüş olsak da, sessizce yaşamımızı sürdürüyoruz. Bizim için belirlenmiş zamanın sonuna doğru gittikçe yaklaşıyor, ardımızda bıraktığımız zaman dilimi uzaklaşıp kaybolurken ona veda ediyoruz. Gündelik hayatın sonu gelmez işini gücünü tekrar tekrar –bazı durumlarda büyük bir beceriyle– yaparak. Böyle düşününce büyük bir boşluk duygusuna kapıldım.</p>

<p class="gecis">Japonya’ya dönmüş olmasına rağmen benimle bir nedenle iletişim kuramamış olmalıydı Myu. Ya da sessizliğini korumak, belleğindekileri unutmadan, adı olmayan uzak bir yer tarafından yutulup gitmek istemiş olabilirdi. Ben öyle olduğunu hayal ettim. Myu’yu suçlamak istemedim. Elbette ondan nefret de edemezdim.</p>

  <p>O gün aklıma, Myu’nun babasının, Kore’nin kuzey bölgesindeki bir kasabaya dikilmiş bronz heykeli de geldi. Oradaki küçük meydan ile alçak evleri ve tozla kaplanmış bronz heykeli hayal ettim. Orada hep sert rüzgârlar esiyor, ağaçları eğip gerçeküstü şekillere sokuyordu. Nedenini bilmiyor ama o bronz heykel zihnimde Jaguar’ın direksiyonuna ellerini koymuş Myu’nun görüntüsü ile birleşmişti.</p>

  <p>Belki de diye düşündüm, bütün her şey uzak bir yerle önceden usulca kaybolmuştu. En azından birbirine karışan tek bir görüntü olarak, kaybolacakları sessiz bir yerleri vardı. Bizler yaşarken, ince ipleri çeker gibi onların birbirlerine geçmiş hallerini birer birer keşfediyorduk sadece. Gözlerimi kapatıp, o kaybolmuş güzel görüntülerden olabildiğince çoğunu hatırlamaya çalıştım. Onları avucumda toplamaya çalıştım. Ömürleri kısacık olsa da.</p>

<p class="gecis">Rüya görüyorum. Bazen bunun tek doğru şey olduğunu düşünüyorum. Rüya görmek, rüyalar âleminde yaşamak –Sumire’nin yazdığı gibi. Ama uzun sürmüyor bu. Uyanıklık hali beni almak için dönüyor.</p>

  <p>Gecenin üçünde uyanıyorum, ışığı yakıyorum, doğrulup yatağın başucundaki saate bakıyorum. Telefon kulübesinde sigarasını yakıp telefon numaramı tuşlayan Sumire’yi hayal ediyorum. Saçları darmadağın, üzerinde kendine büyük gelen balık sırtı erkek ceketi, ayağında birbiriyle uyumsuz çorapları. Çatık kaşları, ara sıra sigara dumanı içinde kalan yüzü. Numaramı baştan sona doğru tuşlaması zaman alıyor. Kafası, bana söylemek zorunda olduğunu hissettiği şeylerle dopdolu. Sabaha kadar konuşsa da anlatacaklarını bitiremeyebilir. Sözgelimi, semboller ve işaretler hakkında. Telefon her an çalacak gibi duruyor. Ama çalmıyor. Yatağa uzanıyorum, gözüm sessizliğini sürdüren telefonun üzerinde.</p>

<p class="gecis">Ve birden telefon çalıyor. Gözümün önündeki telefon, gerçekten çalıyor. Çok havalı bir şekilde. Gerçek dünyanın atmosferini sarsıyor. Hemen kaldırıyorum ahizeyi.</p>

  <p>“Alo.”</p>

  <p>“Geri döndüm ben” diyor Sumire. Çok havalı. Çok gerçek. “Çok sıkıntılı oldu, Homeros’un <i>Odysseia</i>’sını elli sözcükle özetler gibi, ama her şeye rağmen döndüm işte.”</p>

  <p>“Bu çok iyi” diyorum. Hâlâ inanamıyorum onun sesini duyduğuma. Bunun gerçek olduğuna.</p>

  <p>“<i>Bu çok iyi</i> mi?” diyor Sumire (sanırım) kaşlarını çatıp “Ne diyorsun sen? Dönebilmek için kan kustum neredeyse, neleri neleri aştım da geldim buraya kadar, tek tek anlatmaya kalksam sonu gelmez. Ağlayacağım şimdi. İyi olmasa ne olurdu benim halim? ‘Bu çok iyi’ ha, inanamıyorum ya sana, hiç ama. Böylesine içten, müthiş bir zekâyla dolu repliği toplama çıkarmayı nihayet öğrenmiş öğrencilerin için kullansan?”</p>

  <p>“Şimdi neredesin?”</p>

  <p>“Şimdi <i>nerede</i> miyim? Nerede olduğumu sanıyorsun? O ki, özlediğim sıradan telefon kulübesindeyim. Her tara sahtekâr tefeci şirketlerin ve eskort kulüplerinin reklamları asılı; beş para etmez, kutu gibi telefon kulübesinin içindeyim. Gökyüzünde küf renginde yarımay asılı duruyor, yerlere sigara izmaritleri saçılmış. Etrafa baktığımda içimi ısıtacak hiçbir şey görünmüyor gözüme. Başka bir şeyle yer değiştirebilecek, sonuna dek semiyotik bir telefon kulübesi. Peki, burası neresi? Pek emin değilim. Her şey o kadar semiyotik ki hem sen de çok iyi bilirsin, ben adres konusunda gerçek kötüyümdür. Hiç yer tarif edemem. Bu yüzden de taksi şoförlerinden azar yerim her seferinde, ‘Sen nereye gitmek istediğini biliyor musun?’ diye. Ama pek de uzak bir yerde değil sanırım. Senin evine çok yakın bir yerdeyim galiba.”</p>

  <p>“Almaya geleyim mi seni?”</p>

  <p>“Sevinirim. Nerede olduğumu çıkarınca seni yine arayım. Bozuk param bitmek üzere şimdi. Bekle e mi?”</p>

  <p>“Seni çok özledim” diyorum.</p>

  <p>“Ben de seni çok özledim” diyor. “Seni göremeyince çok daha iyi anladım. Sanki bütün gezegenler önümde tek bir sıra halinde dizilmişler gibi açık bir şekilde anladım. Sana gerçekten ihtiyacım var. Sen benim bir parçamsın. Ben senin parçanım. Bir yerlerde –neresi olduğunu hatırlamadığım yerde– bir şeyin boğazını kestim sanırım. Bıçağımı bileyip taş gibi bir kalple. Çin’deki kapının yapımı sırasında olduğu gibi, sembolik olarak. Dediklerimi anlıyor musun?”</p>

  <p>“Anlıyorum galiba.”</p>

  <p>“O zaman gel de al beni buradan.”</p>

<p class="gecis">Sonra birden telefon kesildi. Elimdeki ahizeye uzun bir süre bakakaldım. Sanki ahizenin kendisi çok önemli bir mesaj taşıyormuş gibi. Sonra akıl edip ahizeyi yerine bıraktım. Yatağıma oturarak, telefonun yeniden çalmasını bekledim. Sırtımı duvara yaslayıp, önümdeki boşlukta gözümü tek bir noktaya diktim, sessizce soluk alıp vermeye devam ettim. Bir anın diğerine bağlandığından emin olmak ister gibi. Ne var ki telefon çalmıyordu. Mutlak bir sessizlik kaplamıştı etrafı. Ama acele etmiyordum. Acele etmeme gerek yoktu. Hazırdım. Neresi olursa olsun gidebilirdim onu almaya.</p>

<p class="gecis">Öyle değil mi?</p>

  <p>Aynen öyle!</p>

<p class="gecis">Yataktan çıktım. Güneşten rengi solmuş perdeyi kenara çekip pencereyi açtım. Başımı çıkarıp karanlık gökyüzüne doğru baktım. Gerçekten de oradaydı küf rengi yarımay. İyi. Biz aynı dünyada aynı aya bakıyoruz. Biz kesinlikle aynı bağla gerçekliğe bağlıyız. Tek yapmam gereken, onu usul usul kendime doğru çekmek.</p>

  <p>Parmaklarımı açıp avuçlarıma baktım. Kan lekesi görmeyi bekledim. Yoktu. Kan kokusu da yoktu, bir kasılma da. Kan muhtelemen sessizce içeri doğru sızıp gitmişti.</p>
</body>
</html>