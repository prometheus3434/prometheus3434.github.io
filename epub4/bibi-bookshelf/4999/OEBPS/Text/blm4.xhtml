<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>4</h2>

  <p>Üniversiteye başladığım yılın yaz tatilinde, tek başıma Hokuriku bölgesinde geziye çıkmış, trende benden sekiz yaş büyük bir kadınla tanışmış ve geceyi onunla geçirmiştim. Aynı <i>Sanşiro</i><a class="footnoteref" href="../Text/notlar.xhtml#dn3" id="dn3b">3</a> adlı romanın başındaki gibi bir durum bu, diye düşünmüştüm o zaman.</p>

  <p>O kadın Tokyo’da bir bankanın döviz alım satım servisinde çalışıyordu. Ne zaman izni olsa, yanına aldığı kitaplarla birlikte tek başına tatile çıkarmış. “Biriyle tatile çıkmak zihin yorgunluğu sadece” demişti. Çok hoş bir edası vardı, neden benim gibi cılız, sessiz, 18 yaşında bir öğrenciye ilgi göstermişti, anlamamıştım. Yine de karşımdaki koltukta oturup benimle gelişigüzel konularda sohbet ederken çok rahat görünüyordu. Sık sık da yüksek sesle kahkaha atıyordu. Ben ise huyum olmadığı halde pek çok konuda konuşmuştum onunla. Tesadüfen ikimiz de Kanazava istasyonunda trenden indik. “Kalacak yerin var mı?” diye sorunca, hayır diye yanıtladım (o güne dek otel rezervasyonu filan yaptırmamıştım), “Otel odası tuttum, birlikte kalabiliriz” dedi. “Endişe etmene gerek yok. Tek kişi de kalsa, iki kişi de kalsa, ücret aynı.”</p>

  <p>Heyecanlandığım için ilk sevişmemizde beceriksiz davrandım. Bunun için ondan özür diledim.</p>

  <p>“Bunun için özür dilemene gerek yok. Fazla kibarsın” dedi.</p>

  <p>Duştan, banyo havlusuna sarınmış halde çıktı, buzdolabından iki teneke kutu soğuk bira çıkardı, birini bana uzattı.</p>

  <p>Biranın yarısını içtikten sonra bir an aklına gelivermişçesine sordu: “Araba kullanabiliyor musun?”</p>

  <p>“Kullanıyorum” diye yanıtladım.</p>

  <p>“Nasıl peki, iyi mi kullanırsın?”</p>

  <p>“Ehliyeti yeni aldım, o kadar da iyi değilim. İdare edecek kadar.”</p>

  <p>Gülümsedi. “Benim gibi desene. Bana göre ben iyi kullanıyorum ama çevremdekilere sorarsan hiç de öyle değilmiş. Demek ki idare edecek kadarmış. Ama senin çevrende mutlaka çok iyi araba kullanan kişiler vardır, değil mi?”</p>

  <p>“Var elbette.”</p>

  <p>“Pek iyi kullanamayanlar da vardır.”</p>

  <p>Başımla onayladım. O sessizce birasından bir yudum daha aldı, biraz düşündü.</p>

  <p>“Böyle olmaları biraz da doğuştan herhalde. Yetenek mi demeli? Becerikli insanlar olduğu gibi becerikli olmayan insanlar da var… Aynı zamanda çevremizde dikkatli insanlar olduğu gibi pek dikkatli olmayanlar da var. Öyle değil mi?”</p>

  <p>Bir kez daha başımla onayladım.</p>

  <p>“O zaman şunu bir düşünsene: Biriyle birlikte arabayla uzun bir tatile çıkacaksın. Bir partnerle takım olup sırayla direksiyon başına geçiyorsun. Bu durumda sen partner olarak nasıl birini seçerdin? Araba sürmede becerikli ama dikkatsiz olan birini mi, yoksa araba sürmede pek becerikli olmayan ama dikkatli birini mi?”</p>

  <p>“İkincisi” diye yanıtladım.</p>

  <p>“Ben de” dedi. “Şimdiki durum da bununla aynı şey değil mi? Bana göre iyi ya da kötü olmak, becerikli ya da beceriksiz olmak, bunların önemi yok aslında; bu benim düşüncem tabii. Dikkatli olmak – işte bu en önemlisi. Sakin olup, gözünü kulağını dört açmak.”</p>

  <p>“Gözünü kulağını dört açmak mı?” diye sordum.</p>

  <p>Güldü sadece, bir şey söylemedi.</p>

  <p>Biraz sonra ikinci kez seviştik. Bu defa son derece akıcı ve uyumlu bir sevişme oldu. Gözünü kulağını dört açmanın ne olduğunu biraz anlamıştım sanırım. Ve gerçekten iyi seks yapılınca bir kadının verdiği tepkiyi görmek, bu benim için bir ilk olmuştu.</p>

  <p>Ertesi sabah kahvaltıdan sonra ayrıldık. O kendi gezisine devam ederken, ben de kendi yoluma gittim. İki ay sonra işyerindeki bir meslektaşıyla evleneceğini söyledi vedalaşırken. “Çok iyi bir insandır” dedi neşeyle, “beş yıldır birlikteyiz ve evlenmeye karar verdik. Bundan sonra tek başıma tatile çıkmam pek mümkün olmayacak demektir. Sanırım bu seferki en sonuncusu.”</p>

  <p>O zaman henüz genç olduğumdan, böylesine renkli olaylar yaşamımda sık sık yer alacak herhalde diye düşünmüştüm. Sonra öyle olmadığını anladım.</p>

  <p class="gecis">Epey bir süre önce Sumire’ye anlatmıştım bu olayı. Neden anlattığımı hatırlamıyorum. Belki de cinsellik üzerine yaptığımız bir sohbet sırasındaydı. Her neyse, ben doğrudan bir soru sorulduğunda doğrudan yanıt veren biriyimdir.</p>

  <p>“Bu hikâyenin anafikri ne peki?” diye sormuştu Sumire.</p>

  <p>“Dikkatli olmak sanırım bu hikâyenin anafikri” dedim. “En başından şu ya da bu diye peşin hüküm vermeden, duruma uygun olarak gözünü kulağını dört açmak, yüreğim ve zihnini açık tutmak.”</p>

  <p>“Hımm” dedi Sumire. Benim o küçük cinsel maceram üzerine kafa yoruyor gibiydi. Belki de, <i>romanımın içine bunu iyi bir şekilde katabilir miyim acaba</i>, diye düşünüyordu.</p>

  <p>“Her neyse, sen de epey deneyimliymişsin.”</p>

  <p>“<i>Epey deneyimli</i> falan değilim” diye usulca karşı çıktım. “<i>Tesadüfen</i> böyle bir deneyim yaşadım.”</p>

  <p>Tırnağını kemirirken bir süre düşüncelere daldı. “Ama dikkatli olmak için ne yapmalı? İnsan, güç bir durumla karşılaştığında, hadi şimdi dikkatli olayım, gözümü kulağımı dört açayım, diye düşünüp hemen olması gerektiği gibi yapabilir mi ki bunu? Daha somut olarak anlatabilir misin? Örnek vererek.”</p>

  <p>“Önce rahatlaman gerek. Örneğin, sayı sayarak.”</p>

  <p>“Başka?”</p>

  <p>“Hımm, bir yaz öğleden sonrası buzdolabındaki salatalıkları düşün mesela. Elbette bu sadece bir <i>örnek.</i>”</p>

  <p>“Yoksa” dedi Sumire, sonra bir süre duraksadı. “Sen kadınlarla sevişirken hep yazın buzdolabında bulunan salatalıkları mı hayal ediyorsun?”</p>

  <p>“Her zaman değil.”</p>

  <p>“Ama bazen yapıyorsun.”</p>

  <p>“Bazen” diye onayladım.</p>

  <p>Sumire yüzünü buruşturup birkaç kez başını salladı. “Sen göründüğünden de tuhafmışsın.”</p>

  <p>“Her insan biraz tuhaftır” dedim.</p>

  <p class="gecis">“O restoranda Myu’nun elimi sımsıkı tuttuğu, gözlerimin içine baktığı sırada sürekli salatalıkları düşündüm; sakin kalabilmek, gözümü kulağımı dört açmak için” dedi Sumire bana.</p>

  <p>“Salatalıkları mı?”</p>

  <p>“Sen anlatmıştın ya hani, bir yaz öğleden sonrası buzdolabındaki soğuk salatalıklar diye, unuttun mu?</p>

  <p>“Ah evet, öyle bir şeyler anlatmıştım” dedim. “Ee peki birazcık da olsa işe yaradı mı?”</p>

  <p>“Biraz işte” dedi Sumire.</p>

  <p>“Sevindim” dedim.</p>

  <p class="gecis">Sumire asıl konuya döndü.</p>

  <p>“Myu’nun evi restorandan yürüme mesafesindeydi. Öyle çok geniş değildi ama çok hoş bir yerdi. İyi güneş alan bir verandası, salon çiçekleri, İtalyan yapımı deri kanepesi, Bose marka ses sistemi, duvarda asılı bir set resim, otoparkında da bir Jaguarı vardı. Orada tek başına yaşıyordu. Kocasının yaşadığı yer Setagaya’daymış. Myu, hafta sonları kocasının evine gidiyormuş. Onun dışında genelde Aoyama’daki dairesinde tek başına kalıyormuş. O dairede bana ne gösterdi sence?”</p>

  <p>“Cam kutu içinde Marc Bolan’ın severek giydiği yılan derisinden sandaletleri. <i>Rock’n roll</i> tarihinden söz ederken bahsi illa ki geçecek çok değerli bir miras. Tek bir pulu bile eksilmemiş. Kemer kısmında imzasıyla. Hayranları için inanılmaz bir şey.”</p>

  <p>Sumire yüzünü buruşturup iç çekti. “Saçma esprilerin yakıt olarak kullanıldığı bir araba icat edilirse, sen çok uzaklara gidebilirsin.”</p>

  <p>“Ama bu dünyada zekâsı kıt olanlar da var” dedim kibirle.</p>

  <p>“Pekâlâ, her ne ise, şimdi ciddi anlamda düşün bakalım. Bana ne göstermiş olabilir sence? Eğer bilirsen, hesabı ben ödeyeceğim.”</p>

  <p>Boğazımı temizleyip cevap verdim: “Şimdi senin şu giydiğin gösterişli kıyafetleri gösterdi. Bunları giyip işyerine gel, dedi.”</p>

  <p>“Bildin” dedi Sumire. “Benimle yaklaşık aynı beden ölçülerinde olan bir arkadaşı varmış, zenginmiş ve bu giysileri de fazlalıkmış. Dünya garip bir yer değil mi? Elbise dolabına sığmayacak kadar kıyafeti olan insanlar da var, benim gibi çoraplarının tekinin diğerinden farklı olduğunu gizlemeye çalışan insanlar da. Aman canım, her neyse. Arkadaşının evine gidip benim için bu ‘fazlalık’ kıyafetleri kucaklayıp gelmiş. Dikkatle incelersen biraz modası geçmiş şeyler ama pek dikkatli bakmazsan da anlaşılmıyor, değil mi?”</p>

  <p><i>Ne kadar bakarsam bakayım anlayamam</i>, dedim.</p>

  <p>Sumire halinden memnun, gülümsedi. “Bedenleri tam oldu bana, şaka gibi. Tek parça elbiselerden eteklere kadar her şey. Bel kısımları biraz bol geldi ama kemer takınca sıkıntı olmuyor. Ayakkabı konusunda ise şanslıyım, benimkiyle Myu’nun ayakkabı numarası neredeyse aynı. Bu yüzden onun artık kullanmadığı ayakkabılardan birkaç çift alıp geldim. Yüksek topuklu, alçak topuklu, yazlık sandaletler. Tümü İtalyan markası. Dahası el çantaları da var. Ve biraz da makyaj malzemesi.”</p>

  <p>“<i>Jane Eyre</i> romanındaki gibi” dedim.</p>

  <p class="gecis">Böylece Sumire, Myu’nun ofisine haftada üç kez gitmeye başladı. Etek ceket takım ya da tek parça elbise ve topuklu ayakkabı giyip makyaj yapıyor, Kiçioci Budist Tapınağı’ndan Haracuku istasyonuna değin banliyö treniyle gidiyordu. Onun sabahları trene biniyor olmasına inanamıyordum.</p>

  <p class="gecis">Myu’nun, Akasaka’daki şirkette bulunan ofisinin haricinde Cingumae’de sadece kendine ait bir başka ofisi daha vardı. Orada Myu’nun masası, asistanı (bu kişi Sumire’ydi) için bir masa, belgeleri muhafaza etmek için bir dosya dolabı, faks makinesi, telefon ve elektrikli daktilo bulunuyordu. Ofis tek odalı bir daireydi, sonradan bir mutfak ve banyo eklenmişti. Bir CD çalar, mini hoparlörler, bir düzine kadar da klasik müzik CD’si vardı. Binanın ikinci katındaydı, doğu cephesine bakan penceresinden küçük bir park görünüyordu. Giriş katında Kuzey Avrupa’dan ithal bir mobilya <i>show room</i>’u yer alıyordu. Anacaddeden biraz içeride olduğundan caddenin gürültüsü neredeyse hiç işitilmiyordu.</p>

  <p>Sumire ofise varır varmaz çiçekleri suluyor, kahve makinesini çalıştırıyordu. Sonra telesekreterdeki mesajları dinliyor, PowerBook’ta e-postaları kontrol ediyordu. Gelen e-postalar varsa yazıcıdan çıktısını alıp Myu’nun masasının üzerine sıralıyordu. Çoğu, yabancı şirket ya da ajanslardan gelen e-postalar olup, tamamına yakını İngilizce ve Fransızcaydı. Posta gelmişse zarfı açıp gereksiz olduğu kesin olanları çöpe atıyordu. Telefon günde birkaç kez çalıyordu. Yabancı ülkelerden aramalar da oluyordu. Sumire, telefonda konuştuğu kişinin adını, telefon numarasını, varsa mesajını not alıp, Myu’yu cep telefonundan arayarak aktarıyordu.</p>

  <p>Myu genelde öğleden sonra saat bir ile iki arasında ofise gelirdi. Bir saat kadar orada kalır, Sumire’ye gerekli direktifleri verir, kahve içer, birkaç telefon görüşmesi yapardı. Cevap yazması gereken mektup varsa Sumire’ye elektrikli daktiloda yazdırır, ya mektup ya da faks olarak göndertirdi. Sumire’nin onun için güzellik salonunu, restoranı, <i>squash</i> kortunu arayıp rezervasyon yaptırdığı da oluyordu. Tüm bu işler bitince Myu, Sumire ile biraz ondan bundan sohbet ediyor, sonra yine çıkıp bir yerlere gidiyordu.</p>

  <p>Sumire, tek başına ofisi bekliyor, saatlerce kimseyle konuşmadığı da oluyordu ama yalnızlık duymadığı gibi bu durumun sıkıcı olduğunu da düşünmüyordu. Haftada iki kez İtalyanca dersi alıyor, öğrendiklerini ofiste tekrar ediyordu. Düzensiz fiillerin çekimlerini ezberliyor, kasetten dinleyerek telaffuzunu kontrol ediyordu. Bilgisayar kullanımı üzerine çalışıp, basit sorunları kendi başına çözebilir duruma da gelmişti. Sabit diskte kayıtlı dosyaları açarak, Myu’nun üzerinde çalıştığı işlerin çoğunluğunu ana hatlarıyla öğrenmişti.</p>

  <p>Myu’nun yaptığı işin içeriği aşağı yukarı düğün sırasında anlattığı gibiydi. Yabancı ülkelerdeki (özellikle Fransa) küçük şarap üreticileriyle iş anlaşmaları yapıyor, ithal ettiği şarapları restoranlara ya da alkol satan dükkânlara satıyordu. Ayrıca bazen klasik müzik sanatçılarını Japonya’ya getirtiyordu. İşin daha karışık ve kapsamlı yönlerini profesyonel ajanslar yürütürken, Myu’nun yaptığı şey, işi planlamak ve ilk adımı atmaktı. Asıl becerikli olduğu konu, henüz adı pek duyulmamış genç, yetenekli sanatçıları bulup çıkararak onları Japonya’ya davet etmekti.</p>

  <p>Myu bu “özel işi”nden ne kadar kâr elde edebiliyordu, o kadarını bilmiyordu Sumire. Hesap kayıtları ayrı bir diskette tutuluyordu ve şifre olmadan açılamıyordu. Her durumda Sumire, Myu ile görüşüp onunla sohbet edebildiği için mutluluktan uçuyordu, yüreği heyecanla çarpıyordu. <i>İşte Myu’nun oturduğu masa, şu onun kullandığı tükenmezkalem, bu da kahve kupası</i>, diye düşünüyordu. Ona söylenen her şeyi, ne denli önemsiz olsa da, büyük bir özenle yapıyordu.</p>

  <p class="gecis">Ara sıra Myu davet edince birlikte yemeğe çıktıkları da oluyordu. Şarapla ilintili bir iş yaptığından, düzenli olarak bildik restoranlara gidip bilgi alması gerekiyordu çünkü. Myu hep beyaz balık eti yer (ender olarak da tavuk eti sipariş edip yarısını bırakırdı), tatlıyı es geçerdi. Şarap listesini detaylıca inceler, bir şişe sipariş etse de iki kadehten fazlasını içmezdi. “Sen dilediğin kadar içebilirsin” derdi Sumire’ye ama o da tek başına pek fazla içemezdi. Bu yüzden pahalı şarap şişesinin her zaman yarısı kalırdı ve Myu bunu hiç umursamazdı.</p>

  <p>“İki kişi için bir şişe ısmarlamak israf olmuyor mu, yarısını ancak bitirebiliyoruz” demişti Sumire bir keresinde Myu’ya.</p>

  <p>“Olsun” demişti Myu gülerek. “Ne kadar çok şarap bırakırsan o kadar çok restoran çalışanı tadına bakabilir. Şarap garsonu, başgarsondan en alt kademede su servisi yapan garsona kadar tüm çalışanlar. Böyle yaparak hepsine şarap tattırmış oluyorum. Bu yüzden, kaliteli şarap ısmarlayıp tamamını içmemek, israf olmaz.”</p>

  <p>Myu, 1986 yılı üretimi Medoc’un rengini inceledi, sonra bir metni inceler gibi dikkatle tadına baktı.</p>

  <p>“Her konuda böyledir; en faydalı bilgi, deneyimleyerek ve bedelini ödeyerek edindiğindir. Kitaplardan edindiklerin değil.” Sumire kadehi eline alıp Myu’yu taklit ederek dikkatlice bir yudum aldı, ağzında bir süre tutup yuttu. Bir süre ağzının içinde hoş bir tat kaldı; birkaç saniye sonra, sanki bir yaz sabahı yaprak üzerindeki çiy damlasının buhar olması gibi bu tat kaybolup gitti. Bu şekilde, dili bir sonraki lokmanın tadını almaya hazır hale geldi. Myu ile yemek sırasında sohbet ettiğinde sürekli yeni bir şeyler öğreniyordu. Bu kadar çok şeyi kendisinin bilmiyor olduğu gerçeği karşısında Sumire hayrete kapılmadan edemedi.</p>

  <p>“Bugüne dek bir kez bile başka biri olmayı istememiştim” diye açılmıştı Myu’ya bir sohbetleri sırasında; o gün her zamankinden biraz daha fazla şarap içmişti. “Ama bazen senin gibi biri olmanın ne kadar iyi olacağını düşünüyorum.”</p>

  <p>Myu bir süre soluğunu tuttu. Sonra bir şeyler düşünmüş gibi kadehi eline aldı ve ağzına doğru götürdü. Gözbebekleri bir an, ışığın etkisiyle, şarabın koyu üzüm rengine boyanmış gibi göründü.</p>

  <p>“Bilmiyorsun” dedi sakin bir sesle, kadehi masaya koyarak Myu, “karşındaki kişi <i>gerçek ben</i> değilim. Bundan on dört yıl önce gerçek yarımı kaybettim. Tam olarak kendim olduğum zaman sana rastlamış olsaydım ne iyi olurdu. Ama şimdi bunları düşünmemin bir anlamı yok.”</p>

  <p>Sumire, o kadar şaşırmıştı ki bir şey diyemedi. Bu yüzden de o anda sorması gereken soruyu sorma şansını da kaçırdı. On dört yıl önce başına ne gelmişti acaba? Neden “yarım” kalmıştı? Hem “yarım” olmak nasıl bir şeydi ki? Ancak böylesine gizemli bir konuşma sonrasında Myu’ya duyduğu hayranlık daha da artmıştı. <i>Ne harika bir insan</i>, diye düşündü.</p>

  <p class="gecis">Günlük konuşmaları sırasında Myu hakkında bazı gerçekleri anlamayı başarmıştı. Myu’nun kocası ondan beş yaş büyük bir Japon’du. Seul Üniversitesi Ekonomi Bölümü’nde iki yıl yabancı öğrenci olarak bulunduğundan, Koreceyi akıcı biçimde konuşuyordu. Sıcakkanlı biriydi, işinde son derece yetenekliydi, Myu’nun şirketinde asıl liderlik görevi ondaydı. Aynı aileden çalışanların çok olmasına rağmen onun hakkında olumsuz konuşan tek bir kişi bile yoktu.</p>

  <p>Myu küçük yaşlarından beri piyano çalmakta yetenekliydi. Ergenlik döneminde genç müzisyenlere yönelik düzenlenen yarışmalarda birincilikleri vardı. Konservatuvara gitmiş, eğitim aldığı ünlü piyanistin tavsiyesiyle Fransa’da bir müzik akademisine devam etmişti. Schumann, Mendelssohn gibi geç romantiklerden başka Poulenc, Ravel, Bartók ve Prokofiev onun repertuvarının temelini oluşturuyordu. Belirgin, hisli bir tarzı ve güçlü, mükemmel bir tekniği vardı. Öğrencilik yıllarından beri defalarca konser vermişti ve bunların tümü övgüler almıştı. Ancak, yurtdışındayken babası rahatsızlanınca, Myu piyanonun kapağını kapatıp Japonya’ya dönmüştü. Sonrasında ise bir kez bile piyanonun tuşlarına dokunmamıştı.</p>

  <p>“Nasıl böyle kolayca vazgeçebildin piyanodan?” diye sordu Sumire çekine çekine. “Anlatmak istemezsen anlatmayabilirsin tabii. Nasıl desem, bana biraz garip geldi de bu durum. Öyle değil mi ama, piyanist olmak için o güne değin pek çok şey feda etmemiş miydin?”</p>

  <p>Myu kısık bir sesle konuştu: “Piyano için <i>pek çok şey</i> feda etmedim. Onun için <i>her şeyi</i> feda ettim ben. Ergenliğime ait her şeyi. Piyano benden, etimin son gramına, kanımın son damlasına kadar her şeyimi ona sunmamı talep etti ve ben de hayır diyemedim. Tek bir kez bile.”</p>

  <p>“Buna rağmen piyanoyu bıraktığın için üzülmedin mi? Tam başardım diyeceğin noktaya bir adım kalmış olmasına rağmen.”</p>

  <p>Myu sanki cevabı ondan bekler gibi Sumire’nin gözlerinin içine baktı. Derin, dimdik bir bakıştı bu. O bir çift gözbebeğinin derinlerinde, bir dereyi hızla kat eden birkaç sessiz akıntı yarışıyordu adeta. Bu akıntıların oluşturduğu dalgaların durulması için zaman gerekti.</p>

  <p>“Sormamam gereken şeyleri sorduğum için özür dilerim” dedi Sumire.</p>

  <p>“Sorun değil. Sadece ben henüz tam anlatamıyorum.”</p>

  <p>Bu konuyu bir daha açmadılar.</p>

  <p class="gecis">Myu, ofiste sigara içirmediği gibi yanında sigara içilmesinden de nefret ediyordu. Bu yüzden işe başladıktan kısa bir süre sonra Sumire sigarayı bırakmaya karar vermişti ama günde iki paket Marlboro içen Sumire için işler o kadar da kolay olmadı. Bir ay boyunca, kuyruğu kesilmiş bir hayvan gibi ruhsal dengesini (aslında dengeli olmak gibi bir özelliğe sahip olduğunu söylemek de güç olur) yitirdi. Bu durumda sık sık gecenin bir yarısı bana telefon etmesi hiç de şaşırtıcı değildi.</p>

  <p class="gecis">“Sigaradan başka bir şey düşünemiyorum. Doğru düzgün uyuyamıyorum, uyusam da kâbuslar görüyorum, Tıkandım kaldım. Ne kitap okuyabiliyorum, ne de tek kelime bir şey yazabiliyorum.”</p>

  <p>“Sigara içmeyi bırakan herkesin başına gelen şeyler bunlar, az ya da çok. Geçecektir bir süre sonra” dedim.</p>

  <p>“Konu başkası olunca ne kadar da rahat konuşabiliyorsun” dedi Sumire. “Sen hayatında bir kez bile sigara içmedin, değil mi?”</p>

  <p>“Bir başkası hakkında kolayca bir şeyler söyleyemezsen, bu dünya çok kasvetli ve tehlikeli bir yer olur çıkar. Josef Stalin’in uyguladıklarını düşünsene bir.”</p>

  <p>Hattın diğer ucunda uzun bir süre sessizliğini korudu Sumire. Doğu cephesinden hayaletlerin getirdiği ağır sessizlik gibiydi bu.</p>

  <p>“Alo?” diye seslendim.</p>

  <p>Sumire nihayet konuştu: “Peki, dürüstçe söyleyeceğim, benim yazamamamın sebebi sigarayı bırakmak olmayabilir. Elbette sebeplerden birinin bu olduğunu düşünüyorum ama sadece bu değil. Nasıl desem, sigarayı bırakmış olmak bir bahane sanki. ‘Yazamamamın sebebi sigarayı bırakmış olmam. Yapacak bir şey yok’ demek gibi yani.”</p>

  <p>“Bu yüzden mi aşırı sinirlisin?”</p>

  <p>“Ee, yani” diyerek, ender yaptığı bir şeyi yapıp doğrudan kabul etti Sumire. “Tek mesele yazamamak da değil. En fenası da yazma konusundaki özgüvenimi kaybettim. Kısa süre önce yazdığım bir şeyi okuduğumda, bana hiç ilginç gelmiyor, ne demek istemişim, kendim de bulamıyorum. Sanki kirli çoraplar yere fırlatılıp atılmış da uzaktan onlara bakıyormuşum gibi bir his duyuyorum. Bunları yazarken ne kadar çok zaman ve enerji harcadığımı düşününce, yaşamaktan nefret eder hale geliyorum.”</p>

  <p>“Böylesi durumlarda, gecenin üçünde huzur içinde işaretsel bir uyku uyumakta olan birine telefon açarak onu sembolik olarak uyandırabilirsin pekâlâ.”</p>

  <p>Sumire, “Söyler misin, bir şey yaparken onun doğru olup olmadığı konusunda aklının karıştığı oldu mu hiç?” diye sordu.</p>

  <p>“Aslında tam aksine, aklımın karışmadığı durum olmadı pek” diye yanıtladım.</p>

  <p>“Gerçekten mi?”</p>

  <p>“Gerçekten.”</p>

  <p>Sumire tırnaklarıyla ön dişlerine vurdu hafifçe. Bu onun bir şey düşünürken yaptığı şeylerden, alışkanlıklarından biriydi. “Doğrusunu söylemek gerekirse, bugüne dek benim böylesine aklımın karıştığı bir durum olmamıştı hiç. Özgüvenim hep yerindeydi, yeteneğim olduğundan hiç şüphe duymadım gibi bir şey değil demek istediğim. Ben bile o kadar cüretkâr biri değilim. Aklına estiği gibi yaşayan, bencil biri olduğumun farkındayım. Ama aklım karışmazdı. Bazı yanlışlar yapsam da, genel söyleyişle ifade edersem, doğru yolu bulacağıma inanıyordum.”</p>

  <p>“Şimdiye kadar şansın yaver gitti” dedim, “en basit haliyle. Hani pirinç ekme döneminde uzun süre yağmur yağması gibi.”</p>

  <p>“Öyledir belki de.”</p>

  <p>“<i>Ne var ki</i>, bugünlerde durum farklı.”</p>

  <p>“Evet. Bugünlerde durum farklı. Bazen bugüne dek hep yanlış şeyler yapagelmişim gibi bir hisse kapılıyor, çok korkuyorum. Hani gece yarısı rüya görürken aniden uyanıp, bir süre neyin gerçek neyin rüya olduğunu anlayamadığın zamanlardaki gibi. İşte öyle bir his. Dediklerimi anlıyor musun?”</p>

  <p>“Anlıyorum sanırım” dedim.</p>

  <p>“Ben artık roman yazamayabilirim. Son zamanlarda sık sık bunu düşünüyorum. Roman yazacağım diye tutturmuş, dünyadan bihaber, aptal kızlardan biriyim ben de işte; halimi düşününce, gerçekleşmeyecek bir hayalin peşinde koşmuşum. Piyanonun kapağını kapatıp sahneden inmeliyim belki de. Çok geç olmadan önce.”</p>

  <p>“Piyanonun kapağını kapatmak mı?”</p>

  <p>“Mecazi anlamda söyledim.”</p>

  <p>Ahizeyi sol elimden sağ elime geçirdim. “Ben eminim. Sen kendine güvenmesen de ben <i>eminim</i>. Sen bir gün mutlaka harika bir roman yazacaksın. Senin yazdıklarını okuduğum için, bundan eminim.”</p>

  <p>“Gerçekten böyle mi düşünüyorsun?”</p>

  <p>“Yürekten inanıyorum buna. Gerçekten” dedim. “Böyle konularda yalan söylemem. Senin bugüne kadar yazdıklarının içinde harika ve kayda değer pek çok kısım var. Sözgelimi, mayıs ayındaki sahil betimlemeni okuyunca kulaklarımda rüzgârın sesini duyuyorum, dalgaların kokusunu alıyorum. Güneşin hafif sıcaklığını kollarımda hissediyorum. Ya da dar bir odadaki sigara dumanı ile ilgili yazdıklarını okuduğumda, gerçekten nefes almakta güçlük çekerken buluyorum kendimi. Gözlerim acıyor. Böylesine canlı metinler yazmak, her yazarın harcı değildir. Senin yazdıkların soluk alıyor, hareket ediyor sanki, doğal bir akışı ve sıcaklığı var. Şimdilik hepsi bir bütün haline gelemiyor, tek sorun bu. Piyanonun kapağını kapatmaya gerek yok yani.”</p>

  <p>Sumire, on, on beş saniye kadar suskun kaldı. “Beni avutmak ya da cesaretlendirmek için söylemiyorsun, değil mi?”</p>

  <p>“Avutmak ya da cesaretlendirmek için söylemiyorum, kesin gerçekler bunlar.”</p>

  <p>“Moldau Nehri gibi mi?”</p>

  <p>“Moldau Nehri gibi.”</p>

  <p>“Teşekkürler” dedi Sumire.</p>

  <p>“Rica ederim” dedim.</p>

  <p>“Bazen çok tath olabiliyorsun. Noel, yaz tatili ve yeni doğmuş yavru köpeklerin toplamı gibi.”</p>

  <p>Ağzımda bir şeyler geveledim. Ne zaman birisi tarafından övülsem ağzımdan anlamsız sözcükler çıkıverir işte böyle.</p>

  <p>“Yine de aklıma takılan bir şey var” dedi Sumire. “Sen de bir süre sonra düzgün bir kızla evlenip beni büsbütün unutacaksın, değil mi? O zaman gecenin bir yarısı istediğim gibi sana telefon açamayacağını. Değil mi?”</p>

  <p>“Konuşmak istediğinde, hava aydınlıkken arayabilirsin.”</p>

  <p>“Gündüz olmaz. Sen <i>hiçbir şey</i> anlamıyorsun!”</p>

  <p>“Asıl sen <i>hiçbir şey</i> anlamıyorsun. İnsanların çoğu gündüz çalışır, gece ise ışıkları kapatıp uyur” diye karşı çıktım. Ama bu dediklerim sanki birisi kabak tarlasının ortasında pastoral bir şarkı mırıldanıyormuş gibi bir etki yaptı.</p>

  <p>“Geçenlerde gazetede bir yazı vardı” dedi Sumire, söylediklerime tamamen kayıtsız kalarak. “Lezbiyenlerin kulaklarının içindeki kemiğin şekli doğuştan normal kadınlarınkinden tamamen farklıymış. Alengirli bir adı olan küçük bir kemik. Diğer bir deyişle, sonradan lezbiyen olunmuyormuş, kalıtımsal bir özellikmiş bu. Amerikalı bir doktor diyor bunu. Ne diye tutup da bu araştırmayı yapmak istemiş hiçbir fikrim yok ama her neyse, bu yazıyı okuduktan sonra kulağımın içindeki değersiz kemik aklımı kurcalar oldu. Bu kemiğin nasıl bir şekli var acaba diye düşünür oldum.”</p>

  <p>Ne desem iyi olur bilemediğimden sessiz kaldım. Geniş bir tavaya daha yeni yağ konmuş gibi bir sessizlik oldu bir süre.</p>

  <p>“Myu’ya karşı hissettiğinin cinsel arzu olduğundan emin misin?” diye sordum.</p>

  <p>“Yüzde yüz eminim” dedi Sumire. “Onun yanında kulağımın içindeki o kemik çın çın çınlıyor. İnce deniz kabuklarından yapılmış bir rüzgâr çanı gibi. Bunun cinsel arzu olmadığını söylüyorsan, benim damarlarımda dolaşan da domates suyudur o zaman.”</p>

  <p>“Hımm” dedim. Başka ne diyebilirdim ki?</p>

  <p>“Böyle düşününce, bu her şeyi açıklıyor aslında. Neden erkek çocuklarıyla seks yapmaya ilgi duymadığımı. Neden onlara karşı bir şey hissetmediğimi. Kendimi neden diğer insanlardan bir şekilde farklı duyumsadığımı.”</p>

  <p>“Fikrimi söyleyebilir miyim?” dedim.</p>

  <p>“Elbette.”</p>

  <p>“Her şeyi son derece kolay bir şekilde açıklayan neden ve teorilerde mutlaka bir tuzak vardır. Bunu tecrübelerime dayanarak söylüyorum. Birilerinin dediği gibi, eğer tek bir kitap açıklamaya yetiyorsa hiç açıklamamak daha iyi. Hızlıca sonuca varmamanın iyi olacağını kastediyorum.”</p>

  <p>“Bunu aklımda tutarım” dedi Sumire. Ve birden kapattı telefonu.</p>

  <p>Onun ahizeyi yerine bırakıp telefon kulübesinden çıkışını canlandırdım gözümde. Saat üç buçuğu gösteriyordu. Mutfağa gidip bir bardak su içtim, sonra da yatağa girip gözlerimi kapattım. Ama uyku öyle kolayca gelmedi. Pencerenin perdesini açtım; ay solgun, uslu bir yetim gibi sessizce salınıyordu gökyüzünde. Uyuyamayacaktım. Bir fincan koyu kahve yaptım, sandalyeyi pencere kenarına götürüp oraya oturdum, üzerine peynir koyduğum bisküvilerden yedim birkaç tane. Sonra da kitap okuyarak sabah olmasını bekledim.</p>
</body>
</html>