<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>11</h2>

<div class="arabaslik">DOSYA <small>1</small><br/>“Birisi vurulunca kanı akar”</div>


  <p>Kaderin cilvesi sonucu şimdi bu Yunan adasındayım (kaderin cilvesi sonucu olmayan bir şey var mıdır ki acaba? Oldukça merak uyandırıcı bir soru olsa da, bunu şimdilik bir kenara bırakıyorum). Birkaç gün öncesine değin adını bile duymadığım bu küçük adada. Saat… sabahın dördünü biraz geçiyor. Gün henüz aydınlanmadı. Masum keçiler huzurla, bir arada uyumaktalar. Pencerenin dışında sıralanmış zeytin ağaçları bir süre daha karanlıktan besinlerini içmeye devam edecekler. Ve her zamanki gibi ay var. Ay, soğuk çatıların üzerinde asılı, kasvetli bir rahip gibi, iki avucunu uçsuz bucaksız denize doğru uzatmış.</p>

  <p>Dünyanın neresinde olursam olayım, günün bu zamanını, diğer tüm zamanlardan daha çok seviyorum. Bu sadece bana ait bir zaman. Ve ben, bu masada oturmuş, yazıyorum. Birazdan gün doğacak. Annesinin koltukaltından (sağ kolu muydu, yoksa sol muydu acaba?) doğan Buda gibi, güneş yeniden dağın köşesinden yüzünü gösterecek. Yakında, düşünceli Myu usulca açacak gözlerini. Saat altıda hafif bir kahvaltı yapıp, arkadaki tepeyi aşarak her zamanki o güzelim sahile gitmek için yola çıkacağız. Bu yüzden her zamanki rutinimiz başlamadan önce (kollarımı sıvayıp) şu işimi bitireyim istiyorum.</p>

  <p>Birkaç uzun mektubu hesaba katmazsak, sadece kendim için bir şeyler yazmayalı çok zaman oldu, bu yüzden bu yazıyı baştan sona iyi bir şekilde yazabilecek miyim, bu konuda kendime güvenemiyorum. Böyle diyorum ama düşününce “kendimi ifade edebilme” konusunda özgüvenim hiç olmadı ki benim. Ben yalnızca <i>yazmadan duramadığım</i> için yazıyorum.</p>

  <p>Neden yazmadan duramıyorum acaba? Bunun nedeni belli. Bir şey üzerine düşünmek için önce o şeyi yazmam gerekiyor çünkü.</p>

  <p>Çocukluğumdan beri bu böyle. Bir şeyi anlamadığımda, ayağımın dibine saçılan sözcükleri birer birer alıp onları cümleye diziyorum. Eğer o cümle işe yaramazsa bir kez daha onu parçalara ayırıp yeniden, başka bir şekle sokuyorum. Bunu birkaç kez tekrarladıktan sonra nihayet ortalama bir şeyler düşünebiliyorum. Yazmak benim için ne zahmetli ne de acı verici. Tıpkı diğer çocukların çakıl taşı ya da meşe palamutu toplaması gibi ben de kendimi kaptırarak yazıyordum. Ve böylelikle <i>düşünüyordum</i>.</p>

  <p>Her düşündüğünde bunları birer birer yaparak bir sonuç çıkarmak çok zaman alıyor olmalı, diyebilirsiniz. Belki de demezsiniz. Ama <i>gerçekten</i> zaman alırdı. İlkokuldayken etrafımdaki insanların bende “zekâ geriliği” olduğunu düşünmelerine neden olacak denli zaman alıcıydı. Benimle aynı sınıftaki çocukların temposuna ayak uyduramıyordum.</p>

  <p>Bu beni <i>yabancılaştıran</i> rahatsızlık, ilkokuldan mezun olduğumda epey azalmıştı. Etrafımdaki dünyanın düzenine ayak uydurmayı bir nebze öğrenmiştim. Ama bu <i>uçurumu</i> üniversiteyi yarıda bırakıp dünyayla resmi ilişkilerimi kesinceye dek hep içimde hissettim. Çalıların arasındaki sessiz bir yılan gibi.</p>

  <p>Burada beyan ediyorum:</p>

  <p class="gecis">Ben bir günden diğerine sözcüklerle kendimi onaylıyorum.</p>

  <p class="gecis">Öyle değil mi?</p>

  <p>Aynen öyle!</p>

  <p>İşte bu nedenle bugüne dek bir sürü şey yazdım durdum. Bir günden diğerine – neredeyse her gün. Bir otlağın ortasında durmuş, çok hızlı bir şekilde, durmadan uzayan otları tek başıma özen ve sebatla biçmeye devam eder gibi. Bugün burası, yarın orası… Bütün otlağı çevreleyip döndüğümde, başladığım yerdeki otlar eskisi kadar uzamış oluyordu.</p>

  <p>Ne var ki Myu ile karşılaştıktan sonra yazı namına bir şey <i>yazamaz oldum</i>. Neden acaba? K.’nın bana bahsettiği Kurmaca=Aktarma Teorisi oldukça ikna ediciydi. Bir noktaya kadar doğruydu da. Ancak hepsi bu kadar olamaz gibi bir hissim de var. Hı hı, çok daha basitçe düşünelim mi? Basitçe. Basitçe.</p>

  <p class="gecis">Ben, diğer bir deyişle, düşünmek denen şeyi –bu elbette benim kişisel olarak tanımladığım haliyle düşünmek– bıraktım. Sanki iç içe geçmişiz gibi tam anlamıyla Myu’nun yanında olup onunla birlikte bir yerlere (tahmin edemeyeceğim bir yerlere demeliyim sanırım) sürükleniyor, “Olsun varsın, iyi böyle” diye düşünüyordum.</p>

  <p>Belki de şöyle demeliyim: Myu’nun yanında olabilmek için, benim son derece <i>alttan almam</i> gerekiyor. Düşünmek denen o basit temel eylem bile benim için çok ağır yük oluyor. Olan, özetle bu işte.</p>

  <p>Otlaktaki otlar ne denli uzarsa uzasın artık umurumda değil. Ot kümelerinin üzerine sırtüstü yatarak gökte sürüklenen beyaz bulutları izliyorum. Kaderimi o bulutların sürüklenip gidişine bırakıyorum. Keskin ot kokusuna, esen rüzgârın fısıltısına teslim ediyorum yüreğimi. Ne bilip ne bilmediğimi –hatta bunların arasındaki farkı bile– artık hiç mi hiç umursamıyorum.</p>

  <p>Hayır, öyle değil. Bunları <i>en başından beri</i> umursamıyordum aslında. Daha kesin ifade etmeliyim. Kesin. Kesin.</p>

  <p class="gecis">Düşününce, bildiğim (bildiğimi düşündüğüm) şeyleri, önce bunları, “bilinmeyen” şeyler olarak cümle haline sokuyorum, bu benim yazmak için birinci kuralım. “Ee, ben bunu biliyorum. Bunları yazmak için özellikle zaman ve gayret sarf etmeye gerek yok” diye düşünmeye başlayınca iş orada biter işte. Sanırım hiçbir yere varamam o zaman. Somut örnek verirsem, etrafımdaki herhangi birini, “Aa, ben bu kişiyi çok iyi biliyorum, onu düşünmeme gerek yok. Tamam” diye düşünüp rahatlayınca, ben ya da sen çok fena bir aldanışa düşebiliriz. Yeterince bildiğimizi düşündüğümüz şeylerin arkasında, bir o kadar da bilmediklerimiz gizlidir.</p>

  <p>Anlamak dediğimiz, halihazırdaki yanlış anlamalarımızın bütününden başka bir şey değildir.</p>

  <p>Bu (aramızda kalsın) benim naçizane, dünyayı algılayış biçimim.</p>

  <p class="gecis">Yaşadığımız dünyada “bildiğimiz” ve “bilmediğimiz” şeyler aslında Siyam ikizleri gibidir. Kaderin ipiyle bağlanmışlardır, birbirlerinden ayrılmazlar, kaotik bir varoluşları vardır. Kaotik. Kaotik.</p>

  <p>Zaten kim ayırabilir ki deniz ile üzerine yansıyanı.</p>

  <p>Ya da yağmurun yağışı ile yalnızlık birbirinden ayrılabilir mi?</p>

  <p>Ben bu şekilde, bilinen ile bilinmeyen arasındaki ayrımı cesurca yok sayıyorum. Benim hareket noktam bu işte. Kötü bir hareket noktası olarak düşünülebilir. Ama insan, hımm, bir şekilde biryerden başlamalı. Öyle değil mi? Bu yüzden konu ve tarz, özne ve nesne, neden ve sonuç, bedenim ve elimdeki eklemler, tümü birbirinden ayrılması mümkün olmayan şeyler bence. Tüm toz baharatlar mutfakta yere saçılmış halde; tuz, biber, un, nişasta, hepsi birbirine karışmış halde.</p>

  <p>Ben ve elimin eklemleri – evet, fark ettim ki bilgisayar başında yine parmaklarımı çıtlatıyorum. Sigarayı bıraktıktan bir süre sonra bu kötü alışkanlığım yeniden ortaya çıktı. Önce sağ elimin parmaklarındaki eklemleri çıtır çıtır çıtlatıyorum, sonra da sol elimin parmağındakileri. Övünmek gibi olmasın ama çok yüksek bir ses –birinin boynunu çıplak elle kırarken çıkan o kuru, uğursuz ses gibi– çıkarabiliyorum. İlkokuldan beri sınıftaki hiç kimse beni yenemezdi parmak çıtlatırken yüksek ses çıkarma konusunda.</p>

  <p>Ancak, üniversiteye başladıktan bir süre sonra, parmak çıtlatmanın övünülecek bir beceri olmadığını söylemişti K. bana. Belirli bir yaşa gelmiş kız çocuklarının, en azından insanların önünde, ellerinin eklemlerinden öyle şiddetli bir ses çıkarmaları uygun olmaz, demişti. Böyle bir şey yapınca, <i><a href="https://turkcealtyazi.org/mov/0057076/from-russia-with-love.html">Rusya’dan Sevgilerle</a></i> adlı filmde oynayan Lotte Lenya gibi görünüyormuşum. Böylece –neden birinin bana bunu söylemesi gerekmişti acaba– “Peki anladım” demiş ve biraz çabayla bu alışkanlığımdan vazgeçmiştim. Lotte Lenya’yı sevmesine seviyordum ama onun gibi göründüğüm düşüncesi hoşuma gitmemişti. Fakat sigara içmeyi bıraktıktan sonra, bir anda fark ettim ki, masa başında farkında olmadan sık sık parmaklarımı çıtlatıyorum. Çıt çıt, çıt çıt, çıt çıt. Benim adım Bond, James Bond.</p>

  <p class="gecis">Şimdi konumuza dönelim. Fazla zaman yok, durup kaybedecek vakit de. Lotte Lenya’yı bir kenara bırakalım. Metafor kullanacak zaman da yok. Daha önce de yazdığım gibi, içimizde “bildiğimiz” ile “bilmediğimiz (bildiğimizi düşündüğümüz)” şeyler önlenemez biçimde bir arada bulunuyor. Ve insanların çoğu bu ikisi arasına kullanışlı bir set çekip yaşıyorlar. Böyle yaşamak daha rahat ve elverişli oluyor. Ama ben bu seti yıkıyorum; bunu yapmak zorundayım. Setlerden nefret ediyorum; ben bu tür bir insanım!</p>

  <p>Bir kez daha Siyam ikizlerini örnek vereceğim; onların her zaman birbirleriyle uyumlu oldukları söylenemez. Sürekli birbirlerini anlamaya çalışıyor olamazlar. Hatta aksi durumlar çok olmalı. Sağ elin sol elin yapmaya kalkıştığı şeyden haberi olmadığı gibi, sol elin de sağ elden haberi olmaz. Aklım karışıyor, bakış açımı kaybediyorum. Sonra bir şeye çarpıyorum. Pat diye.</p>

  <p>Bir başka deyişle, söylemek istediğim, insan “bildiği (ya da bildiğini düşündüğü) şeyler” ve “bilmediği” şeyler arasında bir uyum sağlamaya çalışacaksa, duruma göre etkili bir önlem alması gerekir. Bu önlem –evet, aynen öyle– tam da düşünmektir işte. Diğer bir deyişle, kendini bir yere sıkı sıkıya demirlemektir. Eğer böyle yapılmazsa, her şeyden önce, lanetli bir “çarpışma”ya doğru gidiyoruz demektir.</p>

  <p>Soru.</p>

  <p>Peki o halde insan hem ciddi bir şekilde düşünmemek (çimlere uzanmış, onların boy atma sesini dinleyip gökteki beyaz bulutları izlerken), hem de çarpışmadan (küt!) kaçınmak için ne yapsa iyi olur? Bu zor mudur? Hiç de değil; Teorik olarak söylersem, bu basit bir şeydir. <i>C’est simple</i>. Yanıt, rüya görmek. Rüya görmeye devam etmek. Rüya âlemine girip oradan çıkmamak. Sonsuza dek rüya âleminde yaşamak.</p>

  <p class="gecis">Rüyadayken, bir şey ile diğeri arasında ayırım yapma gereği duyulmaz. <i>Hem de hiç</i> Zaten baştan itibaren orada bir sınır çizgisi yoktur. Bu yüzden rüyada çarpışma diye bir şey neredeyse hiç olmaz, hadi oldu diyelim, bu durumda acı duyulmaz. Ama gerçek, farklıdır. Gerçek, dişini geçirir sana. Gerçek. Gerçek.</p>

  <p>Sam Peckinpah’ın yönettiği <i>Vahşi Belde</i> adlı film gösterime girdiğinde bir kadın gazeteci, basın toplantısında elini kaldırıp bir soru sormuştu, “Filminizde neden o kadar çok miktarda kan gösterme gereği duydunuz?” diye; kadın kızmış gibiydi. Filmde oynayan aktörlerden Ernest Borgnine sıkıntılı bir yüz ifadesiyle yanıtlamıştı: “Hanımefendi, birisi vurulunca kanı akar.” Bu film, Vietnam Savaşı’nın en sıcak zamanında çekilmişti.</p>

  <p>Ben bu repliği seviyorum. Muhtemelen gerçekliğe dayandığı için. Anlaşılması güç bir şeyi, anlaşılması güç bir şey olarak kabul etmek. Sonra kan akması. Ateşli silah ve akan kan.</p>

  <p class="gecis"><b>Birisi vurulunca kanı akar.</b></p>

  <p class="gecis">Tam da bu yüzden işte, sürekli yazdım. Ben gündelik şeyleri düşünüp, düşünmeye devam ettiğim uzamdaki adsız alanda rüya görürüm – anlaşılmayanın evrensel, boğucu amniyotik sıvısının içinde yüzen, gözleri olmayan, anlama adında bir fetüs olarak. Romanlarımın aşırı uzun ve sonlarının (şimdilik) doğru düzgün bir finale ulaşmamış olması, belki de bu yüzdendir. Ben henüz bu standarda uygun bir beslemeyi sağlayamıyorum, ne teknik ne de etik olarak.</p>

  <p class="gecis">Ama şimdi bu yazdığım bir roman değil. Ne desem doğru olur acaba? Kısaca, bu bir yazı. Doğru düzgün bir şekilde sonlandırmak gerekmiyor. Benim sesli olarak düşünme yöntemim böyle işte. Burada hiçbir etik sorumluluğum yok. Ben… hımm, düşünüyorum sadece. Uzun bir süredir hiçbir şey düşünmemiştim. Ama şimdi düşünüyorum. Sabaha dek düşüneceğim.</p>

  <p>Her ne kadar bunları söylesem de, her seferinde o tanıdık, sıkıntı veren şüpheden kurtaramıyorum kendimi. Tüm zaman ve enerjimi tam anlamıyla işe yaramaz bir şey için mi kullanıyordum yoksa? Yağmurdan sellerin bastığı, herkesin sıkıntıya düştüğü bir yere, ben ağzına kadar dolu bir su kovası mı taşıyordum acaba? Delice gayret etme çabasından vazgeçip kendimi doğal akışa öylece bırakmalıydım belki de, öyle değil mi ama? Çarpışma. Çarpışma da neymiş?</p>

  <p class="gecis">Başka türlü söyleyeyim.</p>

  <p>Şeeyy, nasıl desem ki?</p>

  <p>Hah, tamam – şöyle diyebilirim:</p>

  <p>Bu sonu gelmeyen yazıyı yazmaktansa yeniden sıcak yatağıma girip Myu’yu hayal ederek mastürbasyon yapmak çok daha iyi değil miydi? Bunu demek istiyorum.</p>

  <p>Myu’nun kalçasının hatlarını çok beğeniyorum, onun kar gibi beyaz saçlarını seviyorum. Beyaz saçlarıyla mükemmel bir zıtlık içindeki kapkara kasık tüylerini. Siyah iç çamaşırlarının sardığı küçük kalçası çok seksi. Külotunun içinde kalan T şeklindeki kara kasık tüylerini durmadan gözümde canlandırıyorum.</p>

  <p>Şimdi bırakalım bunları düşünmeyi bir kenara. Kararlı bir şekilde. Anlamsız cinsel fanteziler devresini, düğmesine sıkıca basıp (tık) kapatayım ve yazmaya vereyim kendimi her şeyden önce. Gün doğmadan önceki bu değerli zamanı daha yararlı bir şekilde kullanmak istiyorum. Ne kullanışlı ne değil buna karar vermek, başka bir yerlerdeki başka birinin işi. Şimdi o kişi bir bardak arpa çayı kadar bile umurumda değil.</p>

  <p class="gecis">Öyle değil mi?</p>

  <p>Aynen öyle.</p>

  <p>O halde devam edelim.</p>

  <p>Rüyalarına (gerçekten gördüğün ya da kurguladığın rüyalarına) yazdığın romanda yer vermenin tehlikeli bir deney olduğu söylenir. Rüyaların tutarsız tutarlılıklarını sözcükleri kullanarak yeniden kurgulamayı ancak az sayıdaki yetenekli yazar yapabilir. Ben de bu kanıdayım. Ben gördüğüm bu rüyayı benimle ilgili bir gerçek olarak kaydediyorum. Sadık bir depo görevlisi olarak, edebi olup olmamasına bakmazsızın.</p>

  <p>Gerçeği söylemek gerekirse, benzer rüyaları defalarca görmüşlüğüm oldu. Her birinin farklı detayları olsa da. Mekânlar da farklıydı. Ancak rüyanın akışı hep aynıydı. Rüyadan uyandığımda hissettiğim acının türü (yoğunluğu ve süresi de) yaklaşık olarak aynıydı. Aynı şey tekrar tekrar yaşanıyordu. Kör bir virajdan önce buharlı gece treninin her seferinde düdük çalışı gibi.</p>

<div class="arabaslik">Sumire’nin Rüyası</div>

  <p>(Bu kısım üçüncü tekil şahıs zamiri ile anlatılmıştır. Böylesinin daha doğru ve anlaşılır olacağı hissedilmiştir çünkü.)</p>

  <p class="gecis">Sumire, çok eskiden ölmüş olan annesiyle görüşmek için sarmal bir merdivenden çıkıyordu. Merdivenin sonunda, yukarıda annesi bekliyordu demek ki. Annesinin Sumire’ye söyleyeceği bir şey vardı. Bundan sonra yaşamını sürdürebilmesi için Sumire’nin mutlaka bilmesi gereken çok önemli bir <i>gerçekti</i> bu. Sumire annesiyle buluşacağı için korkuyordu. Çünkü bir ölüyle ilk kez karşılaşacaktı ve annesinin nasıl birisi olduğu hakkında hiçbir fikri yoktu. Ya da annesi, Sumire’ye –Sumire’nin asla tahmin edemeyeceği bir nedenden ötürü– düşmanca ya da kötü davranabilirdi. Ama Sumire görüşmeden de edemezdi. Bu ona tanınmış ilk ve son şanstı.</p>

  <p class="gecis">Merdiven uzundu. Çıktıkça çıkıyor ama bir türlü tepesine ulaşamıyordu. Sumire, nefes nefese hızlı adımlarla tırmanmaya devam etti. Ama vakti azalıyordu. Annesi hep orada bekliyor olmayacaktı. Sumire’nin alnından terler damlıyordu. Nihayet merdivenin sonuna geldi.</p>

  <p>Merdivenin bitiminde önünde geniş bir alan belirdi, bu yerin sonunda ise bir duvar vardı. Sağlam bir taş duvar. Tam yüzünün hizasında, havalandırma deliği gibi bir delik bulunuyordu. Çapı 50 santimetre kadar, dar bir delik. Ve Sumire’nin annesi, sanki ayaklarından zorla oraya sokulmuş gibi o deliğin içine sıkışıp kalmıştı. Ona verilen zamanın sona ermek üzere olduğunu anladı Sumire.</p>

  <p class="gecis">Annesinin yüzü dosdoğru ona dönüktü, o dar boşlukta yatıyordu. Onu çağırır gibi bakmaktaydı Sumire’nin yüzüne. İlk bakışta anlamıştı onun kendi annesi olduğunu. Bu kişi bana yaşam ve beden verdi diye düşündü. Ama annesi her nasılsa aile albümündeki kadından farklı biriydi. Karşısındaki kadın genç ve güzeldi. Demek ki fotoğraftaki kişi gerçek annem değilmiş, diye düşündü Sumire. Kandırmış babam beni.</p>

  <p>“Anne” diye bağırdı Sumire var gücüyle. Sanki yüreği hafifçe yerinden oynamış gibi bir histi bu. Ancak Sumire’nin ağzından bu sözcük çıkar çıkmaz, annesi sanki engin gökyüzüne doğru fırlatılacakmış gibi, diğer taraftan emilip çekildi. Annesi ağzını açıp Sumire’ye doğru haykırdı. Ama söylediği şey rüzgârın <i>vuu vuu</i> diye deliğin içinde yankılanan sesi tarafından yutuldu, Sumire’nin kulağına kadar ulaşamadı. Bir an sonra da annesi deliğin sonundaki karanlığa doğru çekilerek, gözden kaybolup gitti.</p>

  <p>Sumire başını çevirip arkasına baktığında merdiven yok olmuştu. Şimdi dört tarafı da duvarla çevriliydi. Merdivenin yerinde ise ahşap bir kapı vardı. Kapının tokmağını çevirip içeri doğru açtı, karşısında gökyüzü vardı. Yüksek bir kulenin üstündeydi. Aşağıya baktığında yükseklikten başı döndü. Gökyüzünde bir sürü uçağa benzer şey uçuyordu. Evet, tek kişilik uçaklardı bunlar, herkesin yapabileceği türden tek kişilik basit uçaklar. Bambu ve hafif tahtadan yapılmışlardı. Koltuğun arkasındaki kısma, sıkılmış yumruk büyüklüğünde motor ve pervane takılıydı. Sumire bağırarak, önünden geçen uçaklara doğru, onu buradan kurtarmaları için seslendi. Ancak onun bulunduğu tarafa başlarını çevirmeden geçip gitti pilotlar.</p>

<p class="gecis">Bu kıyafetleri giydiğim için kimse beni göremiyor herhalde, diye düşündü Sumire. Üzerinde, hastanelerde hastalara giydirilen türden uzun, beyaz bir hasta önlüğü vardı. Önlüğü üzerinden çıkardı, altında hiçbir şey yoktu; çıplak kaldı. Çıkardığı önlüğü kapıdan dışarı fırlatıp attı. Önlük, bağlarından kurtulmuş bir ruh gibi, rüzgârla savrulup uzaklara gitti ve gözden kayboldu. Aynı rüzgâr Sumire’nin bedenini okşayıp kasık tüylerini dalgalandırdı. Sumire bir anda, o zamana değin yakınında uçan küçük uçakların hepsinin yusufçuğa dönüştüğünü fark etti. Gökyüzü rengârenk, büyüklü küçüklü yusufçuklarla dolmuştu. Kocaman, yuvarlak gözleri dört bir yana bakarken pırıl pırıl parlıyordu. Kanat sesleri, radyo sesinin giderek yükselmesi gibi artıyordu. Sonunda dayanılmaz bir gürültüye dönüştü. Sumire, olduğu yerde çömelip gözlerini kapattı, kulaklarını tıkadı.</p>

<p class="gecis">Ve uyandı.</p>

<p class="gecis">Sumire, gördüğü rüyanın her bir detayını hatırlıyordu. Olduğu gibi resmedecek kadar. Ancak, karanlık deliğin içine çekilip giden annesinin yüzünü bir türlü anımsayamıyordu. Annesinin söylediği o önemli cümle de hiçliğin boşluğunda yitip gitmişti. Sumire yatakta yastığını şiddetle ısırdı ve ağladı, ağladı.</p>
<div class="arabaslik">Berber Artık Çukur Kazmıyor</div>
  <p>Bu rüyayı gördükten sonra önemli bir karara vardım. Kendimce gayretli kazı faaliyetimin sonunda sert bir kayalığa denk gelmiştim. Çat! Myu’ya gerçekten ne istediğimi açıkça göstereceğim. Havada asılı kalmış bu durum, böyle sürüp gidemez. O uzak diyardaki yüreksiz berber gibi arka bahçeye çukur kazıp, çukurun içine, “Ben Myu’ya âşığım!” diye gizli gizli içimi dökmek de olacak iş değil. Duygularımı gizlemeye devam edersem, böyle böyle silinip ortadan yok olacağım. Tüm gündoğumları ve günbatımları, parça parça alıp götürecek görüntümü. Ve bir süre sonra da ben denen bu varlık silinip gidecek, sonunda “bir hiç” olacak.</p>

<p class="gecis">Her şey kristal kadar berrak. Kristal. Kristal.</p>

  <p>Myu’yla birlikte olmak istiyorum. Benim için önemli olan pek çok şeyden vazgeçe geçe yaşayıp geldim bugüne. Bundan böyle artık hiçbir şeyi feda etmeyeceğim. Henüz çok geç değil. Bu yüzden Myu ile sevişmeliyim. Onun içine girmek zorundayım. O da benim içime girmeli. İki doyumsuz, kaygan yılan gibi.</p>

  <p>Peki Myu beni kabul etmezse, o zaman ne yaparım?</p>

  <p>Bu durumda bir kez daha gerçeği kabullenmekten başka çare yok.</p>

  <p>“Hanımefendi, birisi vurulunca kanı akar.”</p>

<p class="gecis">Kan akmak zorunda! Bıçağı bileyip, bir köpeğin boğazını bir yerde kesmek zorundayım.</p>

  <p>Öyle değil mi? Aynen öyle.</p>

  <div class="yildiz">
    * * *
  </div>

  <p>Bu yazı kendime yazdığım bir mesaj aslında. Bumerang gibi. Havaya fırlatıyorum. Uzaklardaki karanlığı yarıyor, zavallı bir yavru kangurunun canını alıyor, nihayetinde dönüp benim elime geliyor. Ama geri dönen bumerang, fırlattığım bumerang ile aynı değil. Bunu biliyorum. Bumerang, bumerang.</p>
</body>
</html>