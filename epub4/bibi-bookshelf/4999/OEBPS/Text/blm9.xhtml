<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>9</h2>

  <p>Limandaki kafede kediler üzerine yaptıkları konuşmanın ardından Myu ve Sumire mutfak alışverişi yapıp kulübeye döndüler. Akşam yemeği saatine dek hep yaptıkları üzere kendi başlarına zaman geçirdiler. Sumire odasında dizüstü bilgisayarında bir şeyler yazdı. Myu oturma odasındaki kanepede ellerini başının arkasında kavuşturup gözlerini yumarak, <a href="https://www.youtube.com/watch?v=oXutzzQur3s">Julius Katchen</a>’in Brahms baladlarını dinledi. Plak oldukça eskiydi ama performans sakin, duygulu ve dinlemeye değerdi. Hiç abartılı olmadığı gibi dokunaklıydı da.</p>

  <p>“Müzik rahatsız ediyor mu?” diye sordu Myu, Sumire’nin odasının kapısından başını uzatarak. Kapı ardına kadar açıktı.</p>

  <p>“Brahms beni hiç rahatsız etmez” diye yanıtladı Sumire.</p>

  <p>Sumire’yi yazmaya odaklanmış halde ilk kez görüyordu Myu. Sumire’nin yüzünde o güne dek hiç görmediği bir gerginlik vardı. Ağzı, avlanan bir hayvanınki gibi sımsıkı kapalıydı, gözleri her zamankinden daha derin bakıyordu.</p>

  <p>“Ne yazıyorsun?” diye sordu Myu. “Yeni bir Sputnik romanı mı?”</p>

  <p>Sumire’nin gergin yüzü biraz gevşedi. “Önemli bir şey değil. Aklıma gelen birkaç şeyi, günün birinde gerekli olabilir belki diye not alıyorum sadece.”</p>

  <p>Kanepeye dönüp, müziğin öğleden sonranın aydınlığında meydana getirdiği o küçük dünyaya gömüldü, Brahms’ı böylesine güzel çalabilmenin ne kadar harika bir şey olduğunu düşündü Myu. <i>Eskiden Brahms’ın kısa eserlerini, özellikle baladlarını çalmakta çok beceriksizdim. Onun, gelgitleri kestirilemeyen, kasvetli ve soluk alıp verir gibi dalgalanan dünyasına kendimi bırakamamıştım. Bugün olsa Brahms’ı o günlere göre çok daha iyi çalıyor olabilirdim</i>. Ancak Myu gerçeğin farkındaydı: <i>Artık hiçbir şey çalamayacağım</i>.</p>

  <p class="gecis">Altı buçukta mutfakta birlikte yemek hazırladılar, verandadaki masada akşam yemeklerini yediler, içinde taze baharatlar olan çipura çorbası, mevsim salatası ve ekmek; yanında beyaz şarap açtılar. Yemekten sonra da kahve içtiler. Adanın diğer tarafından balıkçı tekneleri göründü; onların, arkalarında belli belirsiz beyaz izler bırakarak limana girmelerini izlediler. Muhtemelen balıkçıları evde sıcak yemek beklemekteydi.</p>

  <p>“Bu arada, ne zaman buradan ayrılacağız?” diye sordu Sumire, eviyede bulaşıkları yıkarken.</p>

  <p>“Bir hafta daha burada aheste aheste yaşamak istiyorum, en fazla” diye yanıtladı Myu duvardaki takvime bakarak. “Bana kalsa hep burada kalmayı isterdim.”</p>

  <p>“<i>Bana kalsa</i> ben de” deyip gülümsedi Sumire. “Ama yapacak bir şey yok. Bütün güzel şeyler bir gün mutlaka biter.”</p>

  <p class="gecis">İkisi her zaman yaptıkları gibi saat ona doğru kendi odalarına çekildiler. Myu, uzun kollu, beyaz pamuklu pijamasını giydi, başını yastığa koyar koymaz uykuya daldı. Ancak çok geçmeden kendi kalp atışlarıyla sarsılmış gibi gözlerini açtı. Başucundaki seyahat saatine baktı, yarımı geçiyordu. Oda zifiri karanlıktı ve derin bir sessizlik hüküm sürüyordu. Buna karşın yakınında soluk soluğa kalmış birinin varlığını hissetti. Pikeyi boynuna kadar çekip etrafa kulak kabarttı. Kalbinin tok atışlarını duyuyordu. Başka hiçbir ses yoktu. Ancak şüphesiz biri vardı odada. Bu kesinlikle uğursuz bir rüyanın devamı değildi. Kolunu uzatıp, ses çıkarmamaya dikkat ederek perdeyi birkaç santim araladı. Soluk ay ışığı odanın içine su gibi süzüldü. Myu sadece gözlerini hareket ettirip odayı kontrol etti.</p>

  <p>Loşluğa gözü alışınca odanın köşesinde bir karaltı fark etti. Kapının yakınındaki elbise dolabının gölgesinde, karanlığın derinleşip yoğunlaştığı yerde unutulmuş bir posta çuvalı gibi dertop olmuş bir şey vardı. Belki de bir hayvandı. Büyük bir köpek miydi yoksa? Ama dış kapı kilitliydi ve oda kapısı da kapalıydı. Bir köpek kendiliğinden içeri girmiş olamazdı.</p>

  <p>Myu, sessizce soluk alıp vererek <i>o şeye</i> gözlerini dikip baktı. Kurumuş ağzının içinde, yatmadan önce içtiği brendinin hafif tadı vardı hâlâ. Kolunu uzatıp daha çok ay ışığı girsin diye perdeyi biraz daha açtı. Sonra karanlık kütlenin içinden, kördüğüm olmuş ipleri çözer gibi, o karaltının ana hatlarını birer birer görmeye başladı. Bir insan bedenine benziyordu. Saçı önüne düşmüş, ince iki bacağı dar açıyla katlanmıştı. Yerde birisi oturuyordu, başını bacaklarının arasına sokup tostoparlak olmuştu. Gökten başına düşecek bir şeyden korunmak ister gibi bedenini olabildiğince büzmüştü.</p>

  <p>Sumire’ydi. Her zamanki mavi pijamasını giymiş, kapı ile elbise dolabı arasına çömelip, bir böcek gibi tostoparlak olmuştu. Hareket etmiyordu. Nefes alıp verişi bile duyulmuyordu.</p>

  <p>O şeyin ne olduğunu anlayınca Myu rahat bir nefes aldı. Fakat Sumire yerde ne yapıyordu ki böyle? Yatağın üzerinde usulca doğruldu, başucundaki lambanın düğmesine bastı. Sarı ışık anında tüm odayı bir uçtan diğerine aydınlattı. Buna rağmen Sumire kımıldamadı bile. Işığı fark etmemiş gibiydi.</p>

  <p>“Hey, bir şey mi oldu?” diye seslendi Myu. Önce kısık sesle, sonra sesini biraz daha yükselterek.</p>

  <p>Hiç tepki yoktu. Myu’nun sesi onun kulağına ulaşmamış gibiydi. Myu yataktan kalktı, Sumire’nin yanına yürüdü. Kilim ayak tabanına hiç bu kadar sert gelmemişti.</p>

  <p>“Rahatsızlandın mı?” diye sordu Myu, Sumire’nin yanına çömelerek.</p>

  <p>Yine cevap alamadı.</p>

  <p>Myu o zaman Sumire’nin ağzında bir şey olduğunu fark etti. Hep lavabonun kenarında duran pembe el havlusuydu bu. Myu onu çekip almak istediyse de beceremedi. Sumire dişlerini havluya sımsıkı geçirmişti çünkü. Gözleri açıksa da hiçbir şey görmüyor gibiydi. Myu, havluyu almaktan vazgeçip Sumire’nin omzuna elini koydu. Pijamasının sırılsıklam olduğunu fark etti.</p>

  <p>“Pijamanı çıkarsan iyi olacak” dedi. “Çok terlemişsin, bu şekilde üşütebilirsin.”</p>

  <p>Ne var ki Sumire bir tür şok geçiriyor gibi görünüyordu. Hiçbir şey duymuyor, hiçbir şey görmüyordu. Myu, Sumire’nin pijamasını çıkarmaya karar verdi. Bu halde kalırsa üşütecekti. Ağustos ayıydı ama adada geceler soğuk denecek kadar serinliyordu. İkisi her gün mayo giymeden yüzmüşler, birbirlerinin bedenlerini çıplak görmeye alışmışlardı. Bu durumda, üstünün başının değiştirilmesini Sumire de sorun etmezdi herhalde.</p>

  <p class="gecis">Myu, Sumire’nin bedenini destekleyerek pijamasının düğmelerini çözdü, yavaşça üzerini, sonra da altını çıkardı. Başta Sumire’nin bedeni kaskatı kesilmiş gibiydi ama sonra yavaş yavaş gevşemeye başladı, derken tamamen rahatladı. Myu, Sumire’nin ağzından havluyu çekip aldı. Havlu tükürükle ıslanmış, dişlerinin kalıbı alınmış gibi üzerine diş izleri çıkmıştı.</p>

  <p>Sumire pijamasının altına hiçbir şey giymemişti. Myu, yakında duran havluyu eline alıp Sumire’nin bedenini kuruladı. Önce sırtını sildi, sonra kollarını ve göğsünü. Karnını silip, yukarıdan baldırlarına kadar hızlıca kuruladı. Sumire, kendini uysalca bırakmıştı. Bilinci yerinde değil gibiydi, gözlerinin içine bakınca bir bilinç kırıntısı fark ediliyordu ancak.</p>

  <p>Myu, Sumire’nin çıplak bedenine ilk kez dokunuyordu. Sumire’nin teni sıkı, küçük bir çocuğun ki gibi pürüzsüzdü. Onu kucakladığında düşündüğünden daha ağır olduğunu anladı, yoğun bir ter kokusu geliyordu. Myu, Sumire’nin bedenini silerken, kalp atışlarının sıklaştığını hissetti yine. Ağzının içinde biriken tükürüğü tekrar tekrar yutmak zorunda kaldı.</p>

  <p>Sumire’nin ay ışığıyla yıkanan bedeni antik bir porselen gibi ışıldıyordu. Göğüsleri küçüktü ama şekli güzeldi ve meme uçları belirgindi. Siyah kasık tüyleri terle ıslanmıştı, üzerine sabah çiy damlaları düşmüş ot gibi parlıyordu. Ay ışığının altında Sumire’nin bitkin, çıplak bedeni, sahilde kavurucu güneş altında gördüğü zamanlardakinden çok farklı görünüyordu. Çocuk kalmış hali ile zamanın körlemesine açtırdığı olgunluk bir girdap gibi karışmış, zamanın akışı rahatsız edici biçimde onun bedeninde kendini belli etmişti.</p>

  <p>Myu, bakmaması gerekiyormuş, bir başkasının sırlarını gözetliyormuş gibi bir hisse kapıldı. Mümkün olduğunca onun teninden gözlerini kaçırmaya çalışarak, çocukken ezberlediği Bach’ın küçük bir parçasını zihninde çalarak, Sumire’nin bedenindeki terleri havluyla sessizce sildi. Terden alnına yapışmış saçlarını kuruladı. Sumire o küçük kulaklarının içine kadar terlemişti.</p>

  <p>Sonra Myu, Sumire’nin kollarının onu sardığını hissetti. Sumire’nin soluğunu boynunda duyumsadı.</p>

  <p>“İyi misin?” diye sordu Myu.</p>

  <p>Sumire cevap vermedi. Kolundaki güç biraz daha artmıştı. Myu onu taşıyıp destekleyerek yatağına götürdü. Yatırıp üzerini örttü. Sumire, öylece yattı ve gözlerini kapadı.</p>

  <p>Myu, bir süre Sumire’nin durumunu kontrol etti; Sumire hiç hareket etmeden öylece yatıyordu. Derin bir uykuda gibiydi. Myu mutfağa gitti ve peş peşe birkaç bardak madensuyu içti. Sonra oturma odasındaki kanepeye oturdu, yavaşça, derin derin nefes alarak kendini sakinleştirdi. Kalp atışları düzene girmişti ama uzun süren heyecandan dolayı göğüs kafesinde bir ağrı vardı. Etraf boğucu bir sessizliğe bürünmüştü. Ne insan sesi, ne de bir köpek havlaması vardı. Ne dalga ne de rüzgâr sesi. Bu denli yoğun bir sessizlik tuhaf geldi Myu’ya.</p>

  <p>Myu, banyoya gidip Sumire’nin terden ıslanmış pijamasını, terini sildiği havluyu, dişlediği diğer havluyu kirli sepetine attıktan sonra yüzünü sabunladı. Sonra aynadan yansıyan yüzüne baktı. Bu adaya geldikten sonra boyamayı bıraktığından saçları yeni yağmış kar kadar beyazdı.</p>

  <p>Odaya dönünce Sumire’nin gözlerinin açık olduğunu gördü. İnce, saydam bir peçenin ardından olsa da bilinç ışığı geri gelmişti. Sumire, pikeyi omzuna kadar çekmiş yatıyordu.</p>

  <p>“Özür dilerim. Bazen böyle oluyor” dedi Sumire boğuk bir sesle.</p>

  <p>Myu, yatağın kenarına oturdu, ona gülümseyip saçını okşadı. Sumire’nin saçları hâlâ terden ıslaktı. “Duş alıp rahatlasan iyi olur. Çok terlisin.”</p>

  <p>“Teşekkür ederim ama şimdilik sadece uzanmak istiyorum” dedi Sumire.</p>

  <p>Myu, başını tamam anlamında sallayıp, yeni bir banyo havlusu uzattı Sumire’ye; sonra çekmecesinden bir pijama takımı çıkardı, yastığının yanına koydu. “Bunu giyebilirsin. Senin yedek pijaman yoktu sanırım.”</p>

  <p>“Bu gece burada kalabilir miyim?” diye sordu Sumire.</p>

  <p>“Olur tabii. Sen uyu burada. Ben senin yatağına geçerim.”</p>

  <p>“Benim yatağım sırılsıklam ter olmuştur” dedi Sumire. “Örtülere varıncaya kadar. Hem ben yalnız kalmak istemiyorum. Beni burada tek başıma bırakıp gitme. Bir gece de olsa yanında uyuyamaz mıyım? Yine kâbus görmek istemiyorum.” Myu biraz düşündükten sonra başını sallayarak onayladı. “Tamam ama önce pijamanı giy. Bu kadar dar bir yatakta yanımda çıplak biriyle rahat edemem.”</p>

  <p>Sumire yavaşça doğruldu, üzerindeki örtülerden sıyrıldı. Ayağa kalktı, çırılçıplaktı; Myu’nun pijama takımını giydi. Önce eğilip pijamanın altını geçirdi, sonra da üstünü. Düğmelerini iliklemesi biraz zaman aldı. Güç parmaklarından çekilmişti. Myu ona yardım etmese de gözü üzerindeydi. Sumire’nin düğmeleri iliklerkenki hali, bir ayin gibi geldi ona. Ay ışığı meme uçlarına tuhaf bir sertlik hissi katıyordu. <i>Bu kız bakire olabilir</i>, diye düşündü Myu.</p>

  <p>Sumire, ipek pijamasını giydikten sonra tekrar yatağa uzandı, dip kısma geçti. Myu da yatağa girdi, Sumire hâlâ ter kokuyordu.</p>

  <p>“Baksana” dedi Sumire, “sana biraz sarılabilir miyim?”</p>

  <p>“Bana sarılmak mı istiyorsun?”</p>

  <p>“Evet.”</p>

  <p>Myu ne cevap vereceğini düşünürken, Sumire elini uzatıp onun elini tuttu. Avucu hâlâ terliydi. Sıcak ve yumuşak bir eldi bu. Sonra iki elini Myu’nun omuzlarına uzattı. Myu’nun karnının biraz yukarısına göğsünü dayadı. Yanakları ise Myu’nun göğüsleri arasındaydı. İkisi uzun bir süre bu şekilde kaldılar. Sonra Sumire’nin bedeni belli belirsiz titremeye başladı. Ağlıyor olmalı, diye düşündü Myu. Ama tam olarak ağlamıyordu da. Sumire’nin omzuna dokunup ona sarılarak kendine çekti Myu. O hâlâ bir çocuk, diye düşündü. Yalnız ve korkmuş; birinin sıcaklığını istiyor. Tıpkı çam ağacının dalına tutunmuş yavru kedi gibi.</p>

  <p>Sumire, bedenini biraz yukarı doğru hareket ettirdi. Burnu Myu’nun boynuna değdi. İkisinin göğüsleri birbirine değiyordu şimdi. Myu yutkundu. Sumire’nin eli Myu’nun sırtında geziniyordu.</p>

  <p>“Seni seviyorum” dedi Sumire kısık bir sesle.</p>

  <p>“Ben de seni seviyorum” dedi Myu. Bundan başka ne diyeceğini bilememişti. Ve söylediği de gerçekti.</p>

  <p>Sonra Sumire’nin parmakları Myu’nun pijamasının düğmelerini çözmeye başladı. Myu onu durdurmaya çalıştı. Ama Sumire durmadı. “Birazcık izin ver” dedi Sumire, “birazcık, lütfen.”</p>

  <p>Myu karşı koyamadı. Sumire, Myu’nun göğüslerine dokundu. Parmakları usulca Myu’nun göğüslerinin dış hatlarında geziniyordu. Burun ucunu Myu’nun boynunun üzerinde gezdiriyordu. Sonra meme ucuna dokundu. Nazikçe okşayıp hafifçe sıktı. Önce çekinerek, sonra azar azar şiddetini artırarak.</p>

  <div class="yildiz">
    * * *
  </div>

  <p>Myu konuşmayı kesti. Başını kaldırıp bir şeyler arıyormuş gibi bana baktı. Yanaktan belli belirsiz kızarmıştı.</p>

  <p>“Sana anlatmam gereken bir şey var. Çok eskiden başıma anlaşılmaz bir şey geldi, bu olay nedeniyle saçlarım bembeyaz kesildi; bir gece içinde, her bir teli. Ondan sonra saçımı hep siyaha boyadım. Sumire saçımı boyadığımı biliyordu; adaya geldikten sonra zor geldiğinden boyamakla uğraşmadım. Bu adada beni tanıyan tek bir kişi bile yoktu, umrumda değildi yani. Ama senin gelme olasılığın ortaya çıkınca, yeniden siyaha boyadım, ilk karşılaşmamızda garip bir etki bırakmak istemedim üzerinde.”</p>

  <p>Zaman sessizlik içinde akıp geçti.</p>

  <p class="gecis">“Benim hiç eşcinsellik deneyimim olmadı, meylim olduğunu da hiç düşünmedim. Ama Sumire bunu cidden arzu ediyorsa, karşılık vermekte bir sakınca görmedim. En azından bu durumu iğrenç bulmuyordum. Söz konusu Sumire olduğunda yani. Bu yüzden Sumire’nin parmakları bedenimde gezinirken, dili ağzımın içine girdiğinde karşı koymadım. Bu bana tuhaf gelse de, kendimi ona bırakmış haldeydim. Sumire’yi seviyordum, o böyle mutlu olacaksa bana istediğini yapabilirdi.</p>

  <p>Ama her ne kadar böyle düşünsem de, bedenimle yüreğim farklı farklı hissediyordu. Anlıyorsun değil mi? Sumire’nin bedenime dokunmasıyla bir parçam mutlu bile oluyordu. Ne var ki, yüreğimde böyle hissetsem de, bedenim Sumire’ye karşı direniyordu. O ise bunu henüz algılayamamıştı. Bedenimde heyecanlanan kalbim ve aklımdı sadece, geri kalan kısım taş kütlesi gibi katı ve kupkuruydu. Üzücü ama elimde değildi. Elbette artık Sumire de anlamıştı durumu. Bedeni alev alev yanıyordu, hafifçe ıslanmıştı. Ama ben ona karşılık veremiyordum.</p>

  <p>Ona şöyle açıkladım: ‘Seni reddediyor değilim, ama ben bu tür şeyleri yapamam. On dört yıl önce başıma gelen <i>o şeyden</i> beri, <i>bu dünyada</i> hiç kimseyle birlikte olamıyorum. Bunun kararı başka bir yerde verildi.’ Ve ona, yapmamı istediği bir şey varsa, yapacağımı söyledim. Demek istediğim, parmağımla, ağzımla ya da başka bir şekilde. Ama onun istediği bu değildi, öyle olmadığını ben de biliyordum.</p>

  <p class="gecis">Alnıma bir öpücük kondurdu ve ‘Özür dilerim’ dedi. ‘Ben sadece seni seviyorum. Çok kararsız kaldım ama bunları yapmaktan kendimi alamadım işte’. ‘Ben de seni seviyorum’ dedim. ‘Bu yüzden endişe etme. Bundan sonra da burada kalmanı istiyorum.’ Bunları söyledim ona.</p>

  <p>Sonra Sumire başım yastığa gömdü, uzun bir süre de kaldırmadı ve sanki bir baraj patlamış gibi gözyaşlarına boğuldu.</p>

  <p>O arada ben de sürekli onun çıplak sırtını okşadım. Omzundan beline kadar kemiklerinin şekillerini parmaklarımda tek tek hissederek. Ben de Sumire gibi ağlamak istedim ama yapamadım.</p>

  <p>O zaman anladım; biz harika yol arkadaşlarıydık, ancak, sonunda her birimiz kendi rotasında gidecek yalnız bir metal kütlesinden başka bir şey değildik. Uzaktan bakınca kayan yıldızlar kadar güzel görünüyorduk. Gerçekte ise, tek başımıza uzaya hapsolmuş, hiçbir yere gidemeyen tutsaklar gibiydik. Ancak iki uydunun yörüngeleri tesadüfen kesişince bir araya gelebiliyorduk. Hatta birbirimize duygularımızı bile açabilirdik. Sadece bir anlığına. Hemen sonraki an ise mutlak bir tek başınalığa doğru savrulacaktık. Günün birinde yanıp yok oluncaya dek.</p>

  <p class="gecis">Sumire ağlaya ağlaya iyice içini boşalttıktan sonra hiç tereddüt etmeden doğruldu yatakta, yere düşmüş pijamasını alıp giydi. Sonra, bir süre tek başına kalmak istediğini söyledi ve kendi odasına döndü. <i>Düşünürken çok derinlere dalma emi? Yarın yeni bir gün başlayacak ve her şey eskisi gibi devam edecek</i>, dedim ona. <i>Öyle tabii</i>, dedi Sumire. Sonra eğilip yanağını yanağıma dayadı. Yanağı nemli ve sıcaktı. Sanki kulağıma bir şeyler fısıldadı. Ancak sesi o kadar kısıktı ki net duyamadım. Tam ona ne dediğini soracaktım ki arkasını dönmüştü bile.</p>

  <p>Banyo havlusu ile yüzündeki yaşları silip odadan çıktı. Kapı kapandı, ben de bir kez daha yatağa kıvrılıp gözlerimi kapattım. Bu olanlardan sonra doğru düzgün uyayamayacağımı düşünmüştüm ama garip bir şekilde çok geçmeden uyuyakaldım.</p>

  <p>Sabah yediydi gözümü açtığımda, Sumire evde değildi. Erkenden kalkıp (belki de hiç uyuyamamıştı) tek başına sahile gitmiş olabileceğini düşündüm. Bir süre yalnız kalmak istemiş olabilirdi. Hiçbir not bırakmaması garipti ama önceki gece yaşananlardan sonra aklı karışık olmalıydı.</p>

  <p>Çamaşır yıkayıp Sumire’nin nevresim takımını astım, verandada kitap okuyarak onun dönüşünü bekledim. Ama öğlen olduğunda Sumire hâlâ dönmemişti. Meraklanınca, ayıp olduğunu düşünsem de, onun odasını karıştırdım. Belki de adadan ayrılmıştır diye endişelenmiştim. Ne var ki, eşyaları olduğu gibi duruyordu, cüzdanı ve pasaportu da yerli yerindeydi, odanın köşesinde mayosu ve çorapları asılıydı. Masanın üzerinde bozuk paralar ve not defteri ile bir sürü anahtar dağınık şekilde duruyordu. Anahtarların arasında kulübeninki de vardı.</p>

  <p>Kötü bir hisse kapıldım. Demek istediğim, biz o plaja güneş kremi sürmeden, mayomuzun üzerine tişört giymeden gitmezdik, tepeyi aşıyorduk çünkü. Çantamıza da havlu ve madensuyu koyardık. Ama çantası, ayakkabısı, mayosu, hepsi odadaydı. Ortada olmayan, yakındaki marketten aldığımız ucuz sandaletleri ile benim ona verdiğim ince, pamuklu pijamaydı sadece. Çevrede gezintiye çıkmış olsa bile bu kıyafetlerle uzun süre dışarıda kalması mümkün değildi.</p>

  <p>O gün öğleden sonra dışarı çıkıp her yerde onu aradım. Evin çevresinde defalarca dolandım, plaja gidip geldim, merkeze kadar yürüyüp, sonra eve döndüm. Ama Sumire hiçbir yerde yoktu. Derken gün battı, gece oldu. Bir öncekinden tamamıyla farklıydı o gece, kuvvetli rüzgâr esiyordu. Tüm gece boyunca dalga sesi duyuldu. O gece, en ufak seste uyandım. Giriş kapısını kilitlememiştim. Sabah olduğunda da yoktu Sumire. Yatağı da düzelttiğim gibi duruyordu. Sonra liman yakınındaki polis karakoluna gittim.</p>

  <p class="gecis">Polisler arasında çok iyi İngilizce konuşan biri vardı, ona durumu anlattım. Birlikte olduğum kadın kayboldu ve iki gecedir dönmedi dedim. Ancak ciddiye alınmadım. ‘Arkadaşınız gelir nasıl olsa’ dediler. Sık görülen bir şeymiş. Burada herkes kendini salarmış. ‘Hem yaz mevsimindeyiz, herkes genç’ dediler. Ertesi gün yeniden karakola gittiğimde bu sefer bir harekete geçmediler. Bunun üzerine ben de Atina’daki Japonya Büyükelçiliği’ne telefon açarak durumu onlara bildirdim. Şükürler olsun ki karşımdaki kişi çok nazik biriydi. Karakol müdürüne Yunanca ısrarla bir şeyler söyledi, polis ancak ondan sonra başlattı soruşturmayı.</p>

  <p>Ancak hiçbir ipucu bulunamadı. Polis, plaj ve evin çevresindeki insanlarla konuştu ama Sumire’yi gören bir kişi bile çıkmadı. Ne feribot kaptanı ne de bilet satıcısı adam, bu birkaç gün içinde genç bir Japon kadını feribota binerken görmüşlerdi. Sumire halen bu adadaydı demek. Zaten feribot için bilet alacak parası da yoktu ki üzerinde. Bu küçük adada, genç bir Japon kadına pijamasıyla etrafta gezinirken denk gelen kimse olmamıştı. Denizde yüzerken boğulmuştu belki de. Polis o sabah dağın diğer tarafındaki plajda yüzen orta yaşlı Alman çiftle konuştu. Ne denizde ne de yolda bir Japon kadın gördüklerini söylemişlerdi onlar da. Araştırmaya devam etmek için ellerinden geleni yapacaklarına söz veren polisler gerçekten de çok çalıştılar diye düşünüyorum. Tüm bunlara rağmen zaman geçip gitti ve hiçbir ipucu bulunamadı.”</p>

  <p>Myu derin bir nefes aldı, iki eliyle yüzünün yarısını kapattı.</p>

  <p>“Tokyo’ya telefon edip seni buraya çağırmaktan başka çarem kalmamıştı. Bir başıma elimden ancak bu kadarı geldi.”</p>

  <p class="gecis">Sarp tepelerde dolaşan Sumire’yi canlandırdım gözümde. Üzerinde ince, ipek pijamasıyla, ayağında plaj sandaletiyle.</p>

  <p>“Pijaması ne renkti?” diye sordum.</p>

  <p>“Pijamanın rengi mi?” diye yineledi Myu, şüphe dolu bir bakışla.</p>

  <p>“Sumire’nin ortadan kaybolduğunda üzerinde olan pijama.”</p>

  <p>“Ha, evet, ne renkti acaba? Hatırlayamıyorum. Milano’da satın aldıktan sonra bir kez bile giymemiştim. Ne renkti? Açık bir renkti. Yanılmıyorsam açık yeşil. Çok hafifti, cebi yoktu.”</p>

  <p>“Bir kez daha Atina’daki büyükelçiliğe telefon açın ve ne yapıp edip buraya bir yetkilinin gelmesini sağlayın lütfen. Ayrıca büyükelçilik de Sumire’nin ailesine haber versin. Bunun sizin için zor olacağını biliyorum ama artık onlara söylenmeli.”</p>

  <p>Myu başını hafifçe sallayarak onayladı.</p>

  <p>“Bildiğiniz gibi, Sumire’nin biraz uçarı yanları vardır, bazen çılgınca şeyler yapar. Ancak size haber vermeden dört gün boyunca eve dönmemezlik etmez” dedim. “Bu anlamda <i>düzgün</i> biridir. Bu yüzden Sumire’nin dört gün eve dönmemesinin mutlaka bir nedeni vardır. Bu nedenin ne olduğunu bilmiyorum ama ciddi bir şey olmalı. Gezinirken bir kuyuya düşmüş, orada yardım bekliyordur belki. Ya da birisi tarafından kaçırılmış olabilir. Öldürülüp gömülmüştür belki de. Üzerinde ince bir pijamayla gecenin bir yarısı tepelerde yürüyen genç bir kadının başına her şey gelebilir. Ne olursa olsun, hızlı bir şekilde plan yapmalıyız. Ama bugün artık uyuyalım. Yarın da uzun bir gün olacak çünkü.”</p>

  <p>“Sumire, acaba… bir yerlerde intihar etmiş olamaz mı?” diye sordu Myu.</p>

  <p>“Elbette intihar olasılığı hiç yok diyemeyiz. Ama burada intihar etmeye karar vermiş olsaydı, muhakkak bir not bırakırdı geride. Böyle her şeyi ortada bırakıp da sizi zor duruma sokmazdı. O sizi seviyor ve hepsinden öte, sonrasında sizin hislerinizi ve durumunuzu düşünürdü.”</p>

  <p>Myu, kollarını kavuşturup bir süre yüzüme baktı. “<i>Gerçekten</i> böyle mi düşünüyorsun?”</p>

  <p>Başımla onayladım. “Şüphesiz. O böyle birisidir.”</p>

  <p>“Teşekkürler. Bunu duymayı öyle çok istiyordum ki.”</p>

  <p class="gecis">Beni Sumire’nin odasına götürdü. Oda, sanki büyük bir küp gibiydi; süssüz, dört duvar. Bir ahşap yatak vardı, eşya koymak için bir masa ve de sandalye; küçük bir elbise dolabı ile ufak tefek şeyler için bir çekmece. Masanın ayağının dibine orta boy, kırmızı bir valiz konmuştu, ön pencereden ilerideki tepeler görünüyordu. Masanın üzerinde yeni bir Macintosh PowerBook duruyordu.</p>

  <p>“Onun eşyalarını toparladım, sen burada uyuyabilesin diye.”</p>

  <p class="gecis">Yalnız kalınca bir anda uyku bastırdı. Vakit gece yarısına yaklaşmıştı. Üzerimdekileri çıkarıp yatağa girdim. Ancak iyi uyuyamadım. Bir süre öncesine dek bu yatakta Sumire uyuyordu, diye düşündüm. Uzun yolculuğun heyecanının yankıları hâlâ bedenimde sürüyordu. Sert yatağın üstünde hâlâ yolculuktaymışım gibi bir duyguya kapıldım.</p>

  <p>Battaniyenin altında, Myu’yla yaptığımız uzun konuşmayı bir kez daha düşündüm. Önemli noktaları zihnimde listelemeye çalıştım. Ancak aklım doğru düzgün çalışmıyordu. Sistemli düşünemiyordum. Her şeyi yarına bırakmaktan başka çare yoktu. Sonra birdenbire Sumire’nin dilini Myu’nun ağzının içine sokuşunu hayal ettim. Bunu da yarına bırakayım, diye düşündüm. Yarının bugünden daha iyi olacağı umudu, ne yazık ki pek yoktu. Ancak durum ne olursa olsun, şimdi bunları düşünmenin de hiçbir yararı yoktu. Gözlerimi kapattım, derin bir uykuya dalmışım.</p>
</body>
</html>