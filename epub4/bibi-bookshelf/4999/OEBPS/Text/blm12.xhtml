<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>12</h2>

<div class="arabaslik">DOSYA <small>2</small></div>

<p>Şu anda saat öğleden sonra iki buçuk. Dışarısı cehennem gibi sıcak ve parlaklık insanın gözünü alıyor. Kayalık, gökyüzü ve deniz aynı beyazlıkla parlıyor. Uzun süre bakınca sınır çizgilerinin iç içe geçtiğini, hepsinin eriyip birbirine karıştığını anlıyorsunuz. Bilinci olan her şey çıplak ışıktan kaçınıyor, gölgede uykuya dalıyor. Kuşlar bile uçmuyor. Ancak evin içi ferah, serin. Myu, salonda Brahms dinliyor. İnce askılı, mavi bir yazlık elbise giymiş, bembeyaz saçlarını arkasında üstünkörü toplamış. Ben masamda bu yazıyı yazmaktayım.</p>

  <p>“Müzik rahatsız ediyor mu?” diye soruyor Myu.</p>

  <p>“Brahms beni hiç rahatsız etmez” diye yanıtlıyorum.</p>


<p class="gecis">Myu’nun birkaç gün önce Burgonya’daki bir köyde anlattığı şeyi zihnimde yeniden canlandırıp parçaları birleştirmeye çalışıyorum. Bu öyle kolay bir iş değil. Bölük pörçük anlatmıştı; olay, zaman, hepsi baştan sona sorunlu. Hangisi önce, hangisi sonra oldu; ne neye neden sebep oldu, bazen bunların ayrımını bile yapamıyorum. Myu’yu suçlamıyorum elbette. Hafızasına gömülmüş bu olay acımasız bir ustura gibi onun etini yarıyor. Üzüm bağının üzerinde salınan şafak yıldızları bir bir solarken, onun yanaklarından da yaşamın rengi çekiliyordu.</p>


<p class="gecis">Onu ikna edip konuşturdum. Cesaretlendirdim, tehdit ettim, şımarttım, övüp ayarttım. Kırmızı şarap içerek sabaha değin konuştuk. El ele tutuşup hatıralarının izini sürdük, onları çözümleyip yeniden kurguladık. Ancak Myu’nun bir türlü hatırlayamadığı bir kısım vardı. Oraya adım atınca, sessizliğe gömülüyor, daha çok şarap içiyordu. Tehlikeli bir alandı burası. Daha fazla deşelemekten vazgeçip dikkatlice oradan çıktık, daha güvenli bir alana ilerledik.</p>

  <p>Myu’yu hikâyesini anlatmaya ikna etmem, onun saçını siyaha boyadığını fark ettiğim içindi. Myu bu konuda dikkatli olduğundan, saçını boyadığını etrafındaki hiç kimse –istisnai çok az kişi dışında– bilmiyordu. Ama ben fark etmiştim. Uzun yolculukta her anı birlikte geçirince, gözüne takılıyor işte insanın. Ya da Myu gizlemeye çalışmamış da olabilirdi, belki de öyledir. Eğer gizlemek isteseydi çok daha dikkatli davranırdı. Benim öğrenmemin kaçınılmaz olduğunu düşünmüş olabilir. Veya fark edilmesini istemiştir. (Hımm, bunlar sadece tahminler.)</p>


<p class="gecis">Doğrudan sordum ona. Evet, ben doğrudan sormadan duramayan biriyim. “Saçının ne kadarı beyaz? Ne zamandan beri saçını boyuyorsun?”</p>

  <p>“On dört yıldır” dedi, “on dört yıl önce saçım dipten uca, tek bir teli bile kalmayacak şekilde beyazladı.”</p>

  <p>“Hastalıktan mı?” diye sordum. “Hayır, değil. <i>Bir şey</i> oldu, o yüzden saçım bembeyaz oldu. Tek bir gecede” diye yanıtladı.</p>

  <p>“Bu hikâyeyi dinlemek istiyorum” dedim – yalvardım ona. “Senin hakkında, ne olursa olsun, her şeyi bilmek istiyorum. Ben de aynı şekilde, hiçbir şey gizlemeden sana anlatacağım.” Ancak Myu sessizce başını salladı. Bugüne değin bu olayı hiç kimseye anlatmamış. Kocasına bile, gerçekte olanları söylememiş. On dört yıl boyunca bir sır olarak sadece kendine saklamış.</p>


<p class="gecis">Ancak sonunda, o olay üzerine gün doğana dek konuştuk. “Her hikâyenin anlatılacak bir zamanı vardır” diye açıkladım Myuya. “Eğer anlatılmazsa insanın yüreği hep o sırrın hapsinde kalır.”</p>

  <p>Ben bunları söyleyince, Myu uzaklarda bir yere bakarmışçasına bana baktı. Bakışlarında bir şeyler önce yüzeye çıktı sonra yavaşça yine battı. “Benim temize çekecek hiçbir şeyim yok. Ödeşmesi gereken onlar, ben değilim.”</p>

  <p>Myu’nun ne demek istediğini kavrayamamıştım. Dürüstçe söylüyorum bunu.</p>

  <p>“Eğer sana hikâyemi anlatırsam, ikimizin sonsuza dek paylaştığı bir hikâye olacak bu, öyle değil mi? Ama bunun doğru bir şey olup olmadığını bilmiyorum. Şimdi burada kutunun kapağını açarsam, sen de bu hikâyeye dahil oluverirsin belki. Bu mu istediğin? Benim ne pahasına olursa olsun unutmayı dilediğim bir şeyi öğrenmek mi istiyorsun?”</p>

  <p>“Evet” dedim, “her ne olursa olsun, benimle paylaşmanı istiyorum. Hiçbir şeyi gizlemeni istemiyorum.”</p>

  <p>Myu, şarabından bir yudum alıp gözlerini kapattı. Zamanın uzayıp gittiği bir sessizlikti bu. Kararsız kalmıştı.</p>

  <p>Ancak sonunda, anlatmaya başladı. Azar azar. Parça parça. Anlatırken hikâyenin bazı kısımları canlanıveriyor, bazı kısımları ise büsbütün cansız kalıyordu. Hikâyede bazı boşluklar, atlanmış yerler vardı. Bazen boşluklar ve atlamaların kendisi anlam kazanmaya başlıyordu. Anlatıcı olarak benim görevim bunları dikkatlice bir araya getirmek şimdi.</p>

<div class="arabaslik">Myu’nun Dönme Dolap Hikâyesi</div>

  <p>Myu o yaz, İsviçre’nin Fransa sınırına yakın küçük bir şehirde tek başına yaşıyordu. 25 yaşındaydı ve Paris’te piyano dersleri alıyordu. Bu şehre geliş nedeni, babası adına bir iş görüşmesini yürütmekti. Bu basit bir iş görüşmesiydi; ticari ilişkide oldukları şirketin sorumlusu ile akşam yemeğinde buluşup ona kontratı imzalatmakla iş sonra ermişti bile. Ne var ki gelir gelmez bu şehirden çok hoşlanmıştı. Küçük, güzel bir yerdi. Göl vardı bir kere, gölün kenarında da ortaçağdan kalma bir kale. Burada bir süre kalmaya karar verdi. Yakındaki şehirde yaz müzik festivali vardı. Kiraladığı arabayla her gün oraya gidebilirdi.</p>

  <p>Şansına kısa dönemlik, dayalı döşeli kiralık bir daire de bulmuştu. Şehrin kenar mahallesindeki tepenin üzerine yapılmış bir apartmanda, insana hoşluk hissi veren küçük bir daireydi bu. Manzarası harikaydı. Yakınlarda piyano çalışmalarını yapabileceği bir yer bile vardı. Kira ucuz sayılmazdı ama parası yetmediğinde babası takviye ederdi nasıl olsa.</p>

<p class="gecis">Myu bu küçük şehirde geçici ama dingin bir yaşama başlar. Müzik festivaline gider, yakın çevrede gezintilere çıkar, insanlarla tanış olur. Gitmekten hoşlandığı bir restoran ve bir kafe bulur. Dairesinin penceresinden şehrin dışındaki lunapark görünmektedir. Lunaparkta büyük bir dönme dolap da vardır. Rengârenk kabinleri feleği çağrıştıran büyük bir çarka bağlanmış, ağır ağır gökyüzünde dönmektedir. Kabinler havada en yükseğe ulaşır, sonra tekrar aşağı iner. Dönme dolap hiçbir yere gitmez. Yukarı çıkar, sonra geri iner, hepsi budur. Ama alışılmadık biçimde keyif vericidir.</p>

  <p>Gece olunca dönme dolap sayısız ışıkla aydınlanır. Gece yarısı lunapark kapanıp dönme dolap dönmez olsa da bu ışıklar yanık kalır. Gün doğana dek, kesintisiz, sanki gökyüzündeki yıldızlarla yarışırmış gibi, çarkın ışıkları pırıl pırıl parlar. Myu, pencere kenarındaki sandalyeye oturup, radyoda müzik dinleyerek dönme dolabın dönüşünü (ya da bir heykel kadar sessiz halini) hiç usanmadan seyreder.</p>

<p class="gecis">Myu, şehirde bir adamla tanışır. 50 yaşlarında, yakışıklı, Latin kökenli biridir bu. Uzun boylu, burnu dikkat çekecek kadar güzel ve biçimli, saçları düz ve siyahtır. Kafede Myu’ya laf atar adam. Nereden geldiğini sorar. Japonya diye yanıtlar Myu. Sohbete başlarlar. Adı Ferdinando’dur. Barcelona doğumludur ancak beş yıl kadar önce bu şehre taşınmış, mobilya tasarım işi yapmaya başlamıştır.</p>

  <p>Rahat bir tarzda konuşur, şakalar yapar adam. Havadan sudan sohbet ettikten sonra ayrılırlar. İki gün sonra yine aynı kafede denk gelirler. Onun boşanmış olduğunu öğrenir Myu. Adam, İspanya’dan ayrılma nedeninin, yeni bir yerde yeni bir başlangıç yapma isteğinden kaynaklandığını anlatır Myu’ya. Ancak Myu, bu adamda hoşuna gitmeyen bir şeyler olduğunu fark eder. Dahası, kendisini fiziksel olarak arzuladığını hisseder. Cinsellik kokusu alır. Bu durum Myu’yu korkutur. O kafenin yakınından dahi geçmez olur.</p>

  <p>Ancak sonraları sık sık Ferdinando’yu görür şehirde. Hatta kendisini takip ettiğini hisseder. Belki de bu anlamsız bir kuruntudur. Küçük bir şehir olduğundan, birileriyle sık sık karşılaşmak aslında doğal bir şeydir. Adam, Myu ile göz göze gelince neşeyle güler, içten biçimde selam verir. Myu da onun selamına karşılık verir. Ancak yavaş yavaş endişe ve rahatsızlık duymaya başlar. Ferdinando adlı bu adamın, bu şehirdeki sakin yaşamı için bir tehdit haline geldiğini hissetmeye başlar. Bu, bir müzik performasının başında sembolik olarak çalınan akortsuz ses gibi, onun dingin geçen yaz dönemine uğursuz bir hissin gölgesini düşürür adeta.</p>

<p class="gecis">Ne var ki, Ferdinando bu gölgenin küçük bir parçasından başka bir şey değildir. On gün kadar orada yaşadıktan sonra, bu şehirdeki yaşamında bir çeşit hapsedilmiştik duygusuna kapılmaya başlar Myu. Şehrin her köşesi güzel ve temizdir ama bir noktada insanları dar görüşlü ve kibirli görünmeye başlar gözüne. Aslında nazik ve arkadaş canlısıdırlar. Ancak, Myu onlarda bir Doğuluya karşı, açık açık göstermeseler de ayrımcı bir tavır sezer. Restoranda servis edilen şarabın tadında tuhaf bir ekşilik vardır. Satın aldığı sebzeden böcek çıkar. Müzik festivalindeki tüm performansları stres içinde dinler artık. Müziğe kendini tam anlamıyla veremez. İlk başlarda ferah olduğunu düşündüğü dairesi de, köylü zevksizliğinde bir oda gibi görünmeye başlar. Pek çok şey ilk baştaki ışıltısını kaybetmiştir. Uğursuz bir gölge yayılmaktadır. Ve o bu gölgeden gözünü almayı başaramaz.</p>

  <p>Gece telefon çalar. Elini uzatıp ahizeyi kaldırır. “Alo?” der. Telefon pat diye kapanır. Bu defalarca tekrarlanır. Ferdinando mu acaba diye düşünür Myu. Ama kanıtı yoktur. Acaba telefon numarasını nereden biliyordur? Eski tarz telefon olduğundan fişini de çekemez. Rahat uyuyamaz artık Myu. Uyku ilacına başlar. İştahı da kalmamıştır.</p>

<p class="gecis">Hemen oradan ayrılmak ister. Ama her nasılsa o şehirden kopamaz. İnandırıcı bir neden bulur kendine sonra. Dairenin bir aylık kirasını peşin ödediği gibi, müzik festivali için sezonluk bilet de satın almıştır. Paris’teki evini ise yaz süresince kiraya vermiştir; bu saatten sonra vazgeçemez de – kendisini bu nedenlerle ikna eder. Hem gerçekte olan, somut olarak yaşadığı bir olumsuzluk da yoktur görünürde. Başına kötü bir şey de gelmiş değildir. “Sanırım biraz fazla hassaslaştım” diye düşünür.</p>

  <p>Her zamanki gibi, yakınlardaki küçük bir restoranda akşam yemeğini yer. O şehirde yaşamaya başlamasının üzerinden iki hafta geçmiştir. Yemeğini bitirdikten sonra gece havasını solumak için uzun bir gezintiye çıkar, epeydir yapmamıştır bunu. Düşüncelere dalmış halde bir sokaktan diğerine yürür. Bir anda fark eder ki lunaparkın girişine varmıştır. Dönme dolabın olduğu o lunapark. Canlı bir müzik ile bağırış çağırışlar, küçük çocukların neşeli sesleri. Ziyaretçilerin çoğu aile ya da o şehirden genç çiftlerdir. Küçükken babasının onu lunaparka götürdüğü zamanları anımsar. Babasıyla birlikte dönen kahve fincanına bindiklerinde aldığı o koku, babasının yünlü kumaştan ceketinin kokusu hâlâ burnundadır. İnene kadar babasının koluna sımsıkı yapıştığı gelir aklına. O koku, hem çok uzaklardaki yetişkinlerin dünyasının işareti, hem de küçük Myu için güvenlik duygusunun sembolüdür. Babasını hatırlar özlemle.</p>

<p class="gecis">Eğlence olsun diye bilet alıp lunaparka girer. İçeride küçük küçük bölümler, stantlar vardır. Atış yapılan bir tezgâh, yılanların sergilendiği bir yer, fal bakılan küçük bir çadır da bulunmaktadır. Önünde kristal toplar olan kadın, Myu’ya el ederek onu yanına çağırır “Hanımefendi, buraya buyurun. Bu çok önemli. Kaderin tümüyle değişmek üzere” der iriyarı kadın. Myu gülümsemekle yetinir, falcı kadının önünden geçip gider.</p>

  <p>Myu, dondurma satın alıp bir banka oturur, dondurmasını yerken gelip geçen insanları seyreder. Kendini, insanların uğultusundan uzakta bir yerdeymiş gibi hisseder. O sırada bir adam ona yaklaşıp Almanca bir şeyler söyler. 30 yaşlarında, sarışın, bıyıklı, ufak tefek biridir. Üniforma giyse mutlaka yakışacak bir adamdır. Myu başını sallayıp gülümser ve kol saatini işaret eder. “Birini bekliyorum” der Fransızca. Sesinin her zamankinden daha yüksek ve donuk çıktığı çeker dikkatini. Adam daha fazla bir şey demeden, utangaç bir şekilde gülümser ve hafifçe elini sallayarak yanından ayrılır.</p>

<p class="gecis">Myu yerinden kalkıp, amaçsızca gezinmeye başlar. Birileri dart oynamaktadır, bir balon patlar. Bir ayı hantal hantal dans etmektedir. Orgda “Mavi Tuna” valsi çalıyordur. Başını kaldırınca, yavaşça dönmekte olan dönme dolabı görür. “Hah, şu dönme dolaba bineyim” diye düşünür birden. “Dönme dolaptan evime bakarım – bu kez her zamankinin tersini yapmış olurum” der kendi kendine. Sırt çantasında, şans bu ya, küçük bir dürbün vardır. Müzik festivalinde çimenlerin üzerinde oturduğu yer sahneye uzak kalınca kullanmak için yanına almış, öylece de çantasında kalmıştır bu dürbün. Küçük ve hafif bir şeydir ama gayet iyi gösterir. Bu dürbünle bakarak odasının içine kadar net görebilecektir.</p>

<p class="gecis">Dönme dolabın önündeki gişeden bir bilet alır. “Hanımefendi, birazdan kapatacağız” der görevli yaşlı adam. Sanki kendi kendine mırıldanır gibi, başını kaldırmadan konuşmuştur. Sonra başını sallar. “Bugünlük kapatmak üzereyiz. Bu son tur. Bir kez daha dönüp duracak.” Çenesi beyazlamış sakallarla kaplıdır, bıyıkları sigaradan sararmıştır. Köh köh öksürür. Yanakları, uzun yıllar boyunca kuzey rüzgârına maruz kalmış gibi kırmızıdır.</p>

  <p>“Sorun değil, bir kez yeter” der Myu. Sonra bilet alıp platforma çıkar. Dönme dolapta ondan başkası yok gibidir. Görebildiği kadarıyla tüm kabinler boştur. Boş kabinler, başıboş halde dönmektedir havada. Sanki dünya kendi sonuna yaklaşıyor gibidir.</p>

  <p>Kırmızı kabine binip yerine oturunca az önceki yaşlı adam gelerek kapıyı kapatıp dışarıdan sürgüler. Belli ki emniyet içindir. Dönme dolap yaşlı bir hayvan gibi ağır ağır, takır tukur sallanarak hareket etmeye başlar. Etraftaki çeşitli satış pavyonları ve eğlence yerleri, Myu’ya giderek daha küçük görünürken şehrin ışıkları gecenin karanlığında belirmeye başlar. Sol tarafta göl görünür. Gölde salınan gezi botlarının ışıkları, su yüzeyine yumuşak bir biçimde yansır. Uzaktaki dağın eteklerinde köylerin ışıkları pırıldar. Bu güzellik Myu’nun yüreğini usulca ele geçirir.</p>

<p class="gecis">Şehir dışındaki tepenin üzerinde, oturduğu yer de görünür. Myu dürbünün odağını ayarlayarak, apartmanını görmeye çalışır. Ancak kolay değildir bulmak. Bindiği kabin giderek en tepeye yaklaşır. Acele etmelidir. Telaşla dürbünü sağa sola, aşağı yukarı doğru hareket ettirerek hedefindeki binayı bulmaya çalışır. Ne var ki, mahallede birbirine benzeyen çok bina vardır. Kabin sonunda en tepeye ulaşıp, kaçınılmaz olarak aşağıya inmeye başlar. Nihayet binayı seçer Myu. İşte oradadır! Ama hatırladığından daha çok penceresi vardır. Pek çok evde serin yaz esintisi içeri girsin diye pencereler açılmıştır. Dürbünü bir pencereden diğerine çevirirken nihayet üçüncü katta sağdan ikinci pencereyi bulur. Ancak o sırada kabin iyice yere yaklaşmıştır. Görüş alanını başka bir binanın duvarı kesmektedir. Çok yaklaşmıştır oysaki. Odasının içini görmeye ramak kalmıştır…</p>

  <p>Kabin yerdeki platforma varır. Yavaş yavaş. Kapıyı açıp dışarı çıkmaya çalışır. Ancak kapı açılmaz. Dışarıdan sürgülü olduğunu hatırlar. Bilet satış gişesindeki yaşlı adamı arar gözleri. Ama yaşlı adam ortalıkta değildir. Onu hiçbir yerde göremez. Üstelik gişenin ışıkları da sönmüştür. Bağırarak seslenmek gelir aklına. Ama sesini duyurabileceği kimse yoktur etrafta. Kabin bir kez daha yukarıya doğru hareket etmeye başlar. Bu ne aksilik böyle, diye geçirir içinden. Derin bir nefes alır. Bu da neyin nesidir böyle? Belki de yaşlı adam tuvalete falan gitmiş, onun yere varacağı zamanı kaçırmıştır. Bir tur daha dönmekten başka çare yoktur.</p>

  <p>“Aman neyse” diye düşünür. “Yaşlı bunağın sayesinde bir tur ücretsiz binmiş oluyorum diye düşüneyim. Hem bu kez mutlaka dairemi bulacağım” diye geçirir içinden Myu. Dürbünü iki eliyle kavrayıp, pencereden dışarı çıkarır başını. Yaklaşık yönü ve yeri önceki turdan bildiği için bu kez zorlanmadan kendi dairesinin penceresini bulur. Pencere açıktır ve odada ışık yanmaktadır (karanlık daireye dönmekten hoşlanmadığı için ve akşam yemeğini bitirir bitirmez hemen eve dönme niyetinde olduğundan ışığı açık bırakmıştır.)</p>

  <p>“İnsanın kendi evini dürbünle gözetlemesi garip bir şey. İnsanın, kendisini arkadan gözetlemesi gibi bir his. Ancak orada ben yokum. Doğal olarak. Masanın üzerinde telefon duruyor. Yapabilsem eve telefon ederdim” diye geçirir aklından. Masanın üzerinde henüz tamamlamadığı bir de mektup vardır. “Onu buradan okuyabilmek isterdim” der içinden Myu, “ne var ki buradan okumak mümkün değil elbette.”</p>

<p class="gecis">Kabin en tepeye ulaştıktan sonra aşağıya doğru harekete geçer. Ancak inmeye başladığı sırada büyük bir uğultu ile aniden durur. Myu, kabin duvarına sırtını sert bir şekilde çarpar ve dürbünü zemine düşürür. Çarkı döndüren motorun sesi kesilir, doğal olmayan bir sessizlik kaplar ortalığı. Kabin içinde biraz öncesine değin çalan müzik de susar. Aşağıdaki kulübelerin ışıklarının tamamına yakını sönmüştür. Myu etrafa kulak kabartır. Hafif esintininki dışında hiçbir ses duyulmaz. Tam bir sessizlik. Müşteri çekmek için bağırıp duranların sesleri duyulmadığı gibi, neşeli çocuk sesleri de gelmez kulağa. Başta ne olduğunu idrak edemez Myu. Ama sonra hemen anlar; “Burada unutuldum!”</p>

  <p>Ancak yarısını açabildiği pencereden sarkıp, bir kez daha aşağıya bakar. Çok yukarıda olduğunu fark eder. Avazım çıktığı kadar bağırayım diye düşünür. Yardım çağırmak ister. Ancak sesinin hiç kimseye ulaşamayacağını, bağırmasa da bilir. Hem aşırı yüksektedir, hem de sesi yetmeyecektir. O yaşlı adam acaba nereye gitmiştir? “Şüphesiz <i>içki</i> içiyor olmalı” diye düşünür Myu, “yaşlı adamın yüzünün o rengi, o soluğu, o kalın sesi – hiç şüphe yok. Adam sarhoştu ve beni dönme dolaba bindirdiğini unutup makineyi durdurdu. Şimdi de bir barda bira ya da cin içiyor, daha çok sarhoş olup bilincini biraz daha yitiriyor olmalı.” Myu, dudaklarını ısırır. “Yarın öğlene dek buradan kurtulamayacağım demek. Belki de akşamüzerine dek.” Lunaparkın hangi saatte açıldığını bilmiyordur.</p>

  <p>Yaz ortasında bile İsviçre geceleri çok serin olur. Myu’nun üzerinde ince bir bluzla pamuklu bir mini etekten oluşan hafif giysiler vardır sadece. Rüzgâr esmeye başlamıştır. Bir kez daha pencereden sarkıp aşağıya bakar. Işıklar biraz öncesine kıyasla daha da azalmıştır. Lunapark çalışanları günlük işlerini tamamlayıp gitmişlerdir. Yine de en azından bir bekçileri vardır mutlaka, diye düşünür Myu. Derin bir nefes alıp var gücüyle bağırır. “İmdaaat!” Etrafa kulak kabartır. Birkaç kez daha bağırarak yardım ister. Yanıt gelmez.</p>

  <p>Sırt çantasının içinden not defterini çıkarıp tükenmezkalemle, “Lunaparktaki dönme dolapta mahsur kaldım. Lütfen bana yardım edin!” diye yazar Fransızca. Kâğıdı pencereden aşağıya atar. Kâğıt rüzgârla savrulur, uçup gider. Rüzgâr şehre doğru estiğinden, not şehir merkezine de düşebilir pekâlâ, diye düşünür. Ancak biri bu notu bulup okusa da, o adam (ya da kadın) yazana inanır mı acaba? Sonraki sayfaya aynı mesajı yazıp adını ve adresini de ekler. Böylece inandırıcı olacaktır. Bunun bir muziplik ya da şaka olmadığını, ciddi bir durum olduğunu anlayacaktır notu okuyan kişi. Not defterindeki sayfaların yarısını koparır ve birer birer rüzgâra bırakır.</p>

  <p>Sonra birden aklına gelir, çantasından cüzdanını çıkarıp içindekileri boşaltır, sadece bir 10 franklık banknot ve bir de not yazılı kâğıdı koyar içine. “Başınızın üzerindeki kabinde bir kadın mahsur kaldı. Lütfen ona yardım edin.” Cüzdanı pencereden aşağıya bırakır. Cüzdan dümdüz yere düşer ancak nereye düştüğünü tam olarak göremediği gibi yere düşme sesini de duyamaz. Bozuk para kesesine de aynı şekilde bir not koyup pencereden aşağıya bırakır.</p>

  <p>Myu, kol saatine bakar. On buçuğu gösteriyordur saat. Çantasındakileri kontrol eder. Çantasının içinde basit makyaj malzemeleri, pasaportu, güneş gözlüğü, kiralık arabanın anahtarı, meyve soymak için İsviçre çakısı, bir plastik poşet içinde üç parça kraker, bir de Fransızca kitap vardır. Akşam yemeğini yediği için sabaha dek açlık duymayacaktır. Hava serin olduğundan boğazı da kurumaz herhalde. Henüz tuvalete gitme ihtiyacı da yoktur neyse ki.</p>

  <p>Plastik oturağa oturup başını kabinin duvarına yaslar. Düşünmekle eline bir şey geçmeyecek şeyler gelir durur aklına. Neden lunaparka geldiğini, ne diye dönme dolaba bindiğini düşünür. Restorandan çıkınca doğrudan eve dönseydim keşke, diye geçirir içinden. Öyle yapmış olsa şu anda tasasız bir şekilde ılık banyosunu yapmış, yatağa kıvrılmış, kitabını okuyor olacaktı. Hep yaptığı gibi. Neden öyle yapmamıştır ki? Ayrıca neden böyle işe yaramaz, alkol bağımlısı yaşlı bir adama iş vermişlerdir?</p>

<p class="gecis">Rüzgâr estikçe dönme dolaptan gıcırtılar çıkar. Myu rüzgârı kesmek için pencereyi kapamak ister ama gücü yetmez. Vazgeçer ve kabinde yere oturur. Yanına bir hırka almadığına pişman olur. Evden çıkarken bluzunun üzerine ince bir hırka alıp almamakta kararsız kalmıştır. Ancak hem yaz gecesi çok ılık gelmiştir, hem de restoran apartmanından sadece üç blok ötededir. Hiç aklına gelmemiştir sonrasında lunaparka kadar yürüyüp, ardından da dönme dolaba bineceği. Her şey ters gitmiştir.</p>

  <p>Oyalanmak için, kol saati ile ince gümüş bileziğini ve deniz kabuğu şeklindeki küpelerini çıkarıp çantasına koyar. Sonra köşeye doğru kıvrılır, “Sabaha kadar deliksiz bir uyku çeksem keşke” diye düşünür. Ne var ki, gözüne uyku girmez. Üşümüş ve endişelidir. Bazen rüzgâr güçlü esip, dönme dolabı hafifçe sallar. Myu gözlerini kapar, hayalinde piyano tuşları üzerinde parmaklarını hafifçe gezdirerek Mozart’ın 8 numaralı piyano sonatını çalar. Özel bir nedeni yoktur bu parçayı seçmesinin, çocukluğunda çaldığı bu parçayı şimdi de baştan sona ezbere bilir sadece. Ancak ikinci ölçünün yarısında sersemlemiş bir halde uykuya dalar.</p>

<p class="gecis">Ne kadar uyuduğunu bilmiyordur. Uzun bir süre değildir sanki. Aniden gözünü açtığında, bir an nerede olduğunu anlayamaz. Sonra yavaş yavaş yerine gelir bilinci. “Ah, tamam, lunaparkta dönme dolapta mahsur kalmıştım” diye düşünür. Çantasından saatini çıkarıp bakar, saat on ikiyi geçmiştir. Usulca doğrulur. İki büklüm uyumuş olduğundan eklemleri ağrımıştır. Birkaç kez esner, bedenini esnetir, bileklerini ovar.</p>

  <p>Hemen yeniden uykuya dalacak gibi değildir, zihnini dağıtmak için çantasından kitabını çıkarıp, kaldığı yerden okumaya başlar. Şehirdeki kitapçıdan satın aldığı yeni çıkan bir gizem romanıdır bu. Dönme dolabın ışıklarının tüm gece yanıyor olması büyük bir şanstır. Ancak birkaç sayfa okuduktan sonra kitabın içeriğine hiç konsantre olamadığını fark eder. Gözleriyle satırları takip etmesine karşın, aklı başka bir yerde gezinmektedir.</p>

  <p>Myu, okumaktan vazgeçip kitabın kapağını kapatır. Başını kaldırıp gökyüzüne bakar. Gece gökyüzü hafif bulutludur, yıldızlar görünmüyordur. Belli belirsiz, hilal şeklindeki ay görünmektedir. Işıklar sayesinde dönme dolabın pencere camına Myu’nun yüzü yansır tuhaf bir şekilde. Myu kendi yüzüne bakar uzun bir süre. “Bu da elbet geçecek” der kendi kendine. “Dayan. Geçip gittikten sonra mutlaka komik bir hikâye halini alacak. ‘Düşünebiliyor musunuz, İsviçre’de bir lunaparkta bir gece boyunca dönme dolapta mahsur kaldım’ diye anlatacağın.”</p>

  <p>Fakat bu komik bir hikâye olmayacaktır. Asıl hikâye yeni başlıyordur.</p>

<div class="yildiz">* * *</div>

  <p>Kısa bir süre sonra dürbünü eline alır, apartmanda kendi dairesine bir kez daha bakar. Değişen bir şey yoktur. “Normali de bu zaten” diye düşünür. Kendi kendine gülümser.</p>

  <p>Binadaki bir başka dairenin penceresine çevirir dürbünü. Vakit gece yarısını geçmiştir, pek çok kişi uykudadır. Çoğu daire karanlıktır. Ancak birkaç kişi henüz uyanıktır, odalarının ışığı yanmaktadır. Alt kattakiler perdeleri özenle kapatmışlardır. Ancak üst katlarda yaşayanlar görülme endişesi taşımadığından perdeleri açık bırakmışlardır, gecenin serin esintisi dairelerine girsin diye. Odaların her birinde farklı birer yaşam, sessizce ve açıkça sergilenmektedir (birinin, eline dürbün alıp gece yarısı dönme dolaba gizleneceği kimin aklına gelir). Ama Myu’nun başkalarını röntgenlemek gibi bir merakı yoktur. Boş odasını izlemek ona daha ilginç gelir.</p>

  <p>Pencerelere bir kez daha göz gezdirdikten sonra yeniden kendi dairesine baktığında soluğu kesilir. Yatak odasında çıplak bir adam vardır. Myu önce daireleri karıştırdığını düşünür. Dürbünü yukarı aşağı, sağa sola hareket ettirir. Ancak orasının kendi yatak odası olduğuna kuşku yoktur. Mobilyalar, vazodaki çiçekler, duvarda asılı resimler bire bir aynıdır. Ve o adam da Ferdinando’dur. Çırılçıplak halde onun yatağında oturmaktadır. Göğsü ve kasıkları kapkara tüylerle kaplıdır, uzun penisi bilincini yitirmiş bir hayvan gibi gevşek bir halde aşağı sarkmaktadır.</p>

  <p>“O adamın benim odamda ne iş var?” diye şaşırır Myu. Alnından ince ince ter akar. “Nasıl olup da odama girebildi acaba?” diye düşünür. Hiçbir anlam veremez. Çok sinirlenir ve aklı karışır. Sonra odada bir kadın belirir. Üzerinde beyaz, yarım kollu bir bluz, altında ise pamuklu, mavi bir mini etek vardır. Kadın? Myu, dürbünü iyice kavrayıp dikkatle bakar. O kadın, Myu’dur.</p>

  <p>Myu’nun kafası allak bullak olur: “Ben buradayım, kendi odama dürbünle bakıyorum. Baktığım odada yine ben varım.” Myu defalarca dürbünün odak ayarı ile oynar. Ancak ne kadar bakarsa baksın, o kişi kendisinden başkası değildir. Şu an üzerinde olan giysilerin aynısı vardır üzerinde. Ferdinando onu kucaklayıp yatağa götürür. Sonra öperek odadaki Myu’yu soymaya başlar. Bluzunu çıkarır, sutyeninin kopçalarını çözer, eteğini çıkarır, boynunu öperken avuçlarıyla göğüslerini sıkarak okşar. Bir süre okşamaya devam ettikten sonra tek eliyle külotunu çıkarır. İç çamaşırı da, şimdi üzerinde olanın bire bir aynısıdır. Myu güçlükle nefes alır. Nedir bu olanlar?</p>

  <p>O daha fark etmeden Ferdinando’nun penisi dikleşmiş, sopa gibi sertleşmiştir. Çok büyük bir penistir bu. Onun o güne dek görmediği kadar büyük. Myu’nun eline penisini tutuşturur. Myu’nun bedeninin her yerini okşar, yalar. Hiç acele etmeden yapar bunları. Kadın hiç karşı koymuyordur. O (odadaki Myu yani), adamın okşamalarına bedenini bırakmış, bu bedensel hazzın tadını çıkarıyor gibi görünmektedir. Bazen elini uzatıp Ferdinando’nun penisi ile testislerini okşar. Sonra tüm bedenini tereddütsüzce ona teslim eder.</p>

  <p>Myu bu tuhaf sahneden gözünü ayıramaz. Çok rahatsız hisseder kendini. Boğazı kurumuş, yutkunamaz hale gelmiştir. Sonra kusacak gibi olur. Her şey ortaçağdaki alegorik resimlerdeki gibi grotesk bir şekilde abartılmıştır sanki, tehdit edicidir. Şöyle düşünür: “Bunları bana kasıtlı olarak gösteriyorlar. Onları gözetlediğimi biliyorlar.” Yine de gözünü ayıramaz onlardan bir türlü.</p>

<p class="gecis">Boşluk.</p>

<p class="gecis">Sonra ne mi olmuştu?</p>

  <p>Ondan sonrasını Myu hatırlamıyordu. Hafızası o noktada durmuştu.</p>

  <p>“Hatırlayamıyorum” dedi Myu, iki eliyle yüzünü kapattı, sesi sakindi. “Tek bildiğim, bunun çok iğrenç bir deneyim olduğuydu. Ben buradayken, bir başka ben oradaydı; adam, Ferdinando yani, oradaki bana türlü şeyler yapıyordu.”</p>

  <p>“Ne gibi şeyler? Türlü şeyler dediğin nedir?”</p>

  <p>“Hatırlamıyorum. Ama <i>türlü</i> şeyler! Beni dönme dolap kabinine kilitledikten sonra diğer tarafta bana istediğini yapıyordu. Seks yapmaktan korkmam. Canımın istediği gibi seks yaptığım, bundan keyif aldığım zamanlar da oldu. Ama benim orada gördüklerim farklıydı; beni kirletmek adına anlamsız, edepsizce şeylerdi bana yaptıkları. Ferdinando bildiği bütün numaraları kullanarak, iri parmakları ve kocaman penisiyle beni kirletiyordu. (Ama diğer taraftaki ben, kirletildiğimin farkında bile değildim.) Nihayetinde o adam artık Ferdinando değildi.”</p>

  <p>“Artık Ferdinando değil miydi?” Myu’nun yüzüne baktım. “O kişi Ferdinando değilse, kimdi peki?”</p>

  <p>“Ben de bilmiyorum. Hatırlamıyorum. Bildiğim, o kişinin nihayetinde Ferdinando olmadığı. Belki de en başından beri Ferdinando değildi.”</p>

<p class="gecis">Kendine geldiğinde hastane yatağında yatıyordu. Çıplak vücuduna beyaz hasta önlüğü giydirilmişti. Tüm eklemleri ağrıyordu. Doktor neler olup bittiğini açıkladı. Sabah erken saatte lunaparka gelen çalışanlar, onun cüzdanını bulup durumu anlamışlardı. Dönme dolabı çalıştırıp onu aşağıya indirmişler, ambulans çağırmışlardı. Dönme dolapta bilincini kaybetmişti Myu, bedeni kıvrılmış, öylece bayılmıştı. Şiddetli bir şok geçiriyor gibiydi. Gözbebekleri tepki vermiyordu. Kolunda ve yüzünde azımsanmayacak sayıda sıyrık vardı, bluzu kanlar içindeydi. Hastaneye kaldırılıp hemen müdahale edildi. Bu yaralanmaların nasıl oluştuğunu kimse çözemedi. Hiçbiri iz bırakacak türden derin yaralar değildi. Polis, dönme dolabı çalıştıran yaşlı adamı sorguladı. Yaşlı adam parkın kapanmasına yakın Myu’yu dönme dolaba bindirdiğini hatırlamıyordu.</p>

  <p>Ertesi gün polis hastaneye gelip sorular sordu. Myu, soruları yanıtlamakta güçlük çekiyordu. Pasaporttaki fotoğraf ile Myu’nun yüzünü karşılaştıran polisin kaşları çatıldı. Yanlışlıkla tadı berbat bir şey yutmuş gibi tuhaf bir ifade belirdi yüzünde. Sonra utana sıkıla sordu: “Hanımefendi, uygunsuz bir soru olacak bu ama, siz gerçekten 25 yaşında mısınız?”</p>

  <p>“Evet” diye yanıtladı Myu, “pasaportumda yazdığı gibi.” Bu soruyu neden sorduklarını anlayamamıştı.</p>

  <p>Ancak kısa bir süre sonra yüzünü yıkamak için lavaboya kalktığında, aynada kendi yüzünü gördüğünde bu sorunun nedenini anladı. Saçı, tek bir tel bile siyah kalmayacak şekilde beyazlamıştı. Sanki yeni yağmış kar gibi, bembeyazdı. Önce, aynada yansıyan yüzün, başka birinin yüzü olduğunu sandı. Dönüp arkasına baktı. Kimse yoktu. Orada kendisinden başka kimse yoktu. Bir kez daha baktı aynaya. Aynaya yansıyan beyaz saçlı kadının kendisinden başka biri olmadığını anladı. Aniden bayılıp yere düştü.</p>

  <div class="yildiz">
    * * *
  </div>

  <p>Sonra Myu ortadan kayboldu.</p>

  <p>“Ben bu tarafta kaldım. Ama diğer ben ya da benim öteki yarım, diğer tarafa geçti. Siyah saçlarımı, cinsel arzularımı, reglimi, yumurtlamamı ve muhtemelen yaşama isteğimi de yanına alarak. Geride kalan yarım, işte burada gördüğün kişi. Uzun zamandır böyle hissediyorum. İsviçre’deki o küçük şehirdeki dönme dolabın kabininde, ben dediğim insan, her nasılsa, kaçınılmaz bir şekilde iki kişiye bölündü. Ya da bu bir değiş tokuştu. Ne var ki, benden bir şey alınıp götürülmüş değildi. Benden alınan, diğer taraftaki kendimdeydi çünkü. Buna eminim. İki tarafı sadece bir ayna ayırıyor. Ama o cam sınırı bir türlü aşamıyorum. Asla.”</p>

  <p>Myu tırnaklarını kemirdi hafifçe;</p>

 <p>“‘Asla’ fazla güçlü bir sözcük oldu galiba. Öyle değil mi ama; bir gün bir yerde karşılaşıp yeniden bir bütün oluruz belki de. Ancak yine de hâlâ önemli bir soru var yanıtlanmayan. Aynanın hangi tarafındaki imge, ben dediğim kişinin gerçek görüntüsü? Artık bunun kararını veremeyecek haldeyim. Sözgelimi, gerçek ben, Ferdinando’yu kabul eden ben mi, yoksa Ferdinando’dan nefret eden ben mi? Bu karmaşayı çözecek gücü bulamıyorum kendimde.”</p>

<p class="gecis">Myu, yaz tatili bittikten sonra üniversiteye dönmedi. Yurtdışında okumayı yarıda bırakıp dosdoğru Japonya’ya döndü. Ondan sonra da bir daha hiç piyano tuşlarına dokunmadı. Müzik yapacak gücü yitirmişti. Ertesi yıl babası vefat edince şirketin yönetimi ona geçti.</p>

  <p>“Piyano çalamıyor olmamın nedeni kuşkusuz geçirdiğim şoktu ama çok da üzücü bir durum değildi benim için. Eninde sonunda bu olacak diye içten içte hissediyordum çünkü. Bir şekilde…” Myu gülümseyerek devam etti: “Dünya piyanistten geçilmiyor. Dünya çapında faal yirmi piyanist yeter de artar bile. Bir plak dükkânına gidip ‘Waldstein’, ‘Kreisleriana’ ya da bir başkasını aradığında, bunu sen de göreceksin. Klasik müzik repertuvarı sınırlı olduğu gibi CD raflarındaki boş yer da kısıtlı. Dünya müzik endüstrisi için, faal birinci sınıf yirmi piyanistin olması yeterli. Benim eksikliğime kimse aldırış etmez.”</p>

  <p>Myu, iki elini öne doğru uzatıp birkaç kez çevirdi. Hafızasını bir kez daha yoklar gibi.</p>

  <p>“Fransa’ya geldikten bir yıl sonra, garip bir şeyin farkına vardım. Teknik açıdan belirgin derecede geride olanlar, benim kadar gayretli olmayan kişiler, dinleyicileri benden daha çok etkiliyorlardı. Müzik yarışmalarında son noktada hep böyle kişilere yenildim. Başta, bir hata olduğunu düşündüm. Ancak aynı şey defalarca başıma gelince son derece rahatsız oldum, sinirlendim. Bunun adil olmadığını düşündüm. Ama sonra sonra biraz anlamaya başladım. Bende eksik olan şeyi. Çok emin değildim ama önemli bir şey eksikti. Müzikte duyguyu verebilmek için insani derinlik, böyle mi demeliyim acaba? Japonya’dayken fark etmediğim bir şeydi bu. Orada beni alt eden kimse olmadığı gibi performansımdan şüphe duyacak vaktim de olmuyordu. Ancak Paris’te, birçok yetenekli kişi arasında nihayet durumu kavramıştım. Güneş gökte yükselince yerdeki sisin dağılması kadar net bir şekilde hem de.”</p>

  <p>Myu, iç çekti. Sonra başını kaldırıp gülümsedi.</p>

  <p>“Ben çocukluğumdan beri, çevremden bağımsız olarak kendimce özel kurallar oluşturdum ve onlara uyarak yaşamaktan hoşlandı hep. Bağımsızlık duygusu güçlü, ciddi biriydim. Japonya’da doğmuş Japon okullarına gitmiş, Japon arkadaşlarımla birlikte büyümüştüm. Bu yüzden duygusal anlamda tamamıyla bir Japon olsam da aslında yabancı uyrukluydum. Benim için Japonya teknik anlamda sonuna dek yabancı bir ülkeydi. Annem babam beni hiç azarlamazdı ancak bir şeyi küçüklüğümden beri kafama sokmuşlardı; <i>sen burada bir yabancısın!</i> Ve yaşamımı sürdürebilmek için hep daha güçlü olmak zorundaydım.”</p>

  <p>Myu sakin bir ses tonuyla anlatmaya devam etti:</p>

  <p>“Güçlenmenin kendisi kötü bir şey değil. Elbette değil. Ama bugün düşündüğümde, güçlü biri olmaya kendimi öylesine alıştırmıştım zayıf insanları anlamaya çalışmıyordum. Şanslı olmaya fazlasıyla alışmıştım, bazen karşılaştığım talihsiz insanları anlamaya gayret etmiyordum. Sağlıklı olmaya o kadar çok alışmıştım ki, hasta insanları acılarını anlamaya çalışmıyordum. Bir şeyler kötü gidince sıkıntıya düşen, olanlar karşısında aklı başından giden insanları görünce, bu durumun sadece onların yeterince gayret göstermemelerinden kaynaklandığına inanıyordum. Dillerinden yakınma eksik olmayan insanların temelde tembel olduklarını düşünüyordum. O günlerdeki hayat görüşüm katı bir şekilde pratikti, sıcak insani duygulardan yoksundu. Ve bu durum konusunda beni uyaran tek bir kişi yoktu etrafımda.</p>

  <p>17 yaşında bekâretimi kaybettim, sonrasında da kesinlikle az denemeyecek kadar kişiyle yattım. Çok erkek arkadaşım olduğu gibi, havaya girdiğimde tanımadığım insanlarla yattığım zamanlar da oldu. Ama bir kez bile birine âşık –birine tüm yüreğimle âşık– olmadım. Dürüstçe söylersem, buna zamanım yoktu. Düşündüğüm tek şey, birinci sınıf bir piyanist olmaktı. Bende neyin eksik olduğunu anladığımda, o boşluğu fark ettiğimde artık geç kalmıştım.”</p>

  <p>Bir kez daha öne doğru uzattı iki elini, bir süre düşündü.</p>

  <p>“Bu anlamda, on dört yıl önce İsviçre’de başıma geldiğini söylediğim bu olayı ben uydurmuş da olabilirim. Bazen buna inanıyorum.”</p>

<p class="gecis">29 yaşında evlenmiş Myu. Cinsel istek duyamıyormuş. İsviçre’deki o olaydan sonra hiç kimseyle tensel birlikteliği olmamış. İçinde bir şeyler sonsuza dek yitip gitmiş. Bu durumu –sadece bu durumu– eşine açıklamış. “Bu yüzden ben kimseyle evlenemem” demiş. Ancak eşi Myu’ya âşıkmış, tensel birliktelikleri olmasa dahi mümkünse onunla yaşamını birleştirmek istediğini söylemiş. Myu bu teklifi reddetmek için bir neden bulamamış. Çocukluğundan beri onu tanıyor, ona karşı iyi hisler besliyormuş. Ne şekilde olursa olsun, yaşamını paylaşacağı bir eş olarak, ondan başkası da gelmiyormuş aklına. Ayrıca pratik nedenlerden, şirketi yönetirken evli olmak da son derece önemli bir anlam taşıyormuş.</p>

<p class="gecis">Myu anlatmaya devam etti: “Kocamla sadece hafta sonları yüzyüze geliyoruz, temelde her şey yolunda gidiyor. İki iyi arkadaş gibiyiz, hayat arkadaşı olarak da keyifli zaman geçirebiliyoruz. Çeşitli konularda konuşabiliyor, insan olarak da birbirimize güveniyoruz. Cinsel arzularını nerede, nasıl tatmin ediyor bilmiyorum ama bu zaten benim için bir sorun teşkil etmiyor. Bizim aramızda cinsel ilişki yaşanmıyor sonuçta. Bedenlerimiz birbirine hiç temas etmiyor. Bu yüzden kendimi kötü hissediyorum ama ona dokunmak istemiyorum. İstemiyorum işte.”</p>

  <p>Myu, anlatmaktan yorulmuş, iki eliyle yüzünü kapatmıştı usulca. Pencereden, dışarısının tamamen aydınlandığı görülüyordu.</p>

  <p>“Geçmişte yaşıyordum, şimdi de bu şekilde yaşıyorum işte, seninle karşı karşıya oturmuş sohbet ediyorum. Ama burada olan, gerçek ben değilim. Senin gördüğün, eski benin bir gölgesinden ibaret. Sen gerçekten yaşıyorsun. Ama ben yaşamıyorum. Böyle konuşuyor olsam da kulağıma kendi sesim boş bir yankı gibi geliyor.”</p>

  <p>Sessizce Myu’nun omzuna kolumu doladım. Söyleyecek bir söz bulamıyordum. Sadece kolumu omzuna dolamış halde öylece durdum.</p>

<p class="gecis">Ben Myu’ya âşığım. Söylememe gerek yok, bu taraftaki Myu’ya âşığım. Ama aynı şekilde diğer taraftaki Myu’ya da âşığım. Duygularım çok güçlü. Anlattıklarını düşündüğümde, içimde, bedenim ikiye bölünüyormuş gibi bir çatırtı hissettim. Myu’nun ikiye bölünmesinden etkilenip parçalanıyormuşum gibi. Çok şiddetli bir duyguydu bu ve ona karşı yapabileceğim hiçbir şey yoktu.</p>

  <p>Aklımı kurcalayan bir şey var. Eğer şimdi Myu’nun bulunduğu bu tarafın gerçekliğin dünyası olmadığını kabul edersek (diğer bir deyişle, bu tarafın aslında diğer taraf olduğunu varsayarsak), burada aynı şekilde eşzamanlı olarak bulunan ben, acaba kimim?</p>
</body>
</html>